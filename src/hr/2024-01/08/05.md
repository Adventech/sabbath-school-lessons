---
title: 'Prijevarnost Zlog Puta'
date: 21/02/2024
---

`Pročitajte Psalam 141. Za što se psalmist moli?`

U Psalmu 141 upućuje se molitva za zaštitu od kušnji koje vrebaju izvana i iznutra. Psalmist nije ugrožen samo planovima zlih (Psalam 141,9.10), već je u napasti da se i sam ponaša kao zli. Njegova prva slaba točka je samokontrola u govoru i zato se on moli da Jahve čuva vrata njegovih usta (Psalam 141,3). Ta slika podsjeća na čuvanje gradskih vrata koja su u biblijska vremena štitila grad.

Kušnja je i kad se Božje dijete dvoumi hoće li poslušati savjete pravednih ili će se prepustiti slastima zlih (Psalam 141,4.5). Psalmist svoje srce doživljava kao glavnu prijetnju jer se tu odigrava prava bitka. Samo neprestana molitva s potpunim povjerenjem i predajom Bogu može spasiti Božje dijete od kušnji (Psalam 141,1.2).

`Pročitajte sljedeće retke: Psalam 1,1; Psalam 141,4. Kako je tu prikazan rastući i lukavi karakter kušnji?`

U Psalmu 141,4 opisuje se progresivna narav kušnji. Prvo, srce je sklono zlu. Drugo, ono potiče na činjenje zlih djela (hebrejski izraz koji je tu upotrijebljen naglašava ponavljajuću narav djela). Treće, srce se hrani slastima opakih, naime, prihvaća njihove zle postupke kao nešto poželjno.

Slično tomu, prema Psalmu 1,1 kušnja nailazi kako bi spriječila Božje dijete da hodi Njegovim putom navodeći ga da hodi s opakima, da stoji na putu grešnika i, konačno, da sjedi u društvu podrugljivaca. (“Sretna je osoba koja ne sluša savjete zlih, ne povodi se za primjerom grešnika, i ne druži se s izrugivačima.” Psalam 1,1 — Suvremeni hrvatski prijevod) Ne trebamo biti poput grešnika, opakih ljudi i podrugljivaca niti im dopustiti da nas udalje od Gospodina.

Psalmi opisuju progresivnu, primamljivu i lukavu narav kušnji, što naglašava činjenicu da nam samo potpuna ovisnost o Bogu može osigurati pobjedu. Psalmi naglašavaju važnost riječi koje netko izgovara i sluša kad se nalazi u kušnji. Završetak životnog puta zlih, kao i pravednih, trebao bi naučiti ljude da traže mudrost od Boga (Psalam 1,4-6; Psalam 141,8-10). Ipak, u oba ta psalma konačno opravdanje Božje djece ostaje u budućnosti. To znači da su vjernici pozvani da strpljivo vjeruju Bogu i da Ga čekaju.