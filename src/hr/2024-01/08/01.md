---
title: 'Mudrost Za Pravedno življenje'
date: 17/02/2024
---

### Biblijski tekstovi
Psalam 119,1-16; Psalam 90; Ivan 3,16; Psalam 95,7-11; Psalam 141; Psalam 128.

> <p></p>
> “Nauči nas dane naše brojiti, da steknemo mudro srce.” (Psalam 90,12)

Kao što smo vidjeli, Božja milost omogućuje oprost grijeha i stvara novo srce u pokajanom grešniku koji sada živi vjerom.

Božja riječ pruža i upute za pravedan život (Psalam 119,9-16). Držanje Božjeg zakona ni u kojem smislu nije legalističko poštovanje pravila, već život u prisnom odnosu s Bogom, život pun blagoslova (Psalam 119,1.2; Psalam 128).

Međutim, život pravednih nije bez kušnji. Pravedni mogu katkada doći u napast zbog lukave naravi grijeha (Psalam 141,2-4), a mogu čak i podleći kušnji. Bog dopušta trenutke kušnje da bi se vjernost (ili nevjernost) Njegove djece jasno pokazala. Ako Božja djeca slušaju Božje upute i opomene, njihova vjera biva pročišćena, a njihovo povjerenje u Boga jača. Mudrost za pravedno življenje stječe se u dinamici života s Bogom usred kušnji i izazova. Prema tomu, molitva da nas Bog nauči brojiti naše dane kako bismo stekli mudro srce (Psalam 90,12), odražava trajnu odluku da koračamo putom vjernosti Gospodinu.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 311—319.**