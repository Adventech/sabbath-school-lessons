---
title: 'Božansko Ispitivanje'
date: 20/02/2024
---

`Pročitajte sljedeće retke: Psalam 81,8.9; Psalam 95,7-11; Psalam 105,17-22. Što sve božansko ispitivanje podrazumijeva u ovim redcima?`

Meriba je mjesto gdje je Izrael kušao Boga dovodeći u pitanje Njegovu vjernost i moć da zadovolji njihove potrebe (Izlazak 17,1-7; Psalam 95,8.9). Međutim, Psalam 81 to preokreće na zanimljiv način tumačeći isti događaj kao trenutak kada je Bog kušao Izrael (Psalam 81,8). I narod je zbog svoje neposlušnosti i nedostatka povjerenja (Psalmi 81,12), pao na tom Božjem ispitu. Spominjanje Meribe šalje dvostruku poruku. Prvo, Božji narod ne smije ponavljati pogreške iz prošlosti, već treba vjerovati Bogu i hodati Njegovim putom (Psalam 81,14). Drugo, premda je narod pao na ispitu, Bog im je pritekao u pomoć kada su bili u nevolji (Psalam 81,8). Božja spasonosna milost u prošlosti pruža novim naraštajima sigurnost u Božju milost.

Psalam 105 pokazuje da su kušnje bile Gospodnje sredstvo za provjeru Josipovog povjerenja u Božju riječ u pogledu vlastite budućnosti (Postanak 37,5-10; Psalam 105,19). Hebrejski tsarap, “prokušati”, u 19. retku (“Do vremena kad se ispuni riječ njegova: prokuša ga riječ Gospodnja.”) koristi se u smislu čišćenja, oplemenjivanja, pročišćenja. Prema tomu, Bog je kušao Josipovu vjeru s namjerom da ukloni svaka sumnju u svoje obećanje i da ojača Josipovo povjerenje u Božje vodstvo. Cilj je božanskog odgajanja ojačati Božju djecu i pripremiti ih za ispunjenje obećanja, kao što je pokazano na Josipovom primjeru (Psalam 105,2022). Međutim, odbacivanje Božjih pouka vodi k sve većoj tvrdoglavosti i okorjelosti srca svojevoljne osobe.

“Bog zahtijeva neodložnu i neupitnu poslušnost svojem Zakonu, ali ljudi spavaju ili su paralizirani prijevarama Sotone koji izmišlja izgovore i okolišanja i svladava njihovu neodlučnost, govoreći ono što je rekao Evi u Vrtu: ‘Nećete vi umrijeti.’ Neposlušnost ne samo što otvrdnjuje srce i savjest krivca, već kvari i vjeru drugih. Ono što im se isprva činilo jako lošim, postupno mijenja dojam budući da se stalno nalazi pred njima, dok se na kraju pitaju je li to uopće grijeh i nesvjesno upadaju u istu zabludu. (Ellen G. White, Svjedočanstva za Crkvu, sv. 4, str. 133,134)

`Kakvo je vaše osobno iskustvo kad je riječ o tome kako grijeh otvrdnjuje srce? Zašto bi nas ta misao trebala uputiti na križ, gdje možemo naći snagu za poslušnost?`