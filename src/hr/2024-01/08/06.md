---
title: 'Blagoslovi Pravednog življenja'
date: 22/02/2024
---

`Pročitajte sljedeće retke: Psalam 1,1-3; Psalam 112,1-9; Psalam 128. Koji su blagoslovi obećani onima koji duboko štuju Boga?`

Od mnogih blagoslova obećanih onima koji štuju Boga, mir je vjerojatno jedan od najvećih. Psalam 1 uspoređuje pravedne sa stablom posađenim kraj potoka, koje donosi svoje plodove na vrijeme i komu list zimi ne vene (Psalam 1,3; Hebrejima 17,7.8; Ezekiel 47,12). Ta sličnost ukazuje na izvor svih blagoslova, na počivanje u Božjoj prisutnosti u Njegovom Svetištu i uživanje u trajnom i punom ljubavi odnosu s Bogom. Za razliku od zlih koji su opisani kao pljeva, bez stabilnosti, mjesta i budućnosti, pravednici su kao plodno stablo s korijenom, smješteno blizu Boga, na izvoru vječnog života.

Psalam 128,2.3 podsjeća na blagoslove mesijanskog kraljevstva, gdje sjedenje pod vlastitim trsom i smokvom predstavlja simbol mira i blagostanja (Mihej 4,4). Blagoslov mira nad Jeruzalemom (Psalam 122,6-8; Psalam 128,5.6) prenosi poruku nade u Mesiju koji će okončati zlo i obnoviti mir u svijetu.

“U Bibliji se baština spašenih naziva domovinom (Hebrejima 11,1416). Tamo nebeski Pastir vodi svoje stado na izvore žive vode. Drvo života donosi plod svakog mjeseca, a lišće stabla služi za lijek narodima. Tamo su potoci koji vječno žubore, bistri kao kristal, a uz njih lelujavo drveće baca svoje sjene na putove što ih je Gospodin pripravio za otkupljene. Tamo se prostrane ravnice protežu u prekrasne brežuljke, a Božje gore uzdižu svoje uzvišene vrhove. Na ovim će mirnim ravnicama tih živahnih potoka Božji narod, toliko dugo tuđinci i putnici, naći dom.” (Ellen G. White, Veliki sukob, str. 531)

Novi zavjet opisuje ispunjenje te nade prigodom Kristovog drugog dolaska i stvaranja novog svijeta (Matej 26,29; Otkrivenje 21). Dakle, bez obzira na to što pravedni primaju mnoge blagoslove već u ovom životu, punina Božje milosti čeka ih tek kada se Njegovo kraljevstvo u potpunosti obnovi na svršetku vremena.

`Zašto su križ i ono što se na njemu dogodilo jamac obećanja koja nalazimo u Novom zavjetu o onome što je Bog pripremio za nas? Kako već sada možemo crpiti utjehu iz tih obećanja?`