---
title: 'U Srce Svoje Pohranio Sam Riječ Tvoju'
date: 18/02/2024
---

`Pročitajte Psalam 119,1-16.161-168. Na koji način trebamo držati Božje zapovijedi i koji blagoslovi iz toga proizlaze?`

Svakodnevno življenje u vjeri Biblija opisuje kao hod s Bogom na putu pravednosti. Življenje u vjeri održava se hodanjem “po Zakonu Jahvinu” (Psalam 119,1) i “u sjaju lica tvojega” (Psalam 89,16). To ni u kojem slučaju nisu dva različita putovanja. Hodanje u svjetlosti Božjeg lica podrazumijeva držanje Božjeg zakona. Isto tako, hodanje “po Zakonu Jahvinu” podrazumijeva traženje Boga cijelim srcem (Psalam 119,1.2.10).

“Put neokaljan” još je jedan pojam kojim Psalmi opisuju pravedan život (Psalam 119,1). Izraz “neokaljan” opisuje žrtvu “bez mane” koja je ugodna Bogu (Izlazak 12,5). Isto tako, život pravednika, koji je živa žrtva (Rimljanima 12,1), treba biti neokaljan ljubavlju prema grijehu. Život posvećen Bogu također je i “put savršenstva”, što znači da osoba zauzima odgovarajući smjer u životu koji je Bogu ugodan (Psalam 101,2.6; vidi također Psalam 18,32).

Držanje Božjih zapovijedi nema nikakve veze s legalističkim poštovanjem božanskih pravila. Naprotiv, ono se sastoji od razumijevanja razlike između ispravnog i pogrešnog, dobra i zla (Psalmi 111,10; vidi i 1. Ljetopisa 22,12), i obuhvaća čitavu osobu, a ne samo vanjska djela. Biti “neokaljan”, držati Božje zapovijedi i tražiti Boga svim srcem, neodvojivi su stavovi u životu (Psalam 119,1.2).

Božje zapovijedi otkrivenje su Božje volje pred svijetom. One upućuju ljude kako da postanu mudri i da žive u slobodi i miru (Psalam 119,711.133). Psalmist uživa u Zakonu jer ga on osvjedočuje da je Bog vjeran (Psalam 119,77.174).

“Koji tvoj Zakon ljube, velik mir uživaju, ni o što se oni ne spotiču.” (Psalam 119,165) Slika spoticanja ilustrira moralni pad. Kao svjetiljka nozi psalmista (Psalam 119,105), Božja riječ čuva nas od kušnji (Psalam 119,110).

`Kako je Krist pokazao silu Božje riječi u svojem životu (Matej 4,1-11)? Što nam to govori o sili koja proizlazi iz srca posvećenog poslušnošću Božjem zakonu?`