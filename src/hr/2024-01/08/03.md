---
title: 'Nauči Nas Brojiti Dane Naše'
date: 19/02/2024
---

`Pročitajte sljedeće retke: Psalam 90; Psalam 102,12; Psalam 103,14-16. U čemu se ogleda ljudska nesreća?`

Promatrano u svjetlu vječnosti, život palog ljudskog bića je samo para. Tisuću godina u Božjim očima je “kao straža noćna” koja traje tri ili četiri sata (Psalam 90,4). U usporedbi s božanskim vremenom, ljudski život samo proleti (Psalam 90,10). I najjači među ljudima mogu se usporediti s najslabijim biljkama (Psalam 90,5.6; Psalam 103,15.16). A opet, čak i taj kratak život ispunjen je mukotrpnim radom i žalošću (Psalmi 90,10). Čak i svjetovni ljudi, koji ne vjeruju u Boga, tuguju i žale zbog kratkoće života, posebno kad se on usporedi s vječnošću.

U Psalmu 90 ljudske nevolje dovode se u vezu s činjenicom da se Bog brine za ljude kao njihov Stvoritelj. Jahve je bio utočište svojeg naroda u prošlosti (Psalam 90,1.2). Hebrejska riječ maon, “mjesto stanovanja”, prikazuje Jahvu kao okrilje ili utočište Njegovog naroda (Psalam 91,9).

Bog obuzdava svoj pravedni gnjev i iznova pruža svoju milost. Psalmist uzvikuje: “Tko će mjeriti žestinu gnjeva tvojega?” (Psalam 90,11), što znači da nitko nikada nije iskusio puninu Božjeg gnjeva protiv grijeha, tako da još uvijek postoji nada da se ljudi pokaju i steknu mudrost za pravedan život.

Prema Bibliji, mudrost ne podrazumijeva samo razum, već i duboko štovanje Boga. Mudrost nam je potrebna da znamo “dane naše brojiti” (Psalam 90,12). To što možemo brojiti naše dane, znači da su nam dani ograničeni i mi smo toga svjesni. Mudro živjeti znači živjeti sa sviješću o prolaznosti života, što vodi u vjeru i poslušnost. Ta mudrost stječe se samo putem pokajanja (Psalam 90,8.12) i Božjih darova opraštanja, suosjećanja i milosti (Psalam 90,13.14).

Naš osnovni problem ne potječe od činjenice da smo stvoreni kao ljudska bića, već od grijeha i onoga što je grijeh učinio u našem svijetu. Njegove razorne posljedice vide se na svakom mjestu i u svakom čovjeku.

Međutim, zahvaljujući Isusu, osiguran nam je put izbavljenja iz naših ljudskih nevolja (Ivan 1,29; Ivan 3,14-21). U suprotnom, ne bismo imali nikakvu nadu.

`Koliko god brzo naš život prolazi, koje obećanje imamo u Isusu? (Vidi Ivan 3,16.) A kakvu bismo nadu imali bez Njega?`