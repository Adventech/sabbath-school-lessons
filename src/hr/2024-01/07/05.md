---
title: 'Slava Uzvišenom I Milosrdnom Bogu'
date: 14/02/2024
---

`Pročitajte Psalam 113; Psalam 123. Koja su dva različita aspekta Božjeg karaktera opisana u tim psalmima?`

Psalmi 113 i 123 slave Božju uzvišenost kao i Njegovu milost. Gospodnja uzvišenost otkriva se u slavi Njegovog imena i uzdignutom položaju Njegovog prijestolja koje nadvisuje sve naroda i nebesa (Psalam 113,4.5; Psalam 123,1). Rečenica “Tko je kao Jahve, Bog naš” (Psalam 113,5) izražava vjeru da se nijedna sila na ovom svijetu ni izvan njega ne može suprotstaviti Izraelovom Bogu.

Nepristupačna visina u kojoj Jahve prebiva ilustrirana je činjenicom da je On spreman poniziti se i da “gleda odozgo nebo i zemlju” (vidi Psalam 113,6). Dakle, to što Bog prebiva u visini, ne sprečava Ga da vidi što se događa ovdje dolje. Gospodnja milost ogleda se u Njegovoj milostivoj spremnosti da se umiješa u stvari ovoga svijeta i da spasi nevoljne i uboge iz njihovih nedaća. Njegova velikodušna ruka nije skrivena od Njegovih slugu, iako je Njegovo prebivalište visoko na nebesima.

Božja veličina i brižnost, koje se ne mogu potpuno sagledati u Božjoj čudesnoj transcendentnosti, postaju vidljive u Božjim djelima milosrđa i suosjećanja. Siromašni, potlačeni i svi kojima je potrebna pomoć mogu iz prve ruke iskusiti Božju moć zahvaljujući čudesnim preokretima koje je On u stanju izvesti u njihovu korist. Uzvišeni Bog pokazuje svoju veličinu tako što svojom moći podiže oborene. Ljudi slobodno pristupaju Jahvi jer Njegovo veličanstvo i nadmoć ne mijenjaju činjenicu da je On njihov milosrdni Stvoritelj i da su oni Njegove sluge, Njegova ljubljena djeca.

Bogoslužje je, dakle, motivirano ne samo Božjom veličanstvenošću, već i Njegovom dobrotom. Slavljenje Boga nije ograničeno vremenom i prostorom (Psalam 113,2.3). Božja veličina i milosrđe najbolje se ogledaju u Isusu Kristu koji je sišao s Neba i ponizio se do same smrti na križu da bi uzdigao palo čovječanstvo (Filipljanima 2,6-8). A tu, na križu, nalazimo najjače moguće razloge za obožavanje i slavljenje Boga radi onoga što je učinio za nas.

`Zadržite se u mislima na križu i onome što se tamo dogodilo za vas osobno. Od čega vas je Isus spasio? Zašto je toliko važno da križ uvijek bude na prvom mjestu u vašim mislima?`