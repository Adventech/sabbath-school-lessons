---
title: 'Stvori Mi čisto Srce'
date: 12/02/2024
---

`Pročitajte Psalam 51,3-7. Zašto se psalmist poziva na Božju milost?`

Kralj David izlijeva svoje srce pred Jahvom tražeći oprost grijeha u duhovno najmračnijim trenucima svojeg života (2. Samuelova 12). Opraštanje je izniman dar Božje milosti, koji nam On daje “po milosrđu svome” (Psalam 51,3). Kralj David moli Boga da ne postupa s njim onako kao što njegov grijeh zaslužuje (Psalam 103,10), već u skladu sa svojim božanskim karakterom, odnosno svojim milosrđem, vjernošću i suosjećanjem (Psalam 51,3; Ponovljeni zakon 34,6.7).

`Pročitajte Psalam 51,8-21. Kako je ovdje prikazano opraštanje grijeha? Što je cilj božanskog opraštanja?`

Božanski oprost podrazumijeva nešto više od legalnog proglašenja nevinosti. On izaziva duboku promjenu koja seže do najskrivenijih kutaka ljudskog bića (Psalam 51,6; Hebrejima 4,12). On dovodi do pojave novog stvorenja (Psalmi 51,12; Ivan 3,3-8). Hebrejska riječ bara, “stvori”, opisuje božansku stvaralačku silu (Postanak 1,1). Samo Bog može stvarati, bara. Samo Bog može proizvesti korjenitu i trajnu promjenu u srcu pokajane osobe (2. Korinćanima 4,6).

David traži da bude očišćen izopom (Levitski zakonik 14,2-8; Psalam 51,9). On osjeća da ga njegova krivnja udaljava iz Gospodnje prisutnosti na isti način kao što je gubavcu zabranjen ulazak u zajednicu sve dok traje stanje njegove nečistoće (Psalam 51,13). On strahuje da ga žrtve ne mogu očistiti u potpunosti, zato što nije bilo te žrtve koja bi mogla iskupiti grijeh preljuba i ubojstva počinjen s predumišljajem (Izlazak 21,14; Levitski zakonik 20,10).

Samo je bezuvjetna božanska milost mogla prihvatiti Davidovo “srce raskajano, ponizno” kao žrtvu, i ponovno dovesti Davida u sklad s Bogom (Psalam 51,18.19). Tražeći da bude očišćen izopom, on se zapravo želi vratiti u Božju prisutnost.

`Ako je Bog mogao Davidu oprostiti preljub, prijevaru i ubojstvo, koliko nade ima za vas?`