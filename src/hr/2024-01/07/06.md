---
title: 'Ne Zaboravi Njegova Dobročinstva'
date: 15/02/2024
---

`Pročitajte Psalam 103. Kako je ovdje oslikana Božja milost?`

Psalam 103 nabraja mnogostruke Gospodnje blagoslove. Ti blagoslovi obuhvaćaju “dobročinstva njegova” (Psalam 103,2) potrebna za život u blagostanju (Psalam 103,3-6). Ti blagoslovi temelje se na Božjem milosrdnom karakteru i Njegovoj vjernosti Savezu koji je učinio s Izraelom (Psalam 103,7-18). Jahve se “spominje” ljudske slabosti i prolaznosti i osjeća samilost prema svojem narodu (vidi Psalam 103,13-17). To “spominjanje” ili podsjećanje više je od samo misaone aktivnosti. Ono podrazumijeva privrženost koja se pokazuje u djelima — Bog izbavlja i čuva svoj narod (Psalam 103,3-13). Dojmljive slike u Psalmu 103,11-16 ilustriraju neizmjernu veličinu Božje milosti koja se može usporediti jedino s beskrajnim prostranstvom nebesa (Izaija 55,9).

Kako bi onda ljudi trebali uzvratiti na toliku Božju dobrotu?

Na prvom mjestu tako što će blagoslivljati Jahvu (Psalam 103,1.2).

Blagoslov se uglavnom shvaća kao čin darivanja nekoga materijalnim i duhovnim dobrima (Postanak 49,25; Psalam 5,13). A s obzirom na to da je Bog izvor svih blagoslova, kako ljudska bića mogu blagoslivljati Boga? Netko tko je na nižem položaju može svojom zahvalnošću i slavljenjem blagoslivljati onoga tko je uzvišeniji (1. o kraljevima 8,66; Job 29,13). Bog blagoslivlja ljude čineći im dobro, a ljudi blagoslivljaju Boga slaveći Njegovu dobrotu pokazujući duboko poštovanje prema Njemu zbog Njegovog milosrdnog karaktera.

Nadalje, blagoslivljaju Ga tako što pamte Njegov Savez i sva dobra koja im je učinio (Psalam 103,2.18-22), baš kao što se i Jahve spominje ljudske slabosti i Saveza koji je sklopio sa svojim narodom (Psalam 103,3-13). Spominjanje ili prisjećanje ključni je aspekt odnosa između Boga i Njegovog naroda. Baš kao što Bog pamti obećanja koja je dao svojem narodu, tako je i narod dužan sjećati se Božje vjernosti i uzvratiti Mu ljubavlju i poslušnošću.

Ovo potkrepljuju sljedeće čuvene riječi Ellen G. White: “Za nas bi bilo dobro da svakoga dana provedemo jedan sat u razmišljanju o Kristovom životu. Trebamo ga proučavati u svakoj pojedinosti, dopustivši svojoj mašti da obuhvati sve prizore, naročito one vezane za kraj Njegovog života. Dok se tako bavimo Njegovom velikom žrtvom za nas, naše povjerenje u Njega postat će mnogo postojanije, naša će ljubav oživjeti i dublje će nas prožeti Njegov Duh. Ako želimo biti spašeni, moramo naučiti pouku o pokajanju i poniznosti u podnožju križa.” (Isusov život, str. 54)