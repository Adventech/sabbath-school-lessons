---
title: 'Vječna Je Ljubav Njegova'
date: 11/02/2024
---

`Pročitajte Psalam 136. Koja misao prevladava u ovom psalmu? U čemu psalmist nalazi dokaze za svoju tvrdnju?`

Psalam 136 poziva Božji narod da slavi Jahvu za Njegovu milost koja se otkrila u djelima stvaranja (Psalam 136,4-9) i u povijesti Izraela (Psalam 136,10-22). “Milost” (hebr. khesed, “vječna ljubav”) sadrži misao o Božjoj dobroti i vjernosti prema Njegovim djelima stvaranja i Njegovom Savezu s Izraelom. Ovaj psalam pokazuje da su Božja neizmjerna moć i veličanstvo utemeljeni na Njegovoj postojanoj ljubavi.

Jahve je “Bog nad bogovima” i “Gospodar nad gospodarima“; ovaj hebrejski izraz znači “Bog je najveći” (Psalmi 136,1-3), ne u smislu da postoje i drugi bogovi, već da je On jedini Bog.

Gospodnja najveća čuda, koja nitko drugi ne može ponoviti, neosporni su pokazatelj Njegove vlasti (Psalam 136,4). Bog je stvorio Nebo, Zemlju i nebeska tijela koja pogani obožavaju (Ponovljeni zakon 4,19). Psalmi, međutim, oduzimaju autoritet poganskim bogovima, a u širem smislu i svim drugim ljudskim uzdanicama. To su samo proizvodi stvaranja. To je samo stvorenje, a ne Stvoritelj, što je ključna razlika.

Slika Gospodnje jake mišice i ispružene ruke (Psalam 136,12) naglašava učinkovitost Božje sile i dalekosežan utjecaj Njegove milosti.

Božja milost pokazana tijekom stvaranja i povijesti trebala bi potaknuti Božji narod da se uzda u Njega i da ostane vjeran Njegovom Savezu. Pripjev “vječna je ljubav njegova” ponavlja se 26 puta u Psalmu 136, uvjeravajući tako Božje štovatelje da se On ne mijenja i da će u svakom novom naraštaju ponoviti svoja djela milosti. Bog se sjeća svojeg naroda (Psalam 136,23) i vjeran je svojem Savezu milosti. Vjera u Gospodnju postojanu milost nalazi se u srži biblijske vjere, što podrazumijeva radosno obožavanje i povjerenje, kao i suzdržanost i pokajanje.

Psalam 136 (redci 23-25) završava porukom o Božjoj sveobuhvatnoj brizi o ovom svijetu. Božja milost proteže se ne samo na Izrael, već na sva djela stvaranja. Ovaj psalam, dakle, govori o sveobuhvatnosti Božje spasonosne milosti i potiče cijeli svijet da se pridruži Izraelovom slavljenju Boga (vidi također Luka 2,10; Ivan 3,16; Djela 15,17).

`U kojem smislu slika Isusa na križu, koji umire kao Zamjena za naše grijehe, najsnažnije otkriva veliku istinu o Bogu i o tome da je “vječna ljubav njegova”?`