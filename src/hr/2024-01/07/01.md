---
title: 'Dobrota Je Tvoja Do Neba'
date: 10/02/2024
---

### Biblijski tekstovi
Psalam 136; Psalam 51; Psalam 130; Psalam 113; Psalam 123.

> <p></p>
> “Hvalit ću te Gospode, među narodima, među pucima pjevat ću tebi: jer do neba je dobrota tvoja, do oblaka vjernost tvoja.” (Psalam 57,10.11)

Psalmisti uviđaju da su duhovno siromašni i da nemaju što ponuditi Bogu. Da nemaju ništa u sebi ni na sebi što bi ih preporučilo pred Božjim svetim prijestoljem (Psalam 40,18). Oni shvaćaju da im je, kao i svima nama, potrebna Božja milost.

Ukratko, potrebno im je Evanđelje.

Psalmi naglašavaju činjenicu da ljudi u potpunosti ovise o Božjoj milosti. Srećom, Božja milost je vječna, što se pokazalo i prigodom Božjeg stvaranja i tijekom povijesti Božjeg naroda (Psalam 136). Pred vječnim Bogom ljudski život je prolazan kao trava, ali Bog osjeća samilost prema ljudima, obnavlja njihovu snagu (Psalam 103,3.5.15), i u Njemu im je obećana vječnost.

Božji narod nalazi utjehu u činjenici da je Bog vjeran svojem Savezu. Vapaji naroda, koliko god ponekad bili nestrpljivi, često su puni nade jer su upućeni njihovom suosjećajnom nebeskom Ocu (Psalam 103,13; Psalam 68,6; Psalam 89,27). Nova iskustva Božje milosti i ljubavi jačaju njihovu odlučnost da slave Boga i da služe samo Njemu i nikomu i ničemu više.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 303—310.**