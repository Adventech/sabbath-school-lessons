---
title: '“ako Se, Jahve, Grijeha Budeš Spominjao…”'
date: 13/02/2024
---

`Pročitajte Psalam 130. Kako je tu oslikana ozbiljnost grijeha i nada za grešnike?`

Velika nevolja koja je snašla psalmista povezana je s njegovim grijesima i grijesima njegovog naroda (Psalam 130,4.9). Grijesi naroda toliko su teški da prijete vječnim odvajanjem od Boga (Psalam 130,4). Sveto pismo spominje izvještaje o grijesima koji se čuvaju za Sudnji dan (Daniel 7,10; Otkrivenje 20,12), kao i uklanjanje imena grešnika iz knjige života (Izlazak 32,32; Psalam 69,29; Otkrivenje 13,8).

Psalmist se, dakle, moli za Božji oprost na osnovi kojeg će biti izbrisani zapisi o grijesima (Psalam 51,3.11; Jeremija 31,34; Mihej 7,19). On zna da “Bog nije gnjevljiv. Njegova je ljubav vječna. Njegov ‘gnjev’ može biti izazvan samo čovjekovom odlukom da ne cijeni Njegovu ljubav. ... Svrha Njegovog gnjeva nije da rani, već da iscijeli; ne da uništi, nego da spasi svoj narod Saveza (vidi Hošea 6,1.2).” (Hans K. LaRondelle, Deliverance in the Psalms, Berrien Springs, MI: First Impressions, 1983., str. 180,181) Posebno je zanimljivo da upravo Božja spremnost da oprosti grijehe, a ne da ih kazni, izaziva najdublje poštovanje prema Njemu (Psalam 130,4; Rimljanima 2,4). Istinsko obožavanje se, prema tomu, zasniva na divljenju Božjem karakteru ljubavi, a ne na strahu od kazne.

Božja djeca pozvana su da “čekaju Gospoda” (Psalam 27,14 — Šarić; Psalam 37,34). Hebrejski izraz kavah, “čekati”, doslovno znači “uzdati se” i korijen je hebrejske riječi za “nadu”. Dakle, čekanje Gospodina nije pasivno prepuštanje nesretnim okolnostima, već “uzdanje” ili željno iščekivanje Božje pomoći. Nada psalmista nije utemeljena na njegovom optimizmu, već na Božjoj riječi (Psalam 130,5). Vjerno čekanje Gospodina nikad nije uzaludno, jer nakon mračne noći dolazi jutro božanskog izbavljenja.

Zapazite kako osobna molitva psalmista postaje molitva cijele zajednice (Psalam 130,7.8). Blagostanje pojedinca neodvojivo je povezano s dobrobiti čitavog naroda. Dakle, ne treba se moliti samo za sebe, nego i za svoju zajednicu. Kao vjernici mi smo dio zajednice, a ono što utječe na jedan dio zajednice, utječe na sve.

`Razmislite o pitanju: “Ako se, Jahve, grijeha budeš spominjao, Gospodine, tko će opstati?” (Psalmi 130,3). Što to znači za vas osobno? Gdje biste bili da je Gospodin nastavio gledati na vaša bezakonja?`