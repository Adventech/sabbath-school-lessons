---
title: 'Psalam Očaja'
date: 09/01/2024
---

Izgovaranje psalama u molitvi ima i druge prednosti osim što omogućuje vjernicima da slobodno izraze svoje misli. Psalmi dovode njihovo iskustvo u sklad s Božjim mjerilima i čine ga podnošljivim, unoseći nadu i sigurnost u Božju prisutnost.

`Pročitajte Psalam 22. Što možemo naučiti na osnovi ovog psalma o povjerenju u Boga usred velike patnje?`

Izrazi tugovanja u Psalmu 22,1 mogu pomoći ožalošćenim ljudima da izraze svoju bol i osjećaj usamljenosti: “Bože moj, Bože moj, zašto si me ostavio? Daleko si od spasenja mojega i od riječi moga jecanja.” (Varaždinska Biblija)

Te su riječi, naravno, postale poznate među kršćanima jer ih je i sam Isus, dok je bio na križu, izgovorio pokazujući nam koliko su psalmi bili bitni za Njegovo osobno iskustvo (vidi Matej 27,46).

Međutim, čak i usred patnji i kušnji, izgovorene su i sljedeće riječi: “A sada, braći ću svojoj naviještat ime tvoje, hvalit ću te usred zbora.” (Psalam 22,22)

Drugim riječima, iako se takvi osjećaji možda ne podudaraju s njegovom trenutačnom nedoumicom, psalmist i dalje izražava vjeru u Boga i izjavljuje da će Ga, bez obzira na sve, i dalje slaviti.

Bit je u tome da nas psalmi, dajući nam riječi kojima se trebamo moliti, uče da usmjerimo pogled dalje od svoje trenutačne situacije i da vjerom gledamo na vrijeme kada će naš život biti obnovljen Božjom milošću.

Na taj način izgovaranje psalama u molitvi dovodi vjernike do novih duhovnih obzora. Psalmi omogućuju vjernicima da izraze svoje osjećaje i shvaćanja, ali ih ne ostavljaju tamo gdje se trenutačno nalaze, već ih navode da svoje breme boli, razočaranja, ljutnje i očaja odbace pred Bogom i da se oslone na Njega, bez obzira na okolnosti.

Pomak od tužaljke do hvalospjeva, što se može uočiti u mnogim psalmima, ukazuje na duhovnu preobrazbu koju vjernici doživljavaju kada prime božansku milost i utjehu tijekom molitve.

`Kako možemo gledati dalje od svojih neposrednih kušnji i uzdati se u Božju dobrotu bez obzira na ono s čim se trenutačno suočavamo?`