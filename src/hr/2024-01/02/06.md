---
title: 'Pomozi, Usliši Nas'
date: 11/01/2024
---

`Pročitajte Psalam 60,3-8. Što mislite, u kojim bi okolnostima ovaj psalam bio prikladna molitva? Kako možemo imati koristi od psalama tužaljki čak i u radosnim trenucima života?`

Na psalme tužaljke uglavnom se gleda kao na molitve ljudi koji proživljavaju neko teško razdoblje bilo u fizičkom, duševnom ili duhovnom smislu. Ili u svakom smislu.

Međutim, to ne znači da treba izbjegavati ove psalme, čak i u dobrim vremenima. Katkad nema nikakvih dodirnih točaka između riječi nekog psalma i sadašnjeg iskustva vjernika. Ipak, psalmi tužaljke mogu biti od koristi i vjernicima koji trenutačno ne prolaze ni kroz kakve nevolje.

Prvo, oni nas čine svjesnijim da je patnja dio općeljudskog iskustva i da pogađa i pravedne i zle. Psalmi nas uvjeravaju da Bog upravlja događajima i da nam daje snagu i rješenja u trenucima nevolje. Čak i u ovom psalmu, čak i usred nevolje (“potrese zemlju”, Psalam 60,4), psalmist pokazuje nepokolebljivu nadu u Božje izbavljenje.

Drugo, psalmi tužaljke uče nas suosjećanju prema stradalnicima. Kada izražavamo sreću i zahvalnost Bogu, posebno u javnosti, moramo imati u vidu i one manje sretne od nas. Naravno, možda je nama sada dobro, ali tko od nas ne zna za ljude, kojih ima svuda oko nas, koji strašno pate? Izgovaranje takvih psalama u molitvi može nam pomoći da ne zaboravimo one koji prolaze kroz teškoće. Psalmi trebaju izazvati u nama suosjećanje i želju da služimo onima koji pate, kao što je Isus činio.

“Ovaj je svijet jedna golema karantena, ali Krist je došao ozdraviti bolesne, objaviti izbavljenje Sotoninim zarobljenicima. On je u sebi nosio zdravlje i snagu. Davao je svoj život bolesnima, napaćenima, onima koji su bili opsjednuti demonima. Nije odbijao nikoga tko je došao primiti Njegovu iscjeliteljsku silu. Znao je da su oni koji su Ga molili za pomoć sami navukli bolest na sebe, a ipak ih nije odbijao ozdraviti. A kada bi Kristova sila ušla u te uboge duše, one su bivale osvjedočene u grijeh i tako su mnogi bili izliječeni od duhovne, kao i od tjelesnih bolesti. Evanđelje i dalje ima istu moć, pa zašto ne bismo i danas vidjeli iste rezultate?” (Ellen G.White, Welfare Ministry, str. 24,25)

`Kojem su vašem poznaniku upravo sada potrebne ne samo vaše molitve, već i vaša aktivna služba?`