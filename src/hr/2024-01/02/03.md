---
title: 'Uzdanje U Vrijeme Nevolje'
date: 08/01/2024
---

Svi su kršćani iskusili i dobro znaju za trenutke očaja i patnje, trenutke kada su se pitali što to Bog radi ili zašto dopušta da im se to događa. I sami psalmisti proživljavali su nešto slično. A oni su posredstvom božanskog nadahnuća zabilježili to što su doživjeli.

`Pročitajte Psalam 44. Što nam se ovdje govori i zašto je to bitno za vjernike u sva vremena?`

Izbor psalama prikladnih za crkveno bogoslužje često odražava našu isključivost kad je riječ o raspoloženjima i riječima koje smo spremni upotrijebiti u našim zajedničkim molitvama. Takvo sužavanje izbora može biti pokazatelj naše nesposobnosti ili ustručavanja da spomenemo i mračne strane života. Premda se katkad, kad nas snađe patnja, osjećamo kao da Bog prema nama postupa nepravedno, ipak ne smatramo prikladnim da te svoje misli izrazimo na javnom bogoslužju, pa čak ni u tajnoj molitvi. To ustručavanje moglo bi dovesti do toga da nam promakne pravi smisao bogoslužja. Nespremnost da iskreno i otvoreno izrazimo svoje osjećaje i stavove pred Bogom u molitvi često nas ostavlja u ropstvu vlastitih osjećaja. To nas također sprečava da s povjerenjem i uzdanjem pristupimo Bogu. Međutim, izgovaranje psalama u molitvi pruža nam sigurnost da se tijekom molitve i bogoslužja od nas ne očekuje da isključujemo i poričemo vlastito iskustvo.

Psalam 44, na primjer, može pomoći vjernicima da slobodno i na pravi način izraze kako se osjećaju kada stradaju iako su nevini. Kada se mole nad psalmima, ljudi mogu lakše iskusiti slobodu izražavanja tijekom molitve. Psalmi nam pružaju riječi koje mi ne nalazimo niti ih se usuđujemo izgovoriti. “Niti nam se srce odmetnulo od tebe, niti nam je noga s tvoje skrenula staze, kad si nas smrvio u boravištu šakalskom i smrtnim nas zavio mrakom.” (Psalmi 44,18.19)

Zapazite, međutim, kako Psalam 44 počinje. Njegov pisac govori o tome kako je Bog u prošlosti učinio velike stvari za svoj narod. Zato se on uzda u Boga, a ne “u svoj luk” (Psalam 44,6).

Usprkos tomu, nevolje ipak pogađaju Božji narod. Lista jada i tužaljki dugačka je i bolna. Ali bez obzira na sve to, psalmist vapi da ih Bog izbavi, i to “zbog milosrđa svojega” (Psalam 44,26 — Varaždinska Biblija). Čak i usred nevolje on je svjestan Božjeg postojanja i Njegove ljubavi.

`Kako vam oslanjanje na prošla vremena, kada se Božja prisutnost osjećala vrlo jasno, može pomoći da se nosite s trenucima u kojima vas nevolje navode na pomisao da je Bog daleko?`