---
title: 'Od Očaja Do Nade'
date: 10/01/2024
---

Svi smo se vjerojatno suočili s trenucima kad nam je izgledalo da je Bog vrlo daleko od nas. Tko nije katkad pomislio: Kako mi se ovo moglo dogoditi?

Psalmisti, ljudi poput svih nas, suočavali su se sigurno sa sličnim okolnostima. Premda je činjenica da nas naši grijesi dovode u nevolju, u drugim prigodama to nam izgleda kao velika nepravda i čini nam se da nismo zaslužili to s čim se suočavamo. Tko se nije katkada tako osjećao?

`Pročitajte Psalam 13. Koja dva česta raspoloženja možete prepoznati u tom psalmu? Što mislite, koja je odluka dovela do tako krupne promjene u razmišljanjima psalmista?`

“Dokle ćeš me, Gospode, sasvim zaboravljati? Dokle ćeš odvraćati lice svoje od mene?” (Psalam 13,1 — Varaždinska Biblija). Tko nije katkad njegovao takve misli, koliko god one bile pogrešne? Zaboravlja li Bog ikada ikoga od nas?

Dakle, Psalam 13 upućuje nas kako da izbjegnemo još jednu uobičajenu pogrešku — da se u molitvi usredotočimo na sebe i svoje probleme. Taj psalam može promijeniti način na koji se molimo jer nas navodi da se ponovno uvjerimo u pouzdanu i nepromjenjivu narav Božjeg odnosa prema Njegovom narodu. Činjenica je da ovaj psalam počinje jadikovanjem i žalbama, ali tako ne završava. I to je ključno.

Psalam nas navodi na svjesnu odluku da se oslonimo na Božju otkupiteljsku silu (Psalam 13,5) kako bi naš strah i strepnja (Psalam 13,1-4) postupno ustupili mjesto Božjem spasenju i da bismo tužaljku promijenili u hvalospjev, očaj u nadu (Psalam 13,5.6).

Međutim, samo ponavljanje riječi psalama, bez udubljivanja u njihovo značenje, neće dovesti do stvarne promjene, što je zapravo cilj njihove upotrebe. Kada se molimo izgovarajući psalme, trebamo tražiti Duha Svetoga da nas osposobi da postupamo na način koji psalam zahtijeva. Psalmi su Božja riječ kojom se karakter i postupci vjernika mijenjaju, a ne obična informacija. Božjom milošću, obećanja iz psalama ostvaruju se u životu vjernika. To znači da Božjoj riječi dopuštamo da nas oblikuje po Njegovoj volji i da nas ujedini s Kristom, koji je savršeno ispunio Božju volju i koji se, kao utjelovljeni Božji Sin, također molio riječima psalama.

`Kako vas kušnje mogu približiti Bogu? A zašto bi vas, ako niste oprezni, mogle i udaljiti od Njega?`