---
title: 'Upotreba Psalama U Molitvi'
date: 07/01/2024
---

`Pročitajte sljedeće tekstove: Psalam 105,5; Kološanima 3,16; Jakov 5,13. Koje mjesto Psalmi zauzimaju u vjernikovom bogoslužju?`

Jednostavan način na koji možemo uvrstiti psalme u svoj svakidašnji život jest da svakog dana posvetimo vrijeme čitanju jednog psalma počevši od prvog. Drugi je način da čitamo psalme koji odgovaraju našoj trenutačnoj situaciji, kakva god ona bila — postoje psalmi oplakivanja, psalmi zajedničkih tužaljki, psalmi zahvalnosti, hvalospjevi, pokajnički psalmi, psalmi mudrosti (traženje Božje mudrosti i vodstva), povijesni psalmi, psalmi koji izražavaju gnjev i ogorčenost i hodočasnički psalmi. Tijekom ovog tromjesečja osvrnut ćemo se na mnoge od njih i proučavat ćemo psalme u kontekstu u kojem se pojavljuju.

Kako, dakle, treba čitati psalme?

Najprije pročitajte psalam uz jednostavno razmišljanje, a zatim se pomolite. Razmišljanje o psalmu podrazumijeva razmatranje njegovih različitih aspekata — načina na koji se psalmist obraća Bogu i njegovih razloga za molitvu. Zapitajte se u kojem smislu vaša situacija odgovara iskustvu psalmista i kako bi vam taj psalam mogao pomoći da jasno izrazite vlastito iskustvo. Bit ćete iznenađeni koliko ćete se često moći povezati s onim što ste pročitali i prepoznati se u tome.

Ako vas nešto u psalmu muči, razmislite, na primjer, ispravlja li taj psalam vaše trenutačne lažne nade u vezi s nečim s čim se suočavate. Razmislite o poruci tog psalma u svjetlu Kristovog spasonosnog djela i dugoročne nade koju nam Kristovo djelo nudi. Kao što znamo, ili bismo trebali znati, uvijek je dobro da sve u Bibliji sagledavamo u svjetlu Krista i križa. Također, potražite nove motive za molitvu koje vam taj psalam pruža i razmislite o njihovom značenju za vas osobno, za vašu crkvu i ovaj svijet. Tražite od Boga da svoju Riječ utisne u vaš um i srce. Ako psalam odgovara situaciji nekoga koga poznajete, posredujte u molitvi za tu osobu. Psalmi pokrivaju mnogo životnih aspekata i mi možemo biti uvelike obogaćeni ako ih čitamo i ako upijamo u srce ono što nam govore.

`Što znači dopustiti da “riječ Kristova obilno stanuje u vama” (Kološanima 3,16)? Zašto je čitanje Biblije prvi i najbitniji korak u tom iskustvu?`