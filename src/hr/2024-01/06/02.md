---
title: 'Veličanstveni Ratnik'
date: 04/02/2024
---

`Pročitajte sljedeće retke: Psalam 18,4-19; Psalam 76,4-10.13; Psalam 144,5-7. Kako je Jahve oslikan u tim tekstovima? Što nam te slike govore o Božjoj spremnosti da izbavi svoj narod?`

Ovi hvalospjevi slave Jahvu zbog Njegove velike nadmoći nad silama zla koje prijete Njegovom narodu. One prikazuju Boga u Njegovom veličanstvu kao Ratnika i Suca. Slika Boga kao ratnika česta je u psalmima i naglašava ozbiljnost i žurnost Božjeg odgovora na vapaje i patnju Njegovog naroda.

“Jahve s neba zagrmje, Svevišnjega glas se ori. Odape strijele i dušmane rasu, izbaci munje i na zemlju ih obori. Morska se dna pokazaše, i temelji svijeta postaše goli od strašne prijetnje Jahvine, od olujna daha gnjeva njegova.” (Psalam 18,14-16)

Sama odlučnost i opseg Božjeg djelovanja trebali bi raspršiti svaku sumnju u Božju veliku brižnost i suosjećanje prema stradalnicima, i u Njegovu sposobnost da pobijedi zlo. Mi samo trebamo pričekati da On to učini.

Čak i kad je Božji narod, kao u slučaju kralja Davida, bio uključen u rat — do izbavljenja nije dolazilo ljudskim sredstvima. U brojnim bitkama protiv neprijatelja Božjeg naroda, kralj David je hvalio Boga kao jedinog koji je zaslužan za sve pobjede. Zasluge za sve ono što se događalo, za svoje brojne uspjehe i pobjede, David je lako mogao pripisati sebi samom, ali to nije bio njegov stav. On je znao gdje se nalazi Izvor njegove moći.

Premda navodi da Jahve uvježbava njegove ruke za borbu (Psalam 18,35), David se nigdje u Psalmima ne oslanja na svoje ratničke vještine. Umjesto toga, Bog se bori za Davida i izbavlja ga (Psalam 18,48.49).

Poznat kao uspješan ratnik, kralj David u Psalmima preuzima ulogu vještog glazbenika i hvali Jahvu kao jedinog Izbavitelja i Branitelja svojeg naroda (Psalam 144,10-15). Davanje slave i molitva Jahvi izvori su Davidove snage, moćniji od svakog ratničkog oružja. Jedino se u Boga treba uzdati i samo Njega treba obožavati.

`Bez obzira na darove, vještine i uspjehe koje imate u životu, zašto uvijek morate imati na umu odakle oni izviru? S kakvom se opasnošću suočavate ako zaboravite na taj izvor?`