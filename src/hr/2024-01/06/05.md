---
title: 'Izlijte Svoju Ogorčenost'
date: 07/02/2024
---

`Pročitajte sljedeće retke: Psalam 58,7-9; Psalam 69,23-29; Psalam 83,10-18; Psalam 94,1.2; Psalam 137,7-9. Koje osjećaje ti Psalmi izražavaju? Tko sudi u tim Psalmima?`

Neki psalmi mole Boga da se osveti pojedincima i narodima koji žele nauditi ili su već naudili psalmistima ili njihovom narodu. Ti psalmi mogu nam zvučati zbunjujuće zbog oštrog jezika i prividnog neslaganja s biblijskim načelom ljubavi prema neprijateljima (Matej 5,44).

Međutim, ogorčenost koju psalmist osjeća pri suočavanju s tlačenjem je dobra. To znači da su psalmisti ozbiljnije od većine ljudi shvaćali što je ispravno, a šta pogrešno. Tako i ovdje njega muči, i to u velikoj mjeri, zlo koje se čini ne samo njemu, nego i drugima.

Ipak, psalmist nigdje ne najavljuje sebe kao izvršitelja osvete. Umjesto toga on odmazdu prepušta isključivo u Božje ruke. Psalmi se pozivaju na božanske kletve Saveza (Ponovljeni zakon 27,9-16) i mole Boga da postupi onako kao što je obećao.

Psalmi proročki pretkazuju Božji predstojeći sud, to nisu samo osobne molitve psalmista. Psalam 137 najavljuje božanski sud nad Babilonom, kao što se vidi u proročkim knjigama. Pustošenje koje su Babilonci donijeli drugim narodima, vratit će im se. Psalmi prenose božanska upozorenja da zlo neće zauvijek ostati nekažnjeno.

Božja odmazda je odmjerena u skladu s pravdom i milošću. A Božja djeca pozvana su da se mole za one koji loše postupaju prema njima, pa čak i da se nadaju njihovom obraćenju (Psalam 83,19; Jeremija 29,7).

Međutim, dok te psalme nastojimo uskladiti s biblijskim načelom ljubavi prema neprijateljima, moramo paziti da ne podcijenimo mučno iskustvo koje je u njima izraženo. Bog uviđa patnju svoje djece i uvjerava ih da je “dragocjena u očima Jahvinim smrt pobožnika njegovih” (Psalam 116,15). Božanski sud obvezuje Božji narod da podigne svoj glas protiv svakog zla i da traži dolazak Božjeg kraljevstva u punini. Psalmi također daju glas onima koji stradaju dajući im do znanja da je Bog svjestan njihove patnje i da će pravda jednog dana svakako doći.

`Tko ponekad ne razmišlja i ne mašta o osveti onima koji su njemu ili njegovim voljenima nanijeli strašnu nepravdu? Kako vam ovi psalmi mogu pomoći da takve osjećaje postavite u pravu perspektivu?`