---
title: 'Ja ću Ustati'
date: 03/02/2024
---

### Biblijski tekstovi
Psalam 18,4-19; Psalam 41,2-4; Ponovljeni zakon 15,7-11; Psalam 82; Psalam 96,6-10; Psalam 99,1-4 i Rimljanima 8,34.

> <p></p>
> “Zbog nevolje tlačenih i jauka ubogih sada ću ustati — govori Jahve — spasenje donijet onom tko ga želi.” (Psalam 12,6)

Naše doba nije jedino u kojem bjesni zlo, nepravda i tlačenje. I psalmisti su živjeli u takvo vrijeme. I zato su psalmi, između ostalog, i Božji glas protiv nasilja i tlačenja u svijetu — u našem, kao i u svijetu psalmista.

Da, Jahve dugo trpi i suspreže svoj gnjev ne želeći da itko propadne, nego da se pokaje i promijeni svoj put (2. Petrova 3,9-15). I premda se vrijeme koje Bog određuje za svoju intervenciju ne poklapa uvijek s ljudskim očekivanjima, dan Božjeg suda neosporno dolazi (Psalam 96,13; Psalam 98,9). Mi se samo trebamo uzdati u Njega i Njegova obećanja dok taj dan ne dođe.

Jedino Stvoritelj, čije je prijestolje utemeljeno na pravdi i istini (Psalam 89,15; Psalam 97,2), može svojim sudom osigurati stabilnost i blagostanje u svijetu. Dvostruki aspekt božanskog suda obuhvaća oslobađanje potlačenih i uništenje zlih (Psalam 7,7-18).

To nam je obećano, i to će se jednog dana dogoditi — ali u Božje vrijeme, a ne u naše, kao što naglašava psalmist.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 293—302.**