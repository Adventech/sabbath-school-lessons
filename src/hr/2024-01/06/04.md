---
title: 'Dokle ćeš Odgađati Sud Nepravednima?'
date: 06/02/2024
---

Bog je izraelskim vođama dao vlast da uspostave pravdu u Izraelu (Psalam 72,1-7.12-14). Od izraelskih kraljeva očekivalo se da svoju vlast provode u skladu s Božjom voljom. Glavna briga vođa trebala je biti da osiguraju mir i pravdu u zemlji i da se brinu za društveno ugrožene. Jedino tako su zemlja i čitav narod mogli napredovati. Kraljevsko prijestolje učvršćivalo se vjernošću Bogu, a ne ljudskom silom.

`Pročitajte Psalam 82. Što se događa kada vođe izvrću pravdu i tlače narod koji su dužni štititi?`

U Psalmu 82 Bog izriče presudu nad nepravednim izraelskim sucima. “Bogovi” (Psalam 82,1.6) očito nisu ni poganski bogovi ni anđeli, jer oni nikad nisu ni bili zaduženi za provođenje pravde u Božjem narodu, pa im se ne može ni suditi zato što to nisu ispunili. Optužbe navedene u Psalmu 82,1-3 podsjećaju na zakone Tore, označavajući “bogove” kao izraelske vođe (Ponovljeni zakon 1,16-18; Ponovljeni zakon 16,18-20; Ivan 10,33-35). Bog ispituje “sinove čovječje” sude li pravo i izriče im kaznu jer su se pokazali kao nepravedni. Vođe tumaraju u mraku (Psalam 82,5) jer su odbacili Božji zakon koji prosvjetljuje (Psalam 119,105).

Sveto pismo nepokolebljivo podupire gledište da je Jahve jedini Bog. Ali Bog svoju vlast nad svijetom dijeli s ljudskim vođama, postavljenim da budu Njegovi predstavnici (Rimljanima 13,1). Koliko često su, međutim, ti ljudski predstavnici u prošlosti, a i danas, zloupotrebljavali odgovornost koja im je bila dana?

Psalam 82 na podrugljiv način razotkriva otpadništvo nekih vođa koji su sebe smatrali “bogovima”. Premda je izraelskim glavarima dao vlast i prednost da se nazovu “djecom Višnjega” i da budu Njegovi predstavnici, Bog se odriče zlih vođa. On ih podsjeća da su smrtni i podložni istim moralnim zakonima kao i svi ljudi. Nitko nije iznad Božjeg zakona (Psalam 82,6-8).

Bog će suditi cijelom svijetu. Božji narod će također polagati račun pred Bogom. Zato i vođe i narod trebaju oponašati primjer božanskog Suca i svoje nade polagati samo u Njega.

`Koju vrstu vlasti i autoriteta vi imate nad drugima? Koliko pravedno i pošteno pokazujete taj autoritet? Povedite računa o tome.`