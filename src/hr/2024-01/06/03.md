---
title: 'Pravda Za Potlačene'
date: 05/02/2024
---

`Pročitajte : Psalam 9,19; Psalam 12,6; Psalam 40,18; Psalam 113,7; Psalam 146,6-10; Psalam 41,2-4. Koja se pouka tu nalazi za nas, čak i danas?`

Bog pokazuje posebnu brigu i zanimanje za pravdu prema različitim skupinama ranjivih ljudi uključujući siromašne, potlačene, siročad, udovice, udovce, strance i sve kojima je potrebna pomoć. Psalmi, kao i Zakon i Proroci, sasvim su jasni u tom pogledu (Izlazak 22,21-27; Izaija 3,13-15).

Mnogi Psalmi koriste se izrazom “nevoljan i ubog”, izbjegavajući prikazati potlačene isključivo nacionalnim i vjerskim obilježjima. Razlog je naglašavanje Božje sveopće brige prema cijelom čovječanstvu.

Izraz “nevoljan i ubog” nije ograničen na materijalno siromaštvo, već označava i ranjivost i bespomoćnost. Taj izraz upućuje na Božje suosjećanje i prenosi misao da je patnik sam i da nema drugu pomoć osim Boga. Opisivanje sebe kao “nevoljnog i ubogog” ukazuje na iskrenost i ljubav prema Bogu, priznanje svoje potpune ovisnosti o Njemu i odbacivanje svake trunke samopouzdanja i samopotvrđivanja.

S druge strane, brigom za ugrožene (Psalam 41,2-4) narod pokazuje svoju vjernost Bogu. Zla učinjena ranjivim pripadnicima društva smatrala su se posebno gnusnim grijesima u biblijskoj kulturi (Ponovljeni zakon 15,7-11). Psalmi nadahnjuju vjerne ljude da podignu glas protiv svake tiranije.

Psalmi također naglašavaju uzaludnost polaganja povjerenja u propadljiva ljudska sredstva kao krajnji izvor mudrosti i sigurnosti. Božji narod mora se oduprijeti kušnji da svoju vjeru u spasenje polaže u ljudske vođe i ustanove, posebno kada oni odstupaju od Božjih putova.

Naš se Gospodin u svojoj milosti poistovjetio sa siromašnima tako što je i sam postao siromašan, kako bi se Njegovim siromaštvom mnogi mogli obogatiti (2. Korinćanima 8,9). Kristovo bogatstvo obuhvaća izbavljenje od svake tiranije koju donosi grijeh, i On nam obećava vječni život u Božjem kraljevstvu (Otkrivenje 21,4). Isus Krist ispunjava obećanje psalama o božanskom Sucu koji će osuditi svako zlostavljanje ugroženih, kao i zapostavljanje dužnosti prema njima (Matej 25,31-46).

`Koliko razmišljamo o “nevoljnima i ubogima” među nama i koliko činimo za njih?`