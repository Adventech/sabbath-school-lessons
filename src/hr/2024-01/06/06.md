---
title: 'Božji Sud I Svetište'
date: 08/02/2024
---

`Pročitajte sljedeće retke: Psalam 96,6-10; Psalam 99,1-4; Psalam 132,8-10.14-19. Gdje se Božji sud odigrava i kako je to povezano s nama? Kako nam Svetište pomaže da razumijemo na koji će se način Bog obračunati sa zlom?`

Božji sud usko je povezan sa Svetištem. Svetište je bilo to okruženje u kojem se shvaćanje psalmista u vezi s problemom zla preokrenulo (Psalam 73,17-20). Svetište je označeno kao mjesto božanskog suda, na što ukazuje suđenje putem Urima (Brojevi 27,21) i sudački naprsnik velikog svećenika (Izlazak 28,15.28-30). U skladu s tim, mnogi psalmi opisuju Boga kako sjedi na svojem prijestolju u Svetištu spremajući se da sudi svijetu zbog njegovih grijeha i zala.

U Svetištu je otkriven plan spasenja. U poganstvu grijeh se shvaćao prvenstveno kao neka tjelesna nečistoća koju je trebalo ukloniti uz pomoć magijskih rituala. Nasuprot tomu, Biblija prikazuje grijeh kao kršenje Božjeg moralnog Zakona. Božja svetost pokazuje da On voli pravdu i istinu. Tako bi i Božji narod trebao tragati za pravdom i istinom i slaviti Boga u Njegovoj svetosti. A da bi to učinio, mora držati Božji zakon koji je izraz Njegove svetosti.

Prema tomu, Svetište je mjesto oprosta grijeha i obnovljenja pravednosti, na što ukazuje Božje prijestolje milosti i “žrtve pravedne” (Ponovljeni zakon 33,19; Psalam 4,5).

Ipak, “Bog koji prašta” izvršava osvetu nad zlim djelima nepokajanih ljudi (Psalam 99,8). Praktične posljedice dolaska božanskog suda ogledaju se u stalnoj svijesti o Božjoj svetosti i potrebi da pravedni žive u skladu s Božjim zahtjevima Saveza.

Rezultat Gospodnjeg suda sa Siona jest blagostanje pravednih i poraz zlih (Psalam 132,13-18). Svetište je poticalo radosno iščekivanje Gospodnjeg dolaska kao Suca, posebno tijekom Dana pomirenja. Isto tako i psalmi naglašavaju izvjesnost predstojećeg dolaska božanskog Suca (Psalam 96,13; Psalam 98,9), Isusa Krista u nebeskom Svetištu (Otkrivenje 11,15-19).

`Pročitajte Rimljanima 8,34. Na koji nam način taj redak pokazuje zašto je ono što Krist čini u nebeskom Svetištu radosna vijest za Njegov narod?`