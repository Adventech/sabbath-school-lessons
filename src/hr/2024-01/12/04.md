---
title: 'Jahve, Tko Smije Prebivati U Tvojem Svetištu?'
date: 19/03/2024
---

`Pročitajte Psalam 15. Tko su ljudi koji su dostojni služiti Bogu u Njegovoj prisutnosti?`

Odgovor koji psalam daje na to pitanje sažima zahtjeve koji su već izneseni u Zakonu i Prorocima: oni čija su djela (“koji čini pravicu”) i karakter (“istinu iz srca zbori”) (vidi Ponovljeni zakon 6,5; Mihej 6,6-8) odraz Božje naravi. Svetište je bilo sveto mjesto i sve u njemu, uključujući svećenike, bilo je posvećeno. Svetost je, dakle, obvezan preduvjet za dolazak u Božju prisutnost. Svetost Izraela trebala je biti sveobuhvatna, obuhvaćala je bogoslužje koje će se odražavati u svim aspektima života. Zakon je dan Božjem narodu da bi ostvario svoj najveći potencijal, da živi kao kraljevstvo svećenika. Kraljevsko svećenstvo podrazumijeva sveti život u Božjoj prisutnosti i prenošenje blagoslova Saveza drugim narodima.

`Pročitajte Psalam 24,3-6; Psalam 101,1-3. Što znači biti svet?`

“Čisto srce” najveća je vrlina vjernika pred Bogom. Hebrejski izraz tamim, “savršen”, ima značenje potpunosti i cjeline. “Savršena” loza (tamim) je cijela, neoštećena i zdrava (Ezekiel 15,5). Životinje koje se prinose na žrtvu morale su biti tamim, bez mane (Levitski zakonik 22,21-24). “Prave” riječi (tamim) potpuno su istinite (Job 36,4). Savršeno je srce, dakle, čisto ili čestito srce (Psalam 24,4 — Šarić; Psalam 15,2). Ono traži Boga (Psalam 24,6) i biva obnovljeno Božjim oprostom (Psalam 51,5-12). Neporočan život izvire iz spoznaje Božje milosti i pravednosti. Božanska milost nadahnjuje i osposobljava Božje sluge da žive u strahu Gospodnjem, to jest u nenarušenom zajedništvu s Bogom i u pokornosti Njegovoj Riječi. Svjedočanstvo o predanom i pobožnom životu donosi hvalu Bogu, a ne sebi samom. Zapazite da je većina zahtjeva u Psalmu 15 izražena u negativnom obliku (Psalam 15,3-5). Tu se, dakle, ne radi o stjecanju Božje naklonosti, već o izbjegavanju onoga što bi nas moglo odvojiti od Boga.

`Kako možemo svjesno izbjegavati ono što nas udaljuje od Boga? Što nas sve može udaljiti od Boga i kako to izbjeći?`