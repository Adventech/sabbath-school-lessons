---
title: 'Navješćujte Narodima Slavu Njegovu'
date: 20/03/2024
---

`Pročitajte Psalam 96. Koji se aspekti bogoslužja spominju u ovom psalmu?`

Bogoslužje obuhvaća pjevanje Gospodinu (Psalam 96,1.2), hvaljenje Njegovog imena (Psalam 96,2), objavljivanje Njegove dobrote i veličine (Psalam 96,3.4) i donošenje darova u Njegov hram (Psalam 96,8). Osim tih poznatih elemenata bogoslužja, Psalam 96 ističe i jedan njegov ne tako uočljiv aspekt, naime njegovu evanđeosku dimenziju koja se ogleda u objavljivanju Božjega kraljevstva drugim narodima (Psalam 96,2.3.10).

Međutim, pjevanje, hvaljenje, prinošenje darova i navješćivanje Evanđelja nisu neke odvojene radnje, već samo različiti izrazi istog bogoslužja. Objava Božjeg spasenja svim narodima srž je hvaljenja Boga i sadržaj i smisao bogoslužja. Obratite pozornost na to kako se razlozi za bogoslužje podudaraju s porukom koja se objavljuje drugim narodima: “Velik je Jahve.” (Psalmi 96,4), “Bogovi drugih naroda tek su kipovi, a Bog je taj koji nebesa stvori.” (Psalam 96,5 — Suvremeni hrvatski prijevod), “Jahve kraljuje.” (Psalam 96,10), i “… jer dolazi suditi zemlji.” (Psalam 96,13). Prema tomu, cilj je evangelizma da druge narode ujedini s Božjim narodom, a na kraju i sa svim stvorenjima — da ih ujedini u štovanju Boga (Psalam 96,11-13).

Bogoslužje izvire iz unutarnje spoznaje Boga, da je On Stvoritelj, Kralj i Sudac (Psalam 96,5.10.13). Bogoslužje dakle obuhvaća sjećanje na Božja djela iz prošlosti (stvaranje), proslavljanje Njegovih sadašnjih čuda (održavanje svijeta i Njegova sadašnja vladavina) i iščekivanje Njegovih budućih djela (sud na svršetku vremena i novi život na novom Nebu i novoj Zemlji).

Sud u Psalmima označava obnavljanje božanskog poretka mira, pravde i blagostanja u svijetu koji je trenutačno pritisnut nepravdom i patnjom. Zato se cijela Zemlja raduje u očekivanju Božjeg suda (Psalam 96,10-13; Psalam 98,4-9). Činjenica da je Jahve pravedni Sudac treba dodatno potaknuti ljude da Ga obožavaju u svetosti i da “strepe” pred Njim. To ih također treba upozoriti da bogoslužje ne shvaćaju olako (Psalam 96,9). Bogoslužje donosi veliku radost i pouzdanje (Psalam 96,1.2.11-13), ali istodobno i sveti strah i strepnju pred Bogom (Psalam 96,4.9). Sveopći poziv Psalma 96 na obožavanje Stvoritelja i Suca odražava se u Božjoj posljednjoj objavi Evanđelja svijetu, u vijestima trojice anđela iz Otkrivenja 14,6-12. Reklo bi se da taj psalam umnogome sadrži elemente Božje poruke za posljednje vrijeme: stvaranje, spasenje (“neprolazna Radosna vijest”), bogoslužje i sud. Sve je tu.