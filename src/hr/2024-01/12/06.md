---
title: 'Kada Bogu Nisu Mile žrtve'
date: 21/03/2024
---

`Pročitajte sljedeće retke: Psalam 40,7-9; Psalam 50,7-23; Psalam 51,18-21. Kojim se važnim pitanjem ovi redci bave? Zašto Bog ne uživa u žrtvama koje je propisao u svojoj Riječi (Izlazak 20,24)?`

Proroci i psalmisti osuđuju različite zloupotrebe bogoslužja. U ovim redcima oni ne žele naglasiti Božju odbojnost prema izraelskim žrtvama i blagdanima, već razlog za takvu odbojnost, a to je kobni nesklad između bogoslužja i duhovnosti.

Bog ne ukorava svoj narod zbog njihovih prinosa i žrtava paljenica, već zbog njihove zloće i nepravednih djela koja su činili u životu (Psalam 50,8.17-21). Psalmi ne govore protiv žrtava i bogoslužja, već protiv ispraznih žrtava i službi koje se pokazuju u pravom svjetlu preko nepravednog ponašanja takvih vjernika.

Kad ne postoji jedinstvo između izraza vanjskog obožavanja i ispravne unutarnje motivacije, tada rituali sami po sebi obično postaju važniji od stvarnog iskustva približavanja Bogu. Različiti oblici bogoslužja postaju sami sebi svrha, umjesto da upućuju na Boga i da Ga otkrivaju.

`Pročitajte Ivan 4,23.24. Koju bitnu misao Isus ovdje ističe, a podudara se s onim na što upozoravaju psalmi koje danas proučavamo?`

Žrtve same po sebi nisu dovoljne. Od kakve su koristi bile te žrtve ako srce onih koji su ih prinosili nije bilo ispunjeno pokajanjem, vjerom i žalošću zbog grijeha? Samo kada je bilo praćeno pokajanjem i iskrenim zahvaljivanjem, žrtvovanje telaca moglo je biti ugodno pred Bogom kao “žrtve pravedne” (Psalam 51,21; vidi i Psalam 50,14). Citirajući proroka Izaiju, Isus je to izrazio na ovaj način: “Ovaj me narod štuje usnama, a srce mu je daleko od mene.” (Matej 15,8) Problemi koje su psalmisti uočili bili su isti oni s kojima se i Isus suočavao u svojem odnosu s nekim ljudima, posebno vođama, tijekom svoje zemaljske službe.

`Što možemo učiniti da i mi, adventisti, sa svom svjetlošću i znanjem koje posjedujemo, ne upadnemo u istu zamku pomišljajući da je dovoljno i samo to što poznajemo istinu i vršimo odgovarajuće obrede?`