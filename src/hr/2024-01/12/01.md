---
title: 'Bogoslužje Koje Nikad Ne Prestaje'
date: 16/03/2024
---

### Biblijski tekstovi
Psalam 134; Izaija 42,10-12; Otkrivenje 14,3; Psalam 15; Psalam 101,1-3; Psalam 96; Otkrivenje 14,6-12; Ivan 4,23.24.

> <p></p>
> “Pjevat ću Gospodu dokle god živim, slavit ću Bogu svojega dokle god me bude.” (Psalam 104,33 — Varaždinska Biblija)

Kako naš doživljaj Božje milosti i sile raste, mi sve više osjećamo potrebu da postavimo isto pitanje kao i psalmist: “Što da uzvratim Gospodu za sva njegova dobročinstva prema meni?” (Psalam 116,12 — Varaždinska biblija) Neizbježan odgovor je da svoj život trebamo posvetiti Bogu.

U Psalmima Izrael nije samo narod, već “zbor” ili “veliki zbor” (Psalam 22,23.26; Psalam 35,18). To pokazuje da je prvenstveni poziv Izraela bio da slavi Boga i da svjedoči o Njemu ostalim narodima jer Jahve želi da se cijeli svijet pridruži Njegovom narodu u bogoštovlju. Gospodnji narod se poistovjećuje s pravednima i s onima koji štuju Jahvu i polažu nadu u Njega i Njegovu ljubav.

Dakle, slavljenje Boga na velikom saboru ideal je bogoslužja. To ne znači da molitva i slavljenje pojedinaca u Izraelu poprima drugorazredno značenje. Naprotiv, osobno bogoslužje nadahnjuje zajedničko bogoslužje novim žarom (Psalam 22,23.26), dok s druge strane osobno bogoslužje dobiva punu vrijednost u bliskom odnosu sa zajednicom. Zajedničko bogoslužje naziva se i “zbor pravednika” (Psalam 111,1). Pravedni poznaju Boga (Psalam 36,11) i Bog poznaje njih (Psalmi 37,18), i to iskustvo prožima svaki aspekt njihovog postojanja.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 342—350.**