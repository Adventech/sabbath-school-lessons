---
title: 'Dižite Ruke Prema Svetištu'
date: 17/03/2024
---

`Pročitajte Psalam 134. Gdje se bogoslužje održava u ovom retku? Kakav je ishod blagoslivljanja Jahve?`

Psalam 134 podsjeća na Aronov svećenički blagoslov iz Brojeva 6,24-26 (također Psalam 67,2) i ističe blagoslov kao osnovno načelo i ishod odnosa između Boga i Izraela. Narod blagoslivlja Boga u Svetištu, a Bog blagoslivlja svoj narod sa Siona. Ti blagoslovi se protežu na sav živi svijet jer je Bog Stvoritelj Neba i Zemlje. Spominjanjem Siona kao mjesta božanskih blagoslova naglašava se Božji Savez s Njegovim narodom. Dakle, upravo u okviru Saveza milosti Izrael uživa prednost da blagoslivlja Jahvu i da bude blagoslovljen od Njega.

`Pročitajte sljedeće retke: Psalam 18,2; Psalam 36,2; Psalam 113,1; Psalam 134,1.2; Psalam 135,1.2. Kako su prikazani sudionici bogoslužja?`

Psalmi često opisuju vjernike kao Gospodnje sluge. “Sad, blagoslivljajte Jahvu, sve sluge Jahvine što stojite u domu Jahvinu, u noćnim satima!” (Psalam 134,1) — to se vjerojatno odnosi na levite koji su čuvali noćnu stražu (1. Ljetopisa 9,23-27), ili na njihovo slavljenje Boga koje je trajalo danonoćno (1. Ljetopisa 9,33).

S obzirom na to da su Izraelci obožavali nevidljivog Boga koji nije mogao biti prikazan nikakvim kipom ili slikom, Svetište je trebalo odražavati Božju slavu i osigurati okruženje u kojem će grešni ljudi moći pristupati svojem svetom Kralju. Taj susret je odredio sam Jahve i uređen je Njegovim zakonima i uredbama.

“Pristupite k njemu, živomu kamenu koji su, istina, ljudi odbacili, ali koji je u očima Božjim izabran, dragocjen, te dopustite da se od vas samih kao živog kamenja sagradi duhovna kuća, sveto svećeništvo, da prinosi duhovne i Bogu ugodne žrtve po Isusu Kristu!” (1. Petrova 2,4.5) U Petrovim riječima vidimo novozavjetni izraz istih ideja koje su izložene u ovim psalmima — Božji narod, sada sveto svećenstvo, prinosi hvalu i zahvalnost svojem Gospodinu Isusu Kristu, svojem Stvoritelju i Otkupitelju za sve dobro koje mu čini.

`Kao novozavjetni vjernici, i mi imamo svećeničku ulogu u smislu da smo pozvani da kao posrednici svijetu prenosimo Radosnu vijest. Na koje to načine možemo najuspješnije činiti?`