---
title: 'Pjevajte Jahvi Pjesmu Novu'
date: 18/03/2024
---

`Pročitajte sljedeće retke: Psalam 33,3; Psalam 40,4; Psalam 96,1; Psalam 98,1; Psalam 144,9; Psalam 149,1. Koji ih zajednički motiv povezuje?`

Ljudi se u Psalmima pozivaju da pjevaju “pjesmu novu”. Što se ovdje podrazumijeva pod “pjesmom novom“? Razlog za “pjesmu novu” je nova spoznaja Gospodnjeg veličanstva i vlasti nad ovim svijetom i zahvalnost za brigu i spasenje koje nam On pruža kao Stvoritelj i Sudac cijele Zemlje. Izbavljenje od neprijatelja i od smrti, kao i Božja naklonost prema Izraelu, neki su motivi za pjevanje “pjesme nove”. Premda i druge pjesme hvale Jahvu za Njegovu dobrotu i čuda, “pjesma nova” je posebna. Ona izražava novoprobuđenu radost i obnovljenu odanost Bogu. Novo iskustvo božanskog izbavljenja nadahnjuje ljude da priznaju Jahvu kao svojeg Stvoritelja i Kralja. Uobičajene teme koje se pojavljuju u “pjesmi novoj” između ostalog su povjerenje u Boga, hvaljenje Njegovih divnih djela i zahvalnost za izbavljenje iz nevolja.

`Pročitajte sljedeće retke: Izaija 42,10-12; Otkrivenje 5,9; Otkrivenje 14,3. Što možemo zaključiti o “pjesmi novoj” iz tih biblijskih redaka?`

Božji narod Izrael opisan je dirljivim izrazima kao “narod njemu blizak” (Psalam 148,14), što podrazumijeva da od cijelog stvorenog svijeta Izrael uživa poseban položaj te da stoga ima najveću obvezu i prednost da hvali Boga. Biblija na taj način potiče vjernike svih naraštaja da pjevaju novu pjesmu u slavu svojeg Otkupitelja, koja je njihovo jedinstveno svjedočanstvo o spasenju krvlju Janjetovom. “Nova pjesma” može se odnositi na pjesmu koju nitko nikada prije nije čuo, pjesmu koja podsjeća na živo iskustvo Božje milosti u životu pojedinca. “Nova pjesma” također može izražavati nadu i u tom se slučaju novina te pjesme ogleda u iščekivanju jedinstvenog, neusporedivog doživljaja Božjeg veličanstva u budućnosti. Pravo bogoslužje nadilazi prinošenje žrtava i darova i odražava živi odnos s Bogom koji je uvijek svjež i dinamičan. U određenom smislu moglo bi se jednostavno reći da je “nova pjesma” novi izraz naše ljubavi i zahvalnosti za ono što je Bog učinio za nas — izraz koji se svakodnevno obnavlja.

`Razmislite o Božjim blagoslovima u svojem životu. Kad biste pjevali novu pjesmu, kako bi ona zvučala?`