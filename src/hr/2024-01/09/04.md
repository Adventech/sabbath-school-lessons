---
title: 'Zauvijek Vjeran Svojem Savezu'
date: 27/02/2024
---

`Pročitajte: Psalam 89,28-33.39-47; Psalam 132,11-13. Koja je bit Saveza s Davidom? Što ga je naizgled moglo ugroziti?`

Savez s Davidom sadrži Božje obećanje o vječnoj podršci Davidovoj lozi i blagostanju Božjeg naroda (2. Samuelova 7,5-16; Psalam 89,2-5.2038; Psalam 132,13-19). Vječno trajanje tog Saveza zasnovano je na Božjoj svečanoj zakletvi i kraljevoj vjernosti Bogu. Međutim, čak ni odani kraljevi, kao što je bio kralj David, nisu uvijek bili vjerni Jahvi. Psalam 89 jadikuje nad okrutnom stvarnošću koja kao da nagovještava da su slavna obećanja Saveza izgubljena. Je li Izrael bio beznadno napušten od Boga? Odgovor je, naravno — ne!

Ali — da, Božji gnjev izraz je božanskog suda (Psalam 38,2; Psalam 74,1). Ipak, on ne traje vječno zato što Bog u svojoj vječnoj ljubavi oprašta ljudima grijehe kada se pokaju. Međutim, dok traje Božje nezadovoljstvo Njegovim grešnim narodom, ono može biti vrlo ozbiljno. Ljudi osjećaju gorke posljedice svoje neposlušnosti i uviđaju težinu svojih grijeha (Psalam 89,39-47). Pa ipak pitaju: “Dokle ćeš?” pozivajući se na prolaznu narav Božje srdžbe (Psalam 89,47). Obnovljena nada izvire iz uvjerenja da će se Bog koji im je vjeran “sjetiti” svoje milosti (Psalam 89,48.51).

Ukratko, premda je ljudska strana iznevjerila Savez, ljudi mogu počivati u obećanju o Božjim nepromjenjivim planovima u vezi s Mesijom, koji utjelovljuje svu pravednost i spasenje Izraela i cijelog svijeta. Drugim riječima, Bog će na kraju pobijediti i Njegovo vječno kraljevstvo bit će uspostavljeno zauvijek — ali samo zahvaljujući Isusu, a ne Božjem narodu.

Isus Krist je sin Davidov i Mesija (Matej 1,1; Hebrejima 1,8). Za Njega se kaže da je “prvorođenac svakoga stvorenja” (Kološanima 1,15), čime se upućuje na Psalam 89,28, gdje se David, koji je bio protulik Krista, naziva Božjim prvorođencem. “A ja ću ga prvorođencem učiniti, najvišim među kraljevima svijeta.“

Jasno je da naziv “prvorođenac” ne označava Davidov biološki status, jer je on bio osmo dijete svojih roditelja (1. Samuelova 16,10.11). Isto je i s Isusom. Taj naziv ukazuje na posebnu čast koja Mu pripada i na Njegovu vrhovnu vlast (Kološanima 1,16.20-22). Kada Ga je podigao iz mrtvih, Bog je Isusa učinio Kraljem cijeloga svijeta (Djela 2,30.31).

`Pročitajte Kološanima 1,16.20-22. Što nam ti redci govore o Isusu i onome što je On učinio za nas? Koje obećanje iz ovih redaka možete primijeniti na sebe?`