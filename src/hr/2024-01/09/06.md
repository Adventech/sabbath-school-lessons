---
title: 'Vječni Svećenik Po Redu Melkisedekovu'
date: 29/02/2024
---

`Po čemu je Kristovo svećeništvo jedinstveno, i koju veliku nadu možemo naći u Njegovom nebeskom svećeništvu? Psalam 110,4-7`

Bog obdaruje Mesiju vječnim kraljevstvom (Psalam 110,1-3) i svećeništvom uzvišenijeg reda, reda Melkisedekovog (Psalam 110,4-7). Gospodin zapečaćuje svoju riječ svečanom zakletvom (Hebrejima 6,18). Božja zakletva da se neće pokolebati u namjeri da nam da savršenog Svećenika znak je Njegove milosti. Ljudski grijesi i otvorena pobuna neprestano izazivaju Boga da odbaci svoj narod, ali Božja zakletva je nepromjenjiva. Ona jamči da će se Božja milost pokazati u opozivu Njegove osude nad onima koji su se pokajali (Izlazak 32,14; Psalam 106,45).

Ta božanska zakletva uvodi novi element u Savez s Davidom objavljujući da je mesijanski Kralj istodobno i Svećenik (Psalam 110,4). Izraelski kraljevi nisu smjeli vršiti službu svećenika (Brojevi 8,19; 2. Ljetopisa 26,16-21). Kad se u Svetom pismu spominje da su kraljevi i narod prinosili žrtve, podrazumijeva se da su oni svoje žrtve donosili svećenicima, koji su ih prinosili Bogu. Psalam 110 odvaja Kralja Pomazanika od ostalih izraelskih kraljeva i svećenika. Kristovo vječno svećeništvo potječe od Melkisedeka, koji je bio istodobno kralj Šalema (Jeruzalema) i “svećenik Boga Svevišnjega” (Postanak 14,18-20). U Starom zavjetu nigdje se ne govori o tome da je kralj David, ili bilo koji drugi izraelski kralj, bio svećenik po redu Melkisedekovu, osim u Psalmu 110. Jasno je, dakle, da taj psalam govori o jedinstvenom kralju-svećeniku u povijesti Izraela.

`Pročitajte Hebrejima 7,20-28. Što je sve povezano s Kristovim uzvišenijim svećeništvom?`

Budući da je On božanski kralj i vječni Svećenik, Krist je nepojmljivo uzvišeniji od ljudskih svećenika i kraljeva — dakle, ima nade za nas. Krist je nositelj uzvišenijeg Saveza koji je zasnovan na Božjoj zakletvi, a ne na ljudskim obećanjima. On vrši službu u nebeskom Svetištu. Njegovo svećeništvo nije podložno grijehu ni smrti, kao što je slučaj s ljudskim svećenicima, te stoga On može uvijek posredovati za svoj narod i zauvijek ga spasiti. Djelo pomirenja koje je Krist ostvario kao savršeni i suosjećajni Svećenik pruža Njegovom narodu trajnu sigurnost da će boraviti u Božjoj prisutnosti (Hebrejima 6,19.20). Kristovo kraljevsko svećeništvo ukinut će vladavinu zla, ne samo u ljudskom srcu, već i u svijetu. On će održati obećanje iz Psalma 2 da će svi narodi i vladari biti podvrgnuti kraljevskom sudu Krista Isusa (Psalam 2,6-9; Psalam 110,1.2.5.6). Isus kao naš divni kraljevski Svećenik polaže puno pravo na našu poslušnost i povjerenje.