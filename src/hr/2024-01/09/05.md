---
title: 'Vječni Kralj Neusporedive Moći'
date: 28/02/2024
---

`Pročitajte: Psalam 2; Psalam 110,1-3; Psalam 89,5.14-18; Psalam 110,5.6. Čemu nas ovi redci uče o Kristu kao Kralju?`

Opis Boga kao Mesijina Oca upućuje na krunidbu kralja, kada je kralj priman u zavjetni odnos s Bogom (Psalam 2,7; Psalam 89,27-29). Psalam 2,7 pretkazuje Kristovo uskrsnuće i ustoličenje kao rađanje novog vječnog Saveza i Kristovog kraljevskog svećeništva (Djela 13,3339; Hebrejima 1,5; Hebrejima 5,5). Mesija sjeda Bogu s desne strane kao Onaj koji ima svu čast i vlast (Psalam 110,1; Djela 7,55.56). “Štoviše, odnos između Jahve i ‘Pomazanika’ (Mesije) čak ukazuje na namjeru da se taj Mesija iz Davidove loze poistovjeti sa samim Jahvom. ... Ako je Gospodin onaj koji sjedi s desne strane, onda je Gospodin Mesija, budući da i ovaj drugi sjedi s desne strane (vidi Psalam 110,1.5).” (Jacques Doukhan, On the Way to Emmaus, Clarksville, MD: Lederer Books, 2012., str. 26,27)

Krist će na kraju izvojevati potpunu pobjedu nad svojim neprijateljima. Slika neprijatelja kao “podnožja” podsjeća na običaj starih bliskoistočnih vladara da stave nogu na vrat svojih poraženih neprijatelja kako bi pokazali potpunu prevlast nad njima. Međutim, Kristova palica nije oruđe nasilja (Psalam 2,9; Psalam 110,2).

Palicu su prvobitno nosili plemenski starješine kao simbol svojeg plemena (Brojevi 17,2-10). Kristova palica potječe sa Siona jer On predstavlja narod Siona. Njegova palica je simbol božanskog suda kojim se okončava vladavina zla i uvodi sveopća vladavina Krista (Otkrivenje 2,27; Otkrivenje 12,5). Pritom se čak i zlim kraljevima pruža prilika da se pokaju i pokore Mesiji (Psalam 2,10-12).

Slikovit opis Kristove konačne pobjede nalazimo u predadventnom prizoru iz Daniela 7, kada, pošto sud “dosudi pravdu Svecima Svevišnjega” (Daniel 7,22), biva uspostavljeno Njegovo kraljevstvo, a “kraljevstvo njegovo kraljevstvo je vječno” (Daniel 7,27). Zahvaljujući križu, to obećanje o kraljevstvu je sigurno. Blagoslov je obećan svima koji se uzdaju u tog Kralja i narod se raduje Mesijinoj sveopćoj i pravednoj vladavini (Psalam 2,12; Psalam 89,16-18).

`Kako je lijepo znati da će na kraju dobro pobijediti zlo, da će pravda biti izvršena, a bol i patnja zauvijek nestati. U kojem bi nam smislu ta istina trebala pružiti utjehu sada, kada, iz ljudske perspektive, izgleda da zlo napreduje?`