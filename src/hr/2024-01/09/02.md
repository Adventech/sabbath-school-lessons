---
title: 'Božanski Samopožrtvovni Pastir'
date: 25/02/2024
---

`Pročitajte sljedeće retke: Psalam 23; Psalam 28,9; Psalam 80,2; Psalam 78,52.53; Psalam 79,13; Psalam 100,3. Kako je odnos između Jahve i Njegovog naroda oslikan u ovim redcima?`

Slika Boga kao Pastira i Božjeg naroda kao ovaca paše Njegove naglašava Božje vodstvo, Njegovu brigu o narodu i ovisnost ljudi o Bogu za zadovoljenje svih njihovih potreba. Ta slika dočarava bliskost između Boga i Njegovog naroda, jer su pastiri živjeli sa svojim stadom i brinuli se za svaku pojedinu ovcu. Ta slika pastira također naglašava Božje vlasništvo nad Njegovim stadom, zajamčeno dvjema jakim “obveznicama”, a to su: stvaranje (Psalam 95,6.7; Psalam 100,3) i Savez (Psalam 28,9; Hebrejima 13,20). Slika božanskog Pastira koji vodi Josipove sinove kao stado (Psalam 80,2) vjerojatno ukazuje na Jakovljevo blagoslivljanje Josipa, čime psalmist predstavlja Boga kao Pastira Izraela i poziva se na to veliko obećanje i blagoslov (Postanak 49,24).

Kraljevi su smatrani pastirima naroda (2. Samuelova 5,2). Ipak, samo Bog zaslužuje tu titulu zato što većina ljudskih kraljeva nije dorasla tom pozivu. Samo je Isus živio prema zahtjevima tog poziva, zbog čega je i poznat kao Dobri Pastir.

`Pročitajte Ivan 10,11-15. Što je Isus rekao o sebi kao Dobrom Pastiru?`

Bliska veza između božanskog Pastira i Njegovog stada ogleda se u tome što stado nepogrešivo prepoznaje Pastirov glas (Ivan 10,4.27). Do današnjeg dana bliskoistočni pastiri razdvajaju stada koja su se pomiješala tako što pozivaju svoje ovce koje prepoznaju i slijede glas svojeg pastira.

Međutim, Božje stado povremeno trpi razne nevolje koje ljudi shvaćaju kao znak Božjeg negodovanja i odbacivanja. A Dobri Pastir nikad ne napušta svoje zalutale ovce, već ih nastoji spasiti. To je moćna slika Božjeg odnosa prema Njegovom narodu. On je spreman umrijeti za svoje ovce (Ivan 10,11.15) i, paradoksalno, postati žrtveno janje umjesto njih (Ivan 1,29). Osim toga, Isus je potvrdio da će svoje ovce pozvati i iz drugih stada i da će ih ujediniti u jedno stado (Ivan 10,16).

`Kako možemo u svojoj svakidašnjici i praktičnom životu uživati u onome što nam je obećano na osnovi činjenice da je Isus naš Dobri Pastir?`