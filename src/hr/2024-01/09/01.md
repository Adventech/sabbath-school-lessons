---
title: 'Blagoslovljen Onaj Koji Dolazi U Ime Gospodnje'
date: 24/02/2024
---

### Biblijski tekstovi
Psalam 23; Ivan 10,11-15; Psalam 22; Psalam 89,28-33; Kološanima 1,16; Psalam 2; Hebrejima 7,20-28.

> <p></p>
> “Kamen što ga odbaciše graditelji, postade kamen zaglavni. Jahvino je to djelo: kakvo čudo u očima našim!” (Psalam 118,22.23)

Psalmi svjedoče o Kristu i Njegovoj službi.

Skoro sva područja Njegovog djelovanja u okviru plana spasenja mogu se vidjeti u Psalmima. Kristov život i djelo na različite su načine predočeni i prorečeni u njima, često s velikom točnošću.

Psalmi govore o Kristovoj božanskoj naravi, Njegovom sinovstvu, poslušnosti i revnosti za Božji hram, Njegovom identitetu kao Dobrog Pastira, izdaji i patnji koju je doživio, činjenici da Njegove kosti nisu prelomljene, Njegovoj smrti, uskrsnuću, uzašašću, svećeništvu i kraljevstvu. Sve je prorečeno mnogo stoljeća prije nego što je Isus došao u tijelu. Nije ni čudo što je Isus, na primjer, kada je učenicima na putu u Emaus govorio o svojoj službi, ukazao i na Psalme (Luka 24,44). Želio je da u Psalmima nađu dokaze o Njemu.

Neki psalmi imaju proročko ispunjenje u Kristu, kao što su Psalam 24, 45, 72 i 101 (idealni Kralj i Sudac), 88 i 102 (molitve Božjega Sluge koji pati). U svim psalmima, preko tužaljki psalmista, njihovih izraza zahvalnosti, pa do hvalospjeva i vapaja za pravdom i izbavljenjem, možemo čuti odjeke Kristove molitve za spasenje svijeta.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 320—326.**