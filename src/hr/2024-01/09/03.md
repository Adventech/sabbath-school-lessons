---
title: 'Mesija Koji Pati'
date: 26/02/2024
---

`Pročitajte sljedeće retke: Psalam 22; Psalam 118,22. Kako su se prema Mesiji ponijeli oni koje je On došao spasiti?`

Mnogi psalmi izražavaju bolni osjećaj krajnje napuštenosti Mesije koji pati (na primjer Psalam 42, Psalam 88, Psalam 102). U Psalmu 22 nalazi se izravno mesijansko proročanstvo jer se mnogi detalji u njemu ne mogu povijesno povezati s kraljem Davidom, ali savršeno odgovaraju okolnostima Kristove smrti. Isus se na križu molio riječima iz Psalma 22,2 (Matej 27,46).

Muka Kristovog odvajanja od Oca, izazvana grijesima cijelog svijeta koje je ponio, može se mjeriti samo snagom njihove uzajamne bliskosti, njihovog neusporedivog jedinstva (Ivan 1,1.2; Ivan 10,30). Ali čak ni dubine te nesagledive patnje nisu mogle slomiti jedinstvo Oca i Sina. U svojoj potpunoj napuštenosti Krist se bezuvjetno predao Ocu usprkos krajnjoj dubini očaja s kojim se suočio.

“Na Krista kao našu Zamjenu i jamstvo položeno je bezakonje svih nas. On se ubrojio u prijestupnike, da bi nas otkupio od osude Zakona! Krivnja svakog Adamovog potomka opterećivala je Njegovo srce. Božji gnjev prema grijehu i strašni izraz Njegovog nezadovoljstva zbog nepravde, ispunjavali su užasom dušu Njegovog Sina.” (Ellen G. White, Isusov život, str. 624,625)

Prijeteće slike životinja poput snažnih bikova, lavova koji riču i pasa, naglašavaju okrutnost i neprijateljstvo ljudi s kojima se Krist, koji se uspoređuje s bezopasnim i bespomoćnim crvom, suočio u svojim posljednjim časovima. S nevjerojatnom točnošću Psalam 22 prenosi otrovne strelice gomile koja se rugala Isusu riječima koje je On sam upućivao Ocu (Psalam 22,2.9; Matej 27,43), i vojnika koji su dijelili Njegovu odjeću (Psalam 22,19; Matej 27,35). Oni tada nisu ni pomišljali da bi taj “crv” kojeg su željeli zgaziti mogao postati “zaglavni kamen” Hrama koji će trajno učvrstiti njegov temelj (Psalam 118,22).

Međutim, odbačeni Mesija je nakon uskrsnuća iz mrtvih postao Izvor spasenja za Božji narod (Matej 21,42; Djela 4,10-12). Krist je doživio odbacivanje ljudi, ali Bog je proslavio svojega Sina učinivši Ga zaglavnim kamenom Božjeg duhovnog Hrama (Efežanima 2,20-22; 1. Petrova 2,4-8). A za one koji odbace taj Kamen, odnosno Božji put spasenja, On će postati presuditelj (Izaija 8,14; Matej 21,44).

`Isus je na križu platio kaznu za svaki grijeh koji ste ikada počinili. Kako bi činjenica da je On stradao radi vas trebala utjecati na vaš život i zašto bi vam grijeh trebao postati mrzak?`