---
title: 'Za Daljnje Proučavanje'
date: 29/03/2024
---

U knjizi Ellen G. White Put Kristu pročitajte poglavlje “Rast u Kristu”, str. 69—79. Psalmi nam upućuju usrdne pozive da čekamo na Gospodina. “Smiri se pred Jahvom i njemu se nadaj.” (Psalam 37,7) A kad nam čekanje postane teško, kad nas obuzme osjećaj neizvjesnosti i usamljenosti, sjetimo se učenika na dan Isusovog uzašašća na Nebo (Djela 1,4-11). Isus je uzašao na Nebo pred njihovim očima, dok su oni ostali čekati na Njegov povratak nekog nepoznatog dana u budućnosti. Tko je ikada osjetio snažniju čežnju da odmah primi Božji blagoslov od učenika tog dana? Oni su sigurno željeli reći: “Gospodine, povedi nas odmah sa sobom.” Ipak, rečeno im je da čekaju na Očevo obećanje i na Isusov povratak. A ako bismo pomislili da su oni zbog toga bili očajni i razočarani, iznenadili bismo se. Vratili su se u Jeruzalem i učinili točno ono što im je Isus rekao — čekali su na dar Duha Svetoga, a onda su s velikom silom propovijedali Evanđelje po svijetu (Djela 1,12-14; Djela 2).

Zapovijed našega Gospodina da čekamo na Njega postaje neostvariva ako On ne izvrši svoje djelo u nama djelovanjem Duha Svetoga. Nikakav ljudski polet ne bi mogao izdržati pritisak koji čekanje može nametnuti našem krhkom “ja”. Jedino što nam može pomoći da podnesemo to opterećenje jest prebivanje u Isusu Kristu, naš osobni odnos s Njim. “Prema tome, ako Krist stanuje u našemu srcu, On ‘proizvodi u vama i htijenje i djelovanje da mu se možete svidjeti’. (Filipljanima 2,13) Mi ćemo raditi kao što je radio On; očitovat ćemo isti duh. I tako, ljubeći Njega i boraveći u Njemu, postići ćemo ‘… da sve uraste u njega koji je Glava, u Krista’. (Efežanima 4,15)” (Ellen G. White, Put Kristu, str. 78,79) Dok čekamo na Gospodina, možemo naći mir i zadovoljstvo u psalmima. Naše pjesme i molitve mjesto su svakodnevnog susreta Božjeg srca s našim srcem.

**Pitanja za razgovor**

`1.	Zašto je čekanje značajno u našem duhovnom životu? Razgovarajte o iskustvu čekanja nekih biblijskih junaka vjere. Kako je čekanje pročistilo i ojačalo njihovu vjeru? (Rimljanima 4,19-22; Hebrejima 11).`

`2.	Kako će naše čekanje završiti? (Psalam 37,34-40) Što će sedogoditi kada konačno sve bude odlučeno? Kakvu nadu nalazimo u tim tekstovima kada je riječ, na primjer, o pravdi koja nam je tako dugo nedostajala u ovom životu?`

`3.	Što se tiče mrtvih, zašto je za njih čekanje na Isusa praktički završeno? (Propovjednik 9,5) Kakvu nadu možemo naći u odgovoru na to pitanje?`