---
title: 'Mir Dojenčeta'
date: 25/03/2024
---

`Pročitajte Psalam 131. Čemu nas taj psalam uči o odnosu s Bogom?`

Božji narod živi u svijetu koji žalosti vjerne, svijetu punom kušnji i teškoća skoro za svakoga. Ali uvjerenje psalmista da je on Božje dijete i da njegov život ovisi o Bogu, tješi ga i navodi na priznanje da njegova ponositost ne vrijedi ništa. Varljivost ponositosti ogleda se u tome što ona navodi ljude da postanu sebični i nesposobni da gledaju dalje od sebe. Na taj način ponositi bivaju zaslijepljeni za Božju uzvišeniju stvarnost.

Nasuprot tomu, pravedni uzdižu svoje oči k Bogu (Psalam 123,1.2). Spoznaja Božje veličine čini ih poniznima i slobodnima od sebičnosti i ispraznosti. Psalmist javno priznaje da ne teži ničemu “velikom” niti onomu “iznad mene” (Psalam 131,1). Ti se izrazi odnose na Božja djela u ovom svijetu koja nadilaze ljudsku sposobnost razumijevanja. A opet, suvremena znanost otkriva da čak i “najjednostavnije” može biti nevjerojatno složeno i daleko iznad naše moći spoznavanja, bar zasad. U tome se nalazi velika ironija — što više saznajemo o fizičkom svijetu, to se veće zagonetke pojavljuju pred nama.

S druge strane, metafora upotrijebljena u Psalmu 131,2 “kao dojenče na grudima majke”, dojmljiva je slika nekoga tko nalazi smirenje i spokoj u Božjem zagrljaju. Ona upućuje na odnos ljubavi koji dijete uspostavlja sa svojom majkom u različitim fazama ranog djetinjstva.

Odvikavajući nas od beznačajnih želja i ponositosti, Bog nam postupno uvodi “čvrstu hranu” sve dok ne budemo u stanju reći: “Moja se hrana sastoji u tom da vršim volju onoga koji me poslao i dovršim njegovo djelo.” (Ivan 4,34; također Hebrejima 5,12-14). Djetinje povjerenje u Psalmu 131 zapravo je slika zrele vjere koja je okušana i ispitana u životnim teškoćama i koja se temelji na spoznaji da je Bog istinit i vjeran svojoj Riječi.

Na kraju se psalmist usmjerava na dobrobit Božjeg naroda. Mi smo pozvani da svoje iskustvo s Bogom iskoristimo za jačanje Njegove Crkve. Ono što smo osobno spoznali o Božjoj vjernosti i dobroti, možemo dijeliti s drugima, koji se iz ovog ili onog razloga još uvijek bore u svojoj vjeri. Možemo svjedočiti o Kristu i u samoj crkvi, gdje Ga mnogi tek trebaju upoznati.

`“Zaista, kažem vam, ako ponovo ne postanete kao mala djeca, sigurno nećete ući u kraljevstvo nebesko.” (Matej 18,3) Što nam Isus tu kaže? Što znače te riječi?`