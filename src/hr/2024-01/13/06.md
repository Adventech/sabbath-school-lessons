---
title: 'Jutro Donosi Klicanje'
date: 28/03/2024
---

`Pročitajte: Psalam 5,4; Psalam 30,6; Psalam 49,15; Psalam 59,17; Psalam 92,3; Psalam 119,147; 2. Petrova 1,19; Otkrivenje 22,16. Koje je doba dana simbolično prikazano kao vrijeme božanskog spasenja i zašto?`

Jutro je u psalmima obično vrijeme kada se očekuje Božje spasenje. Jutro otkriva Božju milost, čime završava duga noć brige i očaja (Psalam 130,6.7). U Psalmu 143 Božje oslobođenje preokrenut će sadašnju tminu smrti (Psalam 143,3) u svjetlo novog jutra (Psalam 143,8), a boravak u grobnoj jami (Psalam 143,7) u boravak na “sigurnoj stazi” (Psalam 143,10 — Suvremeni hrvatski prijevod).

`Pročitajte Marko 16,1-8. Što se dogodilo tog jutra o kojem se ovdje govori i zašto je to toliko važno za nas?`

Jutro uskrsnuća Isusa Krista omogućilo je dolazak vječnog jutra Božjeg spasenja za sve koji vjeruju u Njegovo ime. Kada su sreli uskrsloga Gospodina, Isusovi učenici su iskusili punu snagu obećanja iz Psalma 30,6: “Večer donese suze, a jutro klicanje.” Samo zahvaljujući Božjoj milosti i bezuvjetnoj ljubavi, naš plač pretvara se u radost (Psalam 30,6.8).

Kao što zvijezda Danica najavljuje svitanje novog dana, tako vjera najavljuje novu stvarnost vječnog života u svakodnevici Božje djece (2. Petrova 1,19). Isus se naziva sjajnom zvijezdom Danicom (Otkrivenje 22,16), kojega željno iščekujemo i koji će doći da uspostavi svoje kraljevstvo u kojem više neće biti noći, zla ni smrti (Otkrivenje 21,1-8.25). Na kraju krajeva, to je ono što više od ičega drugog očekujemo kad govorimo o čekanju na Gospodina. A to je svakako vrijedno čekanja.

“Nad otvorenom Josipovom grobnicom Krist je pobjedonosno obznanio: ‘Ja sam uskrsnuće i život.’ Ove riječi moglo je izgovoriti samo Božanstvo. Sva stvorena bića žive Božjom voljom i silom. Ona su ovisni primatelji života od Boga. Od najuzvišenijeg serafina do najskromnijeg živog bića, svi iznova primaju silu s Izvora života. Samo Onaj koji je jedno s Bogom može reći za život: ‘Imam vlast dati ga, imam vlast opet ga uzeti.’ U svojoj božanskoj naravi Krist je posjedovao silu da slomi okove smrti.” (Ellen G. White, Isusov život, str. 650)

`Smrt je, kaže se, ugrađena u naše stanice od samog rođenja. Premda je to točno, bar u slučaju nas palih bića, što nam Isusovo uskrsnuće obećava o privremenoj naravi smrti? Zašto nikad ne smijemo smetnuti s uma da je smrt za nas samo privremeno stanje?`