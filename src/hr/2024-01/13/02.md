---
title: 'Poziv Da čekamo'
date: 24/03/2024
---

`Pročitajte sljedeće retke: Psalam 27,14; Psalam 37,7.9.34; Psalam 39,7; Psalam 40,2; Psalam 69,7; Galaćanima 5,5; Rimljanima 8,18-25. Na što ti tekstovi usrdno pozivaju Božji narod?`

Jedan od najvećih stresova u životu vjerojatno je stres povezan s čekanjem. Tko god mi bili, gdje god živjeli, koji god položaj u životu zauzimali, svi smo katkad prisiljeni čekati na nešto. Od čekanja u redu u trgovini do čekanja na liječničku dijagnozu, svi mi nešto čekamo — što nam se i ne dopada baš uvijek, zar ne?

A što je onda s čekanjem na Boga? Pojam čekanja na Gospodina ne nalazimo samo u Psalmima, već i na mnogim drugim mjestima u Bibliji. U svim tim slučajevima glavna riječ je ustrajnost. Ustrajnost je naša čvrsta odluka da se odupremo strahu da ćemo biti razočarani i da Bog iz nekog razloga neće uspjeti doprijeti do nas. Odana Božja djeca čekaju, znajući pouzdano da je Bog vjeran i da oni koji Ga čekaju, ako su Mu predali svoj život, mogu biti sigurni da će On djelovati za njihovo najveće dobro, čak i ako u danom trenutku tako ne izgleda.

Čekanje na Gospodina više je od običnog čekanja. To je duboka čežnja za Bogom koja se može usporediti s jakom žeđi u sušnoj zemlji (Psalam 63,2). Psalmist čeka na mnoge blagoslove od Boga, ali njegova čežnja da bude u Božjoj blizini nadilazi svaku drugu želju i potrebu u njegovom životu.

Kao što čitamo kod Pavla, u tom čudesnom retku iz Poslanice Rimljanima, Bog i sva djela stvaranja čekaju na obnovljenje ovog svijeta i blaženi susret Boga i Njegovog naroda na svršetku vremena. On piše: “Ta cjelokupno stvorenje ustrajno iščekuje ovo objavljivanje sinova Božjih.” (Rimljanima 8,19) Kakvo predivno obećanje!

Međutim, dok čekamo na konačno spasenje i ponovno sjedinjenje s Bogom, i dok “znamo da sva stvorenja zajedno uzdišu i da se sva skupa nalaze u porođajnim mukama” (Rimljanima 8,22), Gospodin još uvijek preko Duha Svetoga boravi među svojim narodom.

U međuvremenu smo pozvani da svjedočimo (Djela 1,4-8) o planu spasenja koji će vrhunac dostići prigodom novog stvaranja. Mi čekamo to novo stvaranje — konačno ispunjenje naših nada kao adventističkih kršćana, čije ime, adventisti, govori o onome čemu se nadamo. Mi čekamo, ali znamo da to nije uzalud. Kristova smrt i uskrsnuće prigodom prvog dolaska, najbolje su jamstvo Njegovog drugog dolaska.

`Što trenutačno čekate od Boga? Kako da naučimo čekati s vjerom i pouzdanjem, posebno kada ono za što se molimo nikako ne dolazi?`