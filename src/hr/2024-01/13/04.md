---
title: 'Nošenje Snopova'
date: 26/03/2024
---

`Pročitajte Psalam 126. Što Božjem narodu daje snagu i hrabrost? Što od ovoga mi možemo primijeniti na svoj život danas?`

Gospodnja čudesna izbavljenja u prošlosti nepresušan su izvor nadahnuća za Božji narod, kao i izvor njihove nade za budućnost. Izbavljenje u prošlosti bilo je tako veliko da se moglo opisati kao ostvarenje sna (Izaija 29,7.8). Zapazite da se naraštaj koji u Psalmu 126 hvali Jahvu za izbavljenje iz ropstva u prošlosti (Psalam 126,1), trenutačno i sam nalazi u ropstvu (Psalam 126,4).

Međutim, radost i olakšanje doživljeni u prošlosti ponovno oživljavaju u pjesmama i usvajaju kao sadašnje iskustvo. Novi naraštaji održavaju biblijsku povijest živom, kao da se nalaze među onima koji su te događaje promatrali iz prve ruke. Dakle, živa vjera gleda na velika djela koja je Bog učinio za svoj narod u prošlosti kao na nešto što je učinio i za nas, a ne samo za njih (prošle naraštaje vjernika).

Sjećanje na prošlost potiče obnavljanje nade u sadašnjosti. Slika vraćanja potoka “na sasušenu zemlju” (Psalam 126,4) snažna je metafora Božjeg iznenadnog i silnog djelovanja u korist svojeg naroda. Krajnji jug Judeje bio je suha pustinja. Ali nakon obilnih padalina tijekom kišnog razdoblja, potoci bi naglo nabujali i potekle bi bujice vode. Rane i kasne kiše imale su presudnu ulogu za uspjeh ratarske godine (Ponovljeni zakon 11,14; Ponovljeni zakon 28,12). Slično tomu, sijanje sa suzama i žetva s radošću (Psalam 126,5.6) snažna je slika obećanja o božanskom vodstvu iz teške sadašnjosti u sretnu budućnost.

Završetak žetve bio je vrijeme kada su hebrejski hodočasnici donosili godišnje plodove u Božji hram u Jeruzalemu (Izlazak 34,22.26). Motiv žetve pružao je snažnu duhovnu pouku ljudima onog vremena. Kao što se trud oko sjetve i briga o njivama, voćnjacima i vinogradima nagrađuju radošću obilne žetve, tako će sadašnje kušnje Božjeg naroda biti ovjenčane radošću spasenja na svršetku vremena. Slika velike žetve ukazuje na Božju obnovu Njegovog kraljevstva na Zemlji prigodom Kristovog drugog dolaska (Amos 9,13-15; Matej 9,37). I tu se, međutim, nameće tema čekanja. Kao i u slučaju žetve, moramo sačekati da bismo vidjeli plodove i rezultate svojeg truda.

`Zadržite se u mislima na nekim trenucima kada ste jasno i nepogrešivo vidjeli kako Gospodin djeluje u vašem životu ili u životu drugih ljudi. Kako iz tih iskustava možete crpiti nadu za ono kroz što sada prolazite?`