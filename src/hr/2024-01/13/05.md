---
title: 'čekanje U Božjem Subotnjem Počinku'
date: 27/03/2024
---

`Pročitajte Psalam 92. Koja su dva aspekta subotnjeg dana naglašena u ovoj subotnjoj pjesmi?`

Hvaljenje Boga za velika djela Njegovih ruku (Psalam 92,5.6) i slika pravednika koja asocira na Eden (Psalam 92,13-15), jasno upućuju na stvaranje, prvo što subota obilježava. Psalam također veliča Jahvu kao pravednog Boga zbog Njegove pobjede nad neprijateljima (Psalam 92,865) i time naglašava drugo značenje subote — otkupljenje od zla (Ponovljeni zakon 5,12-15). Psalam 92, dakle, veliča Boga zato što je stvorio svijet u prošlosti i zato što ga održava u sadašnjosti, što nam daje nadu da će i na svršetku vremena biti uspostavljen vječni božanski red i mir. Ljudi mogu uživati u subotnjem odmoru jer je Bog “Svevišnji” (Psalam 92,1 — Varaždinska Biblija) i jer Mu Njegov nadmoćan i uzvišen položaj daje neusporedivu prednost nad njihovim neprijateljima.

A opet, iako je Svevišnji, Gospodin spremno izbavlja one koji Ga prizivaju. Gospodnje djelo stvaranja, a posebno otkupljenje Njegovih stvorenja, trebalo bi nadahnuti ljude da slave Boga i da Ga ljube. Na kraju krajeva, život u palom svijetu, bez nade u otkupljenje, nije nešto što bi ikoga moglo posebno oduševiti. U takvom svijetu mi volimo, patimo, umiremo — i to bez ikakve nade. Zato slavimo Gospodina ne samo kao svojega Stvoritelja, već i kao svojeg Otkupitelja.

“Ulje prečisto” ukazuje na obnovljenu odluku psalmista da Bogu služi kao Njegov posvećeni sluga (Psalam 92,11). Pomazanje uljem vršeno je radi posvećenja odabranih ljudi poput svećenika i kraljeva (Izlazak 40,15; 1. Samuelova 10,1). Međutim, da bi opisao svoje pomazanje, psalmist bira neobičnu hebrejsku riječ balal, koja uglavnom ne oslikava pomazanje Božjih slugu, već označava “miješanje” ulja s drugim dijelovima žrtve (Izlazak 29,2; Levitski zakonik 2,4.5). Ta jedinstvena upotreba riječi balal od strane psalmista podrazumijeva da on želi biti živa žrtva Bogu i posvetiti Mu cijeloga sebe (Rimljanima 12,1).

Nije neobično pronaći misli o posvećenju u psalmu koji se bavi subotom, jer je subota znak da Jahve posvećuje svoj narod (Izlazak 31,13). Slika palmi i cedrova na Libanonu prikazuje Božji narod koji raste u vjeri i istinskom uvažavanju Božje ljubavi i Njegove promisli. Subota je znak Gospodnjeg vječnog Saveza s Njegovim narodom (Ezekiel 20,20). Zato je subotnji odmor značajan za pripadnike Božjeg naroda jer ih osposobljava da s povjerenjem čekaju na ispunjenje svih Njegovih obećanja Saveza (Hebrejima 4,1-10).