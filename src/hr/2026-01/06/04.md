---
title: 'Ono Što Je Bitno'
date: 03/02/2026
---

Kao što smo istaknuli u jučerašnjem proučavanju, ono što je Pavla prije činilo ponosnim bilo je zapravo prepreka za vjeru, jer ga je zasljepljivalo za njegovu potrebu za Kristom. Pavao se koristi jezikom trgovine, dobitkom i gubitkom, kad opisuje svoj duhovnu bilancu iz razdoblja koje je prethodilo vjeri. Premda ne volimo mnogo o tome razmišljati, svako ljudsko biće ima “duhovnu bilancu”. Pavlova bilanca prethodno se mjerila hebrejskim vrijednostima onog vremena, a ne biblijskim vrijednostima kojima je Isus poučavao.

Nakon obraćenja njegova duhovna bilanca izgledala je mnogo drugačije jer se njegova ljestvica vrijednosti dramatično promijenila, iz “valute” judaizma u “valutu Neba”.
“Onaj tko je sišao s Neba može govoriti o Nebu i pravilno predstaviti ono što čini nebesku valutu, na koju je On utisnuo svoj lik i natpis. On zna u kakvoj se opasnosti nalaze oni koje je došao uzdići iz poniženja, i postaviti pokraj sebe na prijestolje. Predočava im koliko je opasno da svojom naklonošću tako izdašno obasipaju beskorisne i opasne stvari. On nastoji odvratiti um od onoga što je zemaljsko i privući ga onome što je nebesko, da ne bismo tratili svoje vrijeme, talente i prilike na nešto što je puka ispraznost.” (Ellen G. White, The Aduent Reuiew and Sabbath Herald, 1. srpnja 1890.)

U judaizmu prvog stoljeća Pavao je bio zvijezda u naglom usponu, sve dok se njegov duhovni vid, pošto je bio zaslijepljen prizorom proslavljenog Isusa na putu u Damask (Djela 9), nije popravio i dok nije jasno vidio.

`U Ivanu 9 nalazimo izvještaj o drugom čovjeku koji je bio slijep, a onda je jasno vidio Isusa. A Isus za sebe kaže da je došao na ovaj svijet “da vide koji ne vide, da oslijepe koji vide” (Ivan 9,39). Kako bi se to načelo moglo primijeniti na vaš život?`

Što može biti vrednije od vječnog života na Nebu i na novoj Zemlji? Pa ipak, svjetovne vrijednosti čine tako mnogo ljudi slijepim za tu stvarnost. Postoji stalno nadmetanje između onoga što se ovdje cijeni (vidi Matej 13,22; Luka 4,5.6; 1. Ivanova 2,16) i onoga što Nebo cijeni — primjerice sličnost s Kristom i spašene duše.

`Svijet nas može učiniti slijepima za duhovne istine i ono što je istinski važno. Što je istinski važno da bismo svoj pogled čvrsto u to uprli?`