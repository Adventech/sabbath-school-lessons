---
title: 'Samo Jedno — Poznavati Krista'
date: 05/02/2026
---

`Pročitajte Filipljanima 3,10-16. Koje misli Pavao iznosi u ovom odlomku?`

Nema ničega važnijeg od poznavanja Krista, što nam jamči da će na kraju On poznati nas i priznati nas pred Ocem (vidi Matej 7,21-23; 10,32.33). A kako Ga mi upoznajemo? Preko Njegove pisane Riječi — čitajući i provodeći je u život. Mi Ga ne možemo poznavati licem k licu kao Njegovi učenici. Ali začudo, usprkos tako bliskom poznanstvu, oni ipak nisu razumjeli Njegove riječi, što naglašava našu potrebu da nas vodi Duh Sveti (vidi Ivan 16,13). Što Ga više upoznajemo, to smo Mu bliži jer doživljavamo “silu njegova uskrsnuća” (Filipljanima 3,10) koja nas uzdiže da bismo živjeli “novim životom” (Rimljanima 6,4).

Isusu se približavamo i kad imamo “udio u njegovim patnjama” (Filipljanima 3,10). Svaka kušnja s kojom se suočimo, svako bolno iskustvo koje podnesemo pomaže nam da shvatimo i više cijenimo ono što je Isus prošao zbog nas, a i da jasnije razumijemo Njega i Njegovu volju. Treći način da Mu se približimo jest da se “ispružamo prema cilju” (Filipljanima 3,14). Koji je to cilj? To je prijevod riječi upotrijebljene samo ovdje u cijelom Novom zavjetu (skopos). Ona se odnosi na ciljnu crtu utrke i nagradu koja se dodjeljuje pobjedniku. Pavao je naziva “nebeskim stanjem u koje nas je Bog pozvao” (Filipljanima 3,14). Kao što se Krist svojom smrću i uskrsnućem uznio na Nebo, Bog i nas poziva da primimo istu nebesku nagradu — vječni život.

Mi to očito još uvijek nismo postigli. Nećemo biti savršeni u punom smislu sve dok se naše “bijedno tijelo” ne preobrazi i Krist ga “učini jednakim svome slavnom tijelu” (Filipljanima 3,21). Ali poznavanjem Njega i prizivanjem Njega u naš život svakog dana, mi se ispružamo prema cilju na način da već sada želimo biti slični Kristu na svaki mogući način. To je to “jedno” na što se Pavao usredotočio. Kao kad trčimo utrku (vidi 1. Korinćanima 9,24-27), ne gledamo dokle smo stigli ni tko nas prati. Naša je jedina misao na onome što je pred nama — na toj nebeskoj nagradi koja nas čeka. Tu nam je predočena živa slika: trkač je u potpunosti usredotočen na cilj naprežući svaki mišić u težnji da što prije stigne do ciljne crte.

`Zašto je važno da se u svojem hodu s Gospodinom ne osvrćete stalno unatrag, bar ne na svoje grijehe i neuspjehe, već da radije gledate naprijed u ono što vam je obećano u Kristu upravo sada?`