---
title: 'Radujte Se u Gospodinu'
date: 01/02/2026
---

`Pročitajte Filipljanima 3,1-3. Koje pozitivne i negativne pojave Pavao tu iznosi i kako su one povezane? Kako on opisuje vjernike?`

Pavao počinje u vrlo pozitivnom tonu i zvuči skoro kao da završava svoju poslanicu. Ali, još nije završio. On se vraća na jednu od glavnih tema poslanice — radovanje u Gospodinu. I navodi niz razloga za to. Najvažnije je da se uzdamo u Krista, a ne u sebe: “koji se ponosimo Kristom Isusom, a ne stavljamo svoga pouzdanja u tijelo” (Filipljanima 3,3). Tko od nas nije, na ovaj ili onaj način, naučio iz osobnog iskustva da ne stavlja svoje pouzdanje u tijelo?

Snažno upozorenje “čuvajte se” (ponovljeno triput) ne nalazi se nigdje drugdje u Svetom pismu. Filipljani su očito dobro znali na koju opasnost Pavao misli. Umjesto na tri različita problema, to se upozorenje po svoj prilici odnosi na skupinu lažnih učitelja opisanih na tri različita načina.

O zlim i bezbožnim ljudima u Izraelu se ponekad govorilo kao o “psima” (Filipljanima 3,2; usporedi Psalam 22,17; Izaija 56,10; Matej 7,6; 2. Petrova 2,21.22). Lažni učitelji prikladno su opisani kao “opaki radnici”. A to što ih naziva “sakaćenjem” (Filipljanima 3,2 — Varaždinska Biblija), ili onima koji sakate tijelo, pokazuje da su oni, kao u Galaciji i drugim mjestima, nastojali nametnuti obrezanje vjernicima iz poganstva, suprotno odluci apostolskog sabora (vidi Djela 15).

Što je posebno zanimljivo, izgleda da je jedno od rješenja za duhovne izazove, uključujući i širenje lažnih učenja, upravo “radovanje u Gospodinu” (Filipljanima 3,1; usporedi Filipljanima 4,4).

Sve čemu se radujemo donosi nam radost (na grčkom su to dvije riječi za dva različita pojma, ali u našem jeziku one su srodne). Bog želi da budemo radosni, a Njegova Riječ je neka vrsta uputa za istinsku sreću i trajnu radost. To obuhvaća primanje Božje milosti (Psalam 31,8); polaganje povjerenja u Njega (Psalam 5,12); primanje blagoslova spasenja (Psalam 9,15); usvajanje Božjeg zakona kao našeg načina života (Psalam 19,15) uključujući subotu (Izaija 58,13.14); vjeru u Njegovu Riječ (Psalam 119,162) i odgajanje pobožne djece (Izreke 23,24.25).

`Život može biti vrlo težak za sve nas, koliko god nam dobro išlo u ovom trenutku. Ali čak i ako nam trenutačno ne ide dobro, čemu bismo se mogli i čemu bismo se trebali radovati? Što nas sprečava u tome?`