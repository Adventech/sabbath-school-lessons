---
title: 'Pavlov “prošli Život”'
date: 02/02/2026
---

Kršćanski obraćenici o svojem životu obično razmišljaju kao o vremenu “prije” nego što su prihvatili Krista i “poslije”, kao što i Pavao čini u Filipljanima 3. Ponekad, bilo to ispravno ili ne, i za one koji nisu kršćani kažemo da su “dobri ljudi”, a makar prema mjerilima ovoga svijeta, mnogi to doista i jesu. Međutim, prema Božjim mjerilima nitko nije dobar, čak ni kršćani.

`U Filipljanima 3,4-6, Pavao ukazuje na mnogo toga u svojem životu na što je nekad bio ponosan. O čemu je riječ? Kako biste opisali ono što je “dobro” u vašem životu (bilo u prošlosti ili sadašnjosti)?`

Pavao pravi potpunu suprotnost između vjerujućih Židova koji šire lažna učenja i neobrezanih vjernika koji se za svoje spasenje oslanjaju u potpunosti na Krista, a ne uzdaju se u čisto ljudska djela kao što je obrezanje (vidi Hebrejima 6,1; 9,14; usporedi Rimljanima 2,25-29). Premda su Pavlov prošli život i ugled mogli izvršiti snažan dojam na njegove sunarodnjake Židove, ništa od toga nije doprinijelo njegovom spasenju. To ga je zapravo čak i ometalo, jer ga je neko vrijeme činilo slijepim za njegovu potrebu za Kristom.

Pavao nije bio samo obrezan — bio je obrezan osmog dana, što je značilo da je on, kao Izraelac i pripadnik naroda Saveza, obrezan strogo po Zakonu. Štoviše, bio je iz Benjaminovog plemena, čije je područje obuhvaćalo neke od najvažnijih izraelskih gradova. Ne samo da je znao hebrejski, već je kao Gamalielov učenik (Djela 22,3; 26,4.5) i farizej, bio prepun znanja o Zakonu i načinima na koji ga, bar prema predaji, treba primjenjivati. Toliko je revnovao za Zakon da je progonio Crkvu zbog navodne opasnosti koju je ona predstavljala za hebrejski način života, kakav je po njegovom mišljenju Zakon propisivao. Ali, začudo, premda je bio “besprijekoran” prema ljudskom shvaćanju “pravednosti”, ipak je shvatio da je Zakon zapravo mnogo dublji i zahtjevniji nego što je mogao zamisliti i da bez Krista stoji pred njim osuden.

`Usporedite Rimljanima 7,7-12 i Matej 5,21.22.27.28. Koju ključnu misao u vezi sa Zakonom i Isus i Pavao ističu i zašto je pravednost “koja se dobiva po vjeri u Krista” (Filipljanima 3,9), a ne Zakon, jedini izvor istinske pravednosti? Gledajte na to ovako: Koliko dobro držite Zakon, pogotovo kad se uzme u obzir smisao u kojem je Isus rekao da bi ga trebalo držati?`