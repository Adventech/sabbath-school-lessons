---
title: 'Živa Žrtva'
date: 27/01/2026
---

`Pročitajte Filipljanima 2,17; 2. Timoteju 4,6; Rimljanima 12,1.2; 1. Korinćanima 11,1. Što Pavao tu govori?`

Pavao je već izrazio iznenadujuće neodlučan stav o tome je li bolje živjeti ili umrijeti u službi za Krista (Filipljanima 1,20-23). Sada on iznosi vrlo stvarnu mogućnost da se njegov “život mora izliti kao žrtva” (Filipljanima 2,17 — Suvremeni hrvatski prijevod). Ta slika zasniva se na starom običaju prinošenja žrtava ljevanica, libacija, koji je podrazumijevao izlijevanje tekućine (poput ulja, vina ili vode) kao žrtve Bogu (vidi, primjerice, Postanak 35,14; Izlazak 29,40; 2. Samuelova 23,15-17). To prividno “rasipanje” dragocjene tekućine u činu obožavanja može nas podsjetiti na Marijin čin izlijevanja “prave pravcate skupocjene nardove pomasti” (Marko 14,3-9; Ivan 12,3) kojom je pomazala Isusovu glavu i noge. Premda to nije bila žrtva ljevanica u pravom smislu, nesumnjivo je predstavljala golemu žrtvu koja je prikladno ilustrirala Kristovu beskrajnu žrtvu za naše spasenje.

Ako bi bio pogubljen zbog svojeg djela širenja Evandelja, Pavao bi se tome radovao jer bi njegov život bio “izliven” kao žrtva Bogu. Budući da se žrtve ljevanice u hebrejskoj Bibliji uglavnom nisu prinosile same, već kao dodatak drugoj žrtvi (vidi Brojevi 15,1-10; 28,1-15), Pavao bi davanje svojeg života smatrao odgovarajućim dodatkom “žrtvi i službi” vjernika u Filipima koji su vjerom odlučili posvetiti svoj život Bogu kao “žrtvu živu” (Rimljanima 12,1).

Prvi kršćani, uključujući vjernike u Filipima (Filipljanima 1,27-29), bili su aktivni u objavljivanju svoje vjere. Širili su Evanđelje idući od kuće do kuće (Djela 5,42). Otvarali su svoje domove za proučavanje Svetog pisma (Djela 12,12; 1. Korinćanima 16,19; Kološanima 4,15; Filemonu 1.2), i znali su navesti razloge iz Svetog pisma za svoje vjerovanje (Djela 17,11; 18,26; 1. Petrova 3,15). Naši adventistički pioniri činili su isto. Umjesto da se oslanjaju na propovjednike koji bi objavljivali poruku njihovim susjedima, oni su objavljivali svoju vjeru, držali biblijske satove i pripremali ljude kako bi bili spremni za krštenje kad se propovjednik vrati.

Ukratko, po cijenu velike osobne žrtve, to jest, “žrtve žive”, oni su radili na širenju Evanđelja. Trebamo li mi činiti išta manje od toga?

`Razmislite što bi u vašem životu značilo da postanete “žrtva živa”. Koliko se žrtvujete za Božje kraljevstvo i što vam odgovor na to pitanje govori o vama?`