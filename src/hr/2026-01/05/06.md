---
title: '“Takve Poštujte”'
date: 29/01/2026
---

Pročitajte Filipljanima 2,25-30. Kako Pavao opisuje Epafrodita? Koji konkretni stavovi i postupci tog kršćanskog radnika otkrivaju njegov karakter?

Epafrodit se spominje samo u ovoj poslanici, ali saznajemo dosta toga o njemu iz tih nekoliko kratkih napomena. Sudeći po njegovom imenu (koje upućuje na kult Afrodite), on je bio obraćenik iz poganstva. Nazivajući ga svojim “suradnikom”, Pavao želi reći da je on bio aktivan u službi, možda čak i da je radio zajedno s njim u Filipima. A to što je bio i njegov “suborac” (usporedi Filipljanima 1,27) vjerojatno se odnosi na sukob s kojim se Epafrodit suočio u širenju Evanđelja, spreman čak riskirati svoj život (Filipljanima 2,30).

Kao “poslanik” (grč. apostolos) imenovan od crkve u Filipima, Epafrodit je poslan da posluži Pavlu u zatvoru i da se pobrine za sve druge njegove potrebe (Filipljanima 2,25). Njemu su Filipljani povjerili svoje darove za Pavla (Filipljanima 4,18). Ti su prilozi bili presudni jer sve što je rimskim zatvorenicima moglo biti potrebno, hrana, odjeća, posteljina i druge potrepštine, morali su kupiti o svojem trošku, ili su im to morali donijeti članovi obitelji i prijatelji (usporedi Djela 24,23). Pred kraj svojeg drugog utamničenja u Rimu, Pavao traži od Timoteja da učini sve što može kako bi došao “prije zime”, i da mu donese “kabanicu” koju je ostavio u Troadi (2. Timoteju 4,21.13). Pavlu je očito bio potreban taj debeli, vuneni ogrtač u njegovoj hladnoj, kamenoj ćeliji. I opet je Epafroditu bilo povjereno da odnese tu poslanicu natrag u Filipe (vidi Ellen G. White, Djela apostolska, str. 301; u izvorniku 479).

Možda zbog problema u Filipima (vidi Pouku 4), Pavao je “našao za potrebno” da pošalje Epafrodita natrag ranije nego što se očekivalo i stoga potiče Filipljane da ga prime “u Gospodinu sa svom radosti” (Filipljanima 2,29). Pavao ih želi uvjeriti da se ne trebaju brinuti o njegovim prilikama u zatvoru. On takoder naglašava da Epafrodit spada u osobe kakve kršćani trebaju visoko cijeniti, ne zbog njihovog bogatstva ili društvenog položaja, već zbog požrtvovnog duha u kojem slijede Isusov primjer (Filipljanima 2,6-11; usporedi Luka 22,25-27). Grčka riječ koja se ovdje koristi za “poštovanje” ili “čast”, pojavljuje se samo nekoliko puta u Novom zavjetu: za slugu koji rimskom stotniku “bijaše vrlo drag” (Luka 7,2), za one kojima je ukazana čast mjestom na svadbenoj gozbi (Luka 14,8) i za Isusa kao ugaoni kamen, “izbran, dragocjen” (1. Petrova 2,4.6). Da bi Epafrodit bio uključen u tu skupinu, morao je biti istinski vjeran čovjek.