---
title: 'Svjetlo u Mračnom Svijetu'
date: 26/01/2026
---

U Filipljanima 2,14 Pavao potiče Filipljane: “Činite sve bez mrmljanja i oklijevanja.” Izazovi crkvenom jedinstvu tako su ozbiljni da se ono ne može održati bez značajnog napora s naše strane. Jedinstvo unutar crkve posljedica je naše veze s Kristom i poslušnosti Njegovoj Riječi, a od presudnog je značenja za naše svjedočenje, kao što Pavao ističe u nastavku, pozivajući nas da svijetlimo “kao zvijezde u svijetu” (Filipljanima 2,15 — Šarić).

U noći bez mjesečine, daleko od gradskog sjaja i uličnih svjetala, može se vidjeti više zvijezda i stječe se dojam da one mnogo jače svijetle. Kontrast stvara razliku. Što je nebo mračnije, zvijezde se jasnije ističu. Isto je tako i s našim svjedočenjem. Što je veća moralna tama oko nas, to je oštriji kontrast između života iskrenih Božjih sljedbenika i svjetovnih ljudi. Koliko je, dakle, važno da ne dopustimo da umjetno svjetlo svjetovnih ideja, pritisaka i praksi dovede do toga da naše svjedočenje izblijedi u odnosu na pozadinu ili da sasvim nestane.

`Pročitajte Filipljanima 2,15.16. Kako Pavao opisuje kakvi mi trebamo biti i što trebamo raditi kao Božja djeca?`

“Besprijekorni” znači “bez mane, bezazleni”. Tim je izrazom opisan Job i njegov neporočni karakter (vidi Job 1,1.8; 2,3; 11,4; 33,9). Grčka riječ prevedena kao “čisti” (u nekim prijevodima “bezazleni“) doslovno znači “nepomiješani, čisti”. Imajući u vidu žestoke napade s kojima će se Njegovi sljedbenici suočiti, Isus nas ohrabruje da budemo “bezazleni kao golubovi” (Matej 10,16). Pavao nas, slično tome, potiče da budemo “bezazleni s obzirom na zlo” (Rimljanima 16,19). Nasuprot tome, naši suvremeni medijski kanali nisu poznati po čistom, neporočnom i nadahnjujućem sadržaju. U vremenima poput ovih, Davidov običaj odlično je pravilo za nas: “Neću stavljati pred oči svoje ništa opako.” (Psalmi 101,3) Ne trebamo se plašiti da budemo drugačiji — naša vjera treba nas sve više izdvajati. Cilj je da “svijetlite kao zvijezde u svijetu” (Filipljanima 2,15 — Šarić). To možemo postići jedino tako da se ne prilagodavamo ovome svijetu (Rimljanima 12,2) “čvrsto držeći riječ života” (Filipljanima 2,16). Naši izbori i odluke odreduju živimo li imajući u vidu “Dan Kristov” ili nam je “uzalud trčanje” (Filipljanima 2,16; usporedi 1. Korinćanima 9,24-27).

`Ako neko područje svojeg života smatrate “svjetovnim” (a vjerojatno ga ima), kako se možete očistiti?`