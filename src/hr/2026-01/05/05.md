---
title: 'Dokazani Karakter'
date: 28/01/2026
---

Timotejeva uloga kao pridruženog pošiljatelja ove poslanice već je bila spomenuta (Filipljanima 1,1). Sada Pavao počinje detaljno izlagati koliko je Timotej dragocjen kao jedan od njegovih suradnika. On je opisan kao evandelist (2. Timoteju 4,5) kojega je Pavao poslao u Makedoniju (1. Solunjanima 3,2; usporedi Djela 18,5; 19,22) i u nekoliko navrata u Korint (1. Korinćanima 4,17; 16,10). Prethodno je radio s Pavlom i Silom u Korintu (1. Solunjanima 1,1; 2. Solunjanima 1,1), a poslije u Efezu (1. Timoteju 1,2.3; usporedi Djela 19,22). Pavao opisuje Timoteja kao “istomišljenika” (Filipljanima 2,2 — Suvremeni hrvatski prijevod). Grčka riječ (doslovno: “jednak u duši“) upućuje da je on bio sličan Pavlu u mnogočemu, uključujući posvećenje Kristu, energične napore u širenju Evandelja i posebno njegovu brigu za Filipljane.

`Zašto Pavao ovdje tako pozitivno i tako nadugačko govori o Timoteju (vidi Filipljanima 2,19-23)? Što još Pavao kaže o njemu (vidi 1. Korinćanima 4,17; 2. Timoteju 1,5)?`

Još jedna od Timotejevih vrlina koju Pavao spominje njegovo je poštenje (“dokazani karakter”) (Filipljanima 2,22). Ovdje upotrijebljena grčka riječ opisuje osobu koja je temeljito iskušana u raznim kušnjama (Rimljanima 5,4) i čiji su se karakter i služba pokazali iskrenima (2. Korinćanima 2,9; 9,13). Pavao zna da je Timotej takav jer se u to uvjerio u mnogim prigodama kada su zajedno radili na širenju Evandelja.

Upravo teška iskustva u životu ispituju naš karakter i pokazuju kakvi smo iznutra. Ellen G. White to ovako objašnjava: “Život je neprekidna škola. ... Bit će pokušaja da se ispita ćud i ako ih riješimo u pravome duhu, razvit će se kršćanske vrline. Ako krotko podnesemo povrede i uvrede, ako na uvredljive riječi odgovorimo blago i na okrutne postupke ljubazno, to će biti dokaz da u nama prebiva Kristov Duh.” (Ellen G. White, Sujedočanstua za Crkuu, sv. 5, str. 300; u izvorniku 344) U nastavku ona kaže: “Sve teškoće i muke koje smo morali podnijeti, bile su praktične pouke u primjeni načela kršćanskog života. Ako smo ih dobro podnijeli, razvili smo karakter sličan Kristovom i pokazali razliku između kršćana i svjetovnih ljudi.” (Isto, sv. 5, str. 300; u izvorniku 344)

`Razmislite o izazovima i protivljenjima s kojima ste se nedavno suočili. Jeste li ih “krotko podnijeli” i “riješili u pravome duhu”? Kako vam takva iskustva mogu pomoći da postanete otporniji?`