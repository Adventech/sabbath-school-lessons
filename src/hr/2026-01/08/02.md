---
title: 'Slika Nevidljivog Boga'
date: 15/02/2026
---

Kad pogledamo u ogledalo ili fotografiju, vidimo svoj lik, ali to je plošni, dvodimenzionalni prikaz. U izvjesnom pogledu skulptura daje jasniju predodžbu, ali je ipak daleko od žive, pokretljive stvarnosti. Biblijski pojam slike, premda se ponekad odnosi i na te slabije predodžbe, ipak ukazuje na nešto mnogo šire.

`Pročitajte Postanak 1,26.27; 5,3; 1. Korinćanima 15,49; 2. Korinćanima 3,18; Hebrejima 10,1. Ukratko navedite različita značenja “slike” u tim redcima. Koliko se one mogu razlikovati od opisa Isusa kao Božje slike?`

Ljudska bića stvorena su tako da budu što sličnija Bogu — u fizičkom, duhovnom, odnosnom i funkcionalnom smislu. Ipak, ljudi odražavaju Božju sliku samo u nekim područjime, a grijeh je oštetio čak i to. Ali Isus nam je omogućio da “vidimo” nevidljivog Boga. “Tko je vidio mene,” kazao je Isus, “vidio je i Oca” (Ivan 14,9). On je “otisak njegove biti”, Božje naravi (Hebrejima 1,3). On je Božja misao koja se čuje i Božji karakter koji se vidi.

`Pročitajte Matej 11,27; Ivan 1,1.2.14.18. Zašto Isus u jedinstvenom smislu otkriva Oca?`

Evo na koje je još načine Isus opisao svoj odnos s Bogom Ocem:

•	“Otac moj neprestano radi, zato i ja radim.” (Ivan 5,17)

•	“Ja i Otac jedno smo.” (Ivan 10,30)

•	“Nitko ne dolazi k Ocu osim po meni.” (Ivan 14,6)

Isus je takoder u više navrata opisao sebe pozivajući se, u apsolutnom smislu, na Božje ime: “Ja sam koji jesam” (vidi Izlazak 3,14); “Ja sam kruh života” (Ivan 6,35); “Ja sam svjetlo svijeta” (Ivan 8,12); “Ja sam pastir dobri” (Ivan 10,11.14); “Ja sam uskrsnuće i život” (Ivan 11,25); “Ja sam u Ocu i Otac je u meni” (Ivan 14,11); “Prije nego je Abraham bio, Ja Jesam” (Ivan 8,58).

`Kada bi Isus bio bilo tko drugi osim Bog osobno, ne bi li to značilo da je Otac poslao neko stvoreno biće da umre za nas? Zašto je to tako radikalno, tako bitno različito od činjenice da je sam Bog u Osobi Isusa Krista umro za nas?`