---
title: 'Glava Tijela (crkve)'
date: 17/02/2026
---

`Pročitajte Efežanima 1,22; Kološanima 2,10. Što “glava” označava u tim redcima? Na što Pavao misli kada Isusa naziva “Glavom Crkve” (Efežanima 5,23)?`

Prirodno je govoriti o glavi, u metaforičkom smislu, u vezi s vodstvom, kao što pokazuju bezbrojni jezici širom planeta. Sličnu upotrebu nalazimo u cijelom Starom i Novom zavjetu. Obratite pozornost kako se riječ “glava” koristi u sljedećim tekstovima:

1.	Izlazak 18,25 — Mojsije “probere sposobnih ljudi od svih Izraelaca pa ih postavi za glavare narodu: tisućnike, stotinike, pedesetnike i desetnike”.

2.	Brojevi 31,26 — “plemenski glavari zajednice” (Šarić).

3.	Ponovljeni zakon 28,13 — Bog će učiniti da Izrael bude “uvijek na vrhu, nikad na dnu” ako Mu budu poslušni.

4.	Izaija 7,8 — “Damask je glava Aramcima, a Damasku je glava Rason.”

5.	Hošea 1,11 — “I sabrat će se zajedno snovi Judini i sinovi Izraelovi, i postavit će sebi jednoga poglavara.” (Varaždinska Biblija)

6.	Mihej 3,9 — ”... glavari kuće Jakovljeve, suci doma Izraelova.”

7.	1. Korinćanima 11,3 — “Svakom [je] mužu glava Krist.”

Prema tome, Krist, kao Glava Crkve osigurava vodstvo, smjernice i hranu za rast i jedinstvo Crkve (vidi Kološanima 2,19).

`Pročitajte 1. Korinćanima 12,12-27. Ovdje Pavao također opisuje Crkvu kao “tijelo”. Koje još odlike Crkve u prenesenom smislu oslikava ta usporedba?`

Kao što tijelo ne može živjeti bez glave, tako i kada se dio tijela izgubi ili ozlijedi, život postaje mnogo teži. Često nismo ni svjesni koliko je nešto važno dok to ne izgubimo.

`Ako biste se morali odreći oka ili nekog od udova, čega biste se radije odrekli? Što vam to govori o važnosti svakog člana crkve?`