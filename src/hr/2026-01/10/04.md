---
title: 'Prikovano Na Križ'
date: 03/03/2026
---

`Pročitajte Kološanima 2,11-15. S kojim se spornim pitanjima Pavao ovdje hvata u koštac?`

Koliko često vidamo da se ti tekstovi, posebno Kološanima 2,14, zloupotrebljavaju kao argument protiv sedmog dana subote?

Da bi se ti tekstovi lakše razumjeli, adventisti sedmoga dana imaju dva glavna tumačenja. Prema prvom, “zadužnica” koja je prikovana na križ lista je optužbi “protiv nas”, slično natpisu koji je Pilat pričvrstio na Isusov križ (Matej 27,37; Ivan 19,19.20). Prema drugom, obredni zakon koji je napisao Mojsije (vidi Ponovljeni zakon 31,24-26) bio je prikovan na križ. Kada promatramo taj redak u njegovom širem kontekstu, možemo vidjeti da on jasno govori o obrednom zakonu.

Pavao takoder suprotstavlja “obrezanje obavljeno rukom” (Kološanima 2,11) “obrezanju koje je u srcu” (Rimljanima 2,28.29; usporedi Ponovljeni zakon 30,16), koje je u jasnoj suprotnosti s tjelesnim obrezanjem koje je bilo jedna od najvažnijih odredbi obrednog zakona (Levitski zakonik 12,3; usporedi Izlazak 12,48).

Pavao zatim povezuje tu unutarnju promjenu s odbacivanjem tijela “koje služi grijehu” i s krštenjem putem uronjavanja. Takvim krštenjem mi se poistovjećujemo s Kristovom smrću i uskrsnućem (Kološanima 2,11.12). To iskustvo obraćenja znači da smo bili “mrtvi zbog svojih grijeha” i da nas je Bog “oživio” s Kristom, “oprostio nam sve naše grijehe” (Kološanima 2,13 — Suvremeni hrvatski prijevod).

Riječ “zadužnica” (Kološanima 2,14) odnosi se na zakonske propise, bilo svjetovne (Luka 2,1; Djela 17,7) ili crkvene (Djela 16,4). Na drugom mjestu gdje se ta riječ pojavljuje u Pavlovim spisima, odnosi se na obredni zakon koji je predstavljao zid razdvajanja između Židova i pogana (Efežanima 2,14.15).

Budući da je Pavao već govorio o oprostu grijeha i unutarnjoj promjeni koju simbolizira krštenje, malo je vjerojatno da bi se ponovno vratio na tu temu koristeći se drugačijom usporedbom koja se ne pojavljuje nigdje drugdje u Svetom pismu. Prije bi se moglo zaključiti da Pavao naglašava sličnu misao koju je iznio u Poslanici Efežanima — da se vjernici u Kolosima, obraćenici iz poganstva, ne trebaju brinuti o držanju obrednog zakona, uključujući obrezanje, niti o zakonima o čistoći koji su išli uz takvu predaju (usporedi Djela 10,28.34.35).

U svakom slučaju, jasno je da Pavao ne tvrdi da je Deset zapovijedi prikovano na križ, pogotovo što na drugom mjestu definira grijeh kao kršenje Deset zapovijedi (Rimljanima 7,7).