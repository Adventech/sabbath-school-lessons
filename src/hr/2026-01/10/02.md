---
title: 'Mudrost i Znanje o Bogu'
date: 01/03/2026
---

Job postavlja pitanje: “Ali otkuda nam mudrost dolazi? Na kojemu mjestu razum prebiva?” (Job 28,12) Pavao odgovara: u Kristu “se nalazi sakriveno sve blago mudrosti i znanja” (Kološanima 2,3; usporedi 1. Korinćanima 1,30). Ako imamo Krista, imamo sve, “bogat i pun uvid u pravu spoznaju” svrhe života (Kološanima 2,2). Preko Njega je otkrivena Božja tajna koja obuhvaća čitav plan spasenja.

`Pročitajte Kološanima 2,1-7. S kojim je ciljem Pavao napisao ovu poslanicu?`

Grčka riječ paraklêthôsin znači “ohrabreni” ili “udruženi” (Kološanima 2,2 — Suvremeni hrvatski prijevod). Pavlova je želja ne samo da pomogne vjernicima u Kolosima da prepoznaju lažna učenja, već i da ih ujedini u kršćanskoj ljubavi. Glagolsko vrijeme u oba slučaja pokazuje da je Pavao uvjeren da će njegova poslanica postići svoj cilj.

S druge strane, on ih pohvaljuje za “red i postojanost ... vjere u Krista” (Kološanima 2,5 — Suvremeni hrvatski prijevod).

Grčki izraz taksis, “red”, koristi se u Novom zavjetu u vezi sa svećeničkim redovima po Aronu (Luka 1,8; Hebrejima 7,11) i Melkisedeku (Hebrejima 5,6.10; 6,20; 7,11.17), ali Pavao ga obično primjenjuje na red u crkvi (1. Korinćanima 14,40), što je i ovdje slučaj. Postoji sklonost da se na crkveni red i organizaciju gleda samo kao na dio jedne vjerske ustanove i nema neko posebno teološko značenje.

Međutim, Pavao se, propisujući odgovarajuće, pristojno ponašanje na bogoslužju (vidi, primjerice, 1. Korinćanima 11) i precizno navodeći kako treba birati starješine i dakone (1. Timoteju 3; Titu 1), pobrinuo da sačuva red u crkvi. Takvim se mjerama Božja mudrost i biblijski nauk čuvaju i šire.

Kao ishod pravilnog nauka koji su Kološani primili od Pavlovih suradnika, oni su imali “postojanost” (čvrstinu) vjere. Takva vjera se ne može pokolebati zato što počiva na čvrstom biblijskom temelju koji će ih, ako ga se budu držali, štititi od zabluda koje su širili lažni učitelji.

`Kakvo je vaše iskustvo kada je riječ o potrebi za “redom” u vašem vlastitom duhovnom životu?`