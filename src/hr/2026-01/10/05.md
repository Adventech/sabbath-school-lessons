---
title: 'Sjena Ili Bit?'
date: 04/03/2026
---

`Pročitajte Kološanima 2,16-19. Koje judeokršćanske prakse Pavao ovdje naglašava?`

Do današnjeg dana stručnjaci se nisu složili oko toga koja točno pitanja Pavao ovdje obraduje. Ali možemo biti sigurni da sama Pavlova poslanica pruža dosta informacija o nečemu što je po svoj prilici bilo judeokršćanski razjedinjujući utjecaj na tu crkvu, pretežno sastavljenu od obraćenika iz poganstva (Kološanima 2,13). To jest, židovski vjernici nametali su nešto što članovi crkve nisu morali slijediti.

U Kološanima 2,16 jasno se navodi odredeni broj židovskih običaja koji su se očito nastavili prakticirati među židovskim obraćenicima na kršćanstvo. Čak i neki elementi u Kološanima 2,18 uklapaju se u isti kontekst. Isus je kritizirao izigravanje poniznosti među vjerskim vodama (primjerice Matej 6,1.5.7.16). Iz Kumranskih svitaka saznajemo da su andeli imali istaknutu ulogu u nekim židovskim shvaćanjima bogoslužja. Dakle, problemi s kojima se Pavao uhvatio u koštac u Kolosima bili su najvjerojatnije slični onima s kojima se suočavao i na drugim mjestima. Budući da se redak u Kološanima 2,16 tako često pogrešno razumije, važno je da ga detaljnije razmotrimo. Zapazite sljedeće pojedinosti:

To što Pavao ovdje upotrebljava veznik “dakle”, označava da je taj zaključak izvučen iz nečega što je već rečeno. A prethodno je bilo riječi o tome da više nema potrebe za doslovnim obrezanjem zato što je unutarnja promjena srca ono što je istinski bitno (Kološanima 2,11-15).

Izraz “jelo i piće” odnosi se na priloge u hrani i piću koje su Izraelci donosili u hram. Navodenje konkretno “mladakâ, ili subotâ” (Kološanima 2,16) očito ukazuje na Hošea 2,11, gdje se spominje isti redoslijed blagdana koji obuhvaćaju obredne subote (vidi, primjerice, Levitski zakonik 23,11.24.32).

Od ključne je važnosti za naše razumijevanje tog retka tumačenje samog Pavla — da je sve to samo “sjena stvarnosti koja je imala doći, a stvarnost je Krist” (Kološanima 2,17). Ti obredni dani, poput žrtava, upućivali su na Kristovo djelo (vidi 1. Korinćanima 5,7; 15,23). Za razliku od toga, sedmi dan subota uspostavljen je u Edenu, prije grijeha i mnogo prije nego što je usvojeno obredno prinošenje žrtava u Svetištu. Dakle, subota nije sjena koja je trebala biti ukinuta nakon križa.

`Premda sedmi dan subota ovdje nije sporno pitanje, kako biste mogli primijeniti Pavlov savjet o neosuđivanju drugih?`