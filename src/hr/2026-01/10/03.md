---
title: 'Ukorijenjenost i Rast u Kristu'
date: 02/03/2026
---

Tema kojom se Poslanica Kološanima bavi jedno je od najjasnijih načela kršćanskog življenja: “Kako ste primili Gospodina Krista Isusa, tako nastavite u njemu živjeti.” (Kološanima 2,6) Spasenje primamo primajući Osobu, a ne samo skup nekakvih doktrina. Međutim, prihvaćanje Isusa podrazumijeva i prihvaćanje svih Njegovih učenja onako kako su dana preko apostola i biblijskih proroka (vidi Efežanima 2,20).

Ipak, više od bilo čega drugog, prihvaćanje Krista podrazumijeva umiranje sebi i potpunu predaju sebe živom Kristu.

Živa Riječ (Isus) ne može se odvojiti od pisane Riječi (Biblije). To su dvije strane istog novčića. Zapravo, jedino u Svetom pismu možemo spoznati Isusa. Mi “hodimo”, odnosno živimo “u Njemu”, što znači da dopuštamo Njegovoj Riječi i Njegovom Duhu da nas vode u svim našim odlukama i postupcima.

U Kološanima 2,7 Pavao se koristi uobičajenom biblijskom metaforom koja usporeduje kršćane s biljkama. Mi postajemo ukorijenjeni u Kristu kad Ga prihvatimo kao svojeg Spasitelja i uredujemo svoj život u skladu s Njegovom Riječju. Upravo tako stječemo “postojanost vjere”, čvrstinu vjere u Krista.

`Kako sljedeći redci rasvjetljavaju metaforu biljke kao simbola vjernika? Izaija 61,3; Matej 3,10; Luka 8,11-15; 1. Korinćanima 3,6.`

Pavao jasno predočava dvije mogućnosti koje se otvaraju pred vjernicima. Jedna je da ostanu “nasadom Jahvinim” (Izaija 61,3) i budu cijeli u Kristu tako što će se držati Njega i Njegovog nauka. Druga se može usporediti s umjetnom biljkom koja može izgledati kao prava, ali je zapravo beživotna. Usvajanjem ljudske mudrosti i običaja, bivamo “zarobljeni” (Kološanima 2,8). I bez obzira na to što nas je Krist oslobodio, možemo ponovno biti uhvaćeni u jaram ropstva (Galaćanima 5,1; usporedi Djela 15,10).

Ukratko, prihvatiti nebiblijski nauk znači odbaciti Krista, jer oni koji povjeruju u taj lažni nauk, nažalost, usvajaju drugačije Evanđelje i daju prednost ljudskim autoritetima u odnosu na autoritet Svetog pisma (vidi Galaćanima 1,6-9). Ta je opasnost postojala u prvoj Crkvi, i tako je ostalo do danas.

`Što znači umrijeti sebi da bismo primili Krista? Zašto to mora biti trajan proces?`