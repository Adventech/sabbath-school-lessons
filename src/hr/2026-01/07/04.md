---
title: 'Radujte Se u Gospodinu — Uvijek'
date: 10/02/2026
---

`Pročitajte Filipljanima 4,4-7. Kako možemo doživjeti “mir Božji”?`

Pošto se ponovno dotaknuo potrebe za jedinstvom (Filipljanima 4,1-3), Pavao prelazi na drugu temu: radovanje u Gospodinu (Filipljanima 4,4-7).

Koliko puta ste bili pod stresom zbog nečega što je na kraju samo od sebe nestalo isto tako brzo kao što se i pojavilo? Isus je s razlogom višeput naglasio da se ne trebamo brinuti (vidi Matej 6,25-34; 10,19), a Petar nas poziva da sve svoje brige i strepnje bacimo na Gospodina “jer se on brine za vas” (1. Petrova 5,7). Sve veći problemi širom svijeta trebali bi nas, zapravo, nadahnuti nadom da je Gospodnji dolazak blizu (usporedi Matej 24,33; Luka 21,28; Jakov 5,8).

Protuotrov za brigu i uznemirenost u suemu, u svakoj situaciji, jest upućivanje molitava vjere (Filipljanima 4,6.7). Mi trebamo vjerovati i postupati u skladu sa svojim molitvama kao da su već uslišane, čak i prije nego što vidimo njihovo ostvarenje, jer se trebamo moliti “u zahvalnosti”. Dodana je i riječ “moljenje” (grč. deêsis), što označava trenutke krajnje potrebe i žurnosti (vidi, primjerice, Luka 1,13; Filipljanima 1,19; 1. Timoteju 5,5; Jakov 5,16). Naše molitve su još uvijek “molbe”, ali možemo zasigurno znati da su nam one prihvaćene sve dok se molimo “po njegovoj volji” (1. Ivanova 5,14). Tada možemo počivati u miru znajući da su sva naša htjenja u Božjim rukama.

`Kako sljedeći redci proširuju naše razumijevanje Božjeg mira? Psalam 29,11; Izaija 9,6; Luka 2,14; Ivan 14,27; 1. Korinćanima 14,33.`

Božji mir nam svijet nikada ne može dati jer on dolazi od sigurnosti da imamo dar vječnog života po Isusu, našem Spasitelju (Rimljanima 5,1; 6,23). Taj mir utječe na svako područje života i “nadilazi svaki razum” (Filipljanima 4,7). On se ne može shvatiti samo umom, kao što pokazuje grčka riječ nous (um) koja se ovdje koristi.

`Kako biste opisali nekome što znači doživjeti “mir Božji”?`