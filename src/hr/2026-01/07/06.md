---
title: 'Ključevi Zadovoljstva'
date: 12/02/2026
---

`Pročitajte Filipljanima 4,10-13.19. Koje ključeve Pavao navodi da bi se živjelo zadovoljno i sretno?`

Kada se nade u krajnje teškim okolnostima (kao što su glad, bolest, gubitak), čovjek počinje razmišljati o onome što je istinski bitno i obraćati pozornost na blagoslove koji se obično olako shvaćaju. Kada smo “poniženi” (Filipljanima 4,12), kad “oskudijevamo”, to je prilika da se uzdignemo u vjeri. I obrnuto, kada “obilujemo”, uvijek trebamo biti svjesni da sve to može nestati u trenutku (vidi Izreke 23,5). Kao što nas Job i Pavao podsjećaju, ništa nismo donijeli na ovaj svijet kada smo rodeni, i ništa nećemo ponijeti sa sobom u grob (Job 1,21; 1. Timoteju 6,7). Zapazite sljedeća biblijska obećanja:

•	Psalam 23,1 — “Jahve je pastir moj: ni u čem ja ne oskudijevam.”

•	Matej 6,32 — “Jer zna Otac vaš nebeski da vam je to sve potrebno.”

•	1. Petrova 5,7 — “Svu svoju brigu bacite na njega, jer se on brine za vas!”

•	Filipljanima 4,19 — “A moj će Bog ispuniti u Kristu Isusu svaku vašu potrebu raskošno prema svom bogatstvu.”

I najljepše od svih: “Sve mogu u Kristu, zbog snage koju mi daje.” (Filipljanima 4,13 — Suvremeni hrvatski prijevod) Vjerojatno nitko od nas ne može u potpunosti shvatiti što to “sve” podrazumijeva. Svakako, kao u slučaju bilo kojeg zahtjeva za Božjom pomoći i snagom, moramo tražiti u skladu s Njegovom voljom. Ali mi često čak ne tražimo ni to što znamo da je u skladu s Njegovom voljom. Zato Jakov kaže: “Nemate, jer ne molite.” (Jakov 4,2)

Evo što možemo tražiti s povjerenjem jer znamo da je u skladu s Božjom voljom:

•	Spasenje naših najmilijih ili nekog prijatelja (1. Timoteju 2,3.4)

•	Hrabrost da govorimo o svojoj vjeri (Otkrivenje 22,17)

•	Oprost kad priznamo i napustimo ono što je pogrešno (1. Ivanova 1,9)

•	Snagu da poslušamo Božje zapovijedi (Hebrejima 13,20.21)

•	Ljubav prema onima koji nas mrze i zlostavljaju (Matej 5,44)

•	Mudrost u izazovnim prilikama (Jakov 1,5)

•	Razumijevanje istine u Božjoj riječi (Ivan 8,32)

`Kako se nosite s tim kada se za nešto molite, a to se ne ostvaruje, ili se možda nikad neće ni ostvariti?`