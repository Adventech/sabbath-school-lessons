---
title: 'Upućivanje Molitava Jednih Za Druge'
date: 18/03/2026
---

`Pročitajte Kološanima 4,2-4. Koja načela u vezi s molitvom nalazite u tim redcima? Koje molitvene zahtjeve Pavao iznosi?`

Neke od najvažnijih riječi koje možemo uputiti nekomu tko se bori s problemima različitih vrsta, bilo obiteljskim, zdravstvenim, novčanim ili nekim drugim glase: “Molim se za tebe.” To je nebesko izabrano sredstvo povezivanja i uzajamnog djelovanja. “Dio je Božjeg plana da nam kao odgovor na molitvu vjere dade ono što nam ne bi dao da Ga nismo molili.” (Ellen G. White, Veliki sukob, str. 415; u izvorniku 525) Obratite pozornost na Pavlove dojmljive opise molitve: “U molitvi ustrajte; u njoj bdijte sa zahvaljivanjem”, što pokazuje da je to molitva vjere (Kološanima 4,2). On nas poziva da se molimo “bez prestanka” (1. Solunjanima 5,17) i u “svakoj prigodi” (Efežanima 6,18). Što je najnevjerojatnije, čak ako mi “ne znamo što da molimo kako treba, ali sam Duh posreduje za nas neizrecivim uzdisajima” (Rimljanima 8,26).

`Pročitajte ponovno Kološanima 4,3. Koja bi vam “vrata riječi” (Šarić) Bog mogao otvoriti da biste naviještali svoju vjeru?`

Značajno je da se Pavao i sam molio za prave riječi koje bi trebao iznositi. Kad čitamo njegove poslanice ili govore u Djelima apostolskim, mi zamišljamo da je on uvijek bio rječit, da nikad nije dvojio što bi trebao reći. Ali ovdje on traži da se vjernici mole za njega kako bi mogao objaviti poruku “kako treba da je objavim” (Kološanima 4,4). On se takoder koristi vrlo važnom grčkom riječju dei u posljednjem dijelu retka, koja bi se mogla prevesti “kako moram govoriti”, što upućuje na božansku nužnost djela objavljivanja Evandelja. On je prepoznao koliko je važno da se ta poruka iznese ljudima na najvišim položajima rimske vlasti, uključujući carevo kućanstvo.

“Nije uvijek nužno saviti svoja koljena da bismo se molili Bogu. Razvijte običaj da razgovarate sa Spasiteljem kad ste sami, kad hodate i onda kad ste zauzeti svojim svakodnevnim poslom. Neka se vaše srce uvijek diže u tihoj molitvi za pomoć, za svjetlost, za snagu, za mudrost. Neka svaki vaš dah bude molitva.” (Ellen G. White, Služba liječenja, str. 328; u izvorniku 510,511)