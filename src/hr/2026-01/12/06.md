---
title: 'Hodanje u Mudrosti'
date: 19/03/2026
---

Koja je najvažnija istina koju mi kao kršćani možemo spoznati? Naravno, da je Isus umro za naše grijehe kako bismo vjerom u Njega imali vječni život. To je istina do koje sami nikad ne bismo došli. Ta nam je istina morala biti rečena ili otkrivena. I otkrivena nam je u Božjoj riječi. Ima mnogo istine, znanja i mudrosti koje nikad ne bismo spoznali da nam ih Bog nije otkrio u svojoj Riječi. Ali to znanje i mudrost nisu nam dani samo kao spoznaja, kao nešto o čemu treba biti obaviješten. Mi zapravo trebamo u svojem životu pokazivati tu istinu, to znanje i tu mudrost.

`Pročitajte Kološanima 4,5.6. U kojim se situacijama, kako nam Pavao naznačuje, trebamo posebno “mudro vladati” (Varaždinska Biblija)? Zašto?`

Nažalost, mi kršćani ponekad smo sve samo ne kršćani! A kao što Pavao ukazuje citirajući Izaiju 52,5, Izrael je takoder bio kamen spoticanja za nevjernike: “Zaista se — kako stoji pisano — ime Božje vašom krivnjom grdi među poganima.” (Rimljanima 2,24) Vrlo je bitan način na koji se ponašamo prema drugima, posebno prema onima koji nisu naše vjere (vidi Titu 2,5; 2. Petrova 2,2). Kršćanski dom, okupljanje mladih na molitvu, jednostavna djela ljubaznosti i smiren, strpljiv duh mnogo govore onima koji nas promatraju da bi se uvjerili je li naše ispovijedanje vjere iskreno ili ne.

U Kološanima 4,6 Pavao se usredotočuje posebno na riječi koje izgovaramo: “Riječ vaša neka je svagda s milošću.” (Varaždinska Biblija) Više od puke ljubaznosti ili učtivosti, riječi koje izgovaramo trebaju biti potaknute i prožete Božjom milošću pod utjecajem Duha Svetoga.

“Riječ solju začinjena.” Nasuprot svjetovnoj definiciji “začinjenog” govora, naše riječi trebaju biti prikladne i dopadljive onima kojima se obraćamo.

“Da znadnete odgovoriti svakome kako treba.” Jedino nam Duh Sveti može dati prave riječi u pravo vrijeme s pravim ciljem i pripremiti umove slušatelja za poruku koju “moramo” objavljivati (i ovdje je upotrijebljena riječ dei — vidi jučerašnje tumačenje retka u Kološanima 4,4).

`Razmislite o svojim riječima, svojim postupcima i o tome kako “se vladate prema onima koji su vani”. Koju poruku time šaljete o svojoj vjeri i o tome što znači biti kršćanin?`