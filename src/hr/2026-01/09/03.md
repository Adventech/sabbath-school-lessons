---
title: 'Ako Ostanete u Vjeri'
date: 23/02/2026
---

`Pročitajte Kološanima 1,23. Što Pavao misli kad kaže da trebamo ostati “utemeljeni i postojani” u vjeri? Vidi tako6er Kološanima 2,5; Efežanima 3,17.`

U grčkom jeziku postoje četiri različite vrste rečenica koje počinju s “ako”, pri čemu svaka od njih ima neke posebne tonove. Ona koju nalazimo u Kološanima 1,23 podrazumijeva da je uvjet još uvijek na snazi. Drugim riječima, Pavao ohrabruje Kološane mišlju da će oni ostati u vjeri jer, kao što ubrzo potom ističe, on je već vidio dokaz njihove vjere i postojanosti (Kološanima 2,5). Međutim, njihova nada još uvijek ovisi o njihovom ustrajavanju na stazi vjere na koju su stupili.

Ta misao o ustrajavanju prenosi pravo značenje grčke riječi prevedene kao “utemeljeni” (Kološanima 1,23). Ona je upotrijebljena u vezi s književnicima i farizejima koji su uporno tražili od Isusa odgovor što treba učiniti sa ženom uhvaćenom u preljubu (Ivan 8,7), a takoder i u vezi s Petrovim upornim kucanjem na vrata nakon što je Roda prepoznala njegov glas, ali ih je ostavila zaključanim i utrčala u kuću da to kaže ostalima (Djela 12,16). Tu riječ Pavao upotrebljava i kada ohrabruje Timoteja da ostane vjeran nauku i praktičnim uputama koje je primio (1. Timoteju 4,16). Njezino je značenje slično i ovdje (u Poslanici Kološanima), s tim što se primjenjuje na sve vjernike.

Kao što ćemo vidjeti u pouci za sljedeći tjedan, Pavao je zabrinut da bi Kološani mogli potražiti putove spasenja zasnovane na ljudskim zaslugama, umjesto da se čvrsto drže nade koju im pruža Evanđelje (vidi, primjerice, Kološanima 2,8.20-22). Riječ “utemeljeni” odnosi se na postavljanje čvrstog temelja vjere i ljubavi, oslonjenog na Božju riječ (vidi Matej 7,25; Efežanima 2,20; 3,17).

S tim pojmom povezana je i grčka riječ prevedena kao “postojani”, koja se odnosi na neku nepomičnu strukturu, a u širem smislu na kršćane koji su “neodjeljivi od nade Radosne vijesti” (Kološanima 1,23). Ista riječ upotrijebljena je i u 1. Korinćanima 15,58: “Budite čvrsti, nepokolebljivi, uvijek napredujte u djelu Gospodnjem, svjesni da vaš trud u Gospodinu nije uzaludan.” Nasuprot uobičajenom vjerovanju “jednom spašen, zauvijek spašen”, Pavao govori nešto sasvim drugo.

`Kakvo je vaše iskustvo o tome koliko je važno stalno pokazivati vjeru? Odnosno, zašto moramo uvijek donositi svjesnu odluku da to činimo? Što bi se dogodilo ako to ne bismo činili?`