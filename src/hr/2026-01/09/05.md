---
title: 'Otkrivena Božja Tajna'
date: 25/02/2026
---

Pročitajte Kološanima 1,26.27. Pavao dvaput govori o “tajni”. Kakva je to tajna?

Na drugom mjestu Pavao govori o Božjoj mudrosti “tajanstvenoj i sakrivenoj”, “onoj koju Bog od vječnosti predodredi na našu slavu” (1. Korinćanima 2,7) i koja se otkriva preko plana spasenja. Petar govori o toj istini kao o nečemu što su proroci iščekivali i u što “andeli žele zaviriti” (1. Petrova 1,10-12 — Varaždinska Biblija). Ona je nastala “prije postanka svijeta” (1. Petrova 1,20) i “sakrivena je od vječnosti” (Rimljanima 16,25). Međutim, u Kristovom životu, smrti i uskrsnuću ta je tajna otkrivena (2. Korinćanima 3,14).

`Na koji način sljedeći osvrti na Božju tajnu rasvjetljavaju različita područja plana spasenja?`

`1.	Efežanima     1,7-10  `   

`2.	Efežanima     3,3-6  `   

Na kraju će “sve” što je na Nebu i na Zemlji biti dovedeno u potpuno jedinstvo u Kristu. To je bio naglasak Kristove molitve u Ivanu 17. Kako će se točno to dogoditi bilo je tajna, koja je sada otkrivena preko Evandelja. Zašto nas je Bog toliko zavolio da je dao Isusa, neprocjenjivo blago Neba, za naše spasenje — to će biti tema našeg proučavanja kroz svu vječnost. Ali ovo znamo: Krist “je umro mjesto sviju, da živi ne žive više za same sebe, nego za onoga koji je umro i uskrsnuo za njih” (2. Korinćanima 5,15). Kao ishod, svi koji vjeruju u Krista, i Židovi i obraćeni pogani, imaju podjednak udio u Božjim obećanjima preko Evandelja, i spojeni su u jedno tijelo, Crkvu.

Izraz “Krist u vama” (Kološanima 1,27 — Varaždinska Biblija) odnosi se na Kristovo prebivanje u srcu vjerom (Efežanima 3,17; usporedi Galaćanima 2,20). Ta duhovna veza s Kristom osposobljava vjernike da već sada sjede “na nebesima, u Kristu Isusu” (Efežanima 2,6) i okuse “čudesa budućeg svijeta” (Hebrejima 6,5). Svojom prisutnošću u našem životu, On nas već počinje sjedinjavati s Nebom. Evanđelje koje djeluje u srcu vjernika osposobljava nas da budemo “dostojni sudioništva u baštini svetih u svjetlu” (Kološanima 1,12).