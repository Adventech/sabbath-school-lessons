---
title: 'Božji Vječni Plan'
date: 24/02/2026
---

`Pročitajte Kološanima 1,24.25. Što Pavao kaže o svojim patnjama za Krista?`

Premda je Pavao pisao Kološanima dok se nalazio u kućnom pritvoru u Rimu, njegova možda najveća muka proizlazila je iz toga što više nije mogao intenzivno raditi od mjesta do mjesta i od kuće do kuće kao prije (Djela 20,20). Te patnje (ili nevolje) na koje je Krist unaprijed upozorio (Matej 24,9; Ivan 16,33), “nisu dostojne usporedbe sa slavom koja će se objaviti u nama” (Rimljanima 8,18). To je šira slika. Kao što je pisao i kršćanima u Filipima, tako se Pavao i sada, obraćajući se Kološanima, raduje svojim patnjama koje su njima na korist (Kološanima 1,24).

Pavao možda jest u lancima, “ali riječ Božja nije okovana” (2. Timoteju 2,9). Dok se on nalazio u zatvoru, napisane su i poslanice Filipljanima, Efežanima i Filemonu. Nakon što je osloboden, Bog ga je nadahnuo da zapiše važne savjete koje nalazimo u Prvoj poslanici Timoteju i Poslanici Titu. A onda, tijekom svojeg posljednjeg zatočeništva u rimskom zatvoru, napisao je Drugu poslanicu Timoteju. Ukratko, te posljednje godine pružile su Pavlu priliku da napiše značajan dio Novog zavjeta, što je vjerojatno uključivalo i Poslanicu Hebrejima.

Božji vječni plan predvidio je sve to i više. Grčka riječ oikonomia, koju Pavao upotrebljava u Kološanima 1,25, uglavnom se prevodi kao “sluga”, “službenik”, “poslužitelj”. Upotrijebljena u užem smislu (kao, primjerice, u 1. Timoteju 1,4), ona se odnosi na “Božji način uredivanja stvari” (Luke Timothy Johanson, The First and Second Letters to Timothy, New York: Doubleday, 2001., str. 164). To bi uključivalo i Pavlovo apostolstvo. Ali u širem smislu, to obuhvaća sve ono što je Bog osigurao u sklopu plana spasenja. Pavlova služba, služba drugih apostola, pa čak i starozavjetnih proroka (Efežanima 2,20; 3,5), uključujući Mojsija, bila je uspostavljena “da potpuno navijestim riječ Božju” (Kološanima 1,25), u vezi s tim božanskim planom.

Premda ćemo tu temu opširnije razmotriti u sutrašnjem proučavanju, ovdje je korisno napomenuti da je Pavao svoju službu shvaćao kao mali dio mnogo većeg, dugoročnog božanskog plana, koji se počeo provoditi još “prije stvaranja svijeta” (Matej 13,35; Efežanima 1,4).

`Razmislite o vlastitom životu. Kako bi se odluke koje donosite (krupne i sitne) mogle uklopiti u Božji širi plan? Možemo li uopće znati je li neka naša odluka “sitna”? U kojem bi smislu ona mogla imati veće posljedice koje će se tek poslije vidjeti?`