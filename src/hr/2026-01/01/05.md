---
title: 'Pavao i Kolosi'
date: 31/12/2025
---

Nemamo nikakav pisani izvještaj o tome da je Pavao ikad posjetio Kolose, što nam opet nešto govori o učinkovitosti njegove evandeoske strategije. Prvo, Epafra, stanovnik Kolosa (Kološanima 4,12), donio je Evanđelje u svoj grad (Kološanima 1,7). Ali kako se on obratio? Do toga je došlo najvjerojatnije sredinom 50-ih godina, kada je Pavao boravio u obližnjem Efezu i “svi stanovnici Azije, Židovi i Grci, mogli su čuti riječ Gospodnju” (Djela 19,10; usporedi Djela 20,31).

Otkrivenje svjedoči u kojoj se mjeri Evanđelje proširilo na cijelom tom području (Otkrivenje 1,4). Taj uspjeh, uključujući i širenje Evandelja do Kolosa, može se najvjerojatnije pripisati djelovanju Pavlovih obraćenika koji su prvi put čuli tu poruku u Efezu, najvažnijem gradu i glavnoj luci u Maloj Aziji. Epafra je slušao Pavlovo propovijedanje u Efezu i pošto je postao jedan od njegovih suradnika, odnio je Evanđelje u svoj rodni grad Kolose. Sam grad, petnaestak kilometara jugoistočno od Laodiceje, tek sada se iskopava tako da o njemu znamo manje u odnosu na znamenitije gradove u tom području. Znamo da je imao značajnu židovsku populaciju s “čak deset tisuća Židova koji su živjeli na području Frigije” (Arthur G. Patzia, New International Biblical Commentary: Ephesians, Colossians, Philemon, Peabody, MA: Hendrickson Publishers Inc., 1990., sv. 10, str. 3). Novčići kovani u Kolosima ukazuju da je narod tu, kao i u mnogim rimskim gradovima, obožavao razne bogove. Poganski običaji i snažni kulturološki utjecaji očito su predstavljali goleme izazove za tamošnje kršćane, ne samo kad je riječ o evangeliziranju grada, već i o tome da se jednostavno ostane odan čistoj vjeri Evandelja. Još jedan istaknuti kršćanin u Kolosima bio je Filemon, koji se vjerojatno obratio u isto vrijeme kad i Epafra.

`Pročitajte Filemonu 15.16. Vidi također Kološanima 4,9. Kako se Filemon trebao ponašati prema Onezimu, na što ga je Pavao blagim riječima odlučno poticao?`

Premda je rimski zakon od njega zahtijevao da mu vrati Onezima, Pavao se Filemonu obraća kao onome s kim dijeli istu vjeru, poziva se na njegovo srce i savjest i potiče ga da se prema Onezimu ne ophodi kao prema robu, već kao prema bratu (Filemonu 16).

`Koliko god mi prezirali ideju ropstva u bilo kojem obliku, i priželjkivali da je Pavao osudio tu praksu, kako se možemo pomiriti s onim što Pavao tu kaže? (Zadivljujuće je da je u vrijeme ropstva u Americi Ellen G. White otvoreno govorila adventistima da se ne pokoravaju zakonu koji je od ljudi zahtijevao da vraćaju odbjegle robove.)`