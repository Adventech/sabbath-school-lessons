---
title: 'Za Daljnje Proučavanje'
date: 02/01/2026
---

“Bog vas je izabrao za spasenje posvećenjem duha i vjerom u istinu. Zato stojte čvrsto.  Ako budete vjerno služili Bogu, naići ćete na predrasude i protivljenje. Ali ne gnjevite se kad patite bez krivice. Ne uzvraćajte. Čvrsto se držite svojeg poziva u Isusu Kristu. Okrenite svoje lice kao kremen prema Nebu. Neka drugi izgovaraju vlastite riječi i slijede vlastiti smjer djelovanja. Na vama je da nastavite dalje u Kristovoj krotkosti i poniznosti. Obavljajte svoj posao s postojanom namjerom, s čistim srcem, svom svojom sposobnošću i snagom oslanjajući se na Božju ruku. Pravu i uzvišenu narav svojeg djela možda nikad nećete spoznati. Vrijednost svojeg bića možete mjeriti jedino životom koji je dan za vaše spasenje. ... 

Za svaku dušu koja raste u Kristu nastupit će trenuci ozbiljne i dugotrajne borbe. Jer sile tame odlučne su u svojem protivljenju putu napretka. Ali kad gledamo na Kristov križ tražeći milost, ne možemo propasti. Otkupiteljevo obećanje glasi: ’Sigurno te neću ostaviti; nipošto te neću napustiti!’ ‘Ja sam s vama u sve vrijeme do svršetka svijeta.’” (Ellen G. White, The Youth’s Instructor, 9. studenoga 1899.)

**Pitanja za razgovor**

`1.	Pavao je bio utamničen višeput, uvijek nepravedno. Kako vi reagirate kad se prema vama postupa nepravedno? Na koja se biblijska obećanja možete pozvati u tim trenucima?`

`2.	Tertulijan, jedan od ranih crkvenih vo6a, rekao je o progonstvu kršćana: “Što nas više kosite, to nas više ima. Krv kršćana je sjeme.” (Alexander Roberts i James Donaldson, urr., Ante-Nicene Fathers, Peabody, MA: Hendrickson Publishers, Inc., 1999., sv. 3, str. 55) S druge strane, progonstvo na nekim mjestima i u nekim vremenima uvelike je ometalo rad Crkve. Na koje načine možemo podržati one koji podnose progonstvo zbog svoje vjere?`

`3.	Razmislite o ključnom retku za ovaj tjedan u svjetlu teškoća koje je Pavao doživljavao. “Radujte se uvijek”? Što to znači? Kako je to uopće moguće? Netko koga volite bolestan je ili umire. Gubite posao. Trpite jake fizičke bolove. Možda se ključ za razumijevanje krije u pitanju: “Radujte se uvijek u kome?” Odnosno, bez obzira na prilike, u kome se možemo uvijek radovati?`