---
title: 'Pavao u Filipima'
date: 30/12/2025
---

Tijekom Pavlovog drugog misionarskog putovanja, nedugo nakon što je Timotej pridružen njegovom timu, Duh Sveti im zabranjuje da nastave put preko Male Azije (Djela 16,6). A onda, u noćnom videnju, Pavao vidi čovjeka koji ga moli: “Prijedi u Makedoniju da nam pomogneš!” (Djela 16,9) I tako se oni odmah upućuju u morsku luku koja je najbliža Makedoniji, i plove od Troade, preko Egejskog mora do Neapola na europskom kontinentu. Ali umjesto da tu propovijedaju Evanđelje, Pavao, Sila, Timotej i Luka, koji im se pridružio u Troadi (što je naznačeno upotrebom zamjenice “mi” u Djelima 16,11), uputili su se u Filipe.

Pavao je u svojem evandeoskom djelovanju uvijek strateški razmišljao. Filipi su bili “prvi (glavni) grad onoga dijela zemlje Makedonije” (Djela 16,12). Bio je to zapravo jedan od najcjenjenijih gradova u Rimskom Carstvu s obzirom na to da mu je bio dodijeljen status Ius italicum — najviše moguće priznanje koje je jedan grad mogao dobiti. Njegovi stanovnici imali su iste povlastice kao da se on nalazio u Italiji, uključujući izuzeće od poreza na zemlju i poreza po glavi, a svatko tko je bio roden u njemu, automatski je postajao rimski gradanin. Bilo je to važno stajalište duž ceste Via Ignatia, glavnog kopnenog puta koji je povezivao Rim s Istokom. To je kršćanima omogućavalo da odnesu Evanđelje u mnoge druge obližnje gradove, uključujući Amfipol, Apoloniju, Solun i Bereju (vidi Djela 17,1.10).

Zanimljivo je da je službeni jezik u Filipima u prvom stoljeću bio latinski, što dokazuje prevladavajuća prisutnost latinskih natpisa. U Filipljanima 4,15 Pavao ih čak i oslovljava imenom koje ima latinskih prizvuk, Philippêsioi, očito kao priznanje njihovog posebnog statusa kod Rimljana. Ipak, grčki je bio jezik tržnice, okolnih mjesta i gradova i na kojem se širilo Evanđelje. Luka opisuje kako su se Pavao i njegov tim pridružili ljudima na obali rijeke u molitvi, gdje se obratila Lidija i njezin dom (Djela 16,13-15). Kao poslovna žena (“prodavačica grimizne odjeće”), ona će postati jedan od glavnih financijskih podupiratelja Pavlove službe u Filipima. A vrijeme koje su Pavao i Sila proveli u tamošnjem zatvoru, dovelo je do obraćenja još jednog cijelog kućanstva — tamničarovog.

Duh Sveti je znao da će Filipi biti idealno uporište za širenje Evandelja po Europi bez obzira na progonstva. Koliko god da je progonstvo loše, ono može u odredenim okolnostima omogućiti da Evanđelje dopre do ljudi koji bi u protivnom ostali u tami.

`Pročitajte Djela 9,16. Kako nam to pomaže da razumijemo neke od Pavlovih nevolja? Kako nam može pomoći da razumijemo i naše vlastite nevolje?`