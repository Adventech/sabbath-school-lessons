---
title: 'Pavao, Zatočenik Isusa Krista'
date: 28/12/2025
---

Poslanice Filipljanima i Kološanima nazvane su zatvorskim poslanicama zato što su napisane dok je Pavao bio u zatvoru (takve su još i Efežanima i Filemonu). Većina tumača smatra da su one napisane dok se Pavao nalazio u Rimu, oko 60.-62. godine (vidi Djela 28,16).

`Pročitajte Efežanima 3,1 i Filemonu 1. Zašto je značajan način na koji Pavao opisuje svoje zatočeništvo?`

Pavao je svoj život predao u službu Isusu Kristu. Ako ta služba uključuje i tamnicu, on je spreman. Pavao za sebe kaže da je “poslanik u okovima” (Efežanima 6,20). U drugim prigodama on je išao na misionarska putovanja, osnivao crkve i pripremao radnike za Gospodina. Možda se zato sada pitao: “Zašto sam ovdje, kada bih mogao mnogo više učiniti bez ovih okova?” A bio je zatvaran i poslije, kada je pisao Drugu poslanicu Timoteju. Dakle, najmanje pet knjiga Novog zavjeta on je napisao u zatvoru.

Međutim, ni u jednoj od zatvorskih poslanica Pavao ne spominje gdje je točno zatvoren. Zato neki predlažu Efez ili Cezareju. Ali nema biblijskih dokaza da je Pavao ikad bio zatvaran u Efezu. Cezareja djeluje kao vjerojatnija mogućnost, premda u tom trenutku ne postoji izravna prijetnja Pavlovom životu. Ali do te prijetnje je sigurno došlo do trenutka kad je napisana Poslanica Filipljanima (vidi Filipljanima 1,20; 2,17). Ta poslanica daje nam neke druge naznake o tome gdje se Pavao nalazio u vrijeme svojeg zatočeništva. Prvo, tu je postojala sudnica (pretorij), što se može odnositi na službenu palaču pokrajinskog namjesnika, kao što je bila ona u Jeruzalemu, gdje je Pilat ispitivao Isusa (Matej 27,27; Ivan 18,33), i u Cezareji, gdje je Pavao bio zatvoren (Djela 23,35). Međutim, Pavao jasno upotrebljava taj izraz ne za mjesto, već u vezi s ljudima. On kaže da se cijela dvorska straža (“u svoj sudnici”) upoznala s Evanđeljem (Filipljanima 1,13). U Rimu su to bili elitni vojnici, njih oko 9000, koji su štitili cara i čuvali njegove zatvorenike.

Pavao šalje i pozdrave od vjernika koji su “iz careve kuće” (Filipljanima 4,22). To pokazuje da je Pavao bio zatvorenik u Rimu i da je bio u kontaktu s onima koji su služili u carskom domu.

`Kako možemo izvući najbolje iz bilo koje situacije u kojoj se nađemo? Zašto to nije uvijek lako?`