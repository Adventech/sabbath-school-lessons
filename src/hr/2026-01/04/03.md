---
title: 'Izvor Jedinstva'
date: 19/01/2026
---

Razmišljajte više o Pavlovom naglasku na jedinstvu u Filipljanima 2,2, gdje on u biti kaže istu stvar na četiri različita načina. Zapazite takoder naglasak koji on stavlja na um, misli i osjećaje. Dok su vjerski vode naglašavali izvanjsko ponašanje, Isus se usredotočivao na misli i osjećaje. Na primjer, bogati mladi poglavar tvrdio je da je uvijek držao Zakon. Međutim, rekavši mu da proda sve što ima, da to razdijeli siromasima i da Ga slijedi, Isus je ispitivao koliko je on vezan za svjetovne stvari. Takoder je rekao da je ono što dolazi iz srca (uma) zapravo prlja čovjeka: “Jer iz srca dolaze zle misli, ubojstva, preljubi, bludnost, krade, lažna svjedočanstva, psovke” (Matej 15,19), i “usta govore onim čega je srce prepuno” (Matej 12,34).

`Pročitajte Filipljanima 2,3.4. Na koje ih praktične korake Pavao potiče kako bi se postiglo jedinstvo u crkvi?`

Pavlove riječi dočaravaju sliku poniznosti: krotak um, smatranje drugih boljim od sebe, briga za interese drugih a ne samo za svoje. To je lakše reći nego učiniti, zar ne? Međutim, ova je načela važno imati na umu u svim našim odnosima s drugima. Često se u razgovoru više usredotočimo na vlastiti odgovor na nešto što je rečeno, nego na slušanje da bismo razumjeli što druga osoba govori i pokušaj da problem sagledamo iz njezinog gledišta. Do sukoba često dolazi zbog običnih nesporazuma koji bi se mogli izbjeći jednostavno aktivnim slušanjem. Možda se nećemo složiti, ali slušanje i nastojanje da razumijemo gledište druge osobe prvi je korak u njegovanju zdrave komunikacije i povjerenja. Pavao govori o jedinstvu “Duha” (Efežanima 4,3c), što dovodi do toga da su vjernici “povezani mirom” (Efežanima 4,3). Ako postoji sukob u crkvi, Duh Sveti može smiriti situaciju i dovesti nas do jedinstva stvarajući sklad. U istom poglavlju Pavao poziva na “jedinstvo u vjeri i u pravoj spoznaji Sina Božjeg” (Efežanima 4,13). To dvoje je povezano. To što imamo istu vjeru, isto razumijevanje Svetog pisma koje proizlazi iz poznavanja Krista i Njegovog nauka, presudno je za jedinstvo među nama.

`Kakvo je to “umiranje sebi” kako bismo počeli cijeniti druge više nego sebe? Kako to možemo postići? Koliko bi drugačiji bili naši odnosi kad bismo svi tako živjeli?`