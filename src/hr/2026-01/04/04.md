---
title: 'Presađivanje Ili Operacija Mozga?'
date: 20/01/2026
---

Sve veći broj kompanija širom svijeta radi na tehnologijama koje kombiniraju procesorsku snagu (sposobnost obrade podataka) računala s ljudskim mozgom. Drugim riječima, znanstvenici se nadaju da će spajanjem ljudskog uma s računalom moći utjecati na naše misli preko tih računala. Premda upotreba takvih moždanih implantata kod ljudi obećava pozitivne ishode, koji uključuju pomoć u nadziranju epilepsije, depresije i Parkinsonove bolesti, nije teško zamisliti ni mnogo zloćudniju upotrebu. Po svemu sudeći, nismo daleko od kontrole uma (tzv. “ispiranja mozga”). U izvjesnom smislu, to već postoji. Naš um je kao računalo, samo daleko nadmoćnije. Stalni protok informacija kojima smo svakodnevno izloženi “programira” naš um, uvjetuje naše misli i upravlja našim postupcima. Kada se udubimo u medijske sadržaje, svjetovni način razmišljanja drugih ljudi utiskuje se u naš um i mi počinjemo razmišljati na isti način. To je isto kao da su umovi drugih ljudi usadeni u naš, ili da su stopljeni s našim umom.

Ali mi, poput Isusa, trebamo razviti “duhovno mudrovanje” (Rimljanima 8,6). “Tako nitko ne zna Božjih tajna, osim Božjega Duha”, kojem Pavao suprotstavlja “duh ovoga svijeta” (1. Korinćanima 2,11.12). Tko je naš učitelj? I što učimo?

`Pročitajte Filipljanima 2,5. Što znači imati Kristov “um”?`

Mi možda i možemo promijeniti svoj um, svoj način razmišljanja, ali ne i svoje srce. To može samo Bog. Duh Sveti treba izvršiti operaciju našeg srca koristeći se “mačem Duha” (Efežanima 6,17), “živom” i “djelotvornom” Božjom riječju koja “prodire do rastavljanja duše i duha, zglobova i moždine, i može suditi nakane i misli srca” (Hebrejima 4,12). Jedino pomoću Duha Svetog možemo upoznati sebe jer nas, po naravi stvari, naše srce zavarava (Jeremija 17,9 — Varaždinska Biblija). Hebrejska riječ za “prijevarno” (akuou) odnosi se na neravno, kvrgavo tlo na kojem se spotičemo. U širem značenju to se odnosi na misli koje su mučne, uvrnute, izvitoperene. Mi se moramo preobraziti “obnovom” svojeg uma da bismo mogli “uočavati što je volja Božja: što je dobro, ugodno i savršeno” (Rimljanima 12,2).

`Zašto je tako važno da slijedimo ono što nam Pavao ovdje kaže: “Uostalom, braćo, što je god istinito, što je god časno, što je god pravedno, što je god čisto, što je god ljubazno, što je god na dobru glasu, je li što krjepost i je li što pohvala — o tome promišljajte!”? (Filipljanima 4,8 — Varaždinska Biblija)`