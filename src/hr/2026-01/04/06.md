---
title: 'Tajna Pobožnosti'
date: 22/01/2026
---

Poznati biblijski redak glasi: “Ako tko umišlja da zna nešto, još ne zna kako treba znati!” (1. Korinćanima 8,2) Ne postoji tema o kojoj mi sve znamo. Uvijek možemo naučiti nešto više o bilo čemu. A koliko je to tek istina kada je riječ o vječnim stvarnostima povezanim s Božanstvom i utjelovljenjem! Pavao često spominje Kristovu nevjerojatnu spremnost da se ponizi, koja se ogleda u tome što je postao ljudsko biće. To je tema koja čak ni u vječnosti neće biti iscrpljena.

`Pročitajte Rimljanima 8,3; Hebrejima 2,14-18; 4,15. Što je karakteriziralo Kristovo dragovoljno poniženje i uzimanje ljudske naravi?`

Kako je bilo moguće da vječni Božji Sin, pod utjecajem Duha Svetoga (vidi Luka 1,35), postane božansko-ljudsko biće u Marijinoj utrobi? Zapanjujuće je kako je Vječni i Beskonačni iznenada postao ljudsko biće podložno smrti. To je srž onoga što Pavao naziva “tajna pobožnosti” (1. Timoteju 3,16 — Varaždinska Biblija).

U prelijepom hvalospjevu u Filipljanima 2, Pavao u izvjesnom pogledu razraduje to dragovoljno poniženje potpunije nego bilo gdje drugdje u Svetom pismu.

•	“Premda u obličju Božjem” (Filipljanima 2,6 — Varaždinska Biblija). Riječ morfê (obličje) odnosi se na Njegovu božansku narav, da je Isus bio jednak Ocu (usporedi Ivan 1,1).

•	“Nego je sebe poništio” (Filipljanima 2,7 — Šarić). Tajanstvena narav Isusovog poništavanja svojih božanskih osobina — kako bi mogao postati čovjek i biti kušan kao i mi — upravo je zapanjujuća.

•	“Ponizio sam sebe” (Filipljanima 2,8). Uzimanjem ljudske naravi, Isus je prešao put od nekoga tko posjeduje sveopću vlast do posljednjeg sluge, što je suprotno Luciferovom cilju.

•	“Do smrti, i to smrti na križu” (Filipljanima 2,8). Nije bilo sramotnijeg načina umiranja od onog koji je Isus izabrao nakon što je to isplanirao zajedno s Ocem u savršenom skladu (Zaharija 6,13). Ilustrirao je to unaprijed preko Mojsija koji je podigao zmiju (Brojevi 21,9; Ivan 3,14) i tako postao Onaj “koji je bio bez ikakva grijeha”, a koji je za nas učinjen grijehom, “da mi u njemu postanemo pravednošću Božjom” (2. Korinćanima 5,21).

`Kako bi nas razmišljanje o onome što je Isus učinio za nas na križu — sagledavanje križa kao našeg uzora predaje i poniznosti — trebalo i moglo učiniti poniznijima i pokornijima Bogu?`