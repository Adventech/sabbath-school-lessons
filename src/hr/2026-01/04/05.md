---
title: 'Kristov Um'
date: 21/01/2026
---

Muhammad Ali jednom je rekao: “Ja sam najveći.” U kolovozu 1963. godine, šest mjeseci prije nego što je osvojio svjetski boksački naslov u teškoj kategoriji, on je čak izdao glazbeni album pod naslovom “Ja sam najveći”. Muhammad Ali je, nesumnjivo, bio veliki sportaš, ali on nije primjer koji trebamo slijediti ako želimo imati Kristov um.

Za razliku od njega, Isus je bio savršeno bezgrešan. Premda je bio kušan “u svemu, kao i mi” (Hebrejima 4,15 — Suvremeni hrvatski prijevod), nikad nije sagriješio, čak ni u mislima. Povrh toga, u Hebrejima 5,8 stoji: “I premda je bio Sin, iskustveno nauči poslušnost od onoga što je pretrpio.” Isusovo pokoravanje Očevoj volji bilo je uvijek savršeno. Ni u jednom trenutku nije provodio svoju volju premda to, nesumnjivo, često nije bilo lako.

`Pročitajte Filipljanima 2,5-8, ulomak koji neki smatraju najsnažnijim i najljepšim tekstom u Svetom pismu. Što nam Pavao tu govori? Koje je značenje tih riječi? Što je najvažnije, kako u vlastitom životu možemo primijeniti načela koja su tu izložena?`

Isus, koji je jednak s Bogom, koji je Bog, ne samo da je uzeo ljudsku narav, već je postao i “sluga” (doulou, sluga, rob), a onda je prinio sebe na žrtvu za naše grijehe! Na drugom mjestu Pavao kaže da je On postao “mjesto nas proklet” (Galaćanima 3,13). Bog, naš Stvoritelj, umro je na križu kako bi bio i naš Otkupitelj, a to je zahtijevalo da On postane i kletva za nas. Kako naš um uopće može shvatiti i prihvatiti ovo o čemu je ovdje riječ? Štoviše, kako možemo činiti ono na što nas se u tim tekstovima poziva, da imamo istu spremnost da se ponizimo i žrtvujemo za dobrobit drugih?

Na drugom mjestu Isus je rekao: “Tko je najveći među vama, neka vam bude sluga! Tko se uzvisi, bit će ponižen; a tko se ponizi, bit će uzvišen.” (Matej 23,11.12) To na mnogo načina odražava ono na što nas Pavao poziva u Filipljanima 2,5-8.

Jasnije rečeno, Pavao ovdje govori ono što je rekao prije, da “ne činimo ništa iz sebičnosti ili tašte slave” (Filipljanima 2,3).

`Kako bismo trebali odgovoriti na ono što je Krist učinio za nas, kao što je opisano u Filipljanima 2,5-8? Koji bi odgovor uopće mogao biti “prikladan” ili dostojan onoga što je Krist učinio za nas, osim možda da padnemo na svoja koljena i da Mu se poklonimo? Zašto je tako pogrešno misliti da naša djela mogu išta dodati onome što je Krist već učinio za nas?`