---
title: 'Nejedinstvo u Filipima'
date: 18/01/2026
---

`Pročitajte Filipljanima 2,1-3. Koji su razlozi po svoj prilici doveli do razjedinjenosti unutar crkve? Što Pavao predlaže kao lijek?`

Za Pavla je bilo golemo razočaranje da crkvu koju je osnovao i toliko volio vidi mučenu suparništvom i obuzetu svadom i nadmetanjem. On vrlo snažnim jezikom opisuje te probleme. “Zavist” ili “natjecanje” prijevod je riječi (grč. eritheia) korištene ranije u Filipljanima 1,15, gdje se odnosi na Pavlove suparnike u Rimu, koji su gledali samo na osobne probitke i veličali sebe umjesto da unapreduju Kristovo djelo.

“Zavist” ili “natjecanje” spada u tjelesna djela (Galaćanima 5,20), a kao što naglašava Jakov, “gdje je zavist i sebičnost, ondje je javni nered i svaka vrsta zla” (Jakov 3,16). Grčka riječ za “zavist i sebičnost” koristi se samo ovdje u Novom zavjetu, ali se pojavljuje u izvanbiblijskoj književnosti u smislu bahatosti, isprazne oholosti i preuveličanog osjećaja vlastite vrijednosti. Pavao se koristi srodnom riječju kad opominje Galaćane: “Ne izazivajmo jedan drugoga! Ne zavidimo jedan drugomu!” (Galaćanima 5,26)

Zapazite rješenja za te probleme koja Pavao navodi:

1.	Učenje od Krista. U nastavku Pavao koristi Kristov osobni primjer kao snažnu motivaciju.

2.	Utjeha ljubavi. Isus otkriva božansku ljubav i zapovijeda nam: “Ljubite jedan drugoga kao što sam ja ljubio vas!” (Ivan 15,12)

3.	Zajednica Duha. Prisutnost Duha Svetoga uspostavlja bliske kršćanske odnose poput onih koji su prožimali prvu Crkvu (Djela 2,42; usporedi 2. Korinćanima 13,14).

4.	Ěalostivo srce. Vidimo da se ta božanska vrlina često očitovala u Kristovom životu (vidi Matej 9,36; 20,34; Marko 1,41), a opisana je i u usporedbama o milosrdnom Samarijancu (Luka 10,33) i izgubljenom sinu (Luka 15,20).

5.	Milost. Ta osobina, koju je Isus pokazivao osobnim primjerom, treba se vidjeti i u životu Njegovih sljedbenika (Luka 6,36).

6.	Biti jedno u namjeri i ljubavi, usuglašavati se u mišljenju i djelovanju. Kakva slika! Teško je zamisliti kako bi snažnije Pavao mogao naglasiti važnost jedinstva. Kao što će on potom istaknuti, trebamo imati um koji se bavi onim što je “u Kristu Isusu” (Filipljanima 2,5).