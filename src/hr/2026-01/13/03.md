---
title: 'Povezanost Unutar Crkve'
date: 23/03/2026
---

U današnjem svijetu koji je povezan putem interneta, društvenih medija i bezbrojnih uredaja, teško je zamisliti izazov s kojim se Pavao suočio pomažući crkvama da se osjete kao dio nečeg većeg od njihovih mjesnih crkava.

`Pročitajte Kološanima 4,10.11. Osim slanja i primanja vijesti preko izaslanika (Kološanima 4,7-9), na koje je još načine Pavao ohrabrivao vjernike? U svjetlu nekih problema kojima se on bavi u ovoj poslanici, koja se poruka mogla prenijeti preko tih pozdrava?`

Tim pozdravima Pavao gradi i njeguje povezanost među vjernicima. Tu saznajemo da je Marko bio Barnabin rodak. Pavao time utire put za Markov mogući posjet Kolosima. Aristarh je opisan doslovno kao “ratni zarobljenik” zajedno s Pavlom, što znači da je bio zajedno s njim u zatvoru. Oni su bili vojnici pod “oružjem Božjim” (Efežanima 6,10.11) boreći se da Sotonine zarobljenike oslobode za službu u Božjem kraljevstvu (vidi 2. Timoteju 2,1-4). Just (hebrejsko i rimsko ime koje na grčkom zvuči vrlo slično, kao Savao i Pavao) takoder im je preporučen kao pouzdani suradnik u djelu propovijedanja Evandelja.

Spominjući Aristarha, Marka i Justa, Pavao ističe da su oni židovski vjernici (“iz obrezanja”). Zatim spominje trojicu obraćenih pogana: Epafru, Luku i Demu (Kološanima 4,12-14). Značajno je što su svi oni, usprkos nekim napetostima u crkvi između Židova i obraćenih pogana, zajedno i uspješno radili, jedinstveno i skladno. Međutim, kad kaže da su to “jedini” njegovi pomagači, Pavao kao da izražava izvjesno razočaranje što više židovskih kršćana nije stalo uz njega u njegovim patnjama. Pa ipak, značajno je što se Ivan Marko, koji je prije više godina napustio Pavla i Barnabu tijekom njihovog prvog misionarskog putovanja (Djela 13,13), u ovom trenutku pokazao ne samo kao vjeran, već i kao “utjeha” za Pavla (Djela 15,36-40).

Prijetnje jedinstvu nisu ništa novo. Posljednjih godina Adventistička crkva, šireći se po cijelom svijetu, doživjela je duboke promjene i razne sile neprestano su i žestoko nasrtale na njezino jedinstvo. Taj pritisak na jedinstvo može se osjetiti na svakoj crkvenoj razini.

`Kako vi u svojoj mjesnoj crkvi možete raditi na smanjenju svega onoga što prijeti jedinstvu? Koji su to pritisci na mjesnoj razini i što u tom pogledu možete poduzeti?`