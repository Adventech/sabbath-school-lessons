---
title: 'Živjeti Novim Životom'
date: 12/03/2026
---

Pavlovo zanimanje za mir i sklad u crkvi jasno se ogleda u posljednjim redcima 3. poglavlja Poslanice Kološanima. Već smo detaljnije razmotrili Božji mir (vidi Pouku 7). Za razliku od pax Romana, pax Christi, mir Kristov, nije mir nametnut izvana, već mir koji nama treba “vladati” iznutra. Do toga može doći samo ako Krist preuzme nadzor. 

`Pročitajte Kološanima 3,16.17. Što konkretno osposobljava Krista da zavlada u nama i kakvu ulogu glazba ima u svemu tome?`

Jezik koji se tu koristi vrlo je slikovit. On oslikava kako se Kristova Riječ nastanjuje u nama. To se dogada kada pozorno čitamo Bibliju da bismo poslušali Božju mudrost i učili iz nje. Premda je grčki tekst tu donekle dvosmislen, očito je da glazba ima važnu ulogu u tome kako “poučavamo i opominjemo jedan drugoga” (Kološanima 3,16).

Ali ne bilo koja glazba. Pavao se koristi jedinstvenim načinom izražavanja i ovdje i u Efežanima 5,19: “... psalmima, hvalospjevima i nadahnutim pjesmama”. Premda ne možemo biti sigurni, tu se izgleda pravi razlika između postojeće starozavjetne zbirke psalama i sve veće novozavjetne zbirke hvalospjeva. Riječi “nadahnute pjesme” mogu biti nešto uopćeniji izraz za bilo koju pjesmu povezanu s duhovnim životom ili životom crkve. Riječi tih pjesama sredstvo su poučavanja istine i davanja uputa o življenju novim životom kršćanina. Mnoge prekrasne pjesme iz proteklih nekoliko stoljeća imaju snažne, nadahnjujuće poruke nade i ohrabrenja, toliko potrebne u ovom svijetu koji sve nas tako lako može povući prema dolje.

Utjecaj glazbe je moćan. Davidovo sviranje harfe imalo je umirujući utjecaj na kralja Šaula (1. Samuelova 16,23). Međutim, kada je David postao njegov suparnik, u Šaulu se probudio gnjev i ozlojedenost (1. Samuelova 18,10.11). Klinički je dokazano da umirujuća klasična glazba smanjuje uznemirenost, poboljšava rad mozga, pospješuje opuštanje, pomaže kod bolova i povećava socijalizaciju.

Tko se od nas nije i sam uvjerio u snažan utjecaj koji glazba, u dobrom ili u lošem smislu, može imati na naše misli i osjećaje? Prava glazba može nas duhovno uzdići.

`Što god činite, kaže Pavao, “sve činite u imenu Gospodina Isusa” (Kološanima 3,17 — Varaždinska Biblija). Možete li vi reći da tako činite? Ako ne, kako se možete promijeniti? Što morate prestati činiti ako to ne činite u Gospodnje ime?`