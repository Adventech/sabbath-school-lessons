---
title: 'Bavljenje Onim Što Je Nebesko'
date: 08/03/2026
---

`Pročitajte Kološanima 3,1-4. Prema Pavlovom mišljenju, koji je uvjet nužan da bismo imali misli usmjerene na ono što je nebesko? Što to znači?`

S planinskog vrha moguće je razgledati prostrani krajolik koji nas okružuje sa svih strana. Planine su još od pamtivijeka često posjećivali oni koji su tragali za bližim iskustvom s Bogom (vidi Psalam 121,1.2).

Čak i planine načinjene ljudskom rukom, nazvane zigurati, gradili su pogani sa sličnim ciljem — da se sretnu s bogovima. Zanimljivo je da je grad Ur, iz kojeg je Abraham bio pozvan da izide, imao iznimno veliki zigurat, vidljiv iz velike daljine. Međutim, promjena visine na kojoj se nalazimo, sama po sebi nikad nas neće približiti Nebu u duhovnom smislu. To se ne može postići ljudskim naporima.

Umjesto toga, jedino čudom milosti kojim smo umrli s Kristom i uskrsli s Njim (što je slikovito prikazano krštenjem — Kološanima 2,12.13), moguće je približiti se Nebu. Zapazite da se od početka 3. poglavlja Poslanice Kološanima višeput naglašava ono što je gore, to jest nebesko: “ono što je gore”, “gdje se nalazi Krist”, “što je gore”, “s Kristom u Bogu”, “s njim ... zaodjenuti slavom” (Kološanima 3,1-4).

Doduše, mnogo toga u kršćanskom životu prkosi logičnom objašnjenju. Kako netko može doista “umrijeti” i “uskrsnuti” kada je, po svemu sudeći, još uvijek ista osoba i nije imao takvo iskustvo umiranja i vraćanja u život? Ima mnogo toga što je nelogično prirodnom umu, neizloženom utjecaju Duha Svetoga. Ali za one koji su duhovno prosvijetljeni zato što su primili novo srce koje je Bog obećao, smrt grijehu i uskrsnuće s Kristom autentične su stvarnosti. Kao što kazuju riječi duhovne pjesme: “Pitaš me kako znam da je On živ? Tako što živi u mojem srcu.”

Ali Pavao ipak daje te zapovijedi (Kološanima 3,1-4) zato što postoji stalna potreba da se naš duhovni život obnavlja (vidi 2. Korinćanima 4,16). Mi možemo otpasti i biti izgubljeni! A nikad nismo sigurni i poštedeni kušnji u ovom životu.

Zato moramo svakodnevno tražiti “ono što je gore” (Kološanima 3,1). Naš vječni život “sakriven je s Kristom u Bogu” (Kološanima 3,3), ali vanjski odraz tog života bit će sve drugo samo ne sakriven.

`Gdje su vaše misli — obično gore ili obično dolje? Ako je ovo drugo, kako možete promijeniti njihov smjer?`