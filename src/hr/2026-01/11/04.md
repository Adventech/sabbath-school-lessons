---
title: 'Obnovljeni u Spoznaji'
date: 10/03/2026
---

`Pročitajte Kološanima 3,6-11. Kako Pavao nastavlja taj tijek misli?`

Početne riječi retka u Kološanima 3,8 označavaju dramatičnu i odlučnu promjenu iz smrti u život: “ali sada”. Riječ “sada” na grčkom je naglašena. Sada, to jest zato što ste uskrsnuli s Kristom i tražite ono što je gore, u vašem sadašnjem životu treba se vidjeti upadljiv kontrast u odnosu na vaš prethodni život. Pošto ste usmrtili “ono što je u vašem tijelu zemaljsko” (Kološanima 3,5), “sada odbacite od sebe sve ovo: srdžbu, naglost, zloću; izbacite iz usta svojih psovku i sramotne riječi” (Kološanima 3,8).

I gnjev i ljutnja opisuju Božji pravedni odgovor na grijeh (čega smo se dotakli jučer), što se odnosi i na Isusa (Marko 3,5; Otkrivenje 6,16). Nasuprot tomu, svatko od nas pozvan je da bude “brz na slušanje a spor na govor, spor na srdžbu, jer čovječja srdžba ne čini što je pred Bogom pravedno” (Jakov 1,19.20). Zloba želi nesreću drugima. Namjera je klevete da ocrni. Pavao takoder osuduje jezik koji je uvredljiv i nepristojan. I konačno, laganje je zabranjeno (usporedi Levitski zakonik 19,11.18) budući da ste “svukli” “staroga čovjeka s njegovim djelima” (Kološanima 3,9).

`Šta Pavao misli pod “starim čovjekom” nasuprot “novomu”? Vidi Rimljanima 6,6; Efežanima 4,22-24.`

Glagoli koje Pavao upotrebljava za tu promjenu iz starog u novo ukazuju na odjeću, kao kad bi netko skinuo staru, prljavu odjeću i obukao novu i bijelu (usporedi Zaharija 3,4). Slična razlika između starog i novog napravljena je i u pogledu starog i novog Saveza, pri čemu je stari označen kao izvanjsko slovo Zakona, a novi kao Zakon upisan Duhom u srcu (2. Korinćanima 3,4-18).

Te metafore opisuju obraćenje i njegove posljedice, što Pavao naziva “novim stvorom” odnosno “novim stvorenjem” (2. Korinćanima 5,17). Mi smo obnovljeni “za stanje prave spoznaje prema slici svoga Stvoritelja” (Kološanima 3,10), koji je slika nevidljivog Boga (Kološanima 1,15). Stjecanje znanja o Kristu u Njegovoj Riječi preobražava nas “u tu istu sliku, uvijek sve slavniju” (2. Korinćanima 3,18). To nas uzdiže iznad svih etničkih, geografskih i društvenih granica (Kološanima 3,11) jer smo gradani uzvišenijeg kraljevstva.