---
title: 'Karakter Novog Života'
date: 11/03/2026
---

Pošto je opisao loše navike i negativne osobine koje se odbacuju i odlažu kada dodemo Kristu, Pavao prelazi na pozitivne — kao da se kreće iz mraka prema svjetlu.

`Pročitajte Kološanima 3,12-14. Kako su opisani vjernici i kako je to, po vašem mišljenju, povezano s osobinama u koje se oni trebaju “obući”?`

Poput Izraela kojeg je Bog pozvao da bude Njegov poseban narod i odražava Njegov karakter, oni koji vjeruju u Isusa “izbranici su Božji” (Kološanima 3,12). Međutim, ne žive svi u skladu s tim zvanjem. Kao što je Isus rekao: “Jer premda su mnogi zvani, ipak ih je malo izbranih.” (Matej 22,14; usporedi Matej 24,22.24.31) Pavlovo upućivanje na izabrane ima slično značenje (Rimljanima 8,33; 2. Timoteju 2,10). Takoder, poput Izraela, vjernici su “izabrani” od Boga i “posvećeni” (Ponovljeni zakon 7,6-8). Ta prednost nosi sa sobom važnu odgovornost: “da razglasite slavna djela onoga koji vas pozva iz tame u svoje divno svjetlo” (1. Petrova 2,9). A to činimo načinom na koji sada živimo.

Osam osobina koje Pavao nabraja čine popriličnu listu! On tu navodi “milosrdnu srdačnost, dobrotu, poniznost, krotkost i strpljivost! Podnosite jedan drugoga i dobrostivo opraštajte međusobno” i “povrh svega toga … ljubav” (Kološanima 3,12-14). Te osobine mogu poteći samo iz srca sjedinjenog s Kristom jer one opisuju Njegov karakter i način na koji On postupa s nama. Mi trebamo opraštati drugima “kao što je Gospodin vama … oprostio” (Kološanima 3,13). Ljubav je “veza savršene skladnosti” (Kološanima 3,14) jer nas Božja ljubav prema nama vezuje za Njega i osposobljava da ljubimo druge (1. Ivanova 4,11.12).

Te osobine utječu na naše odnose na dva načina. Prvo, pokazivanje ljubavi, milosrda i dobrote i opraštanje drugima blagoslov su za nas kao i za druge. Ljubiti i blagoslivljati druge nešto je što nas ispunjava. Ljudi nam obično uzvraćaju istom mjerom i mi primamo Božju milost i oprost (Matej 5,7; 6,14). Drugo, što je još važnije, na taj se način Bog proslavlja, što može ohrabriti druge da povjeruju u Isusa i da Ga slijede jer se tako otkriva sila božanskog milosrda. “Nijedan utjecaj na svijetu ne može obuzeti ljudsku dušu takvom snagom kao utjecaj nesebičnog života. Kršćanin koji voli i koji je blag i ljubazan najjači je dokaz u prilog Evandelju.” (Ellen G. White, Služba liječenja, str. 297; u izvorniku 470)

`Kako vi predstavljate Isusa načinom na koji se odnosite prema drugima, a posebno prema onima koji su možda neljubazni prema vama?`