---
title: 'Puni Pouzdanja'
date: 13/01/2026
---

`Pročitajte Filipljanima 1,23.24. Što Pavao misli kad kaže da je “biti s Kristom” “mnogo bolje”?`

Taj tekst je tijekom vjekova u velikoj mjeri bio pogrešno shvaćen. U odlomku koji ćemo proučavati ovoga tjedna Pavao se bavi suprotnošću između života i smrti. Kršćanin živi za Krista i može čak i umrijeti za Njega. U tom smislu “smrt” je dobitak, jer naše svjedočanstvo time dobiva na snazi i uvjerljivosti (Filipljanima 1,21). Nema sumnje da čovjek vjeruje kada je spreman umrijeti za svoju vjeru.

Ali isto tako moramo biti svjesni da su mrtvi doista mrtvi. Oni “ne znaju ništa”. Oni počivaju u grobu do uskrsnuća (vidi Propovjednik 9,5; Ivan 5,28.29). Zato je Isus rekao o Lazaru koji je umro: “Naš prijatelj Lazar spava, ali ja idem da ga probudim.” (Ivan 11,11)

Ako ljudi odmah nakon smrti odlaze na Nebo, zamislite kako bi to izgledalo u slučaju Lazara. Nakon četiri dana zabavljanja u raju, andeo mu prilazi s “lošom” viješću: “Žao mi je, Lazare, ali Isus te zove natrag na Zemlju. Ovdje ne možeš ostati.”

Kada slijedimo zabludu do njezinog logičnog završetka, onda vidimo koliko je pogrešna. Smrt je kao san bez snova iz kojeg će Isus probuditi svoje vjerne sljedbenike o svojem drugom dolasku. Tada će oni, zajedno sa živim svetima, biti uzeti i odvedeni na Nebo da zauvijek budu s Isusom (vidi 1. Solunjanima 4,16.17).

Pavlov “odlazak” iz sadašnjeg života kako bi bio s Kristom podrazumijevao je da bude s Njim u stradanju i smrti (2. Timoteju 4,6), kako bi “postigao uskrsnuće od mrtvih” (Filipljanima 3,11). Takoder, on je nesumnjivo bio svjestan da će kada umre, zatvoriti svoje oči i da će već u sljedećem trenutku, “u trenuću oka”, ugledati Isusa koji će ga povesti, zajedno s cijelim Božjim narodom, na mjesto koje je Isus pripremio za sve koji Ga ljube (Ivan 14,3; 1. Korinćanima 2,9).

Premda je bio spreman umrijeti za Krista, Pavao je znao da je “ostati u tijelu” bolje za Filipljane (Filipljanima 1,24). Zanimljivo je da kršćaninu nije uvijek lako odgovoriti je li bolje živjeti ili umrijeti za Krista. Pavao je bio “pritisnut, i to s dvije strane” (Filipljanima 1,23), između ostajanja u životu ili počivanja u grobu.

`I opet, premda nitko ne želi umrijeti, jeste li ikada razmišljali o tome da će u trenutku kad umrete, sljedeće čega ćete postati svjesni biti Kristov povratak? Kako vam ta misao može pomoći da razumijete Pavlov način razmišljanja?`