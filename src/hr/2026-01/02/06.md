---
title: 'Sila Molitve'
date: 08/01/2026
---

`Pročitajte Kološanima 1,9-12. Koje posebne zahtjeve nalazimo u toj Pavlovoj molitvi?`

Pavao se moli “da vas Bog napuni potpunom spoznajom svoje volje”. On govori o poznavanju Božje volje kao o “svakovrsnoj mudrosti i duhovnom razumijevanju” (Kološanima 1,9). Mudrost dolazi prije svega od potpunog uzdanja u Boga, spremnosti da činimo Njegovu volju (Ivan 7,17) i neoslanjanja na vlastito prosudivanje (Izreke 3,5). Međutim, često se postavlja pitanje: “Što je Božja volja za mene u ovoj situaciji?” Postoje tri glavna izvora iz kojih možemo spoznati Božju volju kada je tražimo s molitvom:

1.	Najvažniji izvor mudrosti je Biblija. “Tvoja riječ nozi je mojoj svjetiljka i svjetlo mojoj stazi.” (Psalam 119,105)

2.	Božja volja i Njegovo vodstvo mogu se spoznati i u okolnostima providnosti tako što tražimo da nam Bog otvori ili zatvori neka vrata (vidi Kološanima 4,3).

3.	Duh Sveti nas vodi kada naučimo prepoznati Njegov glas: “I uši će tvoje čuti riječ gdje iza tebe govori: ‘To je put, njime idite, bilo da vam je krenuti nadesno ili nalijevo.’” (Izaija 30,21)

Pavao se moli da Kološani žive “dostojno Gospodina” (Kološanima 1,10). Naravno, nitko od nas nije po svojoj naravi “dostojan” pred Bogom, ali On nas u svojoj milosti smatra dostojnima i poziva nas da živimo u skladu s tim visokim pozivom (Efežanima 4,1; 1. Solunjanima 2,12). Pavao upotrebljava glagol “živjeti” još triput samo u ovoj poslanici (Kološanima 2,6; 3,7; 4,5). To znači živjeti i postupati u skladu s Božjim zakonom (Izlazak 18,20), što je moguće samo zahvaljujući djelovanju Duha Svetoga (Ezekiel 36,27).

Pavao se takoder moli da oni (i mi) u svojem životu budu “ugodni u svemu” pred Gospodinom, a zatim navodi nekoliko načina kako to možemo ostvariti: “Da budete plodonosni svakom vrstom dobrih djela” (Kološanima 1,9.10); zatim “da napredujete u spoznaji Boga” (Kološanima 1,10); i, konačno, “zahvaljujte Ocu” (Kološanima 1,12).

`Ako bi vas netko pitao: “Kako znate vodi li vas Bog u ovom ili onom smjeru?” — što biste mu odgovorili i zašto?`