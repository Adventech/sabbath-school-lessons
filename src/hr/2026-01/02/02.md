---
title: 'Zajedničari u Evanđelju'
date: 04/01/2026
---

`Pročitajte Filipljanima 1,3-8. Na čemu je Pavao zahvalan? Kakva ohrabrenja on upućuje Filipljanima i zašto je to važno?`

Pavao je osnovao crkvu u Filipima i zato možemo vidjeti toplinu kršćanskog zajedništva koja prožima njegovu poslanicu. Premda je odvojen od nje stotinama kilometara, Pavao u okovima u zatvoru nosi crkvu i njezine članove na svojem srcu, čezne za njima, voli ih “ljubavlju Krista Isusa” (Filipljanima 1,8) i zahvaljuje Bogu za njih. Pavlova molitva zahvalnosti čak pruža uvid u Isusovo posredovanje za nas na Nebu.

U starozavjetno vrijeme na naprsniku velikog svećenika nalazilo se dvanaest kamenova koji su predstavljali dvanaest izraelskih plemena. On je trebao nositi narod “na svome srcu” dok je posredovao za njih (Izlazak 28,29). U još uzvišenijem smislu Isus, naš Veliki svećenik u nebeskom Svetištu, nosi imena svojeg naroda pred Ocem.

Zanimljivo je da redak u Filipljanima 1,3 može imati dvostruko značenje, čime se ističe blizak odnos između Pavla i Filipljana. To se obično prevodi kao da se Pavao njih sjeća u molitvi, ali moglo bi se odnositi i na to da se oni sjećaju njega. U svakom slučaju, tu se naglašava njihova bliska uzajamna povezanost, koju riječ “udio” (grč. koinonia) takoder naglašava. Kao što je Pavao imao zajednicu Kristovih muka (Filipljanima 3,10), Filipljani su “imali zajedništvo” (grč. sunkoinôneô) u Pavlovim nevoljama i financijski podupirali njegovu službu (Filipljanima 4,14.15). Ta uzajamnost, koja je postojala “od prvoga dana do sada” (Filipljanima 1,5), navodi ga da zahvaljuje Bogu za njih i da se moli za njih “rado” (Filipljanima 1,4). Začudo, Pavao opisuje svoje zatvorsko okruženje prilično pozitivno — kao nešto što mu pruža priliku “u utvrdivanju evandelja” (Filipljanima 1,7 — Varaždinska Biblija). Upotreba tih dvaju pravnih izraza ukazuje da se njegovo sudenje bližilo, ali i da je Pavao aktivno upoznavao vojnike i posjetitelje s Evanđeljem. I obrana Evandelja (grč. apologia) od napada i utvrdivanje njegovih vječnih istina od najveće su važnosti. Pavao kao da se manje brine za vlastitu budućnost nego za obranu Evandelja. Bez obzira na to hoće li živjeti ili umrijeti, Pavao je uvjeren da će Bog dovršiti “dobro djelo” koje je započeo u svima koji se uzdaju u Njega (Filipljanima 1,6).

`Kako razumijete to obećanje da će Bog dovršiti “dobro djelo u vama” (Filipljanima 1,6 — Šarić)? Što to znači? Hoće li se to djelo završiti prije Kristovog drugog dolaska?`