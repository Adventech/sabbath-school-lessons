---
title: 'Plod Evanđelja'
date: 07/01/2026
---

Pavlov odnos prema Kološanima bio je drugačiji nego prema Filipljanima, s obzirom na to da ih je ubrojio među one koji “me ne poznaju po videnju” (Kološanima 2,1). Bez obzira na to, Pavao ih uvjerava, kao i Filipljane, da zahvaljuje Bogu i “svagda” moli za njih.

`Pročitajte Kološanima 1,3-8. Za koje tri pojedinosti Pavao zahvaljuje Bogu?`

Pavao povezuje tri vrline koje spominje i na drugim mjestima: vjeru, nadu i ljubav (vidi 1. Korinćanima 13,13; 1. Solunjanima 1,3; 5,8). Zapazite da Pavao ne pripisuje Kološanima zaslugu za te vrline. On zahvaljuje Ocu jer su to “dobri i savršeni” darovi koje primamo od Njega (Jakov 1,17). Kad sagledamo Božju ljubav prema nama, to u nama stvara vjeru u Krista (Efežanima 2,4-8) i mi primamo nadu u Nebo. Petar to opisuje kao “neprolaznu, neokaljanu, neuvelu baštinu koja vam stoji sačuvana u nebesima” (1. Petrova 1,4).

Pavao takoder naglašava da je Evanđelje pouzdano zato što je utemeljeno na “riječi istine”. Ovaj izraz Pavao koristi na drugim mjestima u vezi s nadahnutom Božjom riječju (vidi 2. Korinćanima 6,7; 2. Timoteju 2,15). Za razliku od “riječi ljudske”, ona “očituje svoju snagu” u onima koji vjeruju (1. Solunjanima 2,13) i ostvaruje Božju volju (Izaija 55,11). Dakle, kada se objavljuje Evanđelje, pokazuje se Božja sila djelovanjem Duha Svetoga na srca slušatelja i ljudi se odazivaju. Evanđelje samo po sebi donosi plod jer je ono “riječ života” (Filipljanima 2,16).

Možda je najčudesnije od svega širenje Evandelja u tako kratkom vremenu. U roku od oko trideset godina nakon Kristove smrti i uskrsnuća, Pavao je već mogao reći da se ono proširilo po “svem svijetu” (Kološanima 1,6). Nešto kasnije u istom poglavlju on kaže da je Radosna vijest “propovijedana svakom stvorenju pod nebom” (Kološanima 1,23). Dobro razvijen sustav rimskih cesta omogućavao je brzu komunikaciju i putovanja, zbog čega su se Pavlove poslanice mogle tako brzo i naširoko dijeliti. Ali Božja sila koja djeluje preko te riječi zapravo rada duhovni život u čovjeku (Jakov 1,18; 1. Petrova 1,23), čineći ga novim stvorenjem u Kristu (2. Korinćanima 5,17).

`U Kološanima 1,5 Pavao piše o nadi “koja vam je pohranjena na nebesima” (Varaždinska Biblija). Kako vi razumijete tu nadu i zašto se ona odnosi i na vas osobno, premda ste je zapravo nedostojni?`