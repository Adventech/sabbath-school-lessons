---
title: 'Savez I žrtva'
date: 14/06/2021
---

**“Znajte da niste otkupljeni nečim raspadljivim — srebrom ili zlatom — od svoga bezvrijednog, od otaca baštinjenog načina života, nego skupocjenom krvi Krista kao nevina i bez mane Janjeta.” (1. Petrova 1,18.19) Što Petar ovdje misli kad kaže da smo otkupljeni?**

Kad govori o Kristovoj otkupiteljskoj smrti na križu, “otkup” ili cijena na koju Petar upućuje, priziva sjećanje na običaj oslobađanja robova tako što bi netko za njih platio otkupninu (obično neki rođak). Slično tome, Krist je nas otkupio od robovanja grijehu i njegovog krajnjeg ploda — smrti. Ali On je to učinio svojom “skupocjenom krvi”, svojom zamjeničkom i dragovoljnom smrću na Golgoti. To je temelj svih Saveza — bez toga Savez postaje ništavan jer Bog ne bi mogao pravedno ispuniti svoj dio pogodbe, darovati vječni život svima koji vjeruju.

`Potražite sljedeće retke: Rimljanima 6,23; 1. Ivanova 5,11.13. Koja je njihova zajednička poruka?`

Mi imamo obećanje o vječnom životu samo zato što je Isus premostio taj jaz zbog kojeg smo izgubili vječni život. Kako je to bilo moguće? Samo tako što je pravednost i beskrajna vrijednost Stvoritelja pokrila dug koji smo mi imali prema prekršenom Zakonu — toliko je širok bio jaz izazvan grijehom. Na kraju krajeva, što bi to govorilo o ozbiljnosti Božjeg vječnog moralnog Zakona ako bi neko smrtno, ograničeno, stvoreno biće moglo platiti otkupninu za njegovo kršenje? Jedino netko tko je ravan samom Bogu, u kojem postoji nepozajmljeni, neizvedeni, vječni život, mogao je platiti otkupninu kako bi nas oslobodio našeg duga prema Zakonu. Tako su ispunjena obećanja Saveza. Na taj način mi imamo obećanje o vječnom životu, čak i sad. Tako smo otkupljeni od grijeha i smrti.

`Zamislite da nečije dijete u muzeju baci balon ispunjen tintom na Rembrandtovu sliku i potpuno je uništi. Ta slika vrijedi milijune, a roditelji, čak i da prodaju sve što imaju, ne bi mogli ni približno pokriti taj dug. U kojem nam smislu ta slika pomaže da razumijemo koliko je ozbiljna provalija koju je izazvao grijeh, koliko smo mi bespomoćni da je premostimo i zašto je samo Bog mogao platiti taj dug?`