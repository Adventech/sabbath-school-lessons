---
title: 'Abrahamova Vjera (1)'
date: 15/06/2021
---

**“I povjerova Abram Jahvi, i on mu to uračuna u pravednost.” (Postanak 15,6)**

Ovo je jedan od najdubljih iskaza u cijelom Svetome pismu. Ovdje se izriče presudna istina biblijske vjere — istina o opravdanju samo Vjerom, izrečena stoljećima prije nego što je Pavao napisao Poslanicu Rimljanima. Sve to dokazuje da se spasenje još od Edena dobiva na isti način.

Neposredni kontekst tog retka pomaže nam da razumijemo koliko je velika bila Abramova vjera, koji se uzdao u Božje obećanje o sinu usprkos svim fizičkim činjenicama koje su to obećanje činile naizgled nemogućim. To je ona vrsta vjere koja uviđa svoju potpunu bespomoćnost, koja zahtijeva potpunu predaju sebe i bespogovorno pokoravanje Gospodinu. To je vjera iz koje proizlazi poslušnost. Takva je bila Abramova vjera koja mu je uračunata “u pravednost“.

`Zašto Biblija kaže da mu je to “uračunato” ili “primljeno” kao pravednost? Je li Abram bio “pravedan” u smislu u kojem je Bog pravedan? Što je on učinio nedugo nakon što ga je Bog proglasio pravednim, što nam pomaže da razumijemo zašto mu je ta pravednost bila pripisana usprkos njegovom stvarnom stanju?`

Koliko god Abram bio vjeran i poslušan, to ipak nije bila savršena vjera i savršena poslušnost. On je povremeno pokazivao slabosti u oba područja. (Podsjeća li vas to na nekoga koga poznajete?) Sve to vodi k presudnom zaključku koji glasi da nas spašava pravednost koja nam se uračunava, pravednost koja nam se (da upotrijebimo popularan teološki izraz) pripisuje. To znači da smo mi proglašeni pravednima u Božjim očima usprkos našim manama. To znači da nebeski Bog gleda na nas kao da smo pravedni iako nismo. On je to učinio za Abrama i to će učiniti za svakoga koji je “dionik vjere Abrahamove” (Rimljanima 4,16).

`Pročitajte Rimljanima 4,1-7. Zapazite u kojem kontekstu Pavao navodi Postanak 15,6. Molite se nad tim redcima i napišite svojim riječima što oni vama poručuju.`