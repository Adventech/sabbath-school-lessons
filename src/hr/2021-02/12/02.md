---
title: 'Razmišljanje O Golgoti'
date: 13/06/2021
---

Starozavjetni put spasenja u Mojsijevom Savezu ne razlikuje se od novozavjetnog načina na koji se spašavamo u novom Savezu. Bilo da je riječ o starozavjetnim ili novozavjetnim spisima, o starom ili novom Savezu, spasenje dobivamo jedino vjerom. Kad bi se ono moglo steći na bilo koji drugi način kao, primjerice, djelima, spasenje bi bilo nešto što nam s pravom pripada, nešto što bi nam Stvoritelj bio dužan udijeliti. Samo oni koji ne shvaćaju ozbiljnost grijeha mogu pomisliti kako Bog ima nekakvu obvezu da nas spasi. Naprotiv, ako postoji ikakva obveza, onda je to ono što mi dugujemo zbog kršenja Zakona. Mi, naravno, ne možemo platiti taj dug. Srećom, Isus ga je platio umjesto nas.

“Kad muškarci i žene potpunije shvate veličinu žrtve koju je učinilo Veličanstvo Neba kad je umrlo umjesto čovjeka, plan spasenja bit će uzveličan, a razmišljanje o Golgoti probudit će u srcu kršćanina nježne, svete i živahne osjećaje. U njihovim srcima i na njihovim usnama bit će hvale Bogu i Janjetu. U srcima koja se živo sjećaju prizora s Golgote ne može cvjetati oholost i samoljublje. ... Sva njegova bogatstva nisu dovoljna da otkupe jednu jedinu izgubljenu dušu. Tko može izmjeriti ljubav koju je Krist osjećao prema izgubljenom svijetu dok je visio na križu i patio zbog prijestupa grešnih ljudi? Ova je ljubav bila nemjerljiva, beskonačna.

Krist je pokazao da je Njegova ljubav jača od smrti. On je čovjeku donio spasenje; i premda je vodio najžešću borbu sa silama tame, usred svega toga Njegova ljubav bivala je sve jača i jača. Pretrpio je skrivanje Očeva lica, dok na kraju nije s gorčinom u duši morao uskliknuti: ‘Bože moj, Bože moj! Zašto si me ostavio?’ Njegova je mišica donijela spasenje. Kad je u posljednjoj duševnoj borbi plaćena cijena za čovjekov otkup, izgovorene su blagoslovljene riječi koje su odjeknule kroz sve što je stvoreno: ‘Svršeno je!’ ...

Prizori s Golgote zahtijevaju pokretanje najdubljih osjećaja. Imat ćete ispriku ako u ovom predmetu pokažete oduševljenje. Da je Krist, tako divan, tako nevin, trebao umrijeti tako bolnom smrću noseći teret grijeha čitavog svijeta, naše misli i mašta nikad neće moći potpuno shvatiti. Ne možemo shvatiti veličinu, širinu, visinu i dubinu takve čudesne ljubavi. Razmišljanje o neusporedivoj dubini Spasiteljeve ljubavi treba ispuniti um, ganuti i omekšati dušu, oplemeniti i uzdići osjećaje i potpuno preobraziti karakter.” (Ellen G. White, Svjedočanstva za Crkvu, sv. 2, str. 179,180; u izvorniku 212,213)

`Molite se nad ovim riječima koje je napisala Ellen G. White. U tom duhu pročitajte Galaćanima 6,14, a onda postavite sebi pitanje: Na koji se način mogu hvaliti križem Isusa Krista?`