---
title: 'Najväčšia Obeť Pre Našu Záchranu'
date: 13/06/2021
---

> <p></p>
> No ja sa v žiadnom prípade nechcem chváliť ničím, iba krížom nášho Pána Ježiša Krista, prostredníctvom ktorého je pre mňa svet ukrižovaný a ja pre svet.  

**Osobné štúdium**

`Čo viedlo apoštola Pavla k tomuto vyhláseniu? Čo ním chcel povedať? (Ga 6,14)`

Biblia, či už Stará alebo Nová zmluva, pozná len jedného Boha, jeden morálny zákon a jeden plán vykúpenia. Plán spasenia v Starej zmluve za Mojžiša sa ničím nelíšil od plánu spasenia v Novej zmluve – spasení môžeme byť jedine vierou. Keby sa spasenie dalo získať niečím iným, napríklad skutkami, potom by nám bol Stvoriteľ zaviazaný alebo povinný dať ho. Len tí, čo si neuvedomujú závažnosť hriechu, môžu veriť, že Boh je nejakým spôsobom povinný spasiť nás. Opak je však pravdou. Existuje len jedna povinnosť – naša. Sme dlžníkmi, pretože sme porušili zákon. My však túto podmienku splniť nemôžeme. Vďaka Bohu za to, že to Ježiš urobil za nás.

„Keby ľudia v plnšej miere pochopili význam veľkej obete, ktorú priniesol Majestát neba, keď zomrel za človeka, vyvýšili by plán spasenia. V srdciach kresťanov by sa rozjímaním o Golgote prebudili čisté, sväté a živé pohnútky. Svojím srdcom aj ústami by oslavovali Boha a Baránka. Pýche a samoľúbosti sa nemôže dariť v srdciach tých, ktorí si neustále pripomínajú udalosti Golgoty... Všetko bohatstvo tohto sveta nemá takú hodnotu, aby mohlo vykúpiť jediného hynúceho človeka. Kto môže zmerať Kristovu lásku k stratenému svetu, keď visel na kríži a trpel za hriechy vinníkov? Táto láska bola nezmerná, nekonečná.

Kristus ukázal, že jeho láska je silnejšia ako smrť. Vydobyl pre človeka spasenie; uprostred najťažšieho boja so silami temnosti jeho láska stále silnela. Znášal to, že tvár jeho Otca sa od neho odvrátila. V horkosti svojej duše musel zvolať: ,Bože môj, Bože môj, prečo si ma opustil?‘ Jeho rameno prinieslo spasenie. Cena za vykúpenie človeka bola zaplatená, keď v poslednom duševnom zápase vyslovil požehnané slová, ktoré sa ako ozvena šírili celým stvorením: ,Je dokonané.‘

Naše myšlienky a predstavy nemôžu nikdy plne pochopiť, že nevinný Kristus musel znášať takú bolestnú smrť a niesť bremeno hriechov sveta. Nemôžeme zmerať dĺžku, šírku, výšku a hĺbku tejto úžasnej lásky. Rozjímanie o tejto jedinečnej hĺbke Spasiteľovej lásky by malo naplniť našu myseľ, dotknúť sa a obmäkčiť našu dušu, zušľachtiť a povzniesť naše túžby a úplne zmeniť celý náš charakter.“ (2T 212.213)

**Aplikácia**

`Čo to pre teba znamená „chváliť sa Kristovým krížom“? Je to téma, ktorá ťa napĺňa radosťou a nadšením, alebo sa ti zdá skôr smutná, ba až morbídna?`