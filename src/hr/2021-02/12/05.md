---
title: 'Abrahamova Vjera (2)'
date: 16/06/2021
---

Ako ponovno pogledamo Postanak 15,6, možemo vidjeti da se izraz “uračunati” (hebr. chashab) prevodi i kao “smatrati”, “pripisati”.

Isti izraz koristi se i na drugim mjestima u Petoknjižju. Osobi se “pripisivalo” ili “uračunavalo” nešto što nije posjedovala, “smatrana” je nečim što nije bila. Na primjer, u Postanku 31,15 Rahela i Lea tvrde da ih je otac “smatrao” tuđinkama, premda su mu bile kćeri. Desetina od levita “zaračunavala se” (“smatrala” ili “pripisivala”) kao “prinos s gumna i ... od kace”, premda to nije bila (Brojevi 18,27.30).

`Kako je pojam uračunavanja izražen u prinošenju žrtava? (Le- vitski zakonik 7,18; 17,1-4).`

Ako se neka žrtva (“pričesnica”) ne bi pojela do trećeg dana, ona bi izgubila svoju vrijednost i ne bi bila “primljena” (Levitski zakonik 7,18; hebr. chashab). U Levitskom zakoniku 7,18 opisuje se situacija u kojoj je žrtva “primana” u korist grešnika (usporedi Levitski zakonik 17,1-4), koji bi onda stajao opravdan pred Bogom. Bog prima grešnika kao pravednog, iako on to zapravo nije.

`Odvojite malo vremena da biste razmišljali o toj čudesnoj istini da mi, usprkos našim manama, možemo biti primljeni ili smatrani pravednima u Božjim očima. Napišite svojim riječima kako vi razumijete što to znači.`

Ta velika istina o tome da smo proglašeni pravednima ne zbog nečega što sami možemo učiniti, već samo zbog vjere u ono što je Isus učinio za nas, naziva se “pravednošću po vjeri”. Ipak, naša vjera sama po sebi nije ono što nas čini pravednima. Prije bi se reklo da je vjera sredstvo pomoću kojeg dobivamo dar pravednosti. To je ljepota, tajna i slava kršćanstva. Sve u što vjerujemo kao kršćani, kao Kristovi sljedbenici, duboko je ukorijenjeno u tom čudesnom pojmu. Po vjeri se ubrajamo među pravedne u Božjim očima. Sve ostalo što slijedi — poslušnost, posvećenje, svetost, razvoj karaktera, ljubav — proizlazi iz te ključne istine.

`Kako biste odgovorili nekom tko želi biti kršćanin, ali kaže: “Ne osjećam se pravednim”?`