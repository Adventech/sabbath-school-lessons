---
title: 'Obveze Saveza'
date: 22/04/2021
---

**“Njega sam izlučio zato da pouči svoju djecu i svoju buduću obitelj kako će hoditi putem Jahvinim, radeći što je dobro i pravedno, tako da Jahve mogne ostvariti što je Abrahamu obećao.” (Postanak 18,19)**

Kao što smo vidjeli dosad, savez je uvijek savez milosti, pri čemu Bog čini za nas ono što sami nikad ne bismo mogli. Savez s Abrahamom nije nikakva iznimka.

Bog je u svojoj milosti izabrao Abrahama kao svoje oruđe kako bi preko njega objavio svijetu plan spasenja. Ispunjenje Božjih obećanja Saveza bilo je, međutim, povezano s Abrahamovom spremnošću da bude neporočan i da Mu bude poslušan i vjeran. Bez te poslušnosti Bog ne bi mogao upotrijebiti Abrahama.

Tekst u Postanku 18,19 pokazuje na koji su način milost i Zakon povezani. Sve počinje milošću, a na to se nadovezuje činjenica da je Abraham bio poslušan Jahvi i da će odgojiti i svoju obitelj da bude poslušna. Dakle, vjera i djela ovdje su u bliskoj vezi, kao što i moraju biti (vidi Jakov 2,17).

`Međutim, obratite pozornost na redak u Postanku 18,19, posebno na njegov posljednji dio. Na koji se način tu govori o Abrahamo- voj poslušnosti? Premda poslušnost nije sredstvo spasenja, kakva joj se važnost ovdje pridaje? Prema ovom retku, bi li se Savez mogao ispuniti bez nje? Objasnite svoj odgovor.`

U blagoslovima Saveza ne može se uživati, niti se oni mogu sačuvati ako se ne zadovolje određeni uvjeti. Mada ti uvjeti nisu bili nužni za uspostavljanje Saveza, oni trebaju biti odgovor ljubavi, vjere i poslušnosti. Oni su rezultat odnosa između čovječanstva i Boga. Poslušnost je sredstvo putem kojega Bog može ispuniti svoja obećanja Saveza ljudima.

Raskidanje saveza zbog neposlušnosti znači odbacivanje uspostavljenog odnosa. Kad se savez raskine, to što je prekršeno nije uvjet darivanja, već uvjet ispunjenja.

`Možete li vi u svojem hodu s Gospodinom zaključiti zašto je poslušnost toliko važna? Možete li se sjetiti nekog primjera, bilo iz Biblije ili svojega vlastitog iskustva, kad je zbog neposlušnosti ispunjenje obećanja Saveza bilo nemoguće? Ima li lijeka za to?`