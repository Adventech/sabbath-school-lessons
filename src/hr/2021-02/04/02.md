---
title: 'Jahve I Savez S Abrahamom'
date: 18/04/2021
---

**“Tada mu on reče: ‘Ja sam Jahve koji sam te odveo iz Ura Kaldejskoga da ti predam ovu zemlju u posjed.’” (Postanak 15,7)**

Ime je katkad poput zaštitnog znaka. Imena se u našem umu tako usko povezuju s određenim osobinama da ih se, kad čujemo neko ime, istog trenutka sjetimo. Koje vam osobine padaju na um kad se, na primjer, sjetite sljedećih imena: Albert Einstein, Martin Luther King, Gandhi ili Tabita? Svako od njih povezuje se s određenim osobinama i idealima.

U biblijska vremena ljudi na Bliskom istoku pridavali su veliku važnost značenju imena. “Ime je kod Hebreja uvijek ukazivalo na osobine određenog pojedinca, na namjere i osjećaje onoga tko je ime davao, ili na trenutačne prilike u vrijeme kad je ime dano.” (The SDA Bible Commentary, sv. 1, str. 523)

Kad je prvi put sklopio Savez s Abramom, Bog se patrijarhu predstavio imenom Jahve (prevodi se i kao Gospodin). Ime Jahve, premda se pojavljuje 6.828 puta u Starom zavjetu, donekle je obavijeno tajnom. Izgleda da je to jedan oblik glagola hayah, “biti”, i u tom bi slučaju značilo: “Vječni”, “Postojeći”, “Samopostojeći”, “Svedovoljni”, ili “Onaj koji živi vječno”. Božanski atributi koji su naglašeni tim imenom upućuju na samopostojanje i vjernost. Upućuju na Gospodina kao na živog Boga, Izvor života, nasuprot poganskim bogovima koji ne postoje nigdje osim u mašti svojih poklonika.

Bog sam objašnjava značenje imena Jahve u Izlasku 3,14: “Ja sam koji jesam”. To značenje izražava Božje bezuvjetno postojanje, dok istodobno ukazuje na Njegovu vlast nad prošlošću, sadašnjošću i budućnošću.

Jahve je Božje osobno ime. Predstavljanje Jahve kao Onoga koji je izveo Abrama iz Ura najava je Božjeg Saveza s njim u Postanku 12,1-3. Bog želi da Abram zna Njegovo ime, jer to ime otkriva Njegov identitet, narav i karakter — a na osnovi tih spoznaja možemo se pouzdati u Njegova obećanja (Psalam 9,10; 91,14).

`Kad čujete ili pomislite na ime Jahve, kojih karakternih crta ili osobina se odmah sjetite? Je li to ljubav, dobrota i brižnost, ili strah, strogost i stega? Koje vam misli automatski padnu na um kad pomislite na ime Isus?`