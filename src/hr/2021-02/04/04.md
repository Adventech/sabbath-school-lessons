---
title: 'Od Abrama Do Abrahama'
date: 20/04/2021
---

**Postanak 17,4.5**

Božja imena imala su duhovno i teološko značenje, ali to se nije odnosilo isključivo na Njega. Ni imena ljudi na starom Bliskom istoku nisu bila samo način prepoznavanja bez nekog dubljeg značenja, kao što je često slučaj s našim imenima danas. Nazvati djevojčicu Marija ili Suzana, danas nije posebno značajno. Međutim, za stare Semite ljudska imena imala su veliko duhovno značenje. Sva semitska osobna imena imala su određeno značenje i obično su se sastojala od fraze ili kratke rečenice koja je sadržavala neku želju ili izraz zahvalnosti od strane roditelja. Na primjer, Daniel znači “Bog je moj sudac”; Joel — “Jahve je Bog”, a Natan — “Božji dar”.

Zbog značenja koje se pridavalo imenima, ona su se često mijenjala kako bi označila neku drastičnu promjenu u životu pojedinca ili njegovim životnim prilikama.

**Potražite sljedeće retke. Na koje se situacije oni odnose i zašto su imena bila promijenjena?**

`1)	Postanak 32,28` 	

`2)	Postanak 41,45` 	

`3)	Daniel 1,7` 	

U određenom smislu ipak nije toliko teško, čak ni za suvremeni um, shvatiti značenje nečijeg imena. Postoje tanani, a katkad i ne baš tako tanani utjecaji. Ako nekog stalno nazivaju “glupim” ili “ružnim” i ako se velik broj ljudi nekome stalno obraća na taj način, ta će se imena, prije ili poslije, odraziti na način na koji ta osoba doživljava sebe. Dakle, davanjem određenih imena ljudima, ili promjenom njihovog imena, moguće je utjecati na njihovo vlastito viđenje sebe, a samim tim i kako će se ponašati.

Imajući to na umu, nije teško razumjeti zašto je Bog promijenio Abramovo ime u Abraham. Abram znači “Uzvišeni otac”, a Bog ga je promijenio u Abraham, što znači “Otac mnoštva”. Kad pogledate obećanje Saveza u kojem Bog kaže: “Silno ću te rodnim učiniti; narode ću iz tebe izvesti; i kraljevi će od tebe izaći” (Postanak 17,6), takva promjena imena ima više smisla. Možda mu je Bog na taj način želio pomoći da povjeruje u to obećanje dano devedesetdevetogodišnjem muškarcu oženjenom staricom koja je sve do tog trenutka bila nerotkinja. Ukratko, Bog je to učinio da bi ojačao Abramovu vjeru u obećanja koja mu je dao.