---
title: 'Faze Saveza'
date: 21/04/2021
---

**Postanak 12,1.2**

U ta dva retka otkrivena je prva faza (ima ih tri) Božjeg zavjetnog obećanja Abramu. Bog se javio Abramu, dao mu zapovijed, a zatim i obećanje. Taj pristup govori da je Bog izabrao Abrama da bude prvi nositelj Njegovog posebnog Saveza milosti. Ta zapovijed obuhvaćala je ispit potpunog povjerenja u Boga (Hebrejima 11,8). Obećanje (Postanak 12,1-3.7), premda je upućeno posebno Abramovim potomcima, odnosi se na cijeli ljudski rod (Postanak 12,3; Galaćanima 3,6-9).

**Druga faza Božjeg Saveza s Abrahamom javlja se u Postanku 15,7-18. U kojim redcima nalazimo iste korake koji se pojavljuju i u prvoj fazi?**

`Božje javljanje čovjeku; redci:` 	

`Poziv na poslušnost upućen čovjeku; redci:`

`Božansko obećanje; redci:`

U svečanom obredu, u drugoj fazi, Jahve se javio Abramu i prošao između pomno poredanih dijelova životinja. Svaka od tri životinje bila je prerezana napola, a onda su polovice položene jedna nasuprot drugoj, s prolazom između njih. Ptice su bile ubijene, ali ne i prerezane. Strane koje su sklapale savez trebale su hodati između dijelova životinja, simbolički se zaklinjući na trajnu poslušnost odredbama oko kojih su se tako svečano dogovorile.

`Opišite što se zbivalo u trećoj i posljednjoj fazi Božjeg Saveza s Abrahamom. (Vidi Postanak 17,1-14)`

Značenje imena Abraham naglašava Božju želju i namjeru da spasi sve narode. “Mnogi narodi” uključivali su Hebreje i pogane. Novi zavjet više nego jasno ističe da su pravi Abrahamovi potomci oni koji imaju Abrahamovu vjeru i koji se uzdaju u zasluge obećanog Mesije. (Vidi Galaćanima 3,7.29.) Prema tome, još od Abrahama Gospodnja je namjera bila da spasi što je moguće više ljudi, bez obzira na to kojem narodu pripadaju. Nema sumnje da ni danas nije drugačije.

`Pročitajte Otkrivenje 14,6.7 — poruku prvog anđela. Koju sličnost nalazite između riječi anđela i Saveza s Abrahamom? U kojem je smislu riječ o istim pitanjima?`