---
title: 'Za Daljnje Proučavanje'
date: 23/04/2021
---

U knjizi Ellen G. White Patrijarsi i proroci pročitajte poglavlje pod naslovom “Pozivanje Abrahama”, str. 96—101 (u izvorniku 125—131), a u knjizi Djela apostolska poglavlje “Židovi i pogani”, str. 119—126 (u izvorniku 188—200).

Duga je znak Božjeg Saveza s Noom. Pročitajte Postanak 17,10 gdje se navodi znak Božjeg Saveza s Abrahamom. Obrezanje je “bilo određeno (1) da bi se Abrahamovi potomci razlikovali od pogana (Efežanima 2,11), (2) da bi se sačuvalo sjećanje na Jahvin Savez (Postanak 17,11), (3) da bi se njegovala moralna čistoća (Ponovljeni zakon 10,16), (4) da bi prikazivalo pravednost na osnovi vjere (Rimljanima 4,11), (5) simboliziralo je obrezanje srca (Rimljanima 2,29) i (6) ukazivalo na kršćanski obred krštenja (Kološanima 2,11.12).” (The SDA Bible Commentary, sv. 1, str. 322,323)

Duga će ostati znak Božjeg obećanja sve do svršetka svijeta, ali obrezanje neće. Prema apostolu Pavlu, Abraham je primio obrezanje kao znak pravednosti koju je stekao vjerom u Boga (Rimljanima 4,11). Međutim, tijekom vremena obrezanje se počelo smatrati nečim što omogućuje spasenje na osnovi poslušnosti Zakonu. U novozavjetno vrijeme obrezanje je izgubilo svoje značenje. Umjesto toga, ključna je vjera u Isusa Krista koja pokreće na poslušnost i preobražen život. Pročitajte Galaćanima 5,6; 6,15; 1. Korinćanima 7,18.19.

**Pitanja za razgovor**

`1.	Razgovarajte o odnosu između vjere i djela. Može li jedno postojati bez drugog? Ako ne može, zašto?`

`2.	“Mnogi, kao i Abraham, prolaze kroz iste kušnje. Oni ne čuju izravan glas koji govori s Neba, ali On ih poziva učenjem svoje Riječi i djelima svoje Providnosti. Od njih će se možda očekivati da napuste karijeru koja obećava bogatstvo i čast, da ostave korisne i prikladne veze i rastanu se od svojih rođaka te da pođu putem samoodricanja, teškoća i žrtve. Bog za njih ima posao koji trebaju obaviti, a lagan život i utjecaj prijatelja i rođaka spriječio bi razvitak osobina nužnih za njegovo ostvarenje. On ih poziva da ostave ljudski utjecaj i pomoć i navodi ih da osjete potrebu za Njegovom pomoći, da samo o Njemu ovise kako bi im se On otkrio. Tko je spreman na poziv Providnosti odreći se omiljenih planova i prisnih veza?” (Ellen G. White, Patrijarsi i proroci, str. 97,98; u izvorniku 126,127) Navedite neke svježe primjere onih koji su se odazvali na taj isti poziv.`

**Zaključak:** Bog je pozvao Abrahama da uđe u poseban odnos s Njim — odnos koji će svijetu otkriti plan spasenja.