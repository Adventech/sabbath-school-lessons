---
title: 'Podnety Na Zamyslenie'
date: 23/04/2021
---

Dúha zostane znamením Božieho zasľúbenia až do konca sveta, obriezka nie. Podľa apoštola Pavla obriezku dostal Abrahám ako znak spravodlivosti, ktorú prijal vierou v Boha. (Rim 4,11) Ako však stáročia plynuli, obriezkou sa začalo vyjadrovať spasenie poslušnosťou zákona. V novozmluvnej dobe obriezka stratila svoj význam. Nahradila ju viera v Ježiša Krista, ktorá vedie k poslušnosti a zmene života. (Ga 5,6; 6,15 a 1 Kor 7,18.19) Skutočne „obrezaní“ sú tí, ktorí zo srdca uctievajú Boha. (Fil 3,3; Rim 2,28.29)

„Mnohí sú dosiaľ skúšaní podobne ako Abrahám. Boh ich síce neoslovuje z neba, ale volá ich svedectvom svojho Slova a pôsobením svojej prozreteľnosti. Môžu počuť výzvu, aby sa zriekli pohody významného a blahobytného postavenia, aby opustili vzdelaných a užitočných spoločníkov, aby sa rozlúčili s príbuznými a šli cestou zdanlivo plnou sebazapierania, ťažkostí a obetí. Boh im pripravil určité dielo, pri ktorom by pohodlný život, vplyv priateľov a príbuzných mohli byť prekážkou rozvoja vlastností podstatne dôležitých pre Boží zámer. Povoláva ich z prostredia rôznych vplyvov a ľudskej podpory a vedie ich tak, aby cítili potrebu jeho pomoci, aby boli bezvýhradne závislí len od neho a aby sa im mohol sám zjaviť. Kto je ochotný prijať výzvu Božej prozreteľnosti, vzdať sa úspešného uskutočňovania predsavzatých zámerov a zrieknuť sa rodinných zväzkov? Kto sa odváži v novom poli ochotne a s pevným rozhodnutím konať dielo a pre Krista pokladať stratu za zisk? Kto sa k tomu odhodlá, ten má Abrahámovu vieru a bude mať s ním podiel na tej ,nesmiernej hojnosti večnej slávy‘, s ktorou ,utrpenia terajšej doby nie sú rovné‘.“ (PP 87)

Na doplnenie si môžeš v knihe Patriarchovia a proroci prečítať kapitolu „Vyvolenie Abraháma“, str. 86–91; Na úsvite dejín kapitola „Abrahám“, str. 54–58.  A v knihe Skutky apoštolov kapitolu „Žid a pohan“ str. 115–122; Poslovia nádeje kapitola „Židia a pohania“ str. 109–117.

**Diskusné otázky**

`Aký je podľa vás vyvážený vzťah medzi vierou a skutkami? Môže existovať jedno bez druhého? Ak nie, prečo?`

`Čo znamená mať Abrahámovu vieru?`

`Používa Pán Boh aj dnes podobné výzvy, aké adresoval Abrahámovi?`

**Zhrnutie**

Boh pozval Abráma, aby spolu prežívali jedinečný priateľský vzťah. Zmyslom ich zmluvy bolo predstaviť Abrámovi (Abrahámovi) plán záchrany sveta, ktorý mal predstavovať ďalším ľuďom okolo seba.

Západ slnka: 19.46