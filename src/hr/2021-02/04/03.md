---
title: 'El šadaj'
date: 19/04/2021
---

**“Kad Abramu bi devedeset i devet godina, ukaza mu se Jahve pa mu reče: ‘Ja sam El Šadaj — Bog Svesilni. Mojim hodi putem i neporočan budi.’” (Postanak 17,1)**

Jahve se javio Abramu nekoliko puta prije (Postanak 12,1.7; 13,14; 15,1.7.18). Sada, u našem uvodnom retku, Jahve se ponovno javlja Abramu (“ukaza mu se Jahve”) predstavljajući se kao “Bog Svesilni” — imenom koje se uz samo dvije iznimke koristi u Postanku i Knjizi o Jobu. Ime “Bog Svesilni” (El Šadaj) sastoji se od riječi El, što je osnovno ime za Boga koje se koristi među Semitima, i riječi Šadaj. Premda točno značenje te riječi nije potpuno jasno, može se reći da je prijevod “Svesilni” najtočniji. (Usporedite Izaija 13,6; Joel 1,15.) Izgleda da je ključna misao pri upotrebi tog imena kontrast između Božje moći i sile i slabosti i krhkosti čovječanstva.

`Pročitajte Postanak 17,1-6, gdje nam se prikazuje širi kontekst. Zašto je Jahve u tom trenutku želio naglasiti Abramu svoju moć i silu? Zašto Bog zahtijeva od Abrama da se osloni na tu moć i silu? Posebno obratite pozornost na redak 6.`

Isto ime pojavljuje se i u Postanku 28,3, gdje Izak kaže da će El Šadaj blagosloviti Jakova, učiniti ga plodnim i umnožiti ga.

Slična obećanja El Šadaja nalazimo u Postanku 35,11; 43,14; 49,25, gdje se pokazuje Božju velikodušnost — El, silni Bog vladar, i Šadaj, Bog neiscrpnog bogatstva koje je On spreman darovati onima koji Ga traže u vjeri i poslušnosti.

`Kaže se da bi ruža i pod bilo kojim drugim imenom isto tako lijepo mirisala, što bi značilo da ime nije bitno. Međutim, koliko biste utjehe i nade nalazili u Gospodinu kad bi Njegovo ime bilo “Krhki Bog” ili “Slabašni Bog”? Pogledajte još jednom uvodni redak. Zamijenite riječi “Bog Svesilni” s ta dva druga imena. Kad bi nam se Bog predstavljao na takav način, kako bi to utjecalo na našu vjeru i pouzdanje u Njega? A s druge strane, kako nam ime El Šadaj pruža utjehu?`