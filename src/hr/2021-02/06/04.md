---
title: 'Izrael I Savez'
date: 04/05/2021
---

**“Ali oni ne slušahu i ne prignuše uha svojega, nego se povedoše za okorjelošću zloga srca svoga. Zato dopustih da se na njima ispune sve riječi Saveza ovoga za koji im zapovjedih da ga se pridržavaju, ali ga se oni ne pridržavahu.” (Jeremija 11,8)**

Pogledajte uvodni redak. Jahve kaže da će se na njima ispuniti “sve riječi Saveza ovoga”. Ali On govori o nečemu lošem! Premda smo mi skloni misliti kako nam Savez donosi samo ono što je dobro, postoji i druga strana. To se načelo moglo vidjeti u Noinom slučaju. Bog je Noi ponudio nešto predivno — da ga poštedi uništenja — ali on je morao poslušati kako bi primio blagoslove Božje milosti. Da nije to učinio, uslijedila bi druga strana Saveza.

`Usporedite današnji uvodni redak s Postankom 6,5, u kojem se govori o pretpotopnom svijetu. Koje tu sličnosti postoje? Što ti redci govore o tome koliko je za nas važno da vladamo svojim mislima?`

Nažalost, povijest izraelskog naroda bila je najvećim dijelom ponavljanje otpada, praćenog božanskim sudovima, pokajanjem i određenim vremenom poslušnosti. Samo u kratkom razdoblju, tijekom vladavine Davida i Salomona, Izrael je imao vlast nad cijelim teritorijem Obećane Zemlje.

Pogledajte sljedeći ulomak iz Knjige proroka Jeremije u kojem se govori o otpadu Izraela: “Ako muž otpusti ženu svoju, i ona ide od njega te se uda za drugoga, ima li još pravo da se vrati njemu? Nije li ta žena sasvim oskvrnuta? A ti si bludničila s mnogim milosnicima, pa da se meni vratiš? — riječ je Jahvina. ... Ali kao što se žena iznevjeri mužu svome, tako se i vi iznevjeriste meni, dome Izraelov — riječ je Jahvina.” (Jeremija 3,1.20)

Tu dolazi do izražaja nešto čega smo se već dotaknuli — Savez koji Bog želi uspostaviti s nama nije neki hladni, zakonski akt načinjen između poslovnih ljudi koji nastoje postići najpovoljniji sporazum za sebe. Zavjetni odnos je predaja, ozbiljna i sveta kao brak, i to je razlog što Gospodin koristi upravo tu sliku.

Naglasak je na tome da otpadništvo Izraelaca nije imalo svoj korijen u neposlušnosti, već u raskidu osobnog odnosa s Jahvom — raskidu koji je kao posljedicu imao neposlušnost, čime su na kraju na sebe navukli kaznu.

`Zašto je taj osobni, odnosni aspekt tako presudan u kršćanskom životu? Kada naš odnos s Bogom nije ispravan, zašto padamo u grijeh i pokazujemo neposlušnost? Što biste rekli nekome tko bi vam postavio sljedeće pitanje: “Kako mogu razviti odnos s Bogom koji će biti dubok i pun ljubavi?”`