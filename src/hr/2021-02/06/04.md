---
title: 'Vernosť Zmluvnej Dohode'
date: 04/05/2021
---

> <p></p>
> Oni však nepočúvali, ani nezbystrili sluch, ale každý kráčal v tvrdosti svojho zlého srdca. Splním na nich všetky slová tejto zmluvy, ktorú som im dal, aby ju zachovávali, ale nerobili tak. 

**Osobné štúdium**

V uvedenom texte Boh hovorí, že „uplatnil na nich všetky slová tejto zmluvy“. Tieto slová však majú negatívny ráz! Aj keď máme sklon myslieť si, že zmluva je ponuka niečoho dobrého, má to aj druhú stranu. Vidíme to pri Noachovi. Boh mu ponúkol niečo nádherné – záchranu pred skazou. Aby však Noach dostal zasľúbenia Božej milosti, musel poslúchnuť. Keby nebol poslúchol, naplnila by sa druhá časť zmluvy.

`Porovnajte dnešný úvodný verš s textom 1 Moj 6,5, ktorý hovorí o stave ľudstva pred potopou. Môžeme nejako ovplyvniť stav nášho srdca? Ako?`

Nanešťastie, dejiny Izraela sa zväčša opakovali podľa nasledujúcej schémy: odpadnutie, Božie súdy, pokánie a určité obdobie poslušnosti. Len krátky čas, za vlády Dávida a Šalamúna, ovládali zasľúbenú krajinu v plnom rozsahu.

Prečítajte si, čo je o odpadnutí Izraela napísané v prorokovi Jeremiášovi: „Ak muž prepustí svoju ženu a ona odíde od neho a vydá sa za iného, či sa k nej ešte vráti? Nebola by krajina krajne znesvätená? Ty si však smilnila s mnohými druhmi, a máš sa vrátiť ku mne? – znie výrok Hospodinov... Ale ako žena neverne opúšťa svojho druha, tak ste ma neverne opustili, dom Izraela – znie výrok Hospodinov.“ (Jer 3,1.20)

Tieto slová nám pripomínajú, že zmluva, ktorú chce Boh s nami uzavrieť, nie je len formálna právna dohoda medzi dvoma obchodníkmi, kde každý chce získať pre seba to najlepšie. Tento zmluvný vzťah je záväzný, taký závažný a svätý ako manželstvo. To je dôvod, prečo Boh používa práve tento obraz.

Odpadnutie Izraela však nemalo svoje korene v neposlušnosti, ale v prerušení osobného vzťahu s Bohom. Keď sa narušil vzťah, nasledovala neposlušnosť, ktorá im napokon priniesla trest.

**Aplikácia**

`Prečo tak ľahko upadáme do hriechu a neposlušnosti, keď náš vzťah s Bohom nie je v poriadku? Ako môžem pestovať a rozvíjať hlboký a láskyplný vzťah s Bohom?`