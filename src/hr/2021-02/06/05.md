---
title: Ostatak
date: 05/05/2021
---

**Usprkos Izraelovom cikličkom ponavljanju otpada, božanskih sudova i pokajanja, koju nadu nalazimo u sljedećim redcima?**

`Izaija 4,3`

`Mihej 4,6.7`

`Sefanija 3,12.13`

Premda je Božji plan za stari Izrael bio narušen neposlušnošću naroda, on nikada nije bio sasvim osujećen. Među korovom je još uvijek raslo nešto cvijeća. Brojni starozavjetni proroci govorili su o tom vjernom ostatku koji će Bog sačuvati za sebe.

Božji cilj u stvaranju i očuvanju vjernog ostatka bio je isti onaj koji je imao za cijeli Izrael — da ga upotrijebi kao svoje božanski određeno oruđe. “I oni će naviještati Slavu moju narodima.” (Izaija 66,19) Tako bi se i drugi pridružili vjernima i dolazili “da se poklone pred Kraljem, Jahvom nad Vojskama” (Zaharija 14,16). Dakle, koliko god situacija može postati loša, Bog uvijek ima neke vjerne ljude koji će usprkos otpadu u redovima Božjeg izabranog naroda, sačuvati svoj poziv i izbor (2. Petrova 1,10). Ukratko, bez obzira na propuste naroda kao cjeline, uvijek će biti onih koji će nastojati održati svoju stranu Saveza najbolje što mogu (vidi, na primjer, 1. o kraljevima 19,14-18). I premda će možda i sami stradati sa svojim narodom (kao u slučaju izgnanstva iz zemlje), ipak će doživjeti ono konačno i slavno ispunjenje obećanja Saveza koje se odnosi na vječni život.

`Pročitajte Ivan 10,27.28. Što Isus ovdje govori? Primijenite Njegove riječi i obećanja sadržana u njima na otpad u starom Izraelu. Kako nam te riječi pomažu da objasnimo postojanje vjernog ostatka?`

Prije nekoliko godina mlada žena u potpunosti se odrekla svoje vjere, uglavnom zato što je bila obeshrabrena grijehom, otpadom i licemjerjem koje je vidjela u svojoj mjesnoj crkvi. “Ti ljudi nisu nikakvi kršćani”, rekla je, koristeći to kao izgovor da sve odbaci. Na osnovi načela koja smo danas proučavali, odgovorite zašto je njezin izgovor tako neuvjerljiv?