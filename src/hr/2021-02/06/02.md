---
title: '„hospodin, Tvoj Boh, Si ťa Vyvolil...“'
date: 02/05/2021
---

> <p></p>
> <sup>6</sup>Lebo ty si svätý ľud Hospodinovi, svojmu Bohu. Teba si vyvolil Hospodin, tvoj Bôh, aby si mu bol ľudom zvláštneho vlastníctva nad všetky národy, ktoré sú na tvári zeme. <sup>7</sup>Nie preto, že by vás bolo viac ako ktoréhokoľvek iného národa, priľnul k vám Hospodin a vyvolil si vás, lebo vás bolo menej od všetkých iných národov. <sup>8</sup> Ale preto, že vás miloval Hospodin a že zachoval prísahu, ktorú prisahal vašim otcom, vyviedol vás Hospodin silnou rukou a vyslobodil ťa z domu sluhov, z ruky faraona, egyptského kráľa. 

**Osobné štúdium**

Niet pochýb o tom, že Boh si vyvolil hebrejský ľud, aby bol na svete jeho zvláštnym národom. Hebrejský pojem, ktorý tu je použitý môže znamenať ako „vzácne vlastníctvo“, tak aj „mimoriadny klenot“. Nezabudnime na to, že toto rozhodnutie bolo v plnej miere Božím činom, prejavom jeho milosti. Ľudia neurobili vôbec nič, čím by si milosť zaslúžili. Ani nemohli, pretože milosť dostávame ako nezaslúžený dar.

`Okrem textu 5 Moj 7,6–8 si prečítajte tiež 16. kapitolu z knihy proroka Ezechiela, ktorý vyvolenie Izraela popisuje pomocou poetického obrazu. Ako na vás tieto myšlienky pôsobia? Čo sa z nich môžeme naučiť o Bohu, vyvolení a jeho milosti?`

„Prečo si Hospodin vyvolil Izrael? Zostáva to pre nás záhadou. Bola to malá hŕstka ľudu bez veľkej kultúry a prestíže. Nemali nijaké výnimočné vlastnosti, ktoré by ich k tejto voľbe oprávňovali. Bol to výlučne Boží čin... Prvotná príčina tejto voľby spočíva v tajomstve Božej lásky. Skutočnosťou je, že Boh miloval Izrael a vyvolil si ho, čím rešpektoval svoje zasľúbenie dané otcom... Boh si ho vyvolil z lásky. Vyslobodil ho z egyptského otroctva a zjavil mu svoju moc. Kiež raz pochopí tieto významné skutočnosti a uvedomí si, že bol naozaj svätým a vzácnym ľudom. Akákoľvek snaha národa vzdať sa tohto vznešeného postavenia bola v tej najvyššej miere trestuhodná.“ (J. A. Thompson)

Izraeliti mali byť podľa Božieho plánu a zámeru kráľovským a kňazským pokolením. V hriešnom svete mali byť po morálnej aj duchovnej stránke kráľmi a premáhať ríšu hriechu. Ako kňazi mali prostredníctvom modlitby, chvál a obetí viesť ľudí bližšie k Bohu. Ako prostredníci medzi Bohom a pohanmi mali byť radcami, kazateľmi a prorokmi; mali byť predstaviteľmi skutočného náboženstva a príkladom posväteného života.

**Aplikácia**

`Hospodin si prial, aby mal Izrael medzi všetkými národmi jedinečné postavenie. Ako je možné udržať si vedomie jedinečnosti a neprepadnúť pritom pýche? Ako sa ti to darí v tvojom živote? Ako môžeme túto myšlienku aplikovať na vlastné cirkevné spoločenstvo?`