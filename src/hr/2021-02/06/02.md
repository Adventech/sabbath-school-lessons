---
title: '“između Svih Naroda...”'
date: 02/05/2021
---

**“Ta ti si narod posvećen Jahvi, Bogu svome; tebe je Jahve, Bog tvoj, izabrao da među svim narodima koji su na zemlji budeš njegov predragi vlastiti narod.” (Ponovljeni zakon 7,6)**

Nema nikakve sumnje: Bog je izabrao hebrejski narod da bude Njegov predstavnik na Zemlji. Riječ prevedena kao “predragi” u uvodnom retku, segullah, može značiti “vrijedna imovina” ili “posebno blago”. Također treba imati na umu da je taj izbor u potpunosti bio Božji čin, izraz Njegove milosti. Nije bilo ničega u tom narodu zbog čega bi on zasluživao tu milost. Nije ni moglo biti jer je milost nešto što se dobiva nezasluženo.

`Pročitajte Ezekiel 16,8. Kako nam se ovdje objašnjava zašto je Gospodin izabrao Izrael?`

“Zašto je Jahve izabrao Izrael? To je zagonetno pitanje. Bila je to mala skupina ljudi bez neke posebne kulture ili ugleda. Nije posjedovao nikakve posebne kvalitete koje bi opravdale takav izbor. Bio je to isključivo Božji čin. ... Krajnji povod za taj izbor leži u tajni božanske ljubavi. Ipak, činjenica je da je Bog ljubio Izrael i da ga je izabrao i time održao obećanje dano očevima. ... On je izabran na osnovi Jahvine ljubavi prema njemu. Oslobođen je iz ropstva u Egiptu zahvaljujući očitovanju Jahvine sile. Neka jednom shvati tu veliku činjenicu i uvidjet će da je svet i posebno vrijedan narod. Zato svaka sklonost s njegove strane da se odrekne tako plemenitog statusa zaslužuje krajnju osudu.” (J. A. Thompson, Deuteronomy, str. 130,131)

Prema božanskom planu, Izraelci su trebali biti kraljevski i svećenički rod. U ovom zlom svijetu trebali su biti kraljevi u moralnom i duhovnom smislu tako što će nadvladati kraljevstvo grijeha. Kao svećenici, trebali su se približiti Gospodinu u molitvi, u hvalospjevima i žrtvama. Kao posrednici između Boga i poganskih naroda, trebali su služiti kao učitelji, propovjednici i proroci, i biti primjer svetog življenja — nebeski predstavnici prave vjere.

`Pogledajte uvodni redak gdje Jahve kaže kako ih je On izabrao “da među svim narodima koji su na zemlji budu njegov predragi vlastiti narod”. Uzimajući u obzir sve čemu nas Riječ uči o vrlini poniznosti i opasnostima oholosti, što po vašem mišljenju taj redak znači? U kojem su se smislu oni trebali razlikovati od svih naroda? Bismo li trebali primijeniti tu misao i na nas kao Crkvu? Ako bismo trebali, na koji način?`