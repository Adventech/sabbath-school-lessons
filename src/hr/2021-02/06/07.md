---
title: 'Podnety Na Zamyslenie'
date: 07/05/2021
---

„Boh nehľadí na národnostné, rasové či triedne rozdiely medzi ľuďmi. On je Stvoriteľom celého ľudstva. Stvorením patria všetci ľudia do jednej rodiny a okrem toho ich zjednocuje aj vykúpenie. Kristus prišiel zboriť každú priehradu a dokorán pootvárať všetky chrámové priestory, aby každý človek mal voľný prístup k Bohu. Jeho láska je taká veľká, taká hlboká a taká plná, že preniká všade. Vyslobodzuje zo satanského vplyvu tých, ktorých nepriateľ svojimi zvodmi oklamal, a približuje ich k Božiemu trónu obklopenému dúhou zasľúbenia. Kristus nerobí rozdiel medzi Židom a Grékom, medzi otrokom a slobodným.“ (PK 198)

V knihe Proroci a králi odporúčame prečítať si úvod a kapitoly, „Nádej pohanov“, str. 197–203 a „Dom Izraela“ str. 373–382; Zo slávy do tieňa kapitoly „Dobrá sláva“ str. 175–181 a „Boží Izrael“ str. 333–342.

**Diskusné otázky**

`Boh oddelil Izrael od ostatných národov, aby bol jedinečným svätým spoločenstvom. Zároveň tu však mali byť pre druhých a s láskou im slúžiť.`

`Rovnakú myšlienku Nová zmluva aplikuje aj na kresťanskú cirkev. Ako je možné byť oddeleným a iným, a zároveň sa s druhými deliť o evanjelium? Ako nás v tom môže inšpirovať Ježišov život a služba?`

`Boh mal v izraelskom národe svojich verných bez ohľadu na to, koľko ľudí sa od neho odvrátilo. Príkladom môže byť napríklad doba proroka Eliáša. Čo je podľa vás ťažšie – zostať Bohu verný uprostred bezbožného prostredia alebo uprostred neverného spoločenstva kresťanov? Prečo?`

**Zhrnutie**

Pravý Boží Izrael (či už pred alebo po smrti Ježiša Krista na kríži) je Izrael viery; tí, čo žijú v duchovnom, zmluvnom vzťahu s ním. Spĺňať poslanie Božích vyslancov znamená ponúkať svetu evanjelium o jeho zachraňujúcej milosti.

Západ slnka: 20.06