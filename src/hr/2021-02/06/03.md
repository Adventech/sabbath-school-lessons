---
title: 'Dogovor O Zemlji'
date: 03/05/2021
---

**Postanak 35,12**

Obećanje da će zemlja biti dana Božjem narodu, Izraelu, prvo je upućeno Abrahamu, a zatim ponovljeno Izaku i Jakovu. Josip je u svojem govoru na samrtničkoj postelji ponovio to obećanje (Postanak 50,24). Međutim, Bog je objavio Abrahamu da će proći “četiri stotine godina” prije nego što njegovi potomci dođu u posjed te zemlje (Postanak 15,13.16). Ispunjenje tog obećanja počelo je u vrijeme Mojsija i Jošue. Mojsije je ponovio božansku zapovijed: “Eto, pred vas stavljam ovu zemlju. Idite, dakle, i zauzmite zemlju.” (Ponovljeni zakon 1,8)

`Pročitajte Ponovljeni zakon 28,1.15. Što te riječi podrazumijevaju? Ukratko, zemlja će Izraelu biti dana kao dio Saveza. Savez podrazumijeva obveze. Koje je obveze Izrael imao?`

Prvi dio teksta u Ponovljenom zakonu 28 iznosi u glavnim crtama blagoslove koje će Izrael primiti ako bude slijedio Božju volju. Drugi dio tog poglavlja nabraja kletve koje će ih snaći ako ne budu poslušni. Te su kletve “u velikoj mjeri, ali ne u potpunosti, bile rezultat dopuštanja grijehu da u punom opsegu pokaže svoje zle posljedice. ... ‘Tko sije u svoje tijelo, iz tijela će žeti propast.’ (Galaćanima 6,8) Kao voda koja, prepuštena sebi, neće prestati teći dok se njezine razine ne izjednače; kao sat koji, prepušten sam sebi, neće prestati raditi dok se potpuno ne istroši; kao drvo koje, ostavljeno da raste, mora donijeti svoj plod — tako i grijeh ima razinu koju treba dostići, smjer u kojem teče, plod koji treba sazreti, ali ‘je njegov svršetak smrt’ (Rimljanima 6,21).” (The Pulpit Commentary: Deuteronomy, urednici H. D. M. Spence i Joseph S. Exell, sv. 3, str. 439)

Bez obzira na sva obećanja o zemlji, ona se nisu mogla ostvariti bezuvjetno. Bila su sastavni dio Saveza. Izrael je morao ispuniti svoj dio nagodbe, a ako to ne učini, obećanja su se mogla poništiti. Gospodin je više puta vrlo jasno rekao da će im zemlja biti oduzeta ako budu neposlušni. Pročitajte Levitski zakonik 26,27-33. Teško je zamisliti da bi Gospodin mogao biti otvoreniji nego u ovom tekstu.

`Kao kršćani, mi očekujemo da ćemo primiti i sačuvati svoju baštinu na Nebu i obnovljenoj Zemlji. Ona nam je obećana, baš kao što je ovozemaljska Obećana Zemlja bila obećana Hebrejima. Razlika je, međutim, u tome što, kad jednom tamo dođemo, ne postoji mogućnost da je ikad više izgubimo (Daniel 7,18). U isto vrijeme postoje uvjeti da bismo tamo dospjeli. Kako vi razumijete koji su to uvjeti, posebno u kontekstu spasenja jedino po vjeri?`