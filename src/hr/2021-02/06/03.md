---
title: '„tvojmu Potomstvu Dám Túto Zem“'
date: 03/05/2021
---

> <p></p>
> <sup>11</sup>„Som Boh Všemohúci. Ploď a množ sa! Z teba povstane národ, ba spoločenstvo národov. Aj králi vzídu z tvojich bedier. <sup>12</sup> Zem, ktorú som dal Abrahámovi a Izákovi, dám aj tebe; dám ju aj tvojmu potomstvu.“ 

> <p></p>
> <sup>1</sup>Ak budeš naozaj počúvať hlas Hospodina, svojho Boha, zachovávať a uskutočňovať všetky jeho príkazy, ktoré ti dnes dávam, Hospodin, tvoj Boh, ťa vyvýši nad všetky národy zeme. (...) <sup>15</sup> Ak ale nebudeš poslúchať hlas Hospodina, svojho Boha, ani zachovávať a uskutočňovať všetky jeho príkazy a ustanovenia, ktoré ti dnes dávam, doľahnú na teba všetky tieto kliatby a budú ťa prenasledovať. 

**Osobné štúdium**

Zasľúbenie, že Boh dá svojmu ľudu – Izraelovi do dedičstva krajinu, bolo dané najprv Abrahámovi a potom zopakované Izákovi a Jákobovi. Spomína ho aj Jozef na smrteľnej posteli. (1 Moj 50,24) Boh oznámil Abrahámovi, že kým sa táto krajina stane vlastníctvom jeho potomstva, prejde „štyristo rokov“. (1 Moj 15,13.16) Toto zasľúbenie sa začalo napĺňať v dňoch Mojžišových a Jozuových. Mojžiš pripomenul Boží príkaz: „Hľa, dal som vám túto krajinu! Vstúpte do nej a zaujmite krajinu...“ (5 Moj 1,8)

`Aké podmienky zmluvy mali Izraeliti splniť? 5 Moj 28,1.15`

Prvá časť 5 Moj 28 hovorí o požehnaniach, ktoré Izrael dostane, ak sa bude riadiť podľa Božej vôle. Druhá časť opisuje zlorečenia, ktoré ho postihnú v opačnom prípade. Tieto zlorečenia boli „zväčša, aj keď nie úplne, jednoducho prirodzenými následkami pôsobenia hriechu. ,Pretože kto rozsieva pre svoje telo, z tela bude žať porušenie.‘ (Ga 6,8) Je to niečo podobné ako voda, ktorá keď neprúdi, stane sa stokou; alebo ako hodiny, ktoré ak nenatiahneme, po čase sa samy zastavia; alebo ako planý strom, ktorý aj keď vyrastie, neprináša dobré ovocie. Podobne je to aj s hriechom – postupuje, prináša ovocie a jeho ,koniec je smrť‘ (Rim 6,21).“ (The Pulpit Commentary)

Zem, kde mali Izraeliti žiť, bola Božím darom, ktorý si nijako nezaslúžili. Aj tak je však zrejmé, že tieto zasľúbenia o budúcej krajine boli podmienené. Boli súčasťou zmluvy. Izrael musel splniť svoju časť. Ak to neurobí, zasľúbenia budú neplatné. Boh im viackrát povedal, že ak nebudú poslúchať, zasľúbená krajina im bude vzatá. (3 Moj 26,27–33) Sotva si vieme predstaviť, že by Boh mohol byť konkrétnejší.

**Aplikácia**

`Aké podmienky pre nás stanovil Boh v zmluve, v ktorej nám zasľubuje večný život v jeho kráľovstve, v dokonalej „zasľúbenej zemi“? Ako týmto „podmienkam“ rozumieš vo svetle skutočnosti, že aj spasenie je nezaslúžený Boží dar, ktorý nie je odmenou za naše skutky?`