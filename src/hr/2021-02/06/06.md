---
title: 'Duchovný Izrael'
date: 06/05/2021
---

> <p></p>
>  ... <sup>26</sup>lebo vierou ste všetci Božími synmi v Kristovi Ježišovi. <sup>27</sup> Veď všetci, čo ste boli pokrstení v Krista, Krista ste si obliekli. <sup>28</sup> Nie je ani Žid, ani Grék, nie je ani otrok, ani slobodný, nie je muž a žena, lebo všetci ste jedno v Kristovi Ježišovi. <sup>29</sup> A ak ste Kristovi, ste Abrahámovo potomstvo a podľa prisľúbenia dedičia. 

**Osobné štúdium**

Bez ohľadu na chyby a nedostatky starovekého Izraela, Boh sa nevzdal svojho plánu mať verný ľud, ktorý mu bude slúžiť. Stará zmluva v skutočnosti očakávala ten čas, keď Boh ustanoví duchovný Izrael, spoľahlivé telo veriacich – Židov a pohanov, ktorí budú hlásať evanjelium celému svetu.

`Na základe uvedených veršov sa zamyslite nad nasledujúcimi otázkami:`

`O akom zasľúbení hovorí Pavol v 29. verši?`

`Čo je kľúčovým prvkom, ktorý rozhoduje o tom, či sa človek stane dedičom týchto zasľúbení?`

`Čo znamená byť „jedno v Kristovi“?`

Ako syn Abraháma sa Kristus, v určitom zmysle, stal dedičom zmluvných zasľúbení. Krstom nadobúdame Kristovu podobu a prostredníctvom neho získavame právo mať účasť na zasľúbeniach daných Abrahámovi. Všetko, čo Boh zasľúbil Abrahámovi, nachádzame v Kristovi a privlastňujeme si tieto zasľúbenia – a to nie kvôli národnosti, pôvodu alebo pohlaviu, ale prostredníctvom milosti, ktorú nám Boh udeľuje, ak mu veríme.

„Dar sľúbený Abrahámovi a jeho potomstvu neznamenal len krajinu Kanaán, ale celú zem. Apoštol hovorí: ,Veď Abrahám ani jeho potomstvo nedostali prisľúbenie, že budú dedičmi sveta skrze zákon, ale skrze spravodlivosť z viery‘ (Rim 4,13). Písmo jasne hovorí, že zasľúbenia, ktoré dostal Abrahám, splní Kristus. Tí, čo patria Kristovi, sú ,Abrahámovým potomstvom a podľa prisľúbenia dedičmi‘ (Ga 3,29), dedičmi ,neporušiteľného, nepoškvrneného a nevädnúceho dedičstva‘ (1 Pt 1,4) – zeme zbavenej kliatby hriechu.“ (PP 121) Toto zasľúbenie sa doslova naplní, keď budú svätí žiť na novej zemi naveky s Kristom.

**Aplikácia**

`Čo pre teba znamená vedomie, že sa vďaka Kristovi môžeš tiež stať „Abrahámovým potomkom“ a „dedičom“ toho, čo zasľúbil jemu a jeho národu? Čo z toho pre teba vyplýva?`