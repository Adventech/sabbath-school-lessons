---
title: 'Duhovni Izrael'
date: 06/05/2021
---

Bez obzira na pogreške i propuste koje je činio stari Izrael, Bog nije odustao od svoje namjere da stvori vjerni narod koji će Mu služiti. Stari zavjet ukazivao je na vrijeme kada će Bog stvoriti duhovni Izrael, odano tijelo vjernika, sastavljeno od Židova i obraćenih pogana, koje će nastaviti djelo propovijedanja Evanđelja svijetu. Dobrodošli u prvu Crkvu!

**Pročitajte Galaćanima 3,26-29.**

`1.	O kojem obećanju Pavao govori u 29. retku?`

`2.	Koji ključni element čini neku osobu baštinikom tih obećanja? (Galaćanima 3,26)`

`3.	Zašto Pavao ruši razlike kad je riječ o spolu, nacionalnosti i društvenom statusu?`

`4.	Što znači biti “jedno u Kristu”?`

`5.	Pročitajte Rimljanima 4,16.17. Kako nam ti redci pomažu da razumijemo ono što Pavao govori u Galaćanima 3,26-29?`

Kao Abrahamov potomak, Krist je u posebnom smislu postao ba- štinik obećanja Saveza. Krštenjem mi ulazimo u srodstvo s Kristom, a preko Njega stječemo pravo na obećanja dana Abrahamu. Dakle, sve što je Bog obećao Abrahamu nalazi se u Kristu, a mi polažemo pravo na ta obećanja ne zbog naše etničke pripadnosti, rase ili spola, već na osnovi milosti koju nam Bog daje po vjeri.

“Dar Abrahamu i njegovom potomstvu nije samo obuhvaćao kanaansku zemlju, već cijelu Zemlju. Apostol kaže: ‘Obećanje Abrahamu ili njegovu potomstvu da će biti baštinik svijeta nije dano zavisno od nekog zakona, već od pravednosti vjere.’ (Rimljanima 4,13) Biblija jasno uči da će se obećanje dano Abrahamu ispuniti u Kristu. ... (Vjernici dobivaju) ‘neprolaznu, neokaljanu, neuvelu baštinu’ — zemlju oslobođenu od prokletstva grijeha. (1. Petrova 1,4)” (Ellen G. White, Patrijarsi i proroci, str. 134; u izvorniku 170) To će se obećanje doslovno ispuniti kad sveti budu živjeli s Kristom na novoj Zemlji kroz svu vječnost (Daniel 7,27).