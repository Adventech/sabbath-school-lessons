---
title: 'Grijeh, žrtva I Prihvaćanje'
date: 07/06/2021
---

**Hebrejima 9,22**

U okviru Starog zavjeta božanski određen način na koji se grešnik mogao osloboditi grijeha i krivnje podrazumijevao je životinjske žrtve. Izraelski žrtveni sustav opširno je izložen u Levitskom zakoniku od 1. do 7. poglavlja. Velika pozornost posvećivala se upotrebi i odstranjivanju krvi prigodom prinošenja raznih vrsta žrtava. Uloga krvi u žrtvenim obredima povezuje sve elemente izraelskog žrtvenog sustava.

Osoba koja je sagriješila i na taj način prekršila Savez i Zakon koji uređuje odnose unutar Saveza mogla je obnoviti puno zajedništvo s Bogom i ljudima donoseći životinjsku žrtvu kao zamjenu. Žrtve i obrede Bog je dao kao sredstvo za očišćenje od grijeha i krivnje. Oni su uspostavljeni da bi se grešnik očistio tako što su njegov osobni grijeh i krivnja unošeni u Svetište škropljenjem krvlju, čime se obnavljalo zajedništvo i pun zavjetni odnos pokajnika s Bogom, Gospodinom koji spašava.

`Kako nam pojmovi koje smo naveli u prethodnom odlomku pomažu da odgovorimo na pitanje s kraja odsjeka za jučerašnje proučavanje?`

`Kakvo su proročko značenje imale životinjske žrtve? (Izaija 53,4-12; Hebrejima 10,4)`

Starozavjetne životinjske žrtve bile su božanski određeno sredstvo za oslobađanje grešnika od grijeha i krivnje. One su mijenjale grešnikov položaj pa je krivcu koji je zasluživao smrt bilo oprošteno i ponovno bio primljen u božansko-ljudski Savez. Ali te su životinjske žrtve po svojoj naravi u određenom smislu imale proročku ulogu. Nijedna životinja nije mogla biti odgovarajuća zamjena za otkupljenje ljudskog grijeha i krivnje. Pavao to ovako kaže: “Nemoćna je, naime, krv bikova i jaraca da uzme grijehe.” (Hebrejima 10,4) Prema tome, životinjska žrtva ukazivala je na dolazak božansko-ljudskog Sluge Božjeg, koji će umrijeti kao Zamjena za grijehe svijeta. Tim činom grešnik biva pomilovan i prihvaćen od Gospodina, čime se postavlja temelj zavjetnog odnosa.

`Stavite se u položaj nekoga tko je živio u starozavjetno vrijeme, kad su žrtvovane životinje. S obzirom na važnost životinja za tadašnje gospodarstvo, kulturu i način života, čemu su te žrtve trebale poučiti u vezi s cijenom grijeha?`