---
title: 'Hriech, Obeť A Prijatie'
date: 07/06/2021
---

> <p></p>
> <sup>13</sup>Veď ak už pokropenie krvou capov a býkov a popol z jalovice posväcuje poškvrnených, aby boli telesne čistí, <sup>14</sup> o to viac krv Krista, ktorý mocou večného Ducha sám seba priniesol Bohu ako nepoškvrnenú obetu, očistí nám svedomie od mŕtvych skutkov, aby sme mohli slúžiť živému Bohu. (...) <sup>22</sup>Takto sa podľa Zákona takmer všetko očisťuje krvou a bez preliatia krvi niet odpustenia.  

**Osobné štúdium**

Boh ustanovil, že starozmluvný hriešnik sa môže zbaviť viny a hriechu prostredníctvom obetí zvierat. Obetné dary, predpísané Izraelitom, sú podrobne opísané v 3 Moj 1–7. Zvláštna pozornosť sa venovala tomu, ako pri rôznych druhoch obetí naložiť s krvou a ako ju použiť. Úloha krvi pri obetných rituáloch patrí medzi zjednocujúce prvky izraelského obetného systému.

Človek, ktorý zhrešil – čím porušil zmluvný vzťah a stanovené pravidlá – mohol v plnej miere obnoviť spoločenstvo s Bohom a ľudstvom tak, že priniesol obetované zviera ako náhradu. Obete, sprevádzané určenými rituálmi, boli prostriedkom, ktorý Boh stanovil na očistenie hriešnika od hriechu a viny. Kropením sa jednotlivé hriechy a viny preniesli do svätyne, čím sa opätovne nadviazal vzťah a plné zmluvné spoločenstvo medzi kajúcnikom a osobným Bohom, ktorý je zachraňujúcim Pánom.

`Aký zmysel mali obete zvierat? Čo nimi chcel Boh ľudí naučiť? Iz 53, 3–7`

Starozmluvné obete zvierat boli Bohom určeným prostriedkom, ako sa mohol hriešnik zbaviť hriechu a viny. Obete zmenili pozíciu hriešnika – tomu, kto sa previnil a zaslúžil si smrť, bolo odpustené; jeho zmluvný vzťah s Bohom bol opäť obnovený. Obete zvierat však mali aj prorocký význam. Nijaké zviera totiž nebolo dostačujúcou náhradou v procese zmierenia. Autor Listu Hebrejom to vyjadruje takto: „Je predsa nemožné, aby krv býkov a kozlov odstraňovala hriechy.“ (Heb 10,4) Obete zvierat teda predpovedali príchod božsko-ľudského Božieho služobníka, ktorý zomrie zástupnou smrťou za hriechy celého sveta. Vďaka tomu môže byť hriešnikovi odpustené, Boh ho môže prijať a zmluvný vzťah sa môže znovu nadviazať.

**Aplikácia**

`Dokážeš si predstaviť, že by si žil v dobe, keď sa prinášali zvieracie obete? Ako by to na teba pôsobilo? Mal by si z toho viac hrôzu, alebo by si si na smrť zvierat časom zvykol?`