---
title: Zamjena
date: 08/06/2021
---

**“Koji je sam sebe predao za naše grijehe da nas izbavi od sadašnjega pokvarenog svijeta, u skladu s voljom Boga, Oca našega!” (Galaćanima 1,4)**

Neprijeporno je da je jedna od ključnih novozavjetnih tema (ako ne i jedina) Kristova žrtvena smrt za grijehe svijeta. Ta istina temelj je čitavog plana spasenja. Teologija koja niječe pomirenje Kristovom krvlju odriče se srca i duše kršćanstva. Križ bez krvi ne može nikoga spasiti.

`Duboko razmislite o današnjem uvodnom retku, a onda odgovorite na sljedeća pitanja: Je li Isus dragovoljno umro? Za koga je umro? Što je Njegova smrt ostvarila?`

Zamjena je ključ za čitav plan spasenja. Zbog svojih grijeha mi zaslužujemo smrt. Iz ljubavi prema nama, Krist “je sam sebe predao za naše grijehe” (Galaćanima 1,4). On je umro smrću koju mi zaslužujemo. Smrt Krista kao Zamjene za grešnika velika je istina iz koje proizlaze sve druge istine. Naša nada u obnovu, slobodu, oprost i vječni život u raju počiva na onome što je Isus učinio davši sebe za naše grijehe. Bez toga bi naša vjera bila besmislena. U tom bismo slučaju mogli svoju nadu i povjerenje polagati i u kip ribe. Spasenje dolazi jedino putem krvi, i to Kristove krvi.

`Potražite sljedeće retke: Matej 26,28; Efežanima 2,13; Hebreji- ma 9,14; 1. Petrova 1,19. Što nam oni govore o toj krvi? Kakvu ulogu krv ima u planu spasenja?`

“Božja volja nije da sumnjičite i mučite svoju dušu strahom da vas Bog neće prihvatiti jer ste grešni i nedostojni. ... Vi možete reći: ‘Znam da sam grešnik i zato trebam Spasitelja. ... Ja nemam zasluga ili dobrote zbog čega bih mogao zahtijevati spasenje, ali Bogu iznosim otkupiteljsku krv bezgrešnoga Božjeg Janjeta koje uzima grijehe svijeta. To je moja jedina obrana.’” (Ellen G. White, Vjera kojom živim, str. 106; u izvorniku 100)

`Razmišljajte o navedenom navodu Ellen G White. Izrazite ga svojim riječima. Dajte mu osobni ton. Primijenite ga na svoje strahove i boli, a onda zapišite što obećanja koja on sadrži vama pružaju. Kakvu nadu imate zahvaljujući krvi novog Saveza?`