---
title: 'Nebeska Služba'
date: 10/06/2021
---

**Hebrejima 9,24**

Proučite Hebrejima 9,24, pogotovo u danom kontekstu, kao objašnjenje Kristove službe na Nebu nakon Njegove žrtvene smrti za nas. Premda se mnogo može reći, usredotočimo se na jedno — na izraz koji se nalazi na samom kraju, a koji kaže da Krist sada posreduje za nas pred licem Božjim.

Razmislite što to znači. Mi, grešni, pali ljudi; mi, koji bismo bili sprženi sjajem Božje slave kad bismo se s njom sada suočili; mi, koliko god bili loši, koliko god drsko kršili Božji sveti Zakon — imamo Nekoga tko posreduje pred Božjim licem za nas. Mi imamo Zagovornika koji stoji pred Ocem u naše ime. Sjetite se koliko je Krist bio pun ljubavi i koliko je opraštao i prihvaćao dok je boravio ovdje na Zemlji. Taj isti Isus naš je Zagovornik na Nebu!

To je druga strana Radosne vijesti. Ne samo što je platio kaznu za naše grijehe uzevši ih na sebe na križu (1. Petrova 2,24), već i sada stoji u Božjoj prisutnosti kao Posrednik između Neba i Zemlje, između Boga i čovječanstva.

To je zadivljujuća spoznaja. Isus, koji je istodobno Bog i Čovjek (bezgrešni, savršeni Čovjek), jedini može premostiti jaz između čovječanstva i Boga izazvan grijehom. Ono najvažnije što od svega ovog treba upamtiti (a ima puno toga) jest činjenica da postoji Čovjek, ljudsko Biće koje može suosjećati sa svim našim teškoćama, bolima i kušnjama (Hebrejima 4,14.15), a koje nas upravo sada zagovara pred Ocem.

`“Jedan je Bog, jedan je posrednik između Boga i ljudi: čovjek Krist Isus koji dade samog sebe kao otkup mjesto sviju — to što je u svoje vrijeme objavljeno.” (1. Timoteju 2,5.6) Koje dvije uloge taj tekst pripisuje Isusu i kako su te uloge pretkazivale službe u zemaljskom Svetištu?`

Sjajna je vijest novog Saveza da sada, zahvaljujući Isusu, pokajani grešnici imaju Nekoga tko ih predstavlja na Nebu pred Ocem, Nekoga tko je za njih stekao nešto što sami nikad ne bi mogli steći — savršenu pravednost, jedinu pravednost koja se može održati u Božjoj prisutnosti. S tom savršenom pravednošću koju je u svojem životu postigao patnjama (Hebrejima 2,10), Isus stoji pred Bogom zahtijevajući za nas oprost grijeha i vlast nad grijehom, jer bez toga ne bismo imali nadu ni sada, a pogotovo ne na sudu.

`Molite se i razmišljajte o Onome koji je kao ljudsko Biće odolio napasti da sagriješi, kako stoji pred Bogom na Nebu. Što to znači za vas osobno? Kakvu vam to nadu i ohrabrenje donosi?`