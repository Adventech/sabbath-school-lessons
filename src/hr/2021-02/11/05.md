---
title: 'Novozavjetni Veliki Svećenik'
date: 09/06/2021
---

Središnja služba u zemaljskom Svetištu, u kojem je Bog odlučio prebivati među svojim narodom, bila je žrtvovanje životinja. Ipak, služba nije završavala smrću tih stvorenja. Nakon što bi žrtva bila ubijena, svećenik je tom krvlju u Svetištu vršio službu pomirenja za grešnika.

Međutim, čitava ta služba bila je samo sjena, slika onoga što će Krist učiniti za svijet. Dakle, kao što se simbolična služba u Svetištu nije završavala smrću životinje, tako se ni Kristova služba za nas nije završila Njegovom smrću na križu.

`Proučite ulomak u Hebrejima 8,1-6. Molite se nad tim redcima. Tražite od Gospodina da vam pomogne da razumijete o čemu je tu riječ i zašto je važno da mi to znamo. Kad završite, zapišite vlastitim riječima koju nam poruku Gospodin, po vašem mišljenju, upućuje preko tih redaka. Zapitajte se također: Kako nam ti redci pomažu da razumijemo novi Savez?`

Kao što je postojalo zemaljsko Svetište, svećenstvo i služba pod starim Savezom, tako postoji i nebesko Svetište, nebesko svećenstvo i nebeska služba pod novim Savezom. Ali ono što je bilo samo protulik, slika i sjena (Hebrejima 8,5) u starom, postalo je stvarnost u novom Savezu.

Osim toga, umjesto životinje koja nema osjećaj za moral, naša je zamjena bezgrešni Isus. Umjesto životinjske krvi, imamo Kristovu krv. Umjesto Svetišta koje su načinili ljudi, pristupamo “pravom Šatoru, onome koji podiže Gospodin, a ne čovjek” (Hebrejima 8,2). A umjesto nekog smrtnog, pogrešivog svećenika, naš je Veliki svećenik Isus koji vrši službu u našu korist. Imajući to na umu, razmislite o Pavlovim riječima: “Kako ćemo joj (pravednoj plaći) izbjeći mi ako zanemarimo takvo i toliko spasenje?” (Hebrejima 2,3)

`Razmislite: Isus je živio bezgrešnim životom umjesto vas, umro je umjesto vas i sada se nalazi na Nebu, gdje služi u Svetištu zastupajući vas. Sve je to učinjeno da biste vi bili spašeni od strašnih, konačnih posljedica grijeha. U danima koji dolaze planirajte govoriti nekome o toj predivnoj vijesti, nekome za koga mislite da to treba čuti. Na osnovi današnje pouke osmislite unaprijed što ćete reći.`