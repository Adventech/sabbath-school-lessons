---
title: 'Na Sliku Svojeg Stvoritelja'
date: 29/03/2021
---

**Postanak 1,27**

**Biblija tvrdi da je Bog stvorio ljudski rod — muško i žensko — “na svoju sliku” (Postanak 1,27). Na osnovi te tvrdnje odgovorite na sljedeća pitanja:**

`1.	Što znači da nas je Bog stvorio na svoju sliku? U kojem smo mi smislu na Njegovu sliku?`

`2.	Prema izvještaju iz Postanka, je li Bog bilo što drugo stvorio “na svoju sliku” osim ljudskog roda? Ako nije, što nam to govori o našem jedinstvenom položaju u odnosu na ostatak ovozemaljskog stvorenog svijeta? Koje pouke možemo izvući iz te razlike?`

`3.	Što nas još u izvještaju o stvaranju ljudskog roda odvaja od svega drugog što je Bog stvorio? Vidi Postanak 2,7.18-25.`

Premda o Bogu govorimo ljudskim jezikom, ne smijemo zaboraviti da je On duhovno Biće (Ivan 4,24) koje posjeduje božanske osobine. Sve što možemo reći jest da smo mi po svojoj tjelesnoj, duševnoj i duhovnoj naravi na neki način odraz našega božanskog Stvoritelja, koliko god je toga u vezi s Njim još uvijek, bar za nas, zaogrnuto velom tajne. Biblija, međutim, stavlja naglasak na duhovne i spoznajne aspekte našeg uma. Te aspekte možemo razvijati i unapređivati. Jedinstvenost ljudskog uma omogućava nam da njegujemo odnos s Bogom, za što ostatak Božjeg stvorenog svijeta na Zemlji nije sposoban.

Zapazite također jedinstveni izvještaj o tome kako je Bog stvorio ženu. Muškarci i žene dijele tu nevjerojatnu prednost da su stvoreni na Božju sliku. U njihovom stvaranju nema ni najmanje naznake o manjoj vrijednosti jednog u odnosu na drugo. Bog ih je oboje osobno stvorio od iste tvari. Od početka ih je stvorio kao ravnopravne i doveo ih zajedno u poseban odnos sa sobom. Imali su istu mogućnost razvijati svoj karakter koji će donijeti slavu Bogu.

“Sam je Bog dao Adamu druga. On mu je dao ‘pomoć’ — pomoćnika koji mu je odgovarao, nekoga tko mu je odgovarao kao drug, nekoga tko će biti jedno s njim u ljubavi i razumijevanju. Eva je stvorena od rebra uzeta iz Adamovih prsa, upućujući na to da ga ona ne treba nadzirati kao gospodar, niti treba biti podređena, već jednaka s njim, da je on voli i štiti.” (Ellen G. White, Patrijarsi i proroci, str. 27; u izvorniku 46)