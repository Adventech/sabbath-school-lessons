---
title: 'Kornjače Skroz Do Dolje...'
date: 28/03/2021
---

**“U početku stvori Bog nebo i zemlju.” (Postanak 1,1)**

Dok je neki znanstvenik održavao predavanje o orbitama planeta koji kruže oko Sunca i orbitom Sunca koje kruži oko središta galaktike, starija dama u crnim tenisicama ustala je i rekla da je Zemlja ravna ploča koja leži na leđima kornjače. Znanstvenik je šaljivo upitao na čemu stoji ta kornjača, na što je dama odgovorila da stoji na drugoj kornjači. “Gospođo,” nastavio je znanstvenik šaljivim tonom, “a na čemu onda stoji ta druga kornjača?” Odgovorila je: “Na još jednoj kornjači.” I prije nego što ju je uspio još nešto pitati, uperila je prst prema njemu i odbrusila: “Ne zamaraj se, sinko, kornjače se nalaze skroz do dolje.”

Koliko god simpatično zvučala, ta priča bavi se jednim od najvažnijih pitanja ljudskog postojanja — prirodom samog svemira. Kakav je ovaj svijet u kojem smo se našli ne svojom voljom? Zašto smo ovdje? Kako smo ovamo dospjeli? I kamo na kraju svi mi odlazimo?

To su neka od najosnovnijih pitanja koja ljudi mogu postaviti jer razumijevanje o tome tko smo i kako smo ovamo dospjeli utječe i na razumijevanje o tome kako trebamo živjeti i ponašati se dok smo ovdje.

`Potražite sljedeće retke: Postanak 1,1; Psalam 100,3; Izaija 40,28; Djela 17,26; Efežanima 3,9; Hebrejima 1,2.10. Kako oni, svaki na svoj način, odgovaraju na neka od postavljenih pitanja? Što im je svima zajedničko?`

Posebno je zanimljivo što se Bog u Postanku 1,1 (i nekim drugim redcima) uopće ne trudi dokazati da je On Stvoritelj. Nikakve posebne pojedinosti to ne ističu. Naprotiv, to se jednostavno i jasno tvrdi, bez pokušaja da se opravda, objasni ili dokaže. Ili to prihvaćamo vjerom ili ne prihvaćamo. Vjera je zapravo jedini način da to prihvatimo jednostavno zato što nitko od nas nije gledao sam proces stvaranja. Bilo bi to potpuno nelogično — prisustvovati vlastitom stvaranju. Čak i sekularni ljudi, bez obzira na to koju teoriju o podrijetlu zastupaju, moraju u nju vjerovati zbog istog razloga zbog kojeg i mi, kreacionisti, vjerujemo jer nitko od nas nije bio tamo da bi promatrao taj događaj.

**Međutim, iako nas je Bog pozvao da vjerujemo u Njega kao u Stvoritelja, On nam je dao dobar razlog za vjerovanje. Imajući u vidu da je vjera nužna za praktički svako gledište koje zastupamo, zapišite zašto ima smisla vjerovati da smo mi ovdje zbog toga što nas je Stvoritelj tu postavio s određenom namjerom, za razliku od razumijevanja da se naše podrijetlo zasniva na čistoj slučajnosti.**