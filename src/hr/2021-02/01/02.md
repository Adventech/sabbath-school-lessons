---
title: 'Na Počiatku'
date: 28/03/2021
---

> <p></p>
> Na počiatku stvoril Boh nebo a zem. 

> <p></p>
> Vo viere chápeme, že Božie slovo stvárnilo svet tak, že z neviditeľného povstalo viditeľné. 

**Osobné štúdium**

Hoci by sa mohlo zdať, že staroveká predstava o našej Zemi ako plochej doske, podľa niektorých predstáv podopieranej bájnymi zvieratami (napr. slonmi či korytnačkami), patrí len do dávnej minulosti, nie je to, žiaľ, úplne tak. Aj v súčasnosti sa medzi ľuďmi objavujú teórie o plochej Zemi. Ich priekopníkom bol Američan Samuel Rowbotham, ktorý v roku 1849 publikoval spis Zetetická astronómia, v ktorom popísal Zem ako disk so stredom na severnom póle po okrajoch obklopený obrovskou ľadovou hradbou známou ako Antarktída. K Rowbothamovmu odkazu sa hlási Flat Earth Society, ktorú založil v roku 1956 v Doveri istý Samuel Shenton. Podľa nej sú všetky zábery zemegule z vesmíru podvrhy, ktorými si vedecká loby snaží získať peniaze na financovanie svojho výskumu.

Aj keď nás to môže udivovať, ba možno až šokovať, ukazuje nám to, že ľudia sa stále zaoberajú tou najdôležitejšou otázkou ľudskej existencie – podstatou vesmíru. Aký je to svet, v ktorom sme sa ocitli bez toho, aby sme sa preň rozhodli? Kde môžeme nájsť spoľahlivý zdroj o jeho pôvode, podobe a zmysle? Komu máme v týchto otázkach veriť? Prečo sme tu? Ako sme sa sem dostali? Kam spejeme?

To sú základné otázky, ktoré si kladieme. Naša odpoveď ovplyvní vo veľkej miere náš život a naše konanie.

`Čo hovorí Biblia o vzniku a pôvode zeme? (1 Moj 1,1; Heb 1,10; 11,3) Akú úlohu hrá v tomto židovsko-kresťanskom presvedčení viera a akú overiteľné dôkazy?`

Je zaujímavé, že Biblia sa nikde nesnaží „dokázať“, že Boh je Stvoriteľ. Jednoducho to predpokladá, je to jej základné východisko. Neznamená to však, že by toto tvrdenie bolo v rozpore s tým, čo môžeme vidieť, skúmať či overovať. Napriek tomu ostáva pravdou, že túto skutočnosť buď prijmeme vierou, alebo ju odmietneme. Viera je v skutočnosti jediná cesta, ako stvorenie môžeme prijať. A to z jednoduchého dôvodu – nikto z nás nebol svedkom stvorenia. Je vlastne nemožné byť pri vlastnom stvorení. Ba aj sekulárni ľudia, nech zastávajú o pôvode sveta akýkoľvek názor, musia svoju teóriu prijať len vierou – z toho istého dôvodu: Nikto z nás pri tom nebol.

**Aplikácia**

`Čo pre teba znamená vedomie, že nielen táto planéta, ale aj život na nej, vrátane toho tvojho, je súčasťou Božieho plánu a zámeru? Vnímaš to ako prednosť? Ako zodpovednosť?`