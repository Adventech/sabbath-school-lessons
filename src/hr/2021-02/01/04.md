---
title: 'Bog I čovjek Zajedno'
date: 30/03/2021
---

**Postanak 1,28.29**

Zapazite kako su u Svetom pismu zapisane prve riječi koje je Bog uputio ljudima. Uputio ih je na njihovu sposobnost rađanja, umnožavanja vlastite vrste. Skrenuo im je pozornost na samu zemlju, na stvoreni svijet i naredio im da ga napune, pokore i ovladaju njime. Ukazao im je na biljke koje im mogu služiti za hranu. Ukratko, prema Bibliji, Božje prve riječi upućene muškarcu i ženi odnosile su se konkretno na njihov odnos i uzajamnu povezanost s fizičkim svijetom.

`Što nam Postanak 1,28.29 govori o tome kako Bog gleda na materijalni svijet? Je li tu nagoviješteno da ima ičega lošeg u vezi s materijalnim pojavama i našim uživanjem u njima? Kako bismo se trebali odnositi prema djelima stvaranja na temelju tih ranih prizora ljudskog postojanja?`

Bog tim riječima čini prve korake u svojem odnosu prema ljudima. On im se obraća, upućuje ih, kaže im što trebaju činiti. Tim je riječima obuhvaćena i njihova odgovornost. Bog ih je pozvao da budu gospodari tog predivnog svijeta koji je On stvorio.

`U Postanku 1,28 stoji da je Bog blagoslovio Adama i Evu. Što to znači? Koju je vrstu odnosa između njih i njihovog Stvoritelja to podrazumijevalo?`

Bog se Adamu i Evi obraćao kao razumnim bićima koja su mogla odgovoriti na Njegovu ljubaznost i stupiti u prisan odnos i zajedništvo s Njim. Osim toga, kao djeca i stvorenja, Adam i Eva ovisili su o blagoslovima i brizi svojeg Oca Stvoritelja. On je dao sve što im je bilo potrebno. Oni ništa nisu učinili da bi zaslužili to što im je dano. Bili su jednostavno primatelji nečega što nisu zaradili.

**Kad čitamo o stvaranju muškarca i žene, uočavamo elemente odnosa kakav je postojao prije grijeha i kakav Bog želi da imamo s Njim sada, nakon pojave grijeha. Osvrnite se na današnje proučavanje i pronađite kako bismo se trebali odnositi prema Bogu, čak i u ovom palom stanju.**