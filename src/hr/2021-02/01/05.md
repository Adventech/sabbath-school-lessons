---
title: 'Rozhodujúci Moment'
date: 31/03/2021
---

> <p></p>
> <sup>16</sup>Hospodin, Boh, prikázal človekovi: „Môžeš jesť zo všetkých stromov záhrady, <sup>17</sup>ale nejedz zo stromu poznania dobra a zla, lebo v deň, v ktorom by si z neho jedol, určite zomrieš.“ 

**Osobné štúdium**

Táto skúška poskytla Adamovi a Eve príležitosť uplatniť ich slobodnú vôľu. Bola to tiež výzva reagovať pozitívne alebo negatívne na vzťah k Stvoriteľovi. Bol to dôkaz, že Boh ich stvoril ako slobodné, morálne bytosti. Napokon, keby nemali príležitosť neposlúchnuť, prečo by sa Boh unúval varovať ich pred neposlušnosťou?

„Budúcnosť ľudského pokolenia závisí od tohto jediného zákazu. Človek sa nemôže spliesť v množstve rôznych otázok. Musí pamätať na jedno jediné Božie nariadenie. To, že mu dal len jeden zákaz, je prejavom Božieho milosrdenstva. Na pozadí Božej širokej ponuky – zo všetkých stromov záhrady smieš jesť – svedčí o tom, že tento zákaz človeka neobmedzoval.“ (LEUPOLD, H. C. Expositiono of Genesis, zv. 1, Columbus, OH: Wartburg Press, 1942, str. 127)

Výzvou k poslušnosti im Boh chcel povedať: Som váš Stvoriteľ. Stvoril som vás na svoj obraz. Udržujem vás pri živote. Postaral som sa o všetko, čo potrebujete pre svoje šťastie a blaho (potravu, domov, spoločnosť) a ustanovil som vás za pánov tohto sveta. Ak ste ochotní z lásky ku mne potvrdiť vzťah so mnou, potom budem vaším Bohom a vy budete mojimi deťmi. Tento vzťah a dôveru, ktorá z neho automaticky vyplýva, môžete potvrdiť tak, že poslúchnete tento môj konkrétny príkaz.

Náš vzťah s Bohom môže byť efektívny a trvalý len vtedy, ak sa slobodne rozhodneme prijať jeho vôľu. Odmietnuť ju znamená, že chcem byť od neho nezávislý; že ho nepotrebujem. Takéto rozhodnutie je dôsledkom poznania zla, ktoré vedie k odcudzeniu, osamelosti, frustrácii a smrti.

**Aplikácia**

`V ktorých momentoch svojho života môžeš aj ty stáť pred podobnou „skúškou“ či rozhodovaním ako kedysi naši prarodičia? Dokážeš prijať Božiu vôľu (vyjadrenú, napr. v jeho zákone), aj keď jej možno úplne nerozumieš, alebo máš skôr tendenciu k postoju: „Ale ja si myslím...“?`