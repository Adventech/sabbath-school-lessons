---
title: 'Kraj Stabla'
date: 31/03/2021
---

**“Jahve, Bog, zapovijedi čovjeku: ‘Sa svakoga stabla u vrtu slobodno jedi. Ali sa stabla spoznaje dobra i zla da nisi jeo! U onaj dan u koji s njega okusiš, zacijelo ćeš umrijeti!’” (Postanak 2,16.17)**

Tim ispitom pružena je Adamu i Evi prilika da izraze svoju slobodnu volju. To je bio i poziv da odgovore pozitivno ili negativno na svoj odnos sa Stvoriteljem. To također pokazuje da ih je Bog stvorio kao slobodna, moralna bića. Uostalom, da nisu imali priliku ne poslušati, zašto bi ih Bog uopće upozoravao na posljedice neposlušnosti?

“Sve što prethodi u tom poglavlju, utire put k tom vrhuncu (Postanak 2,16.17). Budućnost ljudskog roda usredotočuje se na tu jednu jedinu zabranu. Čovjeka ne treba zbunjivati mnoštvo prijepornih pitanja. Na umu valja imati samo jednu Božju uredbu. Svodeći broj zabrana na tu jednu, Jahve daje znak svoje milosti. Osim toga, da bi pokazao kako ta jedina zapovijed uopće nije teška, Bog je smješta u pozadinu širokog dopuštenja: ‘Sa svakoga stabla u vrtu slobodno jedi.’” (H. C. Leupold, Exposition of Genesis, sv. 1, str. 127)

Pozivajući Adama i Evu da poslušaju Njegovu volju, Bog im zapravo govori: Ja sam vaš Stvoritelj i oblikovao sam vas na svoju sliku. Ja održavam vaš život jer zahvaljujući meni, živite, mičete se i jeste. Osigurao sam sve što je potrebno za vašu dobrobit i sreću (hranu, dom, ljudsko društvo) i postavio sam vas za vladare ovoga svijeta, neposredno ispod mene. Ako ste spremni potvrditi taj odnos sa mnom zato što me volite, ja ću biti vaš Bog, a vi ćete biti moja djeca. A taj odnos i povjerenje koje on podrazumijeva možete potvrditi jednostavno tako što ćete poslušati tu određenu zapovijed.

Na kraju krajeva, naš odnos s Bogom može biti djelotvoran i trajan jedino ako slobodno odlučimo prihvatiti Njegovu volju. Odbacivanjem Njegove volje mi u biti proglašavamo svoju neovisnost o Njemu. To ukazuje na mišljenje da nam On nije potreban. Takav izbor vodi k spoznaji zla, a zlo vodi u otuđenost, usamljenost, nezadovoljstvo i smrt.

`Bog je Adama i Evu stavio na ispit odanosti i vjere. Hoće li biti odani svojem Stvoritelju koji im je osigurao sve što im je potrebno i pružio im, osim toga, čitav svijet za uživanje, ili će krenuti vlastitim putem, neovisno o Njegovoj volji? Hoće li imati dovoljno vjere u Njega da bi Ga držali za riječ? Njihova odanost i vjera bile su ispitane kraj stabla spoznaje dobra i zla. Na koji se način i mi svakodnevno suočavamo sa sličnim ispitima? U kojem je smislu Božji zakon sličan zapovijedi u Postanku 2,16.17?`