---
title: 'Prekid Odnosa'
date: 01/04/2021
---

**Skloni smo vjerovati ljudima koje poznajemo, dok prema ne-poznatima nagonski osjećamo nepovjerenje. Bilo bi, dakle, prirodno da je Eva pokazala nepovjerenje prema Sotoni. Osim toga, bilo kakav izravni napad na Boga trebao ju je navesti da zauzme obrambeni stav. Međutim, koje je korake Sotona poduzeo da bi zaobišao Evine prirodne obrambene mehanizme? (Postanak 3,1-6)**

“Koliko god žalosno bilo Evino prestupanje, koliko je god jada moglo nanijeti čovječanstvu, njezin izbor nije nužno podrazumijevao kaznu za čitav ljudski rod zbog njezinog grijeha. Međutim, posljedica Adamove svjesne odluke, usprkos jasnom razumijevanju Božje izričite zapovijedi, bila je da su grijeh i smrt postali neizbježna sudbina čovječanstva. Eva je bila prevarena, Adam nije.” (The SDA Bible Commentary, sv. 1, str. 231)

Kao posljedica toga otvorenog prijestupa i nepoštovanja Božje za-povijedi, odnos između Boga i čovječanstva bio je prekinut. Umjesto slobodnog zajedništva s Bogom, pretvorio se u bijeg od Njegove prisutnosti (Postanak 3,8-10). Otuđenost i odvajanje zamijenili su druženje i zajedništvo. Pojavio se grijeh, a s njim i sve njegove ružne posljedice. Da nešto nije poduzeto, ljudski rod bio bi osuđen na vječnu propast.

`Koje je riječi nade i obećanja Bog izgovorio usred te tragedije? Postanak 3,15.`

Božje neočekivane proročke riječi koje bude nadu, govore o neprija-teljstvu između zmije i žene, između ženinog i zmijinog potomstva. Ono će dostići vrhunac u pobjedonosnoj pojavi ženinog Potomka, Mesije, koji će zadati smrtonosni udarac Sotoni zgazivši njegovu glavu, dok će Ga on zauzvrat moći samo ujesti u petu.

U svojoj potpunoj bespomoćnosti Adam i Eva dobili su nadu na osnovi tog mesijanskog proročanstva, nadu koja će preobraziti njihov život zato što im je tu nadu Bog dao i potvrdio. To obećanje o Mesiji i konačnoj pobjedi, koliko god nejasno zvučalo u tom trenutku, raspršilo je tamu u koju ih je grijeh gurnuo.

`Pročitajte Postanak 3,9, gdje Bog pita Adama: “Gdje si?” Bog je, naravno, znao gdje su oni. Njegove riječi, umjesto da budu pune osude, trebale su ljudska bića mučena krivnjom vratiti k Njemu. Ukratko, Božje prve riječi palom čovječanstvu bile su praćene nadom u Njegovu milost. Na koje načine čak i danas vidimo da nas Bog nastoji privući k svojoj milosti?`