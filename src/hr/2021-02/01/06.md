---
title: 'Narušený Vzťah A Nová Nádej'
date: 01/04/2021
---

> <p></p>
> Žena videla, že by bolo dobré jesť zo stromu, lebo strom je na pohľad lákavý a na získanie múdrosti vábivý. Vzala z jeho ovocia, jedla, potom dala aj svojmu mužovi, ktorý bol s ňou, a jedol aj on.  

> <p></p>
> <sup>14</sup>Hospodin, Boh, povedal hadovi: „Pretože si to urobil, budeš prekliaty, vyvrhnutý spomedzi všetkého dobytka a všetkých divých zvierat. Budeš sa plaziť po bruchu a hltať prach po všetky dni svojho života. <sup>15</sup>Nepriateľstvo ustanovujem medzi tebou a ženou, medzi tvojím potomstvom a jej potomstvom; ono ti rozšliape hlavu, ty mu však zraníš pätu!“ 

**Osobné štúdium**

Aj keď bolo Evino previnenie závažné a mohlo priniesť nešťastie pre celé ľudstvo, jej rozhodnutie nevyhnutne neznamenalo trest pre celé ľudské pokolenie. Bolo to premyslené Adamovo rozhodnutie, ktoré spôsobilo, že hriech a smrť nevyhnutne zasiahli ľudstvo. Adam chápal jasný Boží príkaz zrejme viac ako Eva. Eva bola oklamaná satanom, ale Adam nie.

V dôsledku tohto jasného previnenia a nedbalého postoja voči Božiemu príkazu sa narušil vzťah medzi Bohom a človekom. Úprimné priateľstvo s Bohom sa zmenilo na útek zo strachu z jeho prítomnosti. Spoločenstvo a priateľstvo nahradilo odcudzenie a chlad. Objavil sa hriech a s ním všetky jeho odporné následky. Ak sa niečo nestane, ľudstvo čaká večná skaza.

`Aký význam pre človeka a pre satana mali slová vyslovené Bohom v raji? 1 Moj 3,15`

Úžasné slová prorockej nádeje hovoria o tom, že Boh položí nepriateľstvo medzi hada a ženu, medzi jej potomstvo a jeho potomstvo. Toto nepriateľstvo vyvrcholí, keď sa zjaví predstaviteľ potomstva ženy – Mesiáš, ktorý satanovi zasadí smrteľný úder do hlavy, kým satan mu poraní len pätu.

Toto mesiášske zasľúbenie bolo pre Adama a Evu v ich bezvýchodiskovej situácii nádejou, ktorá zmenila ich život. Sám Boh im dal nádej a dbal na jej naplnenie. Zasľúbenie Mesiáša a konečného víťazstva, aj keď to vtedy ešte celkom nechápali, ich povznieslo z temnoty, v ktorej sa pádom do hriechu ocitli a obnovilo ich vzťah s Bohom – vzťah lásky a milosrdenstva, odpustenia a spasenia.

**Aplikácia**

`Zamysli sa nad tým, prečo Pán Boh volal na človeka „Kde si?“(1 Moj 3,9). Ako by si mu na túto otázku odpovedal dnes? Čo pre teba znamená jeho ponuka novej šance a nádeje?`