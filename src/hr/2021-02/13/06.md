---
title: 'Nová Zmluva A Naše Poslanie'
date: 24/06/2021
---

> <p></p>
> <sup>18</sup>Ježiš pristúpil a povedal im: „Daná mi je všetka moc na nebi aj na zemi. <sup>19</sup> Choďte teda a získavajte mi učeníkov vo všetkých národoch a krstite ich v mene Otca i Syna i Svätého Ducha <sup>20</sup> a naučte ich zachovávať všetko, čo som vám prikázal. A hľa, ja som s vami po všetky dni až do konca sveta.“ 

**Osobné štúdium**

Ľudia na celom svete zápasia s tým, čo juhoafrický spisovateľ Laurens van der Post nazval „bremenom nezmyselnosti“. Ľudia, ktorí dostali dar života, často nevedia, čo s ním, nevedia, aký zmysel má ich život a ako ho využiť. Je to akoby ste niekomu dali knižnicu plnú vzácnych kníh, ale ten človek ich nečíta, ale rozkladá nimi oheň. Aké strašné plytvať niečím takým vzácnym!

Nie je to však jediný problém, s ktorým musí novozmluvný kresťan zápasiť. Radovať sa vedia tí, čo poznajú (a osobne prežili) úžasnú správu o ukrižovanom a zmŕtvychvstalom Spasiteľovi, ktorý zomrel za hriechy všetkých. Vzhľadom na jasnú výzvu z Mt 28,19.20 má život veriaceho človeka svoje poslanie a zmysel – hlásať svetu nádhernú pravdu o tom, čo sme prežili s Ježišom Kristom. Je to veľká prednosť! Väčšina z toho, čo na tomto svete robíme, sa skončí, keď sa skončí tento svet. Šírenie evanjelia je však poslanie, ktorého následky siahajú až do večnosti. Boh nám dal jasný príkaz. Nech je naše postavenie v živote akékoľvek, nech máme akékoľvek nedostatky – všetci máme splniť určitú úlohu.

**Aplikácia**

`Byť kresťanom, Ježišovým nasledovníkom, znamená byť tým, kto prijal jeho poverenie. Poznáš svoju úlohu? Vieš, čo od teba tvoj Pán očakáva? Počítaš s jeho mocou a pomocou?`