---
title: 'Novi Savez I Misija'
date: 24/06/2021
---

**“Zato idite i učinite sve narode učenicima mojim! Krstite ih u ima Oca i Sina i Duha Svetoga! Učite ih da vrše sve što sam vam zapovjedio! Ja sam s vama u sve vrijeme do svršetka svijeta.” (Matej 28,19.20)**

Širom svijeta ljudi se uvelike bore s onim što je južnoafrički pisac Laurens Van Der Post nazvao “teretom besmisla”. Ljudi imaju dar života, ali ne znaju što bi s njim, ne znaju koja je svrha tog dara niti kako ga upotrijebiti. To je kao da nekome poklonite knjižnicu punu rijetkih knjiga, ali ta osoba uopće ne čita knjige, već ih koristi za potpalu. Kakvo strašno uništavanje nečega tako dragocjenog!

Za novozavjetnog kršćanina, međutim, to nije problem s kojim se treba boriti. Naprotiv, oni koji znaju i koji su osobno doživjeli čudesnu vijest o raspetom i uskrslom Spasitelju koji je umro za grijehe svakog ljudskog bića na Zemlji da bi svi mogli imati vječni život — oni se raduju. S obzirom na nedvosmislen poziv u Mateju 28,19.20, vjernik nesumnjivo ima poslanje i svrhu u životu — navješćivati svijetu čudesnu istinu o Kristu Isusu koju je osobno doživio. Skoro sve drugo što radimo na ovom svijetu završit će se kad i ovaj svijet. Ali objavljivanje Evanđelja drugima ostavit će trag za vječnost. Razgovarajte o misiji i osjećaju svrhe!

`Podijelite današnji uvodni tekst na više dijelova. Što nam sve Isus konkretno kaže da radimo i što svaka od tih pojedinosti podrazumijeva? Koje bi nam obećanje trebalo uliti vjeru i hrabrost da učinimo ono što zapovijeda Krist?`

`Kao novozavjetnim kršćanima, dan nam je jasan nalog od samoga Gospodina. Tko god mi bili, kakav god položaj u svijetu imali, kakva god ograničenja trpjeli, svi možemo odigrati svoju ulogu. Činite li vi nešto? Biste li mogli učiniti više? Što bi vaš razred mogao učiniti zajedno kako bi imao veću ulogu u tom djelu?`