---
title: Radosť
date: 20/06/2021
---

> <p></p>
> <sup>1</sup>Čo bolo od počiatku, čo sme počuli, čo sme na vlastné oči videli, na čo sme hľadeli a čoho sa naše ruky dotýkali, to vám zvestujeme: Slovo života. <sup>2</sup> A ten život sa zjavil; my sme ho videli, svedčíme o ňom a zvestujeme vám večný život, ktorý bol u Otca a zjavil sa nám. <sup>3</sup> Čo sme teda videli a počuli, hlásame aj vám, aby ste aj vy mali spoločenstvo s nami. My však máme spoločenstvo s Otcom a jeho Synom Ježišom Kristom. <sup>4</sup> Toto píšeme, aby naša radosť bola úplná.  

**Osobné štúdium**

`Čo Jána napĺňalo radosťou a čo prial aj ostatným? 1 Jn 1,1–5`

„Toto píšeme, aby naša (prípadne „vaša“) radosť bola úplná.“ Niekoľkými jednoduchými slovami Ján vyjadruje, čo je prednosťou tých, čo uzavreli zmluvu s Bohom – radosť.

Ako kresťania často hovoríme, že sa nemáme riadiť našimi pocitmi, že viera nie je pocit a že by sme mali svoje pocity ovládať. Zároveň však musíme povedať, že bez pocitov, emócií a nálad by sme vlastne ani ľuďmi neboli. Svoje pocity nemôžeme poprieť; potrebujeme ich pochopiť, dať im miesto, ktoré im patrí. Poprieť ich by znamenalo popierať, že sme ľudia.

Ján bol jedným z dvanástich. Takmer od začiatku Ježišovho verejného pôsobenia bol s ním; bol svedkom najväčších udalostí – bol pod krížom, v Getsemanskej záhrade, pri premenení. Ako očitý svedok mohol o tom právom hovoriť.

Všimnime si však, že neupozorňuje na seba. Zdôrazňuje, čo Ježiš urobil pre svojich učeníkov, aby mohli mať spoločenstvo nielen navzájom, ale aj s Bohom. Prostredníctvom Ježiša môžeme nadviazať úzky vzťah s Bohom – a dôsledkom tohto spoločenstva a vzťahu je – radosť. Ján chce, aby sme si uvedomili, že to, čo o Ježišovi čítame, je pravda. On ho totiž videl, dotýkal sa ho a počúval ho. A tak aj my môžeme vstúpiť do radostného spoločenstva s nebeským Otcom, ktorý nás miluje a prostredníctvom svojho Syna sa nám dáva.

**Aplikácia**

`V našom biblickom texte Ján prináša svoje svedectvo o tom, čo mu dáva vedomie Božej lásky a to, že poznal Ježiša osobne. Aké svedectvo vydávaš ty o svojom vzťahu s Ježišom? Čo môže posilniť tvoju radosť v Pánovi?`