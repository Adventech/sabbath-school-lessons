---
title: Radost
date: 20/06/2021
---

**“Mi vam ovo pišemo da naša radost bude potpuna.” (1. Ivanova 1,4)**

Pogledajte što je Ivan tu napisao. U par jednostavnih riječi izrazio je nešto što bi trebalo biti jedna od velikih prednosti koje mi kao narod Saveza imamo, a to je obećanje o radosti.

Kao kršćanima, često nam se govori da se ne trebamo povoditi za osjećajima, da vjera nisu osjećaji, da trebamo vladati svojim osjećajima — i sve je to točno. Ali s druge strane, mi ne bismo bili ljudska bića kad ne bismo imali osjećaje. Mi ih ne možemo nijekati. Ono što trebamo učiniti jest da ih razumijemo, da im dodijelimo odgovarajuću ulogu i da, koliko god je moguće, njima vladamo. Ali nijekati ih značilo bi odreći se vlastite ljudskosti (mogli bismo isto tako reći krugu da ne smije biti zaobljen). I kao što nam kaže i uvodni redak, ne samo da trebamo njegovati osjećaje (u ovom slučaju radost), već oni trebaju biti potpuni. To ne zvuči baš kao da bi osjećaje trebalo nijekati, zar ne?

`Pročitajte kontekst uvodnog retka, počevši od početka poglavlja. O čemu je to Ivan pisao prvim kršćanima, zbog čega je želio da njihova radost bude potpuna? I zašto im je to trebalo donijeti radost?`

Ivan je bio član prvobitne Dvanaestorice. On je bio tamo skoro od samog početka Kristove troipolgodišnje službe, kao svjedok nekih od najčudesnijih događaja iz Isusovog života (bio je pod križem, u Getse- maniju, kao i na Gori preobraženja). Dakle, kao očevidac bio je itekako pozvan da govori na tu temu.

Ipak zapazite da on ne stavlja naglasak na sebe, nego na ono što je Isus učinio za učenike kako bi oni sada mogli imati zajedništvo ne samo jedni s drugima, već i sa samim Bogom. Isus nam je omogućio da ostvarimo taj blizak odnos s Gospodinom, a jedan od rezultata tog zajedništva — tog odnosa — jest radost. Ivan je želio da ljudi znaju da je ono što su čuli o Isusu točno (on Ga je vidio, dodirivao, osjetio, slušao), te da i oni mogu ostvariti radostan odnos sa svojim nebeskim Ocem koji ih voli i koji je preko svojeg Sina dao sebe za njih.

`U određenom smislu, Ivan iznosi svoje osobno svjedočanstvo. Kakvo je naše svjedočanstvo o osobnom odnosu s Isusom? Kako biste mogli doprinijeti da se uveća nečija radost u Gospodinu, kao što je Ivan učinio u ovom tekstu?`