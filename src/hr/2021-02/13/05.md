---
title: 'Novi Savez I Vječni život'
date: 23/06/2021
---

**“Ja sam uskrsnuće i život — reče joj Isus. — Tko vjeruje u mene, ako i umre, živjet će.” (Ivan 11,25.26)**

Vječni život ima dvije dimenzije. Sadašnja dimenzija donosi vjerniku iskustvo izobilnog života (Ivan 10,10), što obuhvaća mnoga obećanja koja su nam dana za sadašnji život.

Buduća dimenzija je, naravno, vječni život — obećanje o uskrsnuću tijela (Ivan 5,28.29; 6,39). Premda je još uvijek u budućnosti, to je događaj koji svemu drugom daje vrijednost, događaj koji kruni sve nade koje imamo kao kršćani.

`Proučite današnji uvodni redak. Što Isus tu govori? Gdje se nalazi vječni život? Kako razumijemo Njegove riječi da će oni koji žive i vjeruju u Njega, čak i ako umru, živjeti? (Vidi Otkrivenje 2,11; 20,6.14; 21,8)`

Naravno, svi mi umiremo, ali prema Isusu ta smrt je samo san, privremeni prekid koji će se — za one koji vjeruju u Njega — završiti uskrsnućem u život. Kad se Krist vrati, mrtvi u Njemu ustat će u bes-mrtnost, dok će Njegovi živi sljedbenici, u tren oka, biti preobraženi u besmrtnost. I mrtvi i živi koji su u Kristu posjedovat će istu vrstu uskrslog tijela. Za Božji narod besmrtnost počinje u tom trenutku. Kakva je radost već sada znati da naš kraj nije u grobu, već da kraja nema, da ćemo svi dobiti vječni život koji traje zauvijek.

“Krist je postao jedno tijelo s nama, da bismo mi mogli postati jedan duh s Njim. Posredovanjem ovog jedinstva ustat ćemo iz groba — ne samo kao izraz Kristove sile, nego zato što je Njegov život vjerom postao našim životom. Oni koji promatraju Krista u Njegovom pravom karakteru i primaju Ga u srce, imaju vječni život. Krist prebiva u nama Duhom, a Božji Duh, primljen vjerom u srce, začetnik je vječnog života.” (Ellen G. White, Isusov život, str. 312; u izvorniku 388)

`Na koje načine možemo već sada uživati u prednostima vječnog života? Drugim riječima, što nam to obećanje već danas pruža? Zapišite neke prednosti koje to obećanje o vječnom životu pruža vama osobno u vašoj svakodnevici. Kako biste mogli primiti tu nadu i obećanje i podijeliti ih s nekim tko se bori, možda čak i sa smrću nekog od najmilijih?`