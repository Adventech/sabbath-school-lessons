---
title: 'Oslobođeni Krivnje'
date: 21/06/2021
---

**“Zato sad nema nikakve osude onima koji su u Kristu Isusu, i ne hode po tijelu, nego po Duhu.” (Rimljanima 8,1 — Šarić)**

Jedna mlada žena bila je okrutno ubijena, a počinitelj je ostao nepoznat. Ali policija mu je namjestila zamku postavivši skriveni mikrofon na njezin grob. Jedne večeri, mnogo mjeseci nakon njezine smrti, grobu je prišao mladi muškarac i plačući, na koljenima, preklinjao ženu da mu oprosti. Policija ga je, naravno, pošto je preslušala njegove riječi, uhitila zbog ubojstva.

Što je natjeralo tog čovjeka da dođe na grob? Bila je to krivnja, što drugo?

Premda nitko od nas, naravno, nije učinio ništa toliko loše kao taj mladić (ili se bar nadamo da nismo), svi mi nosimo krivnju, svi smo učinili nešto čega se stidimo, što bismo željeli ispraviti, a ne možemo.

Ali zahvaljujući Isusu i krvi novoga Saveza, nitko od nas ne mora živjeti sa stigmom krivnje. Prema današnjem uvodnom retku, za nas nema osude. Vrhovni Sudac proglasio je da nismo krivi i gleda na nas kao da nismo ni učinili to zbog čega se osjećamo krivim.

`Kako nam sljedeći redci pomažu da razumijemo Rimljanima 8,1: Ivan 5,24; Rimljanima 3,24.25; 2. Korinćanima 5,21?`

Jedno od velikih obećanja povezanih sa životom u zavjetnom odnosu s Gospodinom jest što više ne moramo živjeti pod teretom krivnje. Zahvaljujući krvi Saveza, s nas — koji odlučimo stupiti u Savez s Bogom i pridržavati se uvjeta: vjere, pokajanja, poslušnosti — teret krivnje može biti skinut. Kad nam Sotona pokuša došapnuti da smo zli i pokvareni, da smo odviše grešni da bi nas Bog prihvatio, možemo učiniti isto što je Isus učinio kad Ga je Sotona kušao u pustinji: možemo citirati Sveto pismo, a jedan od najboljih redaka u takvim prilikama je Rimljanima 8,1. To ne znači da niječemo postojanje grijeha u svojem životu, već da, zahvaljujući zavjetnom odnosu koji imamo s Gospodinom, mi više ne živimo pod osudom grijeha. Isus je platio kaznu za nas i On sada stoji u Očevoj prisutnosti prinoseći vlastitu krv za nas, nudeći svoju pravednost umjesto naših grijeha.

`Što se mijenja u vašem životu zato što vam je Gospodin oprostio, bez obzira na grijeh koji ste počinili? Kako vam ta činjenica pomaže da se nosite s onima koji su sagriješili protiv vas? Kako bi to trebalo utjecati na vaše postupanje prema tim ljudima?`
`