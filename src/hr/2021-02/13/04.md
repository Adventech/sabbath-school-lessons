---
title: 'Novi Savez I Novo Srce'
date: 22/06/2021
---

**“Da Krist stanuje u vašim srcima po vjeri; da u ljubavi uvriježeni i utemeljeni budete sposobni shvatiti zajedno sa svim svetima koja je tu širina, duljina, visina i dubina, i upoznati ljubav Kristovu koja nadilazi spoznaju; da budete ispunjeni do sve punine koja dolazi od Boga.” (Efežanima 3,17-19)**

Kao što smo vidjeli u prethodnim poukama u ovom tromjesečju, u novom Savezu Gospodin stavlja Zakon u naše srce (Jeremija 31,31-33). I ne samo što je Zakon tu, u našem srcu, već je, prema današnjem naslovnom retku, tu i Krist, što je, naravno, potpuno logično, jer su Krist i Njegov Zakon blisko povezani. Prema tome, s Kristovim Zakonom u srcu, i s Kristom koji također tu boravi, dolazimo do još jedne velike koristi od Saveza, a to je novo srce.

`Zašto nam je potrebno novo srce? Koje će se promjene vidjeti kod onih koji imaju novo srce?`

Pročitajte ponovno uvodni redak za današnji odsjek. Zapazite da Pavao naglašava ljubav, rekavši da moramo biti “uvriježeni i utemeljeni” u njoj. Te riječi podrazumijevaju postojanost, čvrstinu i trajnost koje se nalaze u osnovi ljubavi. Naša vjera ne znači ništa ako nije uvriježena u ljubavi prema Bogu i ljubavi prema drugima (Matej 22,37-39; 1. Ko- rinćanima 13). Ta ljubav se ne javlja sama po sebi. Naprotiv, ona se javlja zato što dobivamo letimičan uvid u Božju ljubav prema nama (ljubav koja “nadilazi spoznaju”) kakva se pokazala preko Isusa. Naš život se mijenja, naše srce biva promijenjeno i mi postajemo novi ljudi s novim mislima, željama i ciljevima. Mi odgovaramo na Božju ljubav tako što ona mijenja naše srce i ulijeva nam ljubav prema drugima. Možda Pavao misli na to, makar djelomično, kad kaže da trebamo biti ispunjeni do sve punine “koja dolazi od Boga”.

`Pročitajte 1. Ivanova 4,16. Na koji je način ovaj redak povezan s onim o čemu Pavao piše u Efežanima 3,17-19?`

``Što možete učiniti da se obećanja koja smo danas proučavali ispune u vama? Ima li nečega što trebate promijeniti, nečega što vas možda sprečava da budete ispunjeni “do sve punine koja dolazi od Boga” (Efežanima 3,19)? Napravite listu promjena koje trebate unijeti u svoj život. Napravite jednu takvu listu za sebe, i jednu koju biste, ako vam nije nelagodno, mogli podijeliti s razredom. Kako možete pomoći jedni drugima da izvršite nužne promjene?`