---
title: 'Nová Zmluva A Nové Srdce'
date: 22/06/2021
---

> <p></p>
> <sup>17</sup>... a aby Kristus skrze vieru prebýval vo vašich srdciach, aby ste tak zakorenení a upevnení v láske <sup>18</sup> mohli so všetkými svätými pochopiť, aká je to šírka, dĺžka, výška a hĺbka, <sup>19</sup> a poznať Kristovu lásku, ktorá prevyšuje poznanie, a tak aby ste sa dali naplniť celou Božou plnosťou. 

**Osobné štúdium**

`Aká zmena nastane u tých, ktorí majú nové srdce? Ef 3,17–19`

Ako sme už povedali, v novej zmluve Boh vloží zákon do nášho srdca. (Jer 31,31–33) V našom srdci však nie je len zákon. V texte čítame, že tam prebýva aj Kristus. (Grécke sloveso preložené ako „prebývať“ znamená tiež „usadiť sa“, čo vyjadruje myšlienku stálosti.) Kristus a jeho zákon sú totiž vo veľmi úzkom spojení. Ak je v našom srdci Kristus a jeho zákon, budeme mať zo zmluvy jedno z najväčších požehnaní – nové srdce.

Všimni si, že Pavol v úvodnom verši zdôrazňuje prvok lásky. Hovorí, že v nej musíme byť „zakorenení a upevnení“. Tieto slová predstavujú stabilitu, pevnosť a stálosť v základoch lásky. Naša viera neznamená nič, ak nie je zakorenená v láske k Bohu a v láske k blížnym. Láska neprichádza do vzduchoprázdna. Naopak, prostredníctvom Ježiša Krista sa prejavila Božia láska k nám (láska, ktorá prevyšuje poznanie). V dôsledku toho nastala v našom živote zmena. Stali sme sa novými ľuďmi s novými myšlienkami, túžbami a cieľmi. Taká je naša odpoveď na Božiu lásku, ktorá mení srdce a prebúdza v nás lásku k druhým. Azda toto mal Pavol na mysli, keď hovoril o tom, že máme byť naplnení „celou Božou plnosťou“.

**Aplikácia**

`Čo môžeme urobiť, aby sa tieto zasľúbenia naplnili pri nás? Potrebujeme niečo zmeniť, aby sme mohli byť v živote naplnení „Božou plnosťou“ (v.19)?`