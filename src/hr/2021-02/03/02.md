---
title: 'Načelo Grijeha'
date: 11/04/2021
---

**Postanak 6,5**

Prema Božjim riječima, na kraju stvaranja sve “bijaše veoma dobro” (Postanak 1,31). A onda je došao grijeh i slika se bitno promijenila. Stvari više nisu bile “veoma dobre”. Božje uređeno stvaranje bilo je oštećeno grijehom i svim njegovim gnusnim posljedicama. Do Noinog vremena pobuna je već dostigla strašne razmjere. Zlo je potpuno obuze- lo ljudski rod. Premda nam Biblija ne daje mnogo pojedinosti (više o tome vidi u knjizi Ellen G. White Patrijarsi i proroci, str. 66—68; u izvorniku 90—92), grijesi i pobuna bili su takvi da ni strpljivi Bog, pun ljubavi i uvijek spreman da oprosti, to više nije mogao trpjeti.

`Kako je sve tako brzo moglo krenuti po zlu? Odgovor možda i nije tako teško naći. Promatrajući vlastite grijehe, koliko ljudi danas postavlja isto pitanje: Kako je sve tako brzo krenulo po zlu?`

**Potražite retke koje navodimo u nastavku. Zapišite poruku svakog od njih. Uočite postojano napredovanje grijeha:**

`1)	Postanak 3,6`

`2)	Postanak 3,11-13` 	

`3)	Postanak 4,5` 	

`4)	Postanak 4,8` 	

`5)	Postanak 4,19` 	

`6)	Postanak 4,23` 	

`7)	Postanak 6,2` 	

`8)	Postanak 6,5.11` 	

Stanje opisano u Postanku 6,5.11 nije se pojavilo bez razloga. Njemu prethodi određena povijest. Taj strašni ishod imao je svoj uzrok. Grijeh je postupno postajao sve gori. To je za njega znakovito. Grijeh nije kao posjekotina ili rana koja zacjeljuje sama od sebe. Naprotiv, on se, ako ga ne obuzdamo, umnožava sve dok ne dovede do propasti i smrti. Ne moramo zamišljati kako je izgledao život prije potopa da bismo to načelo vidjeli na djelu. On je i sada prisutan svuda oko nas.

Nije čudo što Bog mrzi grijeh. Nije čudo što će grijeh, prije ili poslije, biti iskorijenjen. Pravedni Bog pun ljubavi nema drugog izbora.

Dobra je vijest da Bog želi spasiti grešnike bez obzira na to što želi uništiti grijeh. U tome je srž Saveza.