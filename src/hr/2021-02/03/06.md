---
title: '“samo Noa Ostade”'
date: 15/04/2021
---

**“Istrijebi se svako biće s povrsja zemaljskog: čovjek, životinje, gmizavci i ptice nebeske, sve se izbrisa sa zemlje. Samo Noa ostade i oni što bijahu s njim u korablji.” (Postanak 7,23)**

Ovdje se prvi put javlja pojam “ostatka” u Svetome pismu. Riječ koja se prevodi kao “ostade” potječe od druge riječi čiji se korijenski oblici često upotrebljavaju u Starome zavjetu gdje se iznosi misao o ostatku.

“Zato me Bog poslao pred vama da vam se sačuva ostatak na zemlji te da vam život spasi velikim izbavljenjem.” (Postanak 45,7)

“Koji ostanu na Sionu i prežive u Jeruzalemu, zvat će se sveti i bit će upisani da u Jeruzalemu žive.” (Izaija 4,3)

“U dan onaj: Jahve će drugi put ruku pružiti da otkupi Ostatak svoga naroda.” (Izaija 11,11)

U svim ovim slučajevima, riječi označene kurzivom povezane su s izrazima sličnima riječi “ostade” koju nalazimo u Postanku 7,23.

`Pročitajte Postanak 7,23. Kako razumijete pojam ostatka koji se tu spominje? Koje su okolnosti dovele do pojave ostatka? Kako se Savez uklapa u pojam ostatka?`

U vrijeme potopa, Stvoritelj ovoga svijeta postao je Sudac svijetu. Sveopći sud koji se približavao pokrenuo je pitanje hoće li sav život na Zemlji — čak i ljudski — biti uništen. Ako neće, tko će preživjeti? Tko će biti ostatak?

U ovom slučaju bili su to Noa i njegova obitelj. Međutim, Noino spasenje bilo je povezano sa savezom koji je Bog uspostavio s njim (Postanak 6,18) — savezom koji je pokrenuo i proveo milostivi i milosrdni Bog. Preživjeli su samo zahvaljujući onome što je Bog učinio za njih, bez obzira na to koliko je njihova suradnja bila važna. Kakve god su bile Noine obveze Saveza i koliko god ih je on vjerno provodio, njegova jedina nada bila je u Božjoj milosti.

`Na osnovi našeg razumijevanja događaja posljednjih dana, što uključuje i vrijeme kada će Bog ponovno imati svoj Ostatak (vidi Otkrivenje 12,17), koje nam sličnosti s izvještajem o Noi mogu pomoći u pripremi da budemo dio tog ostatka? Na koji način svakodnevno donosimo odluke koje bi mogle odrediti na kojoj ćemo se strani konačno naći u to vrijeme?`