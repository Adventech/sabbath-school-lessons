---
title: '„...Ostal Iba Noach“'
date: 15/04/2021
---

> <p></p>
> Boh zahubil všetky bytosti, čo boli na povrchu zeme: ľudí, dobytok, plazy a nebeské vtáctvo. Všetko bolo vyhubené zo zeme, ostal iba Noach a to, čo bolo s ním v korábe. 

**Osobné štúdium**

V tomto verši nachádzame prvú zmienku o koncepte „ostatku“ v Písme. Výraz „ostal“ pochádza z ďalšieho slova, ktorého koreň (šar) je v Starej zmluve použitý na miestach, kde sa hovorí o Božom ostatku.

„A Boh ma poslal pred vami položiť vám stranou zbytok na zemi a zachovať vám ho pri živote. Bolo to na veľkú záchranu.“ (1 Moj 45,7; ROH)

„Kto zostane na Sione a kto prežije v Jeruzaleme, bude sa volať svätým. Všetci, čo sú zapísaní v Jeruzaleme pre život.“ (Iz 4,3)

„A stane sa toho dňa, že Pán po druhé priloží svoju ruku, aby si dobyl ostatok svojho ľudu, ktorý ponechaný súc pozostane...“ (Iz 11,11; ROH)

Vo všetkých týchto prípadoch slová, vyznačené kurzívou, súvisia s výrazom „ostal“ z 1 Moj 7,23.

`Ako rozumieš na základe hore uvedených veršov slovu ostatok?`

`Ako súvisí zmluva s myšlienkou ostatku?`

Pri potope sa Stvoriteľ sveta stal aj Sudcom sveta. S blížiacim sa celosvetovým súdom vznikla otázka, či bude zničený všetok život na zemi, vrátane všetkých ľudí. Ak nie, kto zostane a prežije?

V tomto prípade to bol Noach so svojou rodinou. Noachova záchrana úzko súvisela so zmluvou, ktorú s ním Boh uzavrel. Jej pôvodcom a vykonávateľom bol láskavý a milostivý Boh. Akokoľvek dôležitá bola jeho spolupráca s Bohom, prežili len vďaka tomu, čo pre nich Boh urobil. Bez ohľadu na zmluvné záväzky a na to, ako verne a usilovne ich Noach splnil, jeho jedinou nádejou bola Božia milosť.

**Aplikácia**

`Aj v posledných dňoch bude mať Boh svoj ostatok. Ako rozumieš jeho poslaniu vo svetle príbehu o Noachovi? Bol to človek dokonalý? Aký bol jeho vzťah k druhým? Izoloval sa od nich, alebo im slúžil? V čom ťa môže inšpirovať?`