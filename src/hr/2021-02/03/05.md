---
title: 'Duga Kao Znak'
date: 14/04/2021
---

**“I reče Bog: ‘A ovo znamen je Saveza koji stavljam između sebe i vas i svih živih bića što su s vama, za naraštaje buduće: Dugu svoju u oblak stavljam, da zalogom bude Savezu između mene i zemlje.’” (Postanak 9,12.13)**

Malo je prirodnih fenomena koji su ljepši od duge. Tko se ne sjeća divljenja i ushićenja koje je osjetio kada je kao dijete prvi put vidio taj čudesni svjetlosni luk koji se savija preko neba kao neka prelijepa, tajanstvena vrata (ili možda kao opasač nekog klauna)? Čak i nama odraslima prizor tih raskošnih boja u oblacima oduzima dah. Nije nikakvo čudo što je duga i danas simbol za mnogo toga: od političkih organizacija, preko rock-grupa i kultova do turističkih agencija. Taj prelijepi obojeni luk još uvijek dotiče strune našeg srca i uma.

Naravno, upravo to je i bila Božja namjera.

`Što je prema Gospodnjim riječima duga trebala simbolizirati? Postanak 9,12-17`

Bog je rekao da će upotrijebiti dugu kao znak “Saveza svoga” (Postanak 9,15). Zanimljivo je da Bog i ovom prigodom upotrebljava riječ “Savez”, jer se taj Savez razlikovao od saveza koje nalazimo na drugim mjestima. Za razliku od Saveza s Abrahamom i Saveza sa Sinaja, ovdje nema jasno izraženih, konkretnih obveza od strane onih koji će imati koristi od tog Saveza (čak ni od Noe). Riječi koje Bog ovdje izgovara odnose se na sve ljude “i stvorenje svako živo” (Postanak 9,15), “i sva živa bića što su s vama, za naraštaje buduće” (Postanak 9,12). Božje riječi su sveopće, sveobuhvatne, bez obzira na to hoće li Mu netko biti poslušan ili ne. U tom smislu pojam saveza ovdje nije upotrijebljen na isti način kao na drugim mjestima u Bibliji gdje se govori o odnosu između Boga i ljudi.

`U kojem smislu ovaj Savez otkriva Božju milost? Tko je pokrenuo taj Savez? Tko je u njemu veliki dobrotvor?`

Premda se u tom Savezu, kako je ovdje prikazan, ne navode posebne obveze s naše strane (s Božje strane to je obećanje da nikad više neće uništiti svijet potopom), na koji bi način značenje simbola duge moglo utjecati na nas da živimo u poslušnosti Gospodinu? Drugim riječima, kad ugledamo dugu na nebu, podsjeti li nas to na neke naše obveze? Razmišljajte o cijelom kontekstu u kojem se duga prvi put pojavila i poukama koje možemo izvući iz tog izvještaja.