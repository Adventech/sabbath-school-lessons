---
title: 'Za Daljnje Proučavanje'
date: 16/04/2021
---

U knjizi Ellen G. White Patrijarsi i proroci pročitajte poglavlja “Potop”, str. 66—77 (u izvorniku 90—104), i “Poslije potopa”, str. 78—83 (u izvorniku 105—110).

“Duga, prirodni fizički fenomen, bila je prikladni simbol Božjeg obećanja da više nikad neće uništiti Zemlju potopom. S obzirom na to da su klimatski uvjeti na Zemlji bili potpuno drugačiji nakon potopa i da su kiše u najvećem dijelu svijeta zamijenile nekadašnju blagotvornu rosu koja je natapala tlo, trebalo je nešto poduzeti da se umiri strah koji bi ljudi mogli osjećati kad počne padati kiša. U toj prirodnoj pojavi duhovni um može vidjeti Božje otkrivenje sebe samog (vidi Rimljanima 1,20). Zato je duga za vjernika dokaz da će kiša donijeti blagoslov, a ne sveopće uništenje.” (The SDA Bible Commentary, sv. 1, str. 265)

**Pitanja za razgovor**

`1.	“U te dane zemlja je vrvjela, ljudi su se množili, svijet je rikao kao divlji bivol, i ta galama je probudila velikog boga. Enlil je to čuo i rekao na vijeću bogova: ‘Buka koju ljudi stvaraju postaje nepodnošljiva i san je nemoguć od sve te vike.’ Zato su se bogovi dogovorili da unište čovjeka.” (Priča o potopu iz Epa o Gilgamešu) Usporedite ovaj razlog za potop s razlogom koji je iznesen u Bibliji.`

`2.	Noa nije samo upozoravao svoj naraštaj na predstojeći Božji sud. Svrha njegovih upozorenja bila je da pomogne ljudima da osjete svoju potrebu za spasenjem. Zašto je istina o spasenju uglavnom nepopularna? Navedite neke razloge koji sprečavaju mnoge ljude da prihvate Božji plan za njihovo spasenje, a zatim razgovarajte o tim razlozima. Vidi Ivan 3,19; 7,47.48; 12,42.43; Jakov 4,4.`

**Zaključak:** U pouci za ovaj tjedan zapazili smo da su savezi koje je Bog sklopio s Noom prvi o kojima se u Bibliji izričito govori. Oni pokazuju Njegovo nesebično zalaganje za ljudski rod i želju da stupi u spasonosni odnos s čovjekom. Bog je iznova potvrdio svoj Savez s Noom, a upravo je privrženost Bogu sačuvala Nou od sveopćeg otpada i konačno spasila njega i njegovu obitelj od razornog suda tijekom potopa.

“Taj simbol (duga) u oblacima trebala je potvrditi vjerovanje svih i uspostaviti njihovo povjerenje u Boga, jer je to znak božanske milosti i dobrote prema čovjeku. Premda je Bog bio izazvan da potopom uništi svijet, Njegova milost još uvijek okružuje Zemlju.” (Ellen G. White, The Story of Redemption, str. 71)