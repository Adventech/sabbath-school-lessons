---
title: 'Savez S Noom'
date: 13/04/2021
---

**“A s tobom ću učiniti Savez; ti ćeš ući u korablju — ti i s tobom tvoji sinovi, tvoja žena i žene tvojih sinova.” (Postanak 6,18)**

U ovom retku nalazimo osnove biblijskog Saveza koji Bog uspostavlja s čovječanstvom: Bog i ljudski rod sklapaju sporazum. Vrlo jednostavno.

Ipak, tu ima više pojedinosti nego što se na prvi pogled vidi.

Za početak, tu je čimbenik poslušnosti s ljudske strane. Bog poziva Nou i njegovu obitelj da uđu u korablju. Oni trebaju učiniti svoj dio, a ako to ne učine, Savez se raskida. Ako se Savez raskine, oni će biti gubitnička strana jer su njegovi krajnji korisnici. Uostalom, da je Noa rekao “ne” Bogu, da se nije htio pridržavati Saveza ili da je rekao “da”, a poslije se predomislio, kakve bi to posljedice imalo po njega i njegovu obitelj?

`Bog upotrebljava izraz “svoj Savez”. Što nam to govori o naravi Saveza? Koliko bi drugačije bilo naše razumijevanje Saveza da ga je nazvao “naš Savez”?`

Koliko god ta konkretna situacija bila jedinstvena, u njoj zapažamo osnovni božansko-ljudski odnos koji Savez podrazumijeva. Uspostavljajući “svoj Savez” s Noom, Bog opet pokazuje svoju milost. Pokazuje da je spreman preuzeti inicijativu kako bi spasio ljudska bića od posljedica njihovih grijeha. Ukratko, na taj Savez ne smije se gledati kao na neku vrstu udruživanja ravnopravnih strana, pri čemu svaki sudionik ovisi o onom drugom. Mogli bismo reći da Bog “ima koristi” od tog Saveza, ali samo u bitno različitom smislu od onog koji vrijedi za ljude. Njegova korist ogleda se u tome što će oni koje voli dobiti vječni život — a to nije sitno zadovoljstvo za Gospodina (Izaija 53,11). Ali ne može se reći da On ima koristi u istom smislu kao mi koji smo primatelji svih prednosti koje taj Savez nosi.

Pokušajte si to predočiti na sljedeći način: Čovjek pada preko ograde broda usred oluje. Netko mu s palube dovikuje da će baciti uže za spašavanje kako bi ga izvukao. Međutim, onaj koji se našao u vodi mora sa svoje strane prihvatiti ponudu, što znači primiti uže koje će mu biti bačeno. Na to se u velikoj mjeri svodi savez između Boga i čovjeka.

`Kako vam ta slika pomaže da razumijete pojam milosti u okviru Saveza? Kako vam to pomaže da razumijete na čemu vaš odnos s Bogom treba zasnivati, čak i sada?`