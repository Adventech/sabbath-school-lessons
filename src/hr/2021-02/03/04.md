---
title: 'Zmluva S Noachom'
date: 13/04/2021
---

> <p></p>
> A postavím svoju smluvu s tebou, a vojdeš do korábu ty i tvoji synovia i tvoja žena i ženy tvojich synov s tebou. 

**Osobné štúdium**

V tomto verši nachádzame základy biblickej zmluvy, ktorú Boh uzavrel s ľudstvom: Boh a človek spolu uzavreli dohodu. Je to veľmi jednoduché.

Zmluva však zahrnuje viac prvkov. Predovšetkým je to prvok poslušnosti zo strany človeka. Boh hovorí Noachovi, že on a jeho rodina vstúpia do korábu. Svoju časť zmluvy musia splniť. Keby to neurobili, zmluva by prestala platiť. A keď je zmluva neplatná, sú stratení, pretože výhody zmluvy môžu využívať len vtedy, keď zmluva platí a rešpektuje sa.

`Prečo Boh zdôrazňuje, že je to jeho zmluva? (v.18; ROH) V čom by bol rozdiel, keby ju nazval „našou zmluvnou dohodou“?`

Zmluva vyjadruje jedinečný vzťah medzi Bohom a človekom. Boh zmluvou s Noachom opäť prejavuje svoju milosť. Ukazuje, že je iniciatívny a chce zachrániť ľudské bytosti od následkov ich hriechov. Na túto zmluvu sa nesmieme pozerať ako na spojenie dvoch rovnocenných, vzájomne závislých „partnerov“. Mohli by sme povedať, že aj Boh touto zmluvou „získava“. Je to však niečo úplne odlišné, než čo získavajú ľudia. Jeho „zisk“ spočíva v tom, že tým, ktorí ho milujú, dá večný život – dar, ktorý ho niečo stál. (Iz 53,11) Nechce nám to však povedať, že Boh získava rovnakým spôsobom ako my aj tie isté výhody, ktoré zo zmluvy vyplývajú pre nás. On je záchranca, my zachránení!

Predstavte si takúto situáciu: Námorník spadne počas búrky z lode do vody. Niekto na palube kričí, že mu hodí do vody záchranné lano a vytiahne ho. Námorník vo vode však musí súhlasiť, že splní svoju časť tejto „dohody“ – to znamená, že sa lana chytí a bude sa ho pevne držať.

**Aplikácia**

`Na čom by podľa teba mal byť založený vzťah k Bohu, aby zmluva s ním mala význam?`