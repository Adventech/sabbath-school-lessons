---
title: 'Veze Koje Nas Drže Zajedno'
date: 17/05/2021
---

**“Objavio vam je svoj Savez i naložio vam da ga vršite — Deset zapovijedi, što ih ispisa na dvije kamene ploče.” (Ponovljeni zakon 4,13)**

Koliko god mi naglašavali da je milost temelj Saveza i da je on uvijek rezultat pokazivanja Božje nezaslužene naklonosti prema onima koji stupe u odnos s Njim, milost nije dopuštenje za neposlušnost. Naprotiv, Savez i Zakon čine cjelinu. Oni su neodvojivi.

`Pogledajte uvodni redak. Na koji način on povezuje Savez i Zakon? Koliko je Zakon bitan za Savez?`

Kad razmišljate o tome što je Savez, Zakon kao njegov sastavni dio dobiva smisao. Ako razumijemo da je Savez između ostaloga odnos, onda moraju postojati određena pravila i granice. Koliko bi dugo trajao brak, prijateljstvo ili poslovni odnos kad ne bi bilo nikakvih granica ni pravila, bilo da se ona konkretno izražavaju ili prešutno podrazumijevaju? Zamislite da muž odluči naći ljubavnicu, da prijatelj posegne za novčanikom onoga drugog ili da poslovni suradnik bez dogovora s drugom stranom uključi nekoga trećeg u njihov zajednički pothvat. Takvi bi postupci narušili pravila, zakone i načela. Koliko bi dugo trajali odnosi u takvim okolnostima? Zato se moraju povući granice i postaviti pravila. Jedino tako se odnos može očuvati.

Različiti izrazi kao što su Zakon (Psalam 78,10), naredbe (Psalam 50,16), Savez (Psalam 25,10), zapovijedi (Psalam 103,18) i Božja riječ (Ponovljeni zakon 33,9) srodni su ili vrlo blisko povezani (čak i ako nemaju isto značenje) s riječju “Savez”. Zato se “riječi Saveza ovoga” (Jeremija 11,3.6.8) odnose na Božji zakon, uredbe, svjedočanstava i zapovijedi.

Božji Savez s Njegovim narodom Izraelom uključivao je različite zahtjeve koji su bili presudni za očuvanje tog posebnog odnosa koji je On želio uspostaviti s njima. Je li se danas nešto promijenilo?

`Sjetite se nekoga s kim imate blizak odnos. A sada zamislite što bi se dogodilo s tim odnosom ako ne biste bili ograničeni nikakvim pravilom, uredbom ni zakonom, već biste imali potpunu slobodu da činite što god želite. Čak i ako kažete da volite tu osobu i da će sama ta ljubav odrediti vaše ponašanje prema njoj, zašto su ipak potrebna pravila? Razgovarajte o tome. `