---
title: 'Za Daljnje Proučavanje'
date: 21/05/2021
---

U knjizi Ellen G. White Isusov život pročitajte poglavlje pod naslovom “Sukob”, str. 499—501 (u izvorniku 607,608), a u knjizi Patrijarsi i proroci poglavlje pod naslovom “Zakon i Savez”, str. 297—306 (u izvorniku 363—373).

Kako nam ulomak u Mateju 22,34-40 pomaže da bolje razumijemo (1) mjesto i ulogu Božjeg zakona u sklopu Njegovog Saveza i (2) misao da je Savez sinonim za odnos?

“Najprije mora postojati ljubav u srcu da bi se osoba mogla, Kristovom snagom i milošću, početi pridržavati propisa Božjeg zakona (usporedi Rimljanima 8,3.4). Poslušnost bez ljubavi isto je toliko nemoguća koliko i bezvrijedna. Ali tamo gdje je ljubav prisutna, osoba će automatski početi svoj život usklađivati s Božjom voljom izraženom u Njegovim zapovijedima.” (The SDA Bible Commentary, sv. 5, str. 484)

“U propisima svojega svetog Zakona Bog je dao savršeno pravilo za život. On je objavio da će ovaj Zakon, u kojem se ne može promijeniti ni jedna crtica ili kovrčica, do svršetka vremena zadržati zahtjeve u odnosu na ljudska bića. Krist je došao da uzveliča i proslavi Zakon. On je pokazao da je utemeljen na širokoj osnovi ljubavi prema Bogu i prema čovjeku i da je poslušnost svim njegovim propisima čovjekova dužnost. On je u svojem vlastitom životu dao primjer poslušnosti Božjem zakonu. U Govoru na gori pokazao je kako njegovi zahtjevi obuhvaćaju više od vanjskih postupaka i uzimaju u obzir misli i nakane srca. (Ellen G. White, Djela apostolska, str. 318; u izvorniku 505)

**Pitanja za razgovor**

`1.	Zašto nit ljubavi, u odnosu na uže straha, ima veću snagu da privuče ljudska bića Bogu?`

`2.	Zašto je zapovijed: “Ljubi Gospodina Boga svojega svim srcem svojim, svom dušom svojom i svom pameti svojom!” (Matej 22,37) — prva i najveća zapovijed?`

`3.	Simone Weil (francuska političarka) napisala je: “Red je prva od svih potreba.” (Citirano u Russell Kirk, The Roots of American Order, str. 3) Kako razumijete njezine riječi u kontekstu pouke za ovaj tjedan, pogotovo u odnosu na pojam Zakona?`

**Zaključak:** Božji zakon sastavni je dio Saveza. Da, to je pravi Savez milosti. Milost, međutim, nikada ne ukida potrebu za Zakonom. Naprotiv, Zakon je sredstvo putem kojeg se milost izražava i očituje u životu onih koji je prime. 