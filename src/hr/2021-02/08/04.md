---
title: 'Zakon Unutar Saveza'
date: 18/05/2021
---

**Ponovljeni zakon 10,12.13**

Čega se najprije sjetite kad pomislite na zakon? Policijski službenici, prometne kazne, suci i zatvor? Ili ograničenja, pravila, strogi roditelji i kazne? Ili možda pomislite na red, sklad, sigurnost? Možda čak i na... ljubav?

Hebrejska riječ tora, koja se u našoj Bibliji prevodi kao “zakon”, zapravo znači “nauk” ili “uputa”. Taj izraz može se odnositi na sve Božje upute, bilo moralne, građanske, društvene ili vjerske. On obuhvaća sve mudre savjete koje je Bog velikodušno dao svojem narodu kako bi mogao imati izobilan život, tjelesno i duhovno. Nije čudo što je psal- mist nazvao blaženim čovjeka koji “uživa u Zakonu Jahvinu, o Zakonu njegovu misli dan i noć” (Psalam 1,2).

Kad čitamo Zakon ili Toru — upute i nauk zabilježene u Petoknjižju, koji su postali dio Saveza s Izraelom — poseban dojam vrši širina spektra tih uputa. Zakon dotiče svaku pojedinost načina života u Izraelu — ratarstvo, građansku vlast, društvene odnose i bogoslužje.

`Zašto je, prema vašem mišljenju, Bog dao toliko uputa Izraelu? (Vidi Ponovljeni zakon 10,13.) U kojem su smislu te upute bile dane za njihovo dobro?`

Zakon je trebao pružati smjernice za novi život ljudskim sudionicima u Savezu. Zakon predočava sudionicima Saveza volju Boga, kojega pojedinac u punom smislu upoznaje poslušnošću po vjeri Njegovim zapovijedima i drugim izrazima Njegove volje.

Uloga Zakona unutar žive realnosti Saveza značila je da Izrael ne može slijediti putove drugih naroda. Oni nisu mogli živjeti samo u skladu s prirodnim zakonima, ljudskim potrebama, željama, pa čak ni društvenim, političkim i gospodarskim zahtjevima. Mogli su nastaviti živjeti kao Božji sveti narod, kraljevsko svećenstvo i posebno blago jedino na osnovi beskompromisne poslušnosti otkrivenoj volji Boga koji je uspostavio Savez u svim područjima života.

`Poput starog Izraela, i adventisti sedmoga dana, zahvaljujući suvremenom očitovanju proročkog dara, primili su širok spektar savjeta koji prožimaju svaku fazu kršćanskog življenja. Zašto bismo na te savjete trebali gledati kao na Božji dar, a ne kao na opasnost po slobodu mišljenja i ponašanja? U isto vrijeme, s kojim se opasnostima suočavamo ako taj dar pretvorimo u nešto legalističko, kao što su Izraelci učinili sa svojim darovima? (Vidi Rimljanima 9,32)`