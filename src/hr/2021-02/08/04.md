---
title: '„... Aby Ti Bolo Dobre“'
date: 18/05/2021
---

> <p></p>
> <sup>12</sup> Izrael, čo teraz žiada od teba Hospodin, tvoj Boh? Iba to, aby si sa bál Hospodina, svojho Boha, aby si chodil po všetkých jeho cestách, aby si ho miloval, aby si slúžil Hospodinovi, svojmu Bohu, celým srdcom a celou dušou, <sup>13</sup> aby si zachovával Hospodinove príkazy a jeho ustanovenia, ktoré ti dnes prikazujem, aby sa ti dobre vodilo.  

**Osobné štúdium**

Čo ti napadne ako prvé, keď počuješ slovo zákon? Policajti, súdnictvo, väzenie? Alebo zákazy, predpisy, nemilosrdné správanie rodičov a trest? Alebo azda poriadok, súlad, stabilita? Alebo dokonca... láska?

Hebrejský výraz tora, preložený v našich Bibliách ako zákon, znamená „poučenie“ alebo „smernica“, „pokyn“. Tento termín sa používa v súvislosti so všetkými Božími pokynmi, či už morálnymi, občianskymi, spoločenskými alebo náboženskými. Zahŕňa v sebe všetky Božie múdre rady, ktoré dal svojmu ľudu, aby mohol žiť plným fyzickým aj duchovným životom. Nie div, že žalmista označil za blahoslaveného toho, kto má „záľubu v zákone Hospodinovom, o jeho zákone rozjíma dňom i nocou“. (Ž 1,2)

Pri čítaní zákona – smerníc a poučení zaznamenaných v Mojžišových knihách, ktoré boli súčasťou zmluvy – nás prekvapuje široký záber týchto nariadení. Zákon sa dotýkal každej oblasti života Izraelitov – poľnohospodárstva, občianskej vlády, spoločenských vzťahov aj bohoslužby.

`Prečo vlastne dal Boh Izraelitom jednotlivé zákony a nariadenia? (5 Moj 10,12.13) Akým spôsobom mohlo ich rešpektovanie spôsobiť, že ľuďom bude dobre?`

Úlohou „zákona“ pri zmluve bolo poskytnúť smernice pre nový život zmluvného partnera – človeka. Zákon ho viedol k Bohu a k jeho vôli. Poznať Boha môže človek v najplnšom zmysle vtedy, ak vierou poslúcha jeho prikázania a nariadenia, ktoré vyjadrujú jeho vôľu.

Úloha, ktorú mal zákon plniť v tomto zmluvnom vzťahu, svedčí o tom, že Izrael sa nemal riadiť zvykmi ostatných národov. Ich život nemal podliehať len prirodzeným zákonom, ľudským potrebám a túžbam, ba ani spoločenským, politickým a ekonomickým nevyhnutnostiam. Božím svätým národom, kráľovským kňazstvom a zvláštnym vlastníctvom mohli byť len vtedy, ak budú verne poslúchať zjavenú Božiu vôľu vo všetkých oblastiach života.

**Aplikácia**

`Ako vnímaš vo svojom každodennom živote praktické rady a pokyny, ktoré sme dostali od Boha (či už v Biblii alebo prostredníctvom daru proroctva)? Cítiš sa nimi obmedzovaný? Je ti vďaka nim v živote skutočne dobre?`