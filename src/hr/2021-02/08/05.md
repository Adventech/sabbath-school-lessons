---
title: 'Postojanost Božjeg Zakona'
date: 19/05/2021
---

`Kojoj nas istini o Bogu prisutnost Božjeg zakona unutar Saveza uči u vezi s Njegovom naravi? Malahija 3,6; Jakov 1,17.`

Božji zakon usmeni je i pisani izvor Njegove volje (usporedi Psalam 40,9). Budući da je to prijepis Njegovog karaktera, njegova prisutnost unutar Saveza uvjerava nas u Božju postojanost i pouzdanost. Premda nećemo moći uvijek proniknuti u djelovanje Njegove promisli, ipak znamo da je On dostojan povjerenja. Njegovim svemirom vladaju nepromjenjivi moralni i fizički zakoni. To je činjenica koja nam daje pravu slobodu i sigurnost.

“Uvjerenje da je Bog pouzdan i da se na Njega možemo osloniti zasniva se na činjenici da je On Bog Zakona. Njegova volja i Njegov Zakon su jedno. Bog kaže da je ispravno ono što uređuje najbolje moguće odnose. Prema tome, Božji zakon nikad nije proizvoljan niti podložan hirovima. To je nešto najpostojanije u svemiru.” (Walter R. Beach, Dimen- sions in Salvation, str. 143)

`Ako Božji zakon ne može spasiti čovjeka od grijeha, zašto ga je Bog učinio dijelom Saveza? (Vidi Amos 3,3.)`

Odnos zahtijeva dogovor i slogu. S obzirom na to da Bog nije samo Stvoritelj svijeta, već i njegov moralni Vladar, od presudne je važnosti za sreću Njegovih stvorenih, razumnih bića da žive u skladu s njim. Božji zakon, izraz Njegove volje, prema tome, temelj je Njegove vladavine. On prirodno postaje mjerilo ili obveza dogovora i odnosa u Savezu. Njegova svrha nije da spasi, već da uredi našu dužnost prema Bogu (od 1. do 4. zapovijedi) i prema bližnjima (od 5. do 10. zapovijedi). Drugim riječima, on pokazuje način na koji Božja djeca trebaju živjeti u Savezu radi svoje sreće i blagostanja. On je sprečavao Izrael da ga zamijeni nekom drugom filozofijom kao načinom života. Svrha Saveza bila je da vjernika zahvaljujući Božjoj preobražavajućoj milosti dovede u sklad sa svojom voljom i karakterom.

`Osvrnite se oko sebe. Zar ne vidite poražavajuće posljedice bezakonja? Zar ne vidite, čak i u vlastitom životu, štetu izazvanu kršenjem Božjeg zakona? Na koji nam način te činjenice potvrđuju da je Božji zakon dobar i da bi trebao biti ključni dio našeg odnosa s Njim?`