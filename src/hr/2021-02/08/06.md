---
title: Ako...
date: 20/05/2021
---

**Pogledajte sljedeće retke. Koja im je pojedinost zajednička i čemu nas ona uči u vezi s naravi Saveza?**

`Postanak 18,19` 	

`Postanak 26,4.5` 	

`Izlazak 19,5` 	

`Levitski zakonik 26,3` 	

Bog otvoreno tvrdi da je Abraham vjerno “slušao moj glas i pokoravao se mojim zapovijedima, mojim zakonima i odredbama” (Postanak 26,5). To znači da je Bog očekivao od svojeg ljudskog partnera u Savezu da živi na takav način. Puni izraz biblijskog Saveza sa Sinaja jasno potvrđuje da je poslušnost jedan od osnovnih aspekata tog Saveza.

U Izlasku 19,5 jasno stoji: “Ako me budete slušali.” Uvjetna strana Saveza je neprijeporna. Premda su darovana iz milosti, premda su ne-zaslužena, premda su dana kao dar, obećanja Saveza nisu bila bezuvjetna. Narod je mogao odbiti dar, odreći se milosti i odbaciti obećanja. Savez, kao ni spasenje, nikad ne ukida slobodnu volju. Gospodin ne prisiljava ljude da stupe u Savez s Njim. On im ga ne nameće. Besplatno ga nudi svima. Svatko je pozvan da ga prihvati. A kad to učini, to podrazumijeva određene obveze, ne kao sredstvo kojim se zaslužuju blagoslovi Saveza, već kao izvanjski izraz primanja blagoslova. Izrael je trebao poslušati ne da bi zaslužio obećanja, već da bi se obećanja mogla ispuniti. Njegova poslušnost pokazivala je kako izgleda biti blagoslovljen od Gospodina. Poslušnost nije nešto čime se zaslužuje blagoslov u smislu da ga je Bog, u tom slučaju, obvezan pružiti. Poslušnost stvara okruženje u kojem se blagoslov vjere može očitovati.

`“Slijedite potpuno put koji vam je Jahve, Bog vaš, označio, da tako uzmognete živjeti, imati sreću i dug život u zemlji koju ćete zaposjesti.” (Ponovljeni zakon 5,33) Govori li tu Bog Izraelcima da će, ako budu poslušni, zaslužiti sve te blagoslove, da će ti blagoslovi postati nešto što im duguje? Ili On zapravo poručuje: Ako poslušate, uslijedit će blagoslovi zato što poslušnost otvara put kojim mogu izliti te blagoslove na vas? Koja je razlika između ta dva shvaćanja?`