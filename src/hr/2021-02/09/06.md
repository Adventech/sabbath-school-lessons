---
title: 'Podsjećanje Na Subotu'
date: 27/05/2021
---

**“Sjeti se da svetkuješ dan subotni.” (Izlazak 20,8)**

Subota je znak kojeg se čovjek treba “sjećati”. Riječ “sjećanje” može poslužiti u različite svrhe. Prvo, sjećati se nečega znači gledati unatrag, osvrnuti se na prošlost. U tom smislu subota nam ukazuje na stvaranje, čiji je vrhunac bio uspostavljanje subote kao tjednog dana za odmor i posebno zajedništvo s Bogom.

Zapovijed da se sjećamo odnosi se i na sadašnjost. Mi se ne trebamo samo “sjećati” subote (Izlazak 20,8), već je trebamo i “svetkovati” i “obdržavati” (vidi Ponovljeni zakon 5,12). Dakle, subota je važna za nas i u sadašnjosti.

Konačno, sjećanje na subotu upućuje nas da gledamo u budućnost. Onaj tko se sjeća da svetkuje subotu ima obećavajuću, bogatu i sadržajnu budućnost s Gospodarom subote. On ostaje u Savezu zato što ostaje u Gospodinu. Dakle, kad shvatimo da je Savez odnos između Boga i čovječanstva, subota, koja može snažno doprinijeti jačanju tog odnosa, dobiva posebno značenje.

Sjećajući se stvaranja i Stvoritelja, Božji narod se prisjeća Božjih milostivih djela spasenja (vidi Ponovljeni zakon 5,14 gdje se subota sagledava kao znak oslobođenja iz Egipta, simbol konačnog izbavljenja koje nalazimo u Bogu). Stvaranje i obnova (novo stvaranje) čine cjelinu. Prvo omogućava drugo. Subota je znak koji prenosi poruku da je Bog Stvoritelj svijeta i Začetnik našeg spasenja.

**“Svetkovanjem subote mi pokazujemo da smo Njegov narod. Njegova Riječ proglašava subotu znakom na osnovi kog se prepoznaje narod koji drži zapovijedi. ... Oni koji drže Božji zakon bit će jedno s Njim u velikoj borbi koja se začela na Nebu između Boga i Sotone.” (Ellen G. White, Selected Messages, sv. 2, str. 160)**

`Razmotrite tu izjavu Gospodnje sluškinje. Kako se na osnovi svetkovanja subote može prepoznati “narod koji vrši zapovijedi”, možda čak i prije nego na osnovi bilo koje druge zapovijedi?`