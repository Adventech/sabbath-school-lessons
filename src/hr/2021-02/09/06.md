---
title: 'Pamätaj Na Sobotný Deň...'
date: 27/05/2021
---

> <p></p>
> Pamätaj na sobotný deň, že ho máš svätiť!  

**Osobné štúdium**

Sobota bola a je pre človeka znamením, na ktoré mal „pamätať“. Slovo „pamätať“ môže mať viac významov. Po prvé, pamätať si znamená spomínať si na niečo, čo sa v minulosti stalo. V tomto prípade sobota upriamuje našu pozornosť na stvorenie, ktoré vyvrcholilo zriadením soboty ako dňa odpočinku a zvláštneho spoločenstva s Bohom.

Príkaz pamätať má tiež prvok prítomnosti. Na sobotu nemáme len „pamätať“ v zmysle obracania sa do minulosti, ale máme ju tiež aktívne „zachovávať“ a „svätiť“ (5 Moj 5,12). Sobota má dôležité posolstvo aj pre nás dnes.

Napokon príkaz pamätať trvalo na sobotu ukazuje aj na budúcnosť. Ten, kto „pamätá“ nato, aby zachovával sobotu, má sľúbenú nádhernú a plnohodnotnú budúcnosť s Pánom tejto soboty. Človek zostáva v zmluvnom vzťahu, pretože zostáva v Bohu. Keď chápeme zmluvu ako vzťah medzi Bohom a človekom, potom sobota, ktorá vo veľkej miere tento vzťah posilňuje, má zvlášť veľký význam.

Ak si Boží ľud pripomína stvorenie a Stvoriteľa, potom nezabúda ani na Božie milostivé skutky spasenia (pozri 5 Moj 5,15, kde sa sobota spomína ako znamenie vyslobodenia z Egypta a symbol konečného spasenia, ktoré nachádzame v Bohu). Stvorenie a obnova spolu súvisia. Sobota je znamenie, ktoré zvestuje, že Boh je Stvoriteľ sveta a náš Spasiteľ.

„Zachovávaním soboty dávame najavo, že sme Božím ľudom. Božie slovo označuje sobotu za znamenie, ktorým sa odlišuje ľud zachovávajúci prikázania... Tí, čo rešpektujú Boží zákon, budú vo veľkom spore, ktorý sa začal v nebi medzi satanom a Bohom, jedno s Bohom.“ (2SM 160)

**Aplikácia**

`Zamysli sa nad inšpirovaným citátom z predchádzajúceho odseku. Prečo je, podľa teba, práve sobota niečím takým jedinečným, že by mala byť typickým znakom tých, ktorí chcú zostať Bohu verní?`