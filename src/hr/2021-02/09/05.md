---
title: 'Znak Posvećenja'
date: 26/05/2021
---

**“Subote moje morate održavati, jer subota je znak između mene i vas od naraštaja do naraštaja, da budete svjesni da vas ja, Jahve, posvećujem.” (Izlazak 31,13)**

Odlomak u Postanku 31,12-17, koji slijedi nakon Gospodnjih uputa za gradnju Svetišta i uspostavljanje njegovih službi, iznimno je sadržajan u vezi sa subotom.

Ovdje je po prvi put subota opisana kao “znak” — vidljivi, vanjski i vječni znak između Boga i Njegovog naroda. Sam tekst sadrži neke zadivljujuće pojmove koji zavređuju našu pozornost. U ovom ulomku pojavljuju se dvije nove misli:

1.	Subota kao znak znanja.

2.	Subota kao znak posvećenja.

Razmotrimo aspekt tog znaka koji se odnosi na znanje. Hebrejski pojam znanja obuhvaćao je umne, društvene i emotivne aspekte. “Znati” nije značilo jednostavno poznavati činjenice, pogotovo kad se radilo o nekoj osobi. To je značilo imati važan odnos s nekim koga poznajemo. Tako je poznavati Boga značilo biti u ispravnom odnosu s Njim — “služiti” Mu (1. Ljetopisa 28,9), “bojati” Ga se (Izaija 11,2), “vjerovati” Mu (Izaija 43,10), “uzdati” se u Njega, “tražiti” Ga (Psalam 9,10) i “prizivati” Njegovo ime (Jeremija 10,25).

`Potražite tekstove navedene u prethodnom odlomku. Kako nam oni pomažu da razumijemo što znači “poznavati” Boga?`

Osim toga, subota je značajna i kao znak posvećenja. Ona označava da Jahve “posvećuje” svoj narod (usporedi Levitski zakonik 20,8) čineći ga “svetim” (Ponovljeni zakon 7,6).

Proces posvećenja u istoj je mjeri djelo Božje otkupiteljske ljubavi kao što su to i Njegovo djelo spasenja i očišćenja. Pravednost (opravdanje) i posvećenje Božje su djelo: “Ja, Jahve, posvećujem vas.” (Levitski zakonik 20,8) Dakle, subota je znak koji prenosi znanje o Bogu koji posvećuje. “Subota koja je dana svijetu kao znak da je Bog Stvoritelj, dana je Božjoj djeci i kao znak da je On Onaj koji posvećuje.” (Ellen G. White, Svjedočanstva za Crkvu, sv. 6, str 302,303; u izvorniku 350) `Razmišljajte o subotnjem danu i procesu posvećenja na osnovi kojeg postajemo sveti. Koju ulogu držanje subote ima u tom procesu? Kako Bog može iskoristiti naše svetkovanje subote da bi nas posvetio?`