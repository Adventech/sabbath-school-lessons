---
title: 'Znak Saveza'
date: 25/05/2021
---

**“Stoga neka Izraelci drže subotu — svetkujući je od naraštaja do naraštaja — kao vječni savez. Neka je ona znak, zauvijek, između mene i Izraelaca. Ta Jahve je za šest dana sazdao nebo i zemlju, a sedmoga je dana prestao raditi i odahnuo.” (Izlazak 31,16.17)**

Četiri puta u Svetom pismu subota je označena kao “znak” (Izlazak 31,13.17; Ezekiel 20,12.20). “Znak” nije “simbol” u smislu da nešto prikazuje, da upućuje na nešto ili da podsjeća na nešto zato što posjeduje slične osobine (na primjer šaka kao simbol često označava moć ili silu). U Bibliji je subota bila vanjski znak, predmet ili stanje čija je svrha bila da prenese prepoznatljivu poruku. U samom tom znaku nije bilo ničega što bi ga posebno vezivalo za Savez. Subota je bila znak Saveza “između mene i vas od naraštaja do naraštaja” (Izlazak 31,13) samo zato što je Bog tako rekao.

`Zašto bi Bog upotrijebio subotu kao znak Saveza? Po čemu je subota tako prikladan simbol spasonosnog odnosa s Bogom? S obzirom na to da je ključni aspekt Saveza spasenje milošću i da nas djela ne mogu spasiti, kako je subota dobar simbol tog odnosa? (Vidi Postanak 2,3; Hebrejima 4,1-4)`

U vezi sa subotom kao znakom Saveza milosti, zadivljuje činjenica da su Izraelci stoljećima shvaćali subotu kao znak mesijanskog otkupljenja. Oni su u suboti vidjeli sliku spasenja preko Mesije. S obzirom na to da mi spasenje razumijemo kao nešto što se dobiva samo na osnovi milosti koja je srž Saveza, povezanost između subote, otkupljenja i Saveza postaje jasna (vidi Ponovljeni zakon 5,13-15). Prema tome, subota je znak Božje spasonosne milosti, a ne znak spasenja djelima.

`Kako vi razumijete što znači subotnji “odmor”? Kako se vi odmarate u subotu? Što radite drugačije tog dana zbog čega on postaje “znak”? Bi li netko tko vas poznaje mogao na osnovi vašeg života zapaziti da je subota za vas poseban dan?`