---
title: 'Pôvod Soboty'
date: 23/05/2021
---

> <p></p>
> <sup>2</sup>Siedmeho dňa Boh dokončil svoje dielo, ktoré konal, a v siedmy deň si Boh odpočinul od všetkého, čo utvoril. <sup>3</sup> Boh požehnal siedmy deň a posvätil ho, lebo v ten deň Boh prestal vykonávať celé svoje stvoriteľské dielo, ktoré utvoril.  

> <p></p>
> <sup>11</sup>Veď Hospodin za šesť dní utvoril nebo a zem, more a všetko, čo je v nich, a v siedmy deň odpočíval. Preto Hospodin požehnal sobotný deň a posvätil ho.  

**Osobné štúdium**

Ako často počujeme medzi kresťanmi slová „stará židovská sobota“ (väčšinou v protiklade s nedeľou ako „Pánovým dňom“). Písmo však jasne hovorí, že sobota existovala skôr, než tu bol židovský národ. Jej pôvod, tak isto ako náš, je v samotnom stvoriteľskom týždni.

Aj keď 1 Moj 2,2.3 neoznačuje „siedmy deň“ ako sobotu (sobota ako siedmy deň sa prvýkrát spomína v 2 Moj 16,26) z výrazu „odpočinul siedmeho dňa“ je zrejmé, že ide o sobotu. V hebrejčine slovo „odpočinul“ a „sobota“ spolu jazykovo úzko súvisia. „V 1 Moj 2,2.3 slovo ,šabat‘ nie je použité. Je však isté, že autor chcel potvrdiť, že Boh požehnal a posvätil siedmy deň ako sobotu.“ (G. S. Waterman) Z toho jasne vyplýva, že 1 Moj 2,2.3 učí o božskom pôvode a zriadení soboty ako dňa požehnania pre celé ľudstvo.

`Aký zámer mal Boh so sobotou? Prečo ju, podľa vás, naplánoval ako súčasť života svojich detí? Prečo sám Boh siedmy deň odpočíval?`

Aj keď niektorí komentátori naznačujú, že Boh si potreboval po stvorení odpočinúť, pravým účelom Božieho odpočinku bolo dať človeku božský príklad. Človek tiež pracuje šesť dní a v siedmy deň – sobotu má odpočívať. Teológ Karl Barth pripomína, že Boží odpočinok na konci stvoriteľského diela bol súčasťou „zmluvy milosti“, ktorou ľudstvo vyzval „odpočívať s ním... a mať účasť na Božom odpočinku“.

Hneď nasledujúceho dňa po tom, čo boli Adam a Eva stvorení, ich Boh vo svojej láske pozýva odpočinúť si vo vzájomnom spoločenstve; vybudovať si dôverný vzťah k tomu, na koho obraz boli stvorení. Toto spoločenstvo a vzťah mali trvať naveky. Pretože však človek padol do hriechu, týždenne mu Boh ponúka jeden deň intenzívneho spoločenstva so Stvoriteľom.

**Aplikácia**

`Čo pre teba znamená sobota? Nakoľko jej prežívanie ovplyvňuje tvoj vzťah s Bohom, prípadne s druhými ľuďmi?`