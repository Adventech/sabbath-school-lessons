---
title: Podrijetlo
date: 23/05/2021
---

Često čujemo izraz “hebrejska subota”. Međutim, Sveto pismo jasno pokazuje da je subota postojala mnogo prije nego što se pojavio izraelski narod. Ona vodi podrijetlo od tjedna stvaranja.

`Potražite Postanak 2,2.3; Izlazak 20,11. Gdje ovi redci jasno i nedvosmisleno smještaju podrijetlo subote?`

Premda se u Postanku 2,2.3 “sedmi dan” ne označava kao subota (taj se naziv prvi put javlja u Izlasku 16,26.29), ovdje na nju jasno ukazuje rečenica: “I počinu u sedmi dan.” (Postanak 2,2) Glagol “počinu” (hebrejski sabat) povezan je s imenicom subota (hebr. sabat — odmor, počinak). “Riječ sabat ne koristi se u Postanku 2,2.3, ali je jasno kako pisac kaže da je Bog blagoslovio i posvetio sedmi dan subotu kao dan odmora.” (G. F. Waterman, The Zondervan Pictorial Encyclopedia of the Bible, sv. 5, str. 183) Očito je da nas Postanak 2,2.3 uči o božanskom podrijetlu i utemeljenju subote kao dana koji je blagoslovljen za cijelo čovječanstvo.

Pročitajte Marko 2,27. Isus kaže da je subota načinjena za “čovjeka”, što podrazumijeva čovječanstvo kao cjelinu, nasuprot tvrdnji da se to odnosi samo na Hebreje.

`Zašto je Bog i sam počinuo u sedmi dan? Je li to Njemu bilo potrebno? U koju je još svrhu moglo poslužiti Njegovo počivanje?`

Premda neki tumači misle da je Bogu bio potreban fizički odmor nakon stvaranja, prava svrha Njegovog počivanja bila je pružanje primjera ljudima. Ljudi također trebaju raditi šest dana, a zatim se odmarati u sedmi dan subotu. Teolog Karl Barth primjećuje da je Božje počivanje na kraju stvaranja bilo sastavni dio “saveza milosti” u okviru kojeg je ljudski rod pozvan “da uđe u Božji pokoj”. (Church Dogmatics, sv. 3, dio 1, str. 98)

Bog je u svojoj ljubavi, dan nakon stvaranja, pozvao muškarca i ženu da se druže u miru, da uspostave prisnu vezu s Onim na čiju su sliku stvoreni. To druženje i zajedništvo trebalo je trajati zauvijek. A nakon pada u grijeh subota nam jednom tjedno pruža taj vrhunac življenja sa Spasiteljem.

`Kad bi vas netko pitao na koji način svetkovanje subote unapređuje vaš odnos s Bogom, što biste mu odgovorili?`