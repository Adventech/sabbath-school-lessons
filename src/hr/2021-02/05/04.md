---
title: 'Obećanje O Mesiji (2)'
date: 27/04/2021
---

**“Da bismo uživali u istinskoj sreći, moramo otputovati jako daleko, čak izvan sebe samih.” (Thomas Browne)**

`Pogledajte navedeni citat, napisan u 17. stoljeću. Slažete li se s njim? Čitajte ga u kontekstu 1. Solunjanima 4,16-18 i Otkrivenja 3,12.**`

Augustin je o ljudskom stanju pisao ovako: “Ovaj naš život — ako se jedno postojanje tako puno boli s pravom može nazvati životom — svjedoči o činjenici da je od samog početka rod smrtnih ljudi zapravo osuđeni rod. Pomislite najprije na strahoviti ponor neznanja iz kojeg proistječu sve zablude i tako guraju Adamove sinove u mračnu baruštinu iz koje nitko ne može pobjeći a da ne plati danak u mukama, suzama i strahu. Zatim, uzmite u obzir našu ljubav prema svemu onome što se pokazuje tako ispraznim i otrovnim i stvara tako mnogo glavobolja, nevolja, žalosti i strahova; tako sulude radosti usred razdora, svađa i ratova; takve prevare, krađe, pljačke; takvu podmuklost i oholost, zavist i pohlepu, ubojstva, okrutnost i divljaštvo, bezakonje i požudu; sve bestidne strasti nečistih — blud i preljub, rodoskvrnuće i protuprirodne grijehe, silovanja i bezbroj drugih nečistoća odviše gadnih da bi se spo- menule; grijehe protiv vjere — svetogrđe i krivovjerje, bogohuljenje i krivokletstvo; grijehe protiv naših bližnjih — klevete i prevare, laži i lažno svjedočenje, nasilje prema ljudima i imovini; nepravde sudova i nebrojene druge jade i nevolje što ispunjavaju svijet, a ipak izmiču pozornosti.” (Augustin Hiponski, O državi Božjoj / De civitate Dei, knjiga 22, pogl. 22, Kršćanska sadašnjost, Zagreb, 1996.)

Augustinove riječi mogu se primijeniti na mnoge današnje gradove, premda ih je on zapisao prije više od tisuću petsto godina. Malo se toga u vezi s čovječanstvom promijenilo, zbog čega ljudi žude za izbavljenjem.

Srećom, koliko god da je naša situacija u ovom trenutku teška, budućnost može biti svijetla, ali jedino zahvaljujući onome što je Bog za nas učinio u životu, smrti, uskrsnuću i velikosvećeničkoj službi Isusa Krista — koji je konačno ispunjenje zavjetnog obećanja danog Abraha- mu — da će preko njegovog potomstva sva plemena na Zemlji biti blagoslovljena.

`Pogledajte još jednom Augustinove riječi. Pokušajte vlastitim riječima opisati žalosno stanje koje vlada u današnjem svijetu. U isto vrijeme potražite neki biblijski tekst koji govori o tome što nam je Bog obećao u Isusu Kristu (na primjer Izaija 25,8; 1. Korinćanima 2,9; Otkrivenje 22,2-5). Razmišljajte o tim obećanjima. Primijenite ih na sebe. Jedino ćete tada shvatiti pravi smisao Saveza.`