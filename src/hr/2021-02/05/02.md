---
title: 'Tvoja Zaštita'
date: 25/04/2021
---

**“Poslije tih događaja Jahve uputi Abramu riječ u ukazanju: ‘Ne boj se, Abrame, ja sam ti zaštita; a nagrada tvoja bit će vrlo velika!’” (Postanak 15,1)**

`Pročitajte Postanak 15,1-3. Razmislite o kontekstu u kojem je ta poruka dana. Zašto je prvo što je Jahve rekao Abramu bilo: “Ne boj se”? Čega se Abram trebao bojati?`

Ovdje je posebno zanimljivo to što Jahve kaže Abramu: “Ja sam štit tvoj.” (©arić) Osobna zamjenica ukazuje na osobnu narav tog odnosa. Bog će se odnositi prema njemu jedan-na-jedan, isto kao i prema svakome od nas.

To je prvi put da se Bog u Bibliji označava kao “štit”, a to je i jedini put da On na takav način otkriva sebe, premda postoje drugi biblijski tekstovi u kojima se taj izraz koristi za Njega. (Ponovljeni zakon 33,29; Psalam 18,30; 84,11; 144,2)

`Kad Bog kaže da je On nečiji štit, što to zapravo znači? Je li to za Abrama značilo nešto što ne bi moglo značiti za nas u ovom trenutku? Polažemo li i mi pravo na to obećanje? Znači li to da nikad nećemo biti ranjeni? U kojem je smislu Bog naš štit? Kako razumijete tu sliku?`

“Kristovo zanimanje nije površno, već je snažnije od zanimanja majke za svoje dijete. ... Naš Spasitelj platio nas je svojim ljudskim patnjama i žalostima, uvredama, ukorima, zlostavljanjem, ruganjem, odbacivanjem i smrću. On bdije nad tobom, uzdrhtalo Božje dijete! On će te učiniti sigurnim pod svojom zaštitom. ... Ova slabost ljudske naravi neće nam zapriječiti pristup nebeskom Ocu, jer je Krist umro da bi posredovao za nas.” (Ellen G. White, Božji sinovi i kćeri, str. 76; u izvorniku 77)

Roland je, po svemu što se moglo vidjeti, bio vjeran Gospodnji sljedbenik. A onda je sasvim neočekivano umro. Kako je onda Bog bio njegov štit? Ili tu misao o Bogu kao našem štitu moramo razumjeti na sasvim drugačiji način? Objasnite. Od čega je Bog obećao da će nas uvijek štititi? (Vidi 1. Korinćanima 10,13.)