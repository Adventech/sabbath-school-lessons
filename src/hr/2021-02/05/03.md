---
title: 'Obećanje O Mesiji (1)'
date: 26/04/2021
---

**“Tobom će se i tvojim potomstvom blagoslivljati svi narodi zemlje.” (Postanak 28,14)**

**“A ako vi pripadate Kristu, onda ste Abrahamovo potomstvo, baštinici po obećanju.” (Galaćanima 3,29)**

Jahve je više puta rekao Abrahamu da će se njegovim potomstvom blagoslivljati svi narodi zemlje (vidi također Postanak 12,3; 18,18; 22,18). To divno obećanje ponovljeno je više puta jer je ono od svih obećanja najvažnije i najtrajnije i daje vrijednost svim ostalim obećanjima. To je u određenom smislu bilo obećanje o usponu hebrejskog naroda, preko kojeg je Gospodin želio poučiti “sva plemena na zemlji” o pravom Bogu i Njegovom planu spasenja. Međutim, to obećanje ispunjava se u potpunosti tek u Isusu Kristu, koji je došao iz Abrahamovog potomstva — u Onome koji je na križu platio za grijehe svih plemena na Zemlji.

`Razmislite o zavjetnom obećanju danom nakon potopa (kad je Gospodin obećao da neće ponovno uništiti svijet vodom). Kakvo bi konačno dobro to donijelo da nema obećanja o otkupljenju koje nalazimo u Isusu? Kakvo bi konačno dobro donijelo bilo koje drugo Božje obećanje bez obećanja o vječnom životu koje nalazimo u Kristu?`

`Kako razumijete tvrdnju da će u Abrahamu, preko Isusa, biti blagoslovljena “sva plemena na zemlji”? Što to znači?`

Nesumnjivo, zavjetno obećanje o Spasitelju svijeta najveće je od svih Božjih obećanja. Otkupitelj postaje sredstvo kojim se ispunjavaju obveze koje Savez predviđa i ostvaruju sva ostala njegova obećanja. Svi, Hebreji i obraćenici iz poganstva, koji uđu u Savez s Njim ubrajaju se u Abrahamovu pravu obitelj i postaju baštinici obećanja (Galaćanima 3,8.9.27-29), to jest baštinici vječnog života u bezgrešnom okruženju u kojem se zlo, bol i patnja više nikad neće javiti. Možete li zamisliti neko bolje obećanje?

`Zbog čega nam je obećanje o vječnom životu u svijetu bez grijeha i patnje toliko privlačno? Je li to možda zbog toga što smo upravo za takav život i stvoreni u početku? Kad čeznemo za njim, čeznemo li zapravo za nečim što je sam temelj naše prirode?`