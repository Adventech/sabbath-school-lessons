---
title: 'Velik I Brojan Narod...'
date: 28/04/2021
---

Ne samo što je Bog obećao Abrahamu da će se njime blagoslivljati sva plemena na Zemlji, već je rekao i da će od njega načiniti “velik i brojan narod” (Postanak 18,18; vidi također Postanak 12,2; 46,3) — što je prilično veliko obećanje za muškarca čija je žena prošla godine za rađanje. Dakle, u vrijeme kad Abraham nije imao potomaka, a pogotovo ne sina, Bog mu je obećao oboje.

Doduše, to se obećanje nije u potpunosti ispunilo za Abrahamova života. Njegovo ispunjenje nisu vidjeli ni Izak ni Jakov. Bog je to obećanje ponovio Jakovu, uz dodatni podatak da će se ono ispuniti u Egiptu (Postanak 46,3), ali ni Jakov to nije vidio. Naravno, obećanje se u svoje vrijeme ispunilo.

`Zašto je Jahve želio od Abrahamovog potomstva načiniti poseban narod? Je li želio samo dodati još jedan narod na Zemlji? Koju je svrhu taj narod trebao ispuniti? Pročitajte sljedeće tekstove: Izlazak 19,5.6; Izaija 60,1-3; Postanak 4,6-8, a zatim ispod napišite svoj odgovor:`

Iz Svetoga je pisma jasno da je Bog namjeravao sve narode svijeta privući k sebi na osnovi svjedočenja Izraela koji je, zahvaljujući Njegovom blagoslovu, trebao biti sretan, zdrav i svet narod. Jedan takav narod trebao je pokazati blagoslove koji proistječu iz poslušnosti Stvoritelje- voj volji. Mnogi narodi na Zemlji bili bi time privučeni da služe pravom Bogu (Izaija 56,7). Dakle, trebalo je skrenuti pozornost čovječanstva na izraelski narod, na njihovog Boga i Mesiju koji će se među njima pojaviti kao Spasitelj svijeta.

“Sinovi Izraelovi trebali su zaposjesti cijeli teritorij koji im je Bog odredio. S njega su morali izagnati sve narode koji nisu obožavali pravoga Boga i služili Mu. Međutim, Bog je želio preko Izraela objaviti svoj karakter i na taj način privući ljude k sebi. Evanđeoski poziv morao se uputiti cijelom svijetu. Preko pouka koje je pružala služba prinošenja žrtava, Krist je morao biti uzdignut pred narodima kako bi svi koji u Njega povjeruju mogli živjeti.” (Ellen G. White, Isusove usporedbe, str. 195; u izvorniku 290)

`Uočavate li neke sličnosti između onoga što je Gospodin želio učiniti preko Izraela i onog što želi učiniti preko naše Crkve? Koje su to sličnosti? Pročitajte 1. Petrova 2,9.`