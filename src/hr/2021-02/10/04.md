---
title: 'Stari I Novi Savez'
date: 01/06/2021
---

**“A sinove tuđinske koji pristadoše uz Jahvu da mu služe i da ljube ime Jahvino i da mu budu službenici, koji poštuju subotu i ne oskvrnjuju je i postojani su u Savezu mome, njih ću dovesti na svoju svetu goru i razveseliti u svojem Domu molitve. Njihove žrtve paljenice i klanice bit će ugodne na mojem žrtveniku, jer će se Dom moj zvati Dom molitve za sve narode.” (Izaija 56,6.7)**

Jeremija tvrdi da se “s domom Izraelovim” treba uspostaviti novi Savez (Jeremija 31,33). Znači li to onda da samo doslovni Abrahamovi potomci, Izraelci po krvi i rođenju, primaju obećanja Saveza?

Ne! Tako nije bilo čak ni u starozavjetno vrijeme. Točno je, naravno, da su hebrejskom narodu kao cjelini dana obećanja Saveza. Međutim, to ne isključuje druge. Naprotiv, svi, Izraelci i neznabošci, bili su pozvani da uzmu dijela u obećanjima, ali su prethodno morali stupiti u Savez. To se nije promijenilo do danas.

`Pročitajte Izaija 56,6.7. Koji se uvjeti tu iznose pred one koji žele služiti Jahvi? Ima li ikakve stvarne razlike između onoga što je Bog tražio od njih i onoga što traži od nas danas? Objasnite svoj odgovor.`

Premda se taj novi Savez naziva “boljim” (pogledajte odsjek od srijede), nema nikakve stvarne razlike u osnovnim elementima koji tvore i stari i novi Savez. Isti Bog nudi spasenje na isti način — milošću (Izlazak 34,6; Rimljanima 3,24). Isti Bog traži narod koji će se vjerom pozivati na Njegova obećanja o oprostu (Jeremija 31,34; Hebrejima 8,12). Isti Bog upisuje Zakon u srca onih koji Ga vjerom slijede (Jeremija 31,33; Hebrejima 8,10), bili to Izraelci ili neznabošci.

Odgovarajući na poziv milosti, Židovi su u novom Savezu primili Isusa Krista i Njegovo Evanđelje. Jedno vrijeme oni su bili žila kucavica Crkve, “Ostatak izabran po milosti” (Rimljanima 11,5), za razliku od onih koji “otvrdnuše” (Rimljanima 11,8). U isto vrijeme pogani, koji prije nisu vjerovali, prihvatili su Evanđelje i bili pricijepljeni na Božji istinski narod, sastavljen od vjernika bez obzira na etničku pripadnost ili rasu (Rimljanima 11,13-24). Tako su pogani, “u ono vrijeme bez Krista ... otuđeni od izraelskoga građanstva, bez dijela u Savezima obećanja” (Efe- žanima 2,12), Kristovom krvlju približeni Bogu i Njegovom narodu. Krist je “posrednik jednoga novog saveza” (Hebrejima 9,15) za sve vjernike, bez obzira na njihovu etničku pripadnost ili rasu.