---
title: 'Zmluva Zasahujúca ľudské Srdce'
date: 31/05/2021
---

> <p></p>
> <sup>18</sup>V ten deň, znie výrok Hospodina, bude ma volať: ‚Môj muž,‘ a nebude ma viac volať: ‚Môj Baal‘. <sup>19</sup> Odvrátim mená baalov od jej úst, viac nebudú spomínaní menom. <sup>20</sup> Vtedy uzavriem zmluvu s divou zverou, nebeským vtáctvom a plazmi zeme. Luk a meč, teda boj, odstránim zo zeme a usadím ich v bezpečí. <sup>21</sup> Zasnúbim si ťa naveky, zasnúbim si ťa v spravodlivosti, práve, láske a v milosrdenstve. <sup>22</sup> Zasnúbim si ťa vo vernosti a ty spoznáš Hospodina.  

**Osobné štúdium**

V čase, keď obyvatelia Judska boli odvedení do babylonského zajatia a zánik južného kráľovstva bol na dosah, Boh prostredníctvom proroka Jeremiáša ohlasuje „novú zmluvu“. Na tomto mieste je táto myšlienka vyjadrená v Biblii prvýkrát. Avšak už o 150 rokov skôr, keď hrozilo nebezpečenstvo, že bude musieť byť vyhubených desať kmeňov severného kráľovstva, už vtedy prišiel Boh prostredníctvom proroka Ozeáša s ponukou „novej“ zmluvy.

`Aký je zámer a obsah zmluvy, o ktorej píše Ozeáš? (Oz 2,18–22) V čom sa podobá tej, o ktorej píše prorok Jeremiáš?`

Keď boli Božie plány s jeho zmluvným ľudom pre jeho neveru a vzburu zmarené, Boh posiela prorokov s posolstvom, že zmluva s tými, ktorí mu zostávajú verní, sa nekončí. Napriek ich nevere, odpadnutiu, vzbure a neposlušnosti Boh vyhlasuje, že je ochotný vstúpiť do zmluvného vzťahu so všetkými, ktorí sú ochotní kajať sa, poslúchať a jeho zasľúbenia brať vážne.

Boh vždy túžil po zmene ľudských sŕdc, aby dokázali zareagovať na jeho veľkú lásku tiež láskou. Dobre totiž vedel a vie, že len zmenené srdce dokáže milovať a žiť s ním v priateľstve a súlade. Hovorí preto: „A dám im srdce, aby ma poznali, že ja som Hospodin“. (Jer 24,7) „...odstránim kamenné srdce z ich tela a vložím im srdce mäsité.“ (Ez 11,19) „A dám vám nové srdce a nového ducha...“ (Ez 36,26) „Dám svojho Ducha do vášho vnútra...“ (v. 27) Toto Božie dielo je základom novej zmluvy.

**Aplikácia**

`Ako by si odpovedal na otázku ako získať nové srdce? Ako k tejto zásadnej životnej zmene môže dôjsť? Môžeme urobiť niečo preto, aby sme v sebe mali vpísaný Boží zákon, ktorým by sme sa potom radi riadili?`