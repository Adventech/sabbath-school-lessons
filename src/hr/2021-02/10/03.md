---
title: 'Djelo Srca'
date: 31/05/2021
---

U trenutku kad se južno kraljevstvo, Juda, bližilo svojem kraju, a narod bio odveden u babilonsko sužanjstvo, Bog je preko proroka Jere- mije najavio “novi Savez”. To je prvi put da se ovaj pojam spominje u Bibliji. Međutim, pred propast sjevernog kraljevstva od deset izraelskih plemena (nekih stotinu i pedeset godina prije Jeremijinog vremena), spomenut je još jedan savez, ovog puta od strane proroka Hošee (Hošea 2,18-20).

`Pročitajte Hošea 2,18-20. Zapazite sličnost između onoga što Gospodin tu kaže svojem narodu i onoga što je rečeno u Jeremiji 31,31-34. Koja je zajednička slika ovdje upotrijebljena i što ona govori o osnovnom značenju i naravi Saveza?`

U povijesnim trenucima kad su Božji planovi bili ometani pobunom i nevjerovanjem, Bog je slao proroke da objave kako Savezu s Njegovim vjernim narodom nije došao kraj. Bez obzira na to koliko je narod nevjeran, bez obzira na njihov otpad, pobunu i neposlušnost, Gospodin još uvijek objavljuje da je spreman stupiti u Savez sa svima onima koji su se spremni pokajati, poslušati i pozvati se na Njegova obećanja.

**Potražite sljedeće tekstove. Premda se u njima Savez ne spominje izrijekom, koji elementi u njima odražavaju načela novog Saveza?**

`Ezekiel 11,19`

`Ezekiel 18,31`

`Ezekiel 36,26`

Gospodin će nam dati “srce da me poznaju da sam ja Jahve” (Jeremija 24,7). On poručuje: “Iščupat ću iz njih njihovo kameno srce i stavit ću u njih srce od mesa.” (Ezekiel 11,19) Bog će nam dati “novo srce i nov duh” (Ezekiel 36,26). On također kaže: “Duh svoj udahnut ću u vas.” (Ezekiel 36,27) To Božje djelo čini temelj novog Saveza.

`Kad bi vam netko prišao i rekao: “Želim novo srce, želim da Zakon bude upisan u mojem srcu, želim srce koje poznaje Gospodina, ali ne znam kako da ga dobijem”, što biste mu rekli?