---
title: '“bolji Savez”'
date: 02/06/2021
---

**Hebrejima 8,6**

Jučer smo vidjeli da su stari i novi Savez u osnovi isti. Bit je u spasenju vjerom u Boga koji nam oprašta grijehe ne zbog nečega vrijednog u nama, već samo zahvaljujući Njegovoj milosti. Nakon što nam je oprošteno, mi stupamo s Njim u odnos u kojem Mu se predajemo u vjeri i poslušnosti.

Bez obzira na to, u Poslanici Hebrejima novi Savez naziva se “boljim Savezom”. Kako to razumijemo? U kojem je smislu jedan savez bolji od drugog?

`Koji je nedostatak doveo do “neuspjeha” starog Saveza? (Hebrejima 8,7.8)`

Problem sa starim Savezom nije bio sam Savez, već nemogućnost ljudi da ga drže vjerom (Hebrejima 4,2). Prednost novog Saveza ogleda se u tome što se Isus — umjesto da bude prikazan samo životinjskim žrtvama (kao u starom Savezu) — sada pojavljuje u realnosti svoje smrti i velikosvećeničke službe. Drugim riječima, spasenje koje je ponuđeno u starom Savezu isto je kao i spasenje u novom. Ipak, u sklopu novog Saveza dano nam je veće, potpunije otkrivenje Boga Saveza i Njegove ljubavi prema palom čovječanstvu. Taj je Savez bolji u smislu da je sve ono o čemu uče simboli i protulikovi starog Saveza našlo svoje ispunjenje u Isusu, čiji su bezgrešni život, smrt i velikosvećenička služba bili simbolički prikazivani službama u zemaljskom Svetištu (Hebrejima 9,814).

Sada, međutim, umjesto simbola, protulikova i slika imamo Isusa osobno, ne samo kao zaklano Janje čija je krv prolivena radi naših grijeha (Hebrejima 9,12), već i kao Onoga koji stoji u svojstvu našega Velikog svećenika na Nebu posredujući za nas (Hebrejima 7,25). Premda je spasenje koje On nudi isto, to potpunije otkrivenje Njega i spasenja koje u Njemu nalazimo, kao što je otkriveno u novom Savezu, čini taj Savez nadmoćnijim u odnosu na stari.

`Pročitajte Hebrejima 8,5; 10,1. Kojom riječju pisac opisuje službe u starozavjetnom Svetištu? Kako nam upotreba te riječi pomaže da razumijemo nadmoćnost novog Saveza?`

`Zašto nam znanje o Kristovom životu, smrti i velikosvećeničkoj službi pruža bolje razumijevanje Boga u odnosu na znanje koje stječemo samo na osnovi obrednih službi prinošenja životinjskih žrtava u ovozemaljskom Svetištu?`