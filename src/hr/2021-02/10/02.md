---
title: 'Evo, Idu Dani...'
date: 30/05/2021
---

**Pročitajte Jeremija 31,31-34 i odgovorite na sljedeća pitanja:**

`1.	Tko pokreće Savez?`

`2.	O čijem je Zakonu tu riječ? Koji je to Zakon?`

`3.	Kakvu vrstu odnosa Bog želi imati sa svojim narodom?`

`4.	Koji Božji čin tvori osnovu tog zavjetnog odnosa?`

Jasno je da se novi Savez ne razlikuje mnogo od starog Saveza sklopljenog s Izraelom na Sinajskoj gori. Problem sa sinajskim Savezom nije se ogledao u tome što je on zastario. Problem je bio u tome što je prekršen (vidi Jeremija 31,32).

Odgovori na pitanja koja smo postavili na početku, od kojih se svi nalaze u uvodnom tekstu, pokazuju da mnogi aspekti “starog Saveza” ostaju isti i u novom. “Novi Savez” u određenom je smislu “obnovljeni Savez”. To je završetak, ili ispunjenje onog prvog.

`Obratite pozornost na posljednji dio ulomka, Jeremija 31,34, gdje Jahve kaže da će oprostiti bezakonje i grijeh svojeg naroda. Iako Gospodin kaže da će upisati Zakon u naše srce i staviti ga u nas, On ipak naglašava da će oprostiti naše grijehe i bezakonje koji narušavaju Zakon upisan u naše srce. Uočavate li ikakvo proturječje ili napetost između tih tvrdnji? Ako ne, kako to objašnjavate? Što znači, kao što piše u Rimljanima 2,15, imati Zakon upisan u našim srcima? (Matej 5,17-28)`

Ako pogledate uvodni tekst za današnji odsjek, kako biste ga mogli upotrijebiti kao odgovor na tvrdnju da je Deset zapovijedi (ili konkretno subota) ukinuto u novom Savezu? Kako bi se taj tekst, naprotiv, mogao upotrijebiti kao dokaz neprolaznosti Zakona?