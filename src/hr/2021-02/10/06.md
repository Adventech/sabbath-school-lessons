---
title: 'Novozmluvný Kňaz'
date: 03/06/2021
---

> <p></p>
> <sup>1</sup>Zákon je len tieňom budúcich dobier, a nie vlastným obrazom vecí, preto nikdy nemôže tými istými obetami, prinášanými ustavične každý rok, urobiť dokonalými tých, čo prichádzajú. (...) <sup>11</sup>Každý kňaz stojí a koná denne bohoslužbu a veľa ráz prináša tie isté obety, ktoré nikdy nemôžu odstrániť hriechy. <sup>12</sup> No Kristus priniesol jednu obetu za hriechy a navždy zasadol po pravici Boha... <sup>14</sup> Jednou obetou totiž navždy zdokonalil tých, čo sa posväcujú.  

**Osobné štúdium**

List Hebrejom zdôrazňuje, že Ježiš je náš Veľkňaz v nebeskej svätyni. Je to v skutočnosti ten najlepší opis novej zmluvy, aký vôbec v Novej zmluve nachádzame. Nie je to náhoda. Kristova veľkňazská služba je úzko spätá so zasľúbeniami novej zmluvy.

Služba v starozmluvnej svätyni bola prostriedkom na znázornenie starozmluvných právd. Sústreďovala sa na obete a prostrednícku službu. S krvou zabitých zvierat prichádzali kňazi do svätyne a tu ňou pokrývali hriechy. Bolo to, pravdaže, len symbolické vyjadrenie spasenia, ktoré nachádzame v Ježišovi. Tieto obete samy osebe nemohli priniesť spasenie.

`Prečo smrť zvierat nemohla poskytnúť spasenie? (Heb 10,4) Aký teda mali všetky tie obete zmysel? Prečo boli v Božom pláne také dôležité a významné?`

Všetky tieto obete a prostrednícka služba kňazov, ktorá sa s nimi spájala, sa naplnili v Kristovi. Ježišova smrť bola tou obeťou, na krvi ktorej je založená nová zmluva. Kristova krv spečatila novú zmluvu, čím bola zmluva zo Sinaja so svojimi obeťami vyhlásená za „starú“ a neplatnú. Raz a navždy bola prinesená tá pravá obeť. Kristus zomrel; už nebolo potrebné prinášať obete zvierat. Služba v pozemskej svätyni splnila svoju úlohu.

Obetovanie zvierat bolo úzko späté s kňazskou službou levitov, ktorí prinášali obete do pozemskej svätyne za ľud. Keď sa obetný systém ukončil, skončila sa aj ich kňazská služba. Všetko sa naplnilo v Ježišovi, ktorý priniesol vlastnú krv do svätyne v nebi. (Heb 8,1–5) Keď Ježiš zomrel ako „najvyššia obeť“ roztrhla sa chrámová opona (Mt 27,50.51) ako symbol toho, že samotná symbolická budova v tejto chvíli už stráca svoj zmysel, ktorý sa naplnil v Kristovej obeti. List Hebrejom predstavuje Krista ako Veľkňaza v nebi, ktorý so „svojou vlastnou krvou vošiel... do svätyne“ ako náš prostredník. (Heb 9,12) To je základ nádeje a zasľúbenia, ktoré máme v novej zmluve.

**Aplikácia**

`Aké pocity v tebe vyvoláva predstava, že Ježiš za teba nielen zomrel, ale aj teraz, keď je v nebi, robí všetko preto, aby si mohol byť v jeho kráľovstve? Akú dôveru a istotu ti to dáva pre tvoje spasenie?`