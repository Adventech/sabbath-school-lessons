---
title: 'Veliki Svećenik U Novom Savezu'
date: 03/06/2021
---

Poslanica Hebrejima stavlja snažan naglasak na Isusa kao našega Velikog svećenika u nebeskom Svetištu. Ovdje se nalazi najjasnije izlaganje o novom Savezu s naglaskom na Kristu kao Velikom svećeniku. To nije slučajnost. Kristova nebeska služba višestruko je povezana s obećanjima novoga Saveza.

Služba u starozavjetnom Svetištu bila je sredstvo pomoću kojeg su naučavane starozavjetne istine. U njezinom središtu bili su žrtva i posre-dovanje. Životinje su se klale, a svećenik je posredovao njihovom krvlju. To su, naravno, sve bili simboli spasenja koje nalazimo u Isusu. Nikakvog spasenja nije bilo u njima samima.

`Pročitajte Hebrejima 10,4. Zašto se spasenje nije nalazilo u smrti tih životinja? Zašto smrt životinje nije dovoljna da bi donijela spasenje?`

Sve te žrtve, zajedno sa svećeničkim posredovanjem koje ih je pratilo, našle su svoje ispunjenje u Kristu. Isus je postao Žrtva na čijoj se krvi zasniva novi Savez. Kristova krv učinila je sinajski Savez i njegove žrtve “starim” i nevažećim. Prinesena je prava žrtva, jedanput i za sve (Hebrejima 9,26). Nakon što je Krist umro, nije bilo potrebe da se više ijedna životinja zakolje. Služba u starozavjetnom Svetištu ispunila je svoju svrhu.

`Pročitajte Matej 27,51, gdje se govori o tome kako se zavjesa u ovozemaljskom Svetištu razderala kad je Isus umro. Kako nam taj događaj pomaže da razumijemo zašto je zemaljsko Svetište zamijenjeno?`

Povezana s tim životinjskim žrtvama, naravno, bila je i služba svećenika, levita, koji su prinosili žrtve i posredovali za narod u zemaljskom Svetištu. Kada je prinošenje žrtava završeno, i potreba za njihovom službom također je prestala. Sve se ispunilo u Isusu koji sada vrši službu vlastitom krvlju u Svetištu na Nebu (vidi Hebrejima 8,1-5). Poslanica Hebrejima posebno ističe Krista kao našega Velikog svećenika na Nebu, koji ulazi u Svetinju prinoseći vlastitu krv (Hebrejima 9,12) i posredujući u našu korist. To je temelj nade i obećanja koje imamo u novom Savezu.

`Kako se osjećate zbog spoznaje da čak i sada Isus prinosi svoju krv na Nebu za vas? Kakvu vam to pruža sigurnost u spasenje?`