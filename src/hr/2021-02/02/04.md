---
title: 'Savez S Abrahamom'
date: 06/04/2021
---

“Blagoslivljat ću one koji te blagoslivljali budu, koji te budu kleli, njih ću proklinjati; sva plemena na zemlji tobom će se blagoslivljati.” (Postanak 12,3)

Pročitajte Postanak 12,1-3. Navedite konkretna obećanja koja je Bog dao Abrahamu.

`Zapazite da se među obećanjima koja Bog daje Abrahamu nalaze i riječi: “Sva plemena na zemlji tobom će se blagoslivljati.” (Postanak 12,3) Što to znači? Na koji su način sve obitelji na Zemlji blagoslovljene u Abrahamu? Vidi Galaćanima 3,6-9. U kojem se smislu u tom prije danom obećanju može sagledati obećanje o Isusu Mesiji? Vidi Galaćanima 3,29.`

U tom, prvom zabilježenom božanskom javljanju Abrahamu, Bog je obećao da će ući u blizak i trajan odnos s njim, prije nego što je uopće bilo riječi o nekakvom sklapanju saveza. Izravno upućivanje na savez koji će Bog uspostaviti dolazi tek kasnije (Postanak 15,4-21; 17,1-14). U ovom trenutku Bog nudi odnos s ljudima. Ponovljeni izraz “ja ću” u Postanku 12,1-3 ukazuje na dubinu i veličinu Božje ponude i Njegovog obećanja.

Osim toga, Abraham dobiva jednu jedinu zapovijed kao ispit: “Idi.” On je vjerom izvršava (Hebrejima 11,8), ali ne zato da bi zadobio blagoslove Saveza. Njegova poslušnost bila je odgovor vjere na odnos ljubavi koji je Bog želio uspostaviti. Drugim riječima, Abraham je već vjerovao Bogu, već se oslanjao na Njega, već se uzdao u Njegova obećanja. U suprotnom, nikad ne bi napustio svoju rodbinu i zavičaj i uputio se u nepoznata mjesta. Njegova poslušnost otkrila je njegovu vjeru pred ljudima i anđelima.

Abraham je još tada otkrivao ključni odnos između vjere i djela. Mi se spašavamo vjerom koja se pokazuje u djelima poslušnosti. Najprije dolazi obećanje o spasenju, a potom slijede djela. I premda nema zavjetnog zajedništva i blagoslova bez poslušnosti, ta poslušnost je samo odgovor vjere na ono što je Bog već učinio. Takva vjera ilustrira načelo koje nalazimo u 1. Ivanovoj 4,19: “Što se nas tiče, mi ljubimo, jer je on nas ljubio prije.”

`Pročitajte Postanak 15,6. Kako se ovdje na poseban način pokazuje temelj svih obećanja saveza? Zašto je taj blagoslov najdragocjeniji?`