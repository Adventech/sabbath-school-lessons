---
title: 'Osnove Saveza'
date: 04/04/2021
---

**“A Savez svoj ja sklapam s tobom, i silno ću te razmnožiti.” (Postanak 17,2)**

“Hebrejska riječ berith, ‘savez’, pojavljuje se oko 287 puta u Starom zavjetu. Ona se može prevesti i kao ‘oporuka’ ili ‘posljednja volja’. Njezino je podrijetlo nejasno, ali je poprimila značenje nečega što povezuje dvije strane. Koristila se, međutim, za mnogo različitih vrsta ‘veza’, onih između ljudi i između čovjeka i Boga. Uobičajeno se koristi za sporazume među ljudima, a ima i prepoznatljivo vjersko značenje kada se odnosi na savez između Boga i čovjeka. U vjerskom smislu to je uobičajena metafora, ali s dubljim značenjem.” (J. Arthur Thompson, “Covenant”, The International Standard Bible Encyclopedia, sv. 1, str. 790)

Kao i bračni zavjet, biblijski savez znači odnos i sporazum. Kao sporazum, biblijski savez sadrži sljedeće osnovne elemente:

1.	Bog potvrđuje obećanja saveza zakletvom (Galaćanima 3,16; Hebrejima 6,13.17).

2.	Obveza je saveza poslušnost Božjoj volji izraženoj u Deset zapovijedi (Ponovljeni zakon 4,13).

3.	Božja obveza u savezu konačno se ispunjava preko Krista i plana spasenja (Izaija 42,1.6).

`Pogledajte ta tri elementa koje smo upravo naveli (Božja obećanja, naša poslušnost i plan spasenja). Kako se ti elementi očituju u vašem hodu s Bogom? Opišite ukratko kako se oni pokazuju u vašem životu u ovom trenutku.`

U Starom zavjetu, tipološki žrtveni sustav poučavao je narod o cje-lokupnom planu spasenja. Preko njegovih simbola, patrijarsi i izraelski narod na praktičan su se način učili vjeri u dolazećeg Otkupitelja. Putem njegovih obreda, pokajani grešnik dobivao je oprost grijeha i oslobođenje od krivnje. Tako su se blagoslovi saveza mogli sačuvati, a duhovni se rast — obnavljanje Božjeg lika u životu — održavao, čak i kad ljudi nisu uspijevali održati svoj dio nagodbe.

`Premda se savez može uspostaviti i između ljudi, riječ berith u hebrejskoj Bibliji uglavnom označava odnos između Boga i ljudi. S obzirom na naš položaj u odnosu na Boga, koju bi vrstu veze takav savez mogao ostvarivati?`