---
title: 'Novi Savez'
date: 08/04/2021
---

**Jeremija 31,31-33**

U ovim se redcima prvi put spominje “novi Savez” u Starom zavjetu. Smješten je u kontekst povratka Izraelaca iz izgnanstva i govori o bla-goslovima koje će oni primiti od Boga. I kao u ostalim slučajevima, Bog je začetnik tog Saveza i Bog ga ispunjava svojom milošću.

Zapazite, također, jezik koji se ovdje koristi. Bog sebe opisuje kao njihovog muža, govori kako će upisati svoj Zakon u njihovo srce i, služeći se jezikom saveza s Abrahamom, kaže da će On biti njihov Bog, a oni Njegov narod. Dakle, kao i prije, savez nije samo neki zakonski obvezujući sporazum kao u današnjem pravosuđu, već se bavi nečim uzvišenijim.

`Pročitajte Jeremija 31,33. Usporedite s Postankom 6,7, gdje se detaljno opisuje dio Saveza sklopljenog s Izraelom. Koji se ključni element i ovdje naglašava? Što Bog želi od svojeg naroda?`

`Pročitajte Jeremija 31,34. Usporedite ono što je ovdje rečeno s riječima u Ivanu 17,3. Što to ključno čini Gospodin, čime postavlja temelj njihovog odnosa?`

U Jeremiji 31,31-34 mogu se zapaziti elementi milosti i poslušnosti, kao i u prijašnjim savezima. Bog će oprostiti njihove grijehe, Bog će uspostaviti odnos s njima i Bog će unijeti svoju milost u njihov život. Narod Ga jednostavno sluša — ne na neki napamet naučen, mehanički način, već čisto zato što Ga poznaje, što Ga voli i što Mu želi služiti. To je bit zavjetnog odnosa kakav Bog želi ostvariti sa svojim narodom.

`Kako razumijete misao da je Zakon upisan u naše srce? Znači li to da Zakon postaje subjektivan i osoban, nešto što treba tumačiti i primjenjivati u skladu sa sklonostima srca pojedinca? Ili to znači nešto drugo? I što bi to onda bilo?`