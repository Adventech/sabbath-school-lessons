---
title: 'Savez S Noom'
date: 05/04/2021
---

**“A s tobom ću učiniti Savez; ti ćeš ući u korablju — ti i s tobom tvoji sinovi, tvoja žena i žene tvojih sinova.” (Postanak 6,18)**

Riječ “savez” prvi put se pojavljuje u Bibliji u navedenom retku, i to u trenutku kada Bog priopćuje Noi svoju odluku o uništenju Zemlje zbog masovnog i neprekidnog širenja grijeha. Premda će to uništenje doći u obliku sveopćeg potopa, Bog nije napustio svijet koji je stvorio. On je nastavio nuditi ljudima zavjetni odnos koji je prvi put uspostavljen odmah nakon pada u grijeh. Božanski “Ja Jesam” koji nudi taj savez, temelj je Noine sigurnosti. Kao Bog koji drži savez, On je obećao da će zaštititi članove obitelji koji su bili spremni živjeti u obvezujućem odnosu s Njim, odnosu koji rezultira poslušnošću.

`Je li savez s Noom bio jednostran? Imajte na umu da pojam saveza podrazumijeva više od jedne strane. Je li Noa morao održati svoj dio dogovora? Koja se pouka za nas nalazi u odgovoru na ova pitanja?`

Bog govori Noi da će nastati potop i da će svijet biti uništen. A onda sklapa dogovor s njim i obećava mu da će spasiti njega i njegovu obitelj. Prema tome, ulog je bio prilično velik, jer da Bog nije održao svoje obećanje, Noa, što god bi učinio, bio bi zbrisan zajedno s ostatkom svijeta.

Bog kaže da će načiniti savez s Noom. Ta riječ podrazumijeva namjeru da se poštuje ono što je rečeno. To nije tek neka hirovita izjava. Sama riječ podrazumijeva obvezu. Zamislite da je Gospodin rekao Noi: “Vidi, svijet će biti uništen u strašnom potopu, ali ja ću tebe možda spasiti, a možda i neću. U međuvremenu učini to i to, a onda ćemo vidjeti što će biti. Ne mogu ti ništa jamčiti.” Takva bi se izjava teško mogla spojiti s onom sigurnošću i obećanjem koje nalazimo u riječi “savez”.

`Neki ljudi tvrde da potop u Noino vrijeme nije bio sveopća, već samo lokalna nepogoda. Da je to točno, onda bi Božje zavjetno obećanje u Postanku 9,15 (vidi i Izaija 54,9) bilo prekršeno svaki put kada dođe do neke lokalne poplave (a to se izgleda stalno događa. Naprotiv, činjenica da nije bilo drugoga sveopćeg potopa potvrđuje vjerodostojnost Božjeg zavjetnog obećanja. Što nam to govori o povjerenju u Njegova obećanja?`