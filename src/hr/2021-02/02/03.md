---
title: 'Zmluva S Noachom'
date: 05/04/2021
---

> <p></p>
> <sup>6</sup>Hospodin oľutoval, že utvoril človeka na zemi a cítil v srdci bolesť. <sup>7</sup> Hospodin povedal: „Človeka, ktorého som stvoril, vyhubím z povrchu zeme; počnúc človekom až po dobytok, plazy a nebeské vtáctvo, lebo ľutujem, že som ich utvoril.“ <sup>8</sup> Ale Noach našiel u Hospodina milosť.

> <p></p>
> <sup>13</sup>Boh povedal Noachovi: „Rozhodol som sa skoncovať so všetkým tvorstvom, lebo zem je plná násilia. Zničím ich aj so zemou. (...) <sup>18</sup>S tebou uzavriem zmluvu; do korábu vojdeš ty, tvoji synovia, tvoja žena a tvoje nevesty. <sup>19</sup> Zo všetkých druhov živočíchov vezmeš do korábu po páre, aby s tebou zostali nažive; bude to samec a samica.“ (...) <sup>22</sup>Noach urobil všetko tak, ako mu Boh prikázal. 

**Osobné štúdium**

V uvedenom verši sa výraz zmluva vyskytuje v Biblii prvýkrát. Ak sa pozrieme na kontext, Boh oznamuje Noachovi svoje rozhodnutie zničiť zem. To preto, že hriech sa šíri a mohutnie stále viac. Záhuba sa uskutoční v podobe celosvetovej potopy. Boh však neopúšťa svet, ktorý stvoril. Po potope opäť ponúka obnovu zmluvného vzťahu. Boh je základom Noachovej istoty. Ako zmluvu zachovávajúci Pán, Boh zasľúbil, že bude chrániť členov rodiny, ktorí budú ochotní žiť v zmluvnom vzťahu s ním.

`Aké záväzky z tejto zmluvy vyplývali pre Boha a aké pre Noacha? 1 Moj 6,13–22`

Boh oznamuje Noachovi, že príde potopa a zničí svet. S Noachom uzatvára dohodu, v ktorej mu sľúbi, že s celou rodinou budú zachránení. Išlo tu o veľa. Keby Boh nedodržal to, čo sľúbil, potom by bol Noach zahynul spolu s ostatným svetom, bez ohľadu na to, čo by urobil.

Boh povedal, že uzavrie „zmluvu“ s Noachom. Vyjadruje vôľu sľub dodržať. Nie je to len nejaké rozmarné vyhlásenie. Vyplýva z neho určitá povinnosť, záväzok. Predstavte si, že Boh povedal Noachovi: „Pozri, svet skončí v hroznej potope. Môžem, ale aj nemusím ťa zachrániť. Zatiaľ rob to a to, a potom uvidíme. Nedávam ti však nijaké záruky.“ Takéto slová by sotva predstavovali istotu a zasľúbenia, ktoré sú obsiahnuté v samotnom slove zmluva.

**Aplikácia**

`Vo svojej zmluve Boh zasľúbil Noachovi nielen záchranu, ale neskôr s ním uzavrel ešte ďalšiu zmluvu, kde sa zaviazal, že život na zemi už takto nezničí. V čom dávajú Božie „sľuby“ istotu do života tebe?`