---
title: 'ľudská Dôvera A Poslušnosť'
date: 12/05/2021
---

> <p></p>
> <sup>5</sup> „Ak teda budete pozorne počúvať môj hlas a budete zachovávať moju zmluvu, budete mojím osobným vlastníctvom medzi všetkými národmi, lebo celá zem je moja. <sup>6</sup> Budete mi kráľovstvom kňazov, svätým národom.“ Toto povieš Izraelitom. 

**Osobné štúdium**

V týchto veršoch sa hovorí o tom, že Boh má v úmysle uzavrieť zmluvu s Izraelitmi. Aj keď si ich Boh vyvolil, toto vyvolenie sa nerealizuje automaticky, bez ich rozhodnutia. Musia s Bohom spolupracovať. Dokonca aj vyslobodenie z Egypta sa neobišlo bez ich spolupráce s Bohom. Keby neurobili, čo im Boh povedal – napríklad nenatreli krvou veraje dverí – neboli by zachránení.

Ani v tomto prípade im Boh nehovorí: „Či sa vám to páči, alebo nepáči, budete mojím zvláštnym pokladom a kňazským národom.“ Tak to jednoducho nefunguje a text to ani tak nehovorí.

`Čo bolo rozhodujúce zo strany ľudí pre naplnenie tejto zmluvy – viera, alebo poslušnosť? (2 Moj 19,5.6) Je takáto zmluva v rozpore s biblickým konceptom spasenia z čírej viery, bez skutkov zákona?`

„Spásu si nezískame vlastnou poslušnosťou, pretože spasenie je dobrovoľný dar Boží, ktorý treba prijať vierou. Poslušnosť je však ovocím viery.“ (CK 41)

Boh bol ochotný izraelský národ nielen zázračným spôsobom vyslobodiť z egyptského otroctva, ale urobiť ho svojím zvláštnym vlastníctvom, kňazským kráľovstvom. Na základe vzťahu, ktorý sa medzi nimi vytvoril po tom, čo im priniesol záchranu (nielen dočasnú – z egyptského otroctva, ale aj večnú), Boh ich chcel povzniesť na takú duchovnú, intelektuálnu a morálnu úroveň, že by sa boli stali divom starovekého sveta. A to všetko preto, aby sa šírilo evanjelium medzi národmi. Od nich sa čakalo len to, že budú poslúchať.

**Aplikácia**

`Čo od Boha v živote očakávaš? Čo považuješ za svoju úlohu? Dokážeš tieto dve veci správne rozlíšiť? Zažil si niekedy situáciu, keď si sa snažil robiť to, čo náleží Bohu, alebo naopak na ňom nechával to, čo očakáva on od teba?`