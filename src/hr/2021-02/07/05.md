---
title: 'Bog I Izrael'
date: 12/05/2021
---

**“Stoga, budete li mi se vjerno pokoravali i držali moj Savez, vi ćete mi biti predraga svojina mimo sve narode — ta moj je sav svijet! — vi ćete mi biti kraljevstvo svećenika, narod svet. Tim riječima oslovi Izraelce.” (Izlazak 19,5.6)**

U ovim redcima Bog Izraelcima nudi savez. Premda ih Jahve poziva, taj poziv im nije uručen bez njihovog pristanka. Oni su morali surađivati. Čak je i njihovo izbavljenje iz Egipta podrazumijevalo njihovu suradnju — da nisu učinili ono što je Jahve rekao (premazati dovratnike krvlju), ne bi bili izbavljeni. Bilo je tako jednostavno.

Ni ovdje im Gospodin ne kaže: “Svidjelo se vama ili ne — bit ćete mi predraga svojina i narod svet.” To tako ne ide i o tome tekst ne govori.

`Pročitajte retke koje smo naveli u uvodu — Izlazak 19,5.6. Kako to što Gospodin tu govori razumijete u kontekstu spasenja vjerom? Osporava li zapovijed o poslušnosti Gospodinu spasenje milošću? Kako vam sljedeći tekstovi pomažu da dođete do odgovora? Rimljanima 3,19-24; 6,1.2; 7,7; Otkrivenje 14,12.`

“Mi ne zaslužujemo spasenje svojom poslušnošću; ono je Božji dar koji se prima vjerom. Međutim, poslušnost je plod vjere.” (Ellen G. White, Put Kristu, str. 62; u izvorniku 61)

Razmišljajte o tome što je sve Bog bio spreman učiniti za izraelski narod — ne samo što ih je na čudesni način izbavio iz egipatskog ropstva, već ih je želio učiniti svojim posebnim blagom, narodom svećenika. Zasnivajući njihov odnos prema Njemu na spasenju koje im je pružio (tjelesnom, od ropstva u Egiptu, i vječnom), Bog ih je nastojao uzdići na takav duhovni, umni i moralni stupanj da postanu čudo Starog svijeta. A sve je to činio kako bi ih upotrijebio da propovijedaju Evanđelje ostalim narodima. Jedino što su trebali učiniti bilo je da poslušaju.

`Na koje bi načine naše osobno iskustvo s Gospodinom trebalo odražavati ta ista načela koja vidimo ovdje u današnjoj pouci?`