---
title: 'Savez Sa Sinaja'
date: 11/05/2021
---

Knjiga Izlaska skreće pozornost čitateljima na tri glavna događaja. Poput tri planinska vrhunca, izlazak, sklapanje Saveza i gradnja Šatora sastanka uzdižu se nad manjim događajima u podnožju. Sklapanje Saveza, zapisano u Izlasku 19—24, bilo bi Mount Everest između ta tri “planinska vrha”. Kratki pregled ulomka u Izlasku 19—24 otkriva redoslijed i uzajamnu povezanost događaja.

Čak i ako nemate vremena pročitati cijeli navedeni ulomak, obratite pozornost na redoslijed događaja:

1.	Izrael dolazi u podnožje Sinaja i podiže privremeni tabor nakon što ga je Jahve izbavio (Izlazak 19,1.2).

2.	Bog nudi sklapanje Saveza s Izraelom (Izlazak 19,3-6).

3.	Izrael odgovara prihvaćanjem Saveza (Izlazak 19,7.8).

4.	Pripreme za službeno primanje Saveza (Izlazak 19,9-25).

5.	Objava Deset zapovijedi (Izlazak 20,1-17).

6.	Mojsije kao posrednik Saveza (Izlazak 20,18-21).

7.	Opširno tumačenje načela Saveza (Izlazak 20,22—23,22).

8.	Proglašenje Saveza (Izlazak 24,1-18).

Ovaj Savez ima ključnu ulogu u planu spasenja. To je četvrti savez koji se navodi u Bibliji (prethodili su mu savezi s Adamom, Noom i Abrahamom), i Bog se u njemu otkriva potpunije nego prije, pogotovo zato što je ovom prigodom uspostavljen cjelokupni obredni sustav Svetišta. Dakle, Svetište postaje sredstvo pomoću kojega Bog pokazuje narodu plan spasenja koji su oni trebali objaviti svijetu.

Premda je izbavio Izraelce iz egipatskog ropstva, Gospodin je želio da oni shvate da spasenje ima i dublji smisao nego što je sloboda od čisto tjelesnog robovanja. Želio ih je izbaviti od grijeha, krajnjeg ropstva, a to se moglo ostvariti samo žrtvovanjem Mesije, na što su upućivale slike i simboli službe u Svetištu. Zato ne čudi što je ubrzo nakon oslobođenja iz ropstva i davanja Zakona, Izraelcima naloženo da sagrade Svetište i uspostave službu u njemu, jer im je na taj način Bog otkrio plan spasenja — pravi smisao i svrhu Saveza. Jer Savez ne znači ništa ako to nije Savez spasenja koje Gospodin nudi palom čovječanstvu. To je bila srž Saveza u Edenu i Saveza na Sinaju.

`Zašto je bio potreban savez između Boga i izraelskog naroda? (Pročitajte Ponovljeni zakon 29,10-13. Obratite posebno pozornost na onaj dio Saveza koji govori o uzajamnim odnosima.) `