---
title: 'Zmluva Na Sinaji'
date: 11/05/2021
---

> <p></p>
> <sup>3</sup>Mojžiš vystúpil k Bohu. Hospodin ho oslovil z vrchu a povedal mu: „Toto povieš domu Jákoba a oznámiš synom Izraela: <sup>4</sup> ‚Sami ste videli, čo som urobil Egypťanom, ako som vás niesol na orlích krídlach a priviedol k sebe. <sup>5</sup> Ak teda budete pozorne počúvať môj hlas a budete zachovávať moju zmluvu, budete mojím osobným vlastníctvom medzi všetkými národmi, lebo celá zem je moja. <sup>6</sup> Budete mi kráľovstvom kňazov, svätým národom.‘ Toto povieš Izraelitom.“ <sup>7</sup> Mojžiš šiel, zvolal starších ľudu a predniesol im všetko, čo mu Hospodin prikázal. <sup>8</sup> Všetok ľud spoločne odpovedal: „Splníme všetko, čo povedal Hospodin.“ Potom Mojžiš predniesol Hospodinovi odpoveď ľudu. 

**Osobné štúdium**

2. Mojžišova kniha upriamuje pozornosť čitateľa na tri významné udalosti: samotný exodus, uzavretie zmluvy a stavbu svätostánku. Ako tri vrchy vyčnievajú nad okolitú krajinu, tak podobne vynikajú aj tieto tri udalosti. Tou najdôležitejšou však pre nich bolo uzavretie zmluvy. Stručný záznam v 2 Moj 19–24 zachytáva poradie a vzájomný vzťah medzi jednotlivými udalosťami:

1.	Po vyslobodení prichádza Izrael k Sinaju, kde sa utáborí (19,1.2)
2.	Boh chce s nimi uzavrieť zmluvu (19,3–6)
3.	Izrael zmluvu prijíma (19,7.8)
4.	Príprava na slávnostné prijatie zmluvy (19,9–25)
5.	Vyhlásenie Desatora (20,1–17)
6.	Mojžiš ako prostredník zmluvy (20,18–21)
7.	Zmluvné podmienky (20,22–23; 22)
8.	Ratifikácia (schválenie) zmluvy (24,1–18)

`Prečo bola zmluva medzi Bohom a Izraelom nevyhnutná? 5 Moj 29,10–13`

Táto zmluva zohráva v pláne spasenia rozhodujúcu rolu. Po zmluve s Adamom, Noachom a Abrahámom je to ďalšia zmluva v Biblii. Boh sa v nej zjavuje v plnšej miere než predtým, a to najmä prostredníctvom obradného systému. Svätyňa sa stáva prostriedkom, ktorým ľudu predstavuje plán spasenia – a ten mali zas oni zjaviť svetu.

Aj keď ich Boh vykúpil z egyptského otroctva, chcel, aby si uvedomili, že záchrana má väčší a ďalekosiahlejší význam než len vyslobodenie z fyzickej poroby. Chcel ich vykúpiť z hriechu a konečného otroctva. To sa však mohlo stať len prostredníctvom Mesiášovej obete, ako ju znázorňovali predobrazy a symboly svätyňovej služby. Nie div, že po vyslobodení z otroctva a vydaní zákona dostali Izraeliti príkaz postaviť svätyňu a zaviesť obetný systém. Podstatou celej zmluvy totiž bola téma záchrany hriešneho ľudstva, o ktorú sa Boh usiluje už od počiatku našich dejín.

**Aplikácia**

`Uvažuj nad tým, že Boh svoj sľub záchrany daný nám ľuďom necháva nielen formálne zapísať, ale ešte ho aj potvrdzuje slávnostnou prísahou. Prečo? Čo ti to o ňom hovorí?`