---
title: 'Výkupné Za Otrokov'
date: 10/05/2021
---

> <p></p>
> <sup>6</sup>Preto povedz Izraelitom: „Ja som Hospodin. Ja vás vyvediem spod egyptského jarma, vyslobodím vás z otroctva a vykúpim vás vystretým ramenom a tvrdými trestami. <sup>7</sup> Prijmem vás za svoj ľud a budem vaším Bohom. Poznáte, že ja som Hospodin, váš Boh, ktorý vás vyvedie spod egyptského jarma.“ 

> <p></p>
> <sup>5</sup>...lebo jeden je Boh a jeden prostredník medzi Bohom a ľuďmi — človek Kristus Ježiš, <sup>6</sup> ktorý dal seba samého ako výkupné za všetkých; svedectvo v pravom čase.  

**Osobné štúdium**

`Všimnite si, ako často sa v úvodnom texte 2 Moj 6,6.7 objavuje zámeno „ja“ či sloveso v 1. osobe. Čo z toho môžeme pochopiť o Božej úlohe v jeho zmluve s ľuďmi a v pláne záchrany?`

Vyslobodenie Izraela z egyptského otroctva a záchrana Noacha a jeho rodiny pred vodami potopy sú dve významné udalosti v Mojžišových knihách. Umožňujú nám lepšie porozumieť Božiemu plánu záchrany hriešnych ľudí. Základný princíp nám odhaľuje najmä udalosť exodu. Za pozornosť stojí skutočnosť, že Boh prostredníctvom Mojžiša hovorí Izraelu: „...vykúpim vás...“ (2 Moj 6,6). Čo to však znamená? Dnes si kresťania toto slovo spájajú len s duchovnou oblasťou, ale pôvodne malo v židovskom prostredí a jazyku veľmi konkrétny význam, ktorý bol každému zrejmý.

„Slovo vykúpiť v 6. verši (2 Moj 6) ukazuje na člena rodiny, ktorý kupuje späť alebo platí výkupné za iného člena rodiny, ktorý sa stal otrokom, pretože mal dlh alebo bol do otroctva predaný. Izrael zrejme nemal pozemského príbuzného, ktorý by ho vykúpil. Jeho príbuzným sa preto stáva Boh – Vykupiteľ.“ (Bernard L. Ramm)

`Akú cenu Boh zaplatil za našu záchranu? Čo nám to hovorí o našej hodnote? 1 Tim 2,5.6`

V 2 Moj 3,8 Boh hovorí, že „zostúpil“, aby zachránil svoj ľud. Týmto výrazom hebrejčina vyjadrovala, že Boh zasahuje do diania na zemi. Boh je na nebi a my sme na zemi. Len ak Boh „zostúpi“ na zem, môže nás vykúpiť. Len keď Ježiš zostúpi, bude žiť, trpieť, zomrie na zemi a potom bude za nás vzkriesený, môžeme byť vykúpení. „A to slovo sa stalo telom, prebývalo medzi nami...“ (Jn 1,14) Aj takýmto spôsobom je vyjadrená myšlienka, že Boh zostúpil, aby nás zachránil.

**Aplikácia**

`Čo s tebou robí vedomie, že Boh bol ochotný za tvoju záchranu zaplatiť tú „najvyššiu cenu“? Ako na teba pôsobí fakt, že to isté urobil aj pre ľudí okolo teba, teda aj pre tých, ktorí ti nie sú sympatickí?`