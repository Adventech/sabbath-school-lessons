---
title: 'Kako Se Spašavamo'
date: 10/05/2021
---

**“Kaži, dakle, Izraelcima da sam ja Jahve; da ću vas izbaviti od tereta što su vam ga Egipćani nametnuli. Oslobodit ću vas od ropstva u kojem vas drže; izbavit ću vas udarajući jako i kažnjavajući strogo. Za svoj ću vas narod uzeti, i bit ću vašim Bogom. Tada ćete znati da sam vas ja, Jahve, vaš Bog, izbavio od egipatske tlake.” (Izlazak 6,6.7)**

`Pogledajte uvodni tekst. Koje načelo nalazimo u njemu u vezi s Božjom ulogom prema čovječanstvu u zavjetnom odnosu (zapazite koliko se često u tim redcima pojavljuje zamjenica “ja”)?`

Oslobođenje Izraela iz egipatskog ropstva i izbavljenje Noe i njegove obitelji u potopu dva su istaknuta spasonosna događaja u Mojsijevim spisima. Oba pružaju uvide u nauk o spasenju. Ali izlazak iz Egipta pruža poseban uvid u način na koji Bog spašava.

Kad Bog kaže Izraelu (preko Mojsija) “izbavit ću vas” (Izlazak 6,6), On doslovno kaže: “Bit ću vaš osvetnik” ili go’el.

“Glagol ‘izbavit ću’ u 6. retku (Izlazak 6,6) odnosi se na člana obitelji koji plaća otkupninu za drugog člana obitelji, pogotovo kad je taj član u ropstvu zbog dugova, ili treba otići u ropstvo. Izrael očito nije imao ovozemaljskog rođaka da ga otkupi, ali sada je Bog bio Izraelov rođak, njegov osvetnik.” (Bernard L. Ramm, His Way Out, str. 50)

`Kako vi razumijete tu misao da Bog “otkupljuje” svoj narod iz ropstva? Koja je cijena morala biti plaćena? Što nam to govori o našoj vrijednosti? (Vidi Marko 10,45; 1. Timoteju 2,6, Otkrivenje 5,9.)`

U Izlasku 3,8 Bog kaže da je On “sišao” da izbavi Izrael. To je uobičajena hebrejska riječ za Božje djelovanje među ljudima. Bog je na Nebu, a mi smo na Zemlji, i jedino ako siđe na Zemlju, Bog nas može otkupiti. U najdoslovnijem smislu, tek kad je Isus sišao, živio, stradao, umro i uskrsnuo za nas, mi smo mogli biti spašeni. “I Riječ tijelom postala i nastanila se među nama.” (Ivan 1,14) To je još jedan način da se kaže da je Bog sišao kako bi nas spasio.