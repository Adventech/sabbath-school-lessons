---
title: 'Obećanja, Obećanja...'
date: 13/05/2021
---

**Izlazak 19,8**

Na prvi pogled sve izgleda dobro. Bog izbavlja svoj narod, daje im obećanja Saveza i oni to prihvaćaju — činit će sve ono što On od njih traži. Djeluje idealno, zar ne?

**Međutim, pročitajte sljedeće tekstove. Koje nam oni uvide pružaju u vezi s Izraelovim prihvaćanjem Saveza?**

`Rimljanima 9,31.32` 	

`Rimljanima 10,3`

`Hebrejima 4,1.2` 	

Sve što Bog od nas traži da učinimo, mora se zasnivati na vjeri. Vjera čini temelj na koji se nadograđuju djela. Djela sama po sebi, koliko god bila dobronamjerna, koliko god iskrena, koliko god brojna, ne mogu nas učiniti prihvatljivima u očima svetog Boga. Ona to nisu mogla u vrijeme starog Izraela, a ne mogu ni u naše vrijeme.

Ali ako Biblija stalno naglašava djela, zašto nas djela ne mogu učiniti prihvatljivima u Božjim očima? (Vidi Izaija 53,6; 64,6; Rimljanima 3,23)

Nažalost, hebrejski je narod počeo vjerovati da je poslušnost sredstvo, a ne rezultat njihovog spasenja. Tražili su pravednost u poslušnosti Zakonu, a ne Božju pravednost koja se dobiva vjerom. Savez sa Sinaja — premda popraćen nizom opširnih uputa i zakona — bio je zamišljen kao savez milosti poput svih ostalih saveza koji su mu prethodili. Ta milost koja se besplatno daje donosi promjenu srca koja vodi k poslušnosti. Problem, naravno, nije bio u njihovim pokušajima da budu poslušni (Savez je zahtijevao da budu poslušni). Problem je bio u vrsti “poslušnosti” koju su oni pokazivali, koja zapravo i nije bila poslušnost, kao što je kasnija povijest tog naroda i pokazala.

`Pozorno pročitajte Rimljanima 10,3, posebno posljednji dio. Na što Pavao tu ukazuje? Što se događa s ljudima koji nastoje postići svoju vlastitu pravednost? Zašto takav pokušaj neizbježno vodi u grijeh, nepravdu i pobunu? Osvrnimo se na vlastiti život. Zar se ne nalazimo u istoj opasnosti?`