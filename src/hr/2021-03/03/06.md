---
title: 'Iskorjenjivanje Nemira'
date: 15/07/2021
---

`Pročitajte Ivan 14,1-6. Što možemo učiniti u trenutku svojeg najvećeg nemira da se naše srce ne bi uzrujalo? Što je ključ za prevladavanje podjela, sebičnosti, častohleplja, licemjerja i za pronalaženje pravog odmora?`

Svladavanje nemira uvijek počinje s Isusom. On je Put, Istina i Život. On zna koji je smjer ispravan kad besciljno lutamo pustinjom našeg medijima prezasićenog svijeta. Kao božanski Zakonodavac, On sam je utjelovljena istina i Njegov će nas Duh voditi u cjelokupnu istinu (Ivan 16,13). Kada smo povrijeđeni, umorni, iscrpljeni, bolesni i obeshrabreni, On je život — i to ne bilo kakav život. On nam je obećao život u izobilju (Ivan 10,10). To se odnosi na naš vječni dom i vječni život, ali podrazumijeva i drugačiju kvalitetu života ovdje. Stvoritelj nas već sada može darovati izobilno i više nego što mislimo i tražimo.

“Neka se ne uznemiruje srce vaše!” poziv je da živimo u iščekivanju. Kada emotivno potonemo, On nas je sposoban uzdići na viši stupanj. Kad se borimo s tamom i grijehom, On će ne samo započeti, već i dovršiti svoje djelo u nama (Filipljanima 1,6).

Koliko god naše prilike ovdje postale loše (o da, mogu postati itekako loše), pogledajte obećanje koje nam je dano u Isusu. On priprema “mjesto” za nas, mjesto iz kojeg će naša bol, nemir i patnja biti zauvijek prognani. To je nada koja nam je dana u Kristu Isusu, a ona je ponuđena svima nama, tko god mi bili, kakvo god bilo naše podrijetlo, koliko god naš život bio prljav.

Za nas je ključno, međutim, da u svakom slučaju priđemo Bogu — u svojoj slabosti, povrijeđenosti, slomljenosti, u svojem palom stanju, znajući da nas On prihvaća usprkos svemu tome. To je srž milosti i razlog što moramo vjerovati da nam je ona darovana ako je tražimo vjerom.

`Pročitajte Jeremija 3,22. Što Bog traži od nas i što će On onda, u odgovoru na to, učiniti za nas?`

`Razmišljajte o Isusovim riječima: “Vratit ću se da vas uzmem k sebi i da vi budete gdje sam ja.” (Ivan 14,3) Što nam to govori o presudnom značenju obećanja o Njegovom drugom dolasku? Zašto je posebno za nas adventiste (s obzirom na naše razumijevanje smrti), obećanje o drugom dolasku tako dragocjeno?`