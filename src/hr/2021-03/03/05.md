---
title: Licemjerje
date: 14/07/2021
---

Licemjer je netko tko glumi, tko se želi prikazati onakvim kakav zapravo nije. Taj se izraz koristi sedam puta u Mateju 23, u govoru u kojem Isus javno sramoti pismoznance i farizeje, središnje osobe židovskog vjerskog vodstva (Matej 23,13.14.15.23.25.27.29). Evanđelja nam otkrivaju Isusa koji nudi milost i oprost preljubnicima, ubiračima poreza, prostitutkama, pa čak i ubojicama, ali koji ne pokazuje baš mnogo razumijevanja prema licemjerima (vidi brojne dodatne podatke u Mateju 6,2.5.16; 7,5; 15,7-9; 22,8).

`Pročitajte Matej 23,1-13 i navedite četiri glavna obilježja licemjera koje Isus ovdje spominje.`

Isus pripisuje ta četiri obilježja pismoznancima i farizejima. Unutar judaizma u prvom stoljeću farizeji su tvorili konzervativnu vjersku desnicu. Proučavali su za pisane i usmene zakone i naglašavali su obrednu čistoću. Na drugoj strani spektra bili su saduceji, većinom bogati vođe, često povezani s elitnom svećeničkom klasom. Oni su bili uvelike helenizirani (tj. govorili su grčki i bili su dobro upoznati s grčkom filozofijom), a nisu vjerovali u Božji sud niti u život nakon smrti. Mi bismo ih opisali kao liberale. Međutim, obje skupine bile su okrivljene za licemjerje.

Prema Isusu, mi smo licemjeri ako ne postupamo u skladu s onim što govorimo, ako namećemo teške vjerske kriterije drugima, a ne primjenjujemo ih na sebe, ako želimo da se drugi dive našoj vjerskoj gorljivosti, ako zahtijevamo čast i priznanje koji pripadaju samo našem nebeskom Ocu.

Koliko god grube i odsječne bile Njegove riječi, Isusov odnos prema onima koje je nazivao licemjerima ipak je bio pun ljubavi i brižnosti.

“Božansko sažaljenje ogledalo se na licu Božjeg Sina dok je laganim pogledom obuhvaćao Hram i svoje slušatelje. Glasom prigušenim dubokom boli i gorkim suzama, uzviknuo je: ‘Jeruzaleme, Jeruzaleme, što ubijaš proroke i kamenuješ one koji su ti poslani! Koliko puta htjedoh skupiti tvoju djecu kao što kvočka skuplja svoje piliće pod krila, ali vi ne htjedoste!’” (Ellen G. White, Isusov život, str. 511; u izvorniku 620)

`Zašto ne morate biti vjerski vođa da biste bili krivi za tu vrstu licemjerja koju Isus ovdje tako otvoreno osuđuje? Kako možemo prepoznati licemjerje u sebi, ako ono postoji, i kako ga se osloboditi?`