---
title: častoljublje
date: 13/07/2021
---

Proučavanje posljednjeg tjedna Isusove službe na Zemlji prije Njegovog raspeća, uvijek je izvor ohrabrenja i nadahnuća, a pruža nam i dobar uvid u to kako nemir i častoljublje mogu navesti ljude da kažu i učine nešto nesmotreno.

`Pročitajte Luka 22,14-30 i zamislite kako se Isus osjećao dok je slušao kako se Njegovi učenici u toj svečanoj prigodi prepiru oko toga koga bi među njima trebalo smatrati najvećim (Luka 22,24). Zašto je pozornost učenika bila skrenuta s tog izvanrednog događaja i usmjerena na ljudsku veličinu?`

Mi rijetko raspravljamo s drugima o tome tko je najveći u našoj crkvi, obitelji ili na radnom mjestu. Možda puno razmišljamo o tome, ali tko je spreman o tome otvoreno govoriti?

Međutim, u zajednici Isusovih sljedbenika nije bilo prvi put da se postavi takvo pitanje. U Mateju 18,1 čitamo kako su učenici postavili Isusu to isto pitanje uobličivši ga malo apstraktnije: “Tko je najveći u kraljevstvu nebeskome?” Isusov odgovor obuhvatio je i jednu slikovitu pouku. Pošto je pozvao jedno dijete, postavio ga je u njihovo središte. Oči prisutnih su se raširile, obrve su se podigle. Isusov je postupak zahtijevao objašnjenje i On ga je u Matej 18,3 i dao: “Zaista, kažem vam, ako ponovo ne postanete kao mala djeca, sigurno nećete ući u kraljevstvo nebesko.”

Obraćenje ima temeljno značenje za pronalaženje istinskog odmora u Isusu. Mi priznajemo da nam je potrebna pomoć izvana. Iznenada uviđamo da se ne možemo pouzdati u sebe i da se moramo osloniti na Isusa. Dolazi do promjene naših vrijednosti i ambicija. Isus zapravo poručuje svojim učenicima: Uzdajte se u mene i oslonite se na mene kao ovo dijete. Prava veličina je odustajanje od vlastitih prava i prihvaćanje vrijednosti Kraljevstva.

Nažalost, izgleda da učenici još uvijek nisu naučili tu pouku do trenutka kad je Isus s njima blagovao posljednju večeru. Njihovo koškanje i nadmetanje uništilo je trenutak savršenog zajedništva koji se nikad više neće ponoviti.

Međutim, gledano s pozitivne strane, uviđamo uvijek prisutnu Gospodnju milost koja se ogleda u tome što, usprkos toj patetičnoj raspravi među Njegovim sljedbenicima, Isus ipak nije odustao od njih.

`Zašto bi naša usredotočenost na Isusa na križu trebala biti moćan lijek protiv želje za samouzvišenjem, čiji smo svi mi, kao pala ljudska bića, postali plijen?`