---
title: 'Isus Donosi Podjelu'
date: 11/07/2021
---

Malo je onih koji uživaju u sukobljavanju. Mi čeznemo za slogom i mirom. U našim crkvama i ustanovama držimo čak i seminare o mirenju i rješavanju sukoba.

`Pročitajte Matej 10,34-39. Na što Isus misli kad kaže da On nije došao donijeti na zemlju mir, nego mač? Što to znači s obzirom na to da je On “Knez mironosni” (Izaija 9,6)?`

Isusova izjava u Mateju 10,34-39 potpuno je suprotna našim očekivanjima. Spasitelj, koji je došao kao bespomoćno djetešce a ne kao moćni kralj okružen elitnim tjelohraniteljima, koji je zagovarao ljubav podjednako prema bližnjima i prema neprijateljima, sada govori svojim sljedbenicima da On zapravo donosi podjele i sukobe. Njegovi učenici i slušatelji vjerojatno su postavljali sebi isto pitanje koje i mi danas postavljamo: Kako je to moguće?

U Mateju 10,35-39 zapravo se govori o poštovanju i odanosti. Citirajući Mihej 7,6, Isus poziva svoje slušatelje da naprave izbor za vječnost. Sin treba voljeti i poštovati svoje roditelje. To je zahtjev Zakona koji je Mojsije primio na gori. To Bog zahtijeva, ali ako bi ta ljubav bila jača od naše odanosti Kristu, to bi zahtijevalo tešku odluku. Otac i majka trebaju voljeti svoju djecu i brinuti se o njima. Međutim, ako bi ta ljubav nadmašila njihovu posvećenost Isusu, to bi zahtijevalo tešku odluku. Zna se što je na prvom mjestu, podsjeća nas Isus u ovom odlomku. Isus objašnjava taj izbor trima rečenicama u kojima se pojavljuje izraz “dostojan”. Ta se dostojnost ne zasniva na visokim moralnim mjerilima, pa čak ni na pobjeđivanju grijeha. Dostojnost se zasniva na nečijem odnosu s Isusom. Mi smo dostojni kad biramo Njega prije svega drugog — uključujući majku, oca ili djecu. Time uzimamo svoj križ i slijedimo Isusa.

“Nemam veće želje nego vidjeti našu mladež prožetu duhom čiste vjere koja će ih navesti da uzmu križ i slijede Isusa. Idite, vi mladi Kristovi učenici, vođeni načelima, obučeni u haljinu čistoće i pravednosti. Vaš Spasitelj vodit će vas u situaciju koja je najprikladnija za vaše talente i tamo gdje možete biti od najveće koristi.” (Ellen G. White, Svjedočanstva za Crkvu, sv. 5, str. 76; u izvorniku 87)

`Katkad smo prisiljeni nositi križ koji nismo sami izabrali, a katkad ga dragovoljno nosimo. Kako u oba slučaja taj križ možemo nositi vjerno?`