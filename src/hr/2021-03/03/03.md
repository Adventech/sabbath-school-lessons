---
title: Sebičnost
date: 12/07/2021
---

Kao u slučaju jasike i njezinog većeg, podzemnog dijela, sebičnost je dio golemog sustava ispod površine, zvanog “grijeh”, koji nas sprečava da nađemo pravi odmor u Isusu. Od svih oblika grijeha u našem životu, sebičnost se izgleda najlakše pokazuje, zar ne? Za većinu nas sebičnost je isto tako prirodna kao i disanje.

`Pročitajte Luka 12,13-21. Opišite problem koji se naglašava u toj Isusovoj usporedbi. Je li planiranje budućnosti izraz sebičnosti i nepoštovanja prema Božjem kraljevstvu? Ako ne, ili bar ne uvijek, na što nas onda Isus upozorava?`

Ta se usporedba pojavljuje samo u Evanđelju po Luki kao odgovor na problem nepoznatog čovjeka iz naroda. Pošto Mu je postavljeno pitanje u vezi s baštinom, Isus odgovara tako što odbija ulogu suca među braćom. Umjesto toga, On upire prstom u veći problem koji se nalazi u pozadini — u sebičnost. On kopa dublje da bi pokazao splet korijenja koje leži u osnovi naših postupaka.

`Razmišljajte o tome kako se sebičnost pokazuje u vašem životu. Kako sebičnost utječe na naš odnos s Bogom, s našim bračnim drugom i članovima obitelji, s našom crkvenom obitelji, sa susjedima i kolegama na poslu? Koji ključ nalazimo u Filipljanima 2,5-8?`

Usredotočivši se samo na vlastite potrebe i probitke, neimenovani bogataš iz Isusove usporedbe izbacio je iz uma nevidljive nebeske stvarnosti. Veće, bolje i više nisu temeljna načela Božjeg kraljevstva. Pavao nam nudi uvid u ono što je Isusa navelo na odluku da postane naša Zamjena.

U Filipljanima 2,5-8 govori se o nesebičnosti, poniznosti i ljubavi. Ako ljubav prema Bogu i bližnjima ne upravlja našim izborima i prioritetima, mi ćemo nastaviti graditi veće žitnice za sebe na ovom svijetu i sabirati manje blaga na Nebu (Matej 6,20).

`Zašto nas želja za bogatstvom i materijalnim posjedima tako lako obuzima? Premda nam je svima potrebna određena svota novca da bismo preživjeli, zašto se čini da koliko god da imamo, uvijek želimo više?`