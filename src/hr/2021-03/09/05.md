---
title: 'Još Jedan Razlog Za Odmor'
date: 25/08/2021
---

Izrael se utaborio na istočnoj strani Jordana. Osvojio je zemlje bašanskog kralja i dvojice amorejskih kraljeva. I ponovno, u tom presudnom trenutku, Mojsije okuplja narod i podsjeća ih da Savez načinjen na Sinaju nije bio namijenjen samo njihovim roditeljima, već i njima. Zatim ponovno ponavlja Deset zapovijedi.

`Usporedite Izlazak 20,8-11 i Ponovljeni zakon 5,12-15. Kako je zapovijed o suboti izražena u pojedinom odlomku i koja je razlika?`

U Izlasku 20,8, zapovijed počinje riječima “sjeti se”. Ponovljeni zakon 5,12 počinje riječju “obdržavaj”. Glagol “sjeti se” dolazi nešto kasnije u toj zapovijedi (Ponovljeni zakon 5,15). U tom retku kaže im se kako se trebaju sjećati da su bili robovi. Premda je taj naraštaj odrastao u slobodi, svi bi oni bili rođeni u ropstvu da nije došlo do tog čudesnog izbavljenja. Zapovijed o suboti trebala ih je podsjećati da je isti Bog koji je bio aktivan prigodom stvaranja, bio aktivan i prigodom njihovog oslobođenja: “I da te odande izbavio Jahve, Bog tvoj, rukom jakom i ispruženom mišicom.” (Ponovljeni zakon 5,15)

Ta istina odgovarala je tadašnjim trenutačnim okolnostima u kojima su se našli Izraelci dok su po drugi put stajali na granicama Obećane Zemlje, nekih četrdeset godina nakon što je prvi naraštaj doživio jadni neuspjeh. Jer oni su bili isto tako bespomoćni u osvajanju te zemlje kao što su njihovi preci bili bespomoćni u bijegu iz Egipta. I njima je bio potreban taj Bog s “rukom jakom i ispruženom mišicom”.

Subota je trebala dobiti dodatno značenje. Izrael je trebao svetkovati subotnji dan zato što je Bog Osloboditelj (Ponovljeni zakon 5,15).

Naravno, stvaranje nije daleko od zapovijedi o suboti, čak ni u Ponovljenom zakonu 5, usprkos drugačijoj motivaciji. Oslobođenje Izraelaca iz Egipta u određenom je smislu polazna točka novog stvaranja, sličnog onome u izvještaju o stvaranju u Postanku. Izrael je, kao oslobođeni narod, Božje novo stvorenje (pogledaj također Izaija 43,15).

A budući da se na izlazak gleda kao na simbol oslobođenja od grijeha, to jest otkupljenja, u suboti možemo naći simbol stvaranja i otkupljenja. Prema tome, u vrlo konkretnom smislu subota upućuje na Isusa, našeg Stvoritelja i Otkupitelja.

`Pročitajte Ivan 1,1-13. Čemu nas ti redci uče o Isusu kao našem Stvoritelju i Otkupitelju?`