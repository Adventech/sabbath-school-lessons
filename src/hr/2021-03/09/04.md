---
title: 'Nove Okolnosti'
date: 24/08/2021
---

Nakon četrdeset godina lutanja po pustinji stasao je novi naraštaj koji se nejasno sjećao Egipta, ako ga se uopće sjećao. Oni su imali potpuno različito životno iskustvo u odnosu na svoje roditelje. Taj je naraštaj bio svjedok nedostatka vjere koji su njihovi roditelji više puta pokazali, zbog čega su i oni morali lutati pustinjom dok prethodni naraštaj nije pomro.

Bili su počašćeni prednošću da imaju Svetište u središtu svojeg tabora i mogli su vidjeti oblak koji je ukazivao na Božju prisutnost nad Šatorom. Kad bi se on pokrenuo, znali su da je vrijeme da se pakiraju i da ga slijede. Taj oblak koji im je pružao sjenu tijekom dana, a svjetlo i toplinu tijekom noći, bio je stalni podsjetnik na Božju ljubav i skrb o njima.

`Koji su imali opipljivi podsjetnik na subotnji odmor? Pročitajte Izlazak 16,14-31.`

Nasuprot popularnoj teologiji, ti redci dokazuju da je subota kao sedmi dan prethodila davanju Zakona sa Sinaja. Što je to bilo?

Posebna hrana koju im je Bog davao, svakodnevno ih je podsjećala na činjenicu da Stvoritelj uzdržava svoja stvorenja. Bog je na vrlo opipljiv način zadovoljavao njihove potrebe. Svakog dana događalo se to čudo s hranom koja se pojavljivala i nestajala s izlaskom sunca. Kad god bi netko pokušao skupiti veću količinu za sljedeći dan, ona bi se pokvarila i usmrdjela, a svakog petka hrane je bilo dovoljno za dva dana; ostatak koji je trebalo pojesti u subotu, ostajao je čudesno svjež.

Izrael je sada imao službu u Svetištu i sve zakone i propise zapisane u Levitskom zakoniku i Brojevima. Ipak, ostarjeli Mojsije ih je sve okupio, podsjetio ih na njihovu prošlost i ponovio zakone koje im je Bog dao (vidi Ponovljeni zakon 5,6-22).

Taj novi naraštaj bio je konačno spreman za ulazak u Obećanu Zemlju. U Izraelu je trebalo doći do smjene vodstva, i Mojsije je želio da pripadnici tog naraštaja upamte tko su i koje je njihovo poslanje. Nije želio da oni ponove pogreške svojih roditelja. Zato je ponovio Božje zakone. Ponovljeno je Deset zapovijedi kako ih taj naraštaj na pragu osvajanja Kanaana ne bi zaboravio.

`U našem osobnom iskustvu Isusov drugi dolazak nastupa samo par trenutaka nakon što umremo. Prema tome, Njegov povratak je uvijek blizu, možda i bliže nego što možemo zamisliti. Kako nas svetkovanje subote podsjeća ne samo na ono što je Bog učinio za nas, već i na ono što će učiniti za nas kad se vrati?`