---
title: 'Držanje Subote'
date: 26/08/2021
---

Bog zapovijeda svojem narodu da drži subotnji dan. Usporedo sa zabranom ubojstva i krađe, nalazi se i zapovijed da se sjećamo subote, premda nam Biblija ne daje nikakve pojedinosti o tome kako je točno trebamo svetkovati.

`Kakvo bi trebalo biti ozračje koje stvaramo i potičemo u subotu? Vidi Psalam 92; Izaija 58,13.`

Budući da držanje subote podrazumijeva proslavljanje stvaranja i Otkupljenja, nju bi trebalo prožimati ozračje radosti i uživanja u Gospodinu, a ne sumornosti.

Sjećanje na subotu ne počinje sedmog dana. Kao što je prva subota bila vrhunac tjedna stvaranja, tako bismo se i mi trebali “sjećati subote” cijeli tjedan i unaprijed planirati, kako bismo mogli ostaviti po strani svoje svakidašnje poslove i tako svetkovati subotu kada dođe. Važna je svjesna priprema tijekom tjedna i posebno u dan pripreme (Marko 15,42), odnosno u petak. Zadovoljstvo biva tim veće kako raste iščekivanje dolaska toga posebnog dana.

Koji je važan aspekt držanja subote naglašen u Levitskom zakoniku 19,3?

Držanje subote podrazumijeva njegovanje obiteljskih i prijateljskih odnosa. Bog osigurava vrijeme za druženje s cijelom obitelji, koje podrazumijeva odmor čak i za sluge i domaće životinje (vidi Izlazak 20,811). Subota i obitelj idu zajedno.

Premda su odmor i vrijeme za obitelj važni, držanje subote također podrazumijeva sudjelovanje u kolektivnom bogoslužju s našom crkvenom obitelji. Isus je prisustvovao bogoslužjima u sinagogi i predvodio ih dok je bio na Zemlji. (Vidi Levitski zakonik 23,3; Luka 4,16; Hebrejima 10,25.) Premda svoje tjedne poslove često obavljamo užurbanim ritmom, ipak duboko u srcu čeznemo za pravim subotnjim odmorom, pravim zajedništvom s našim Stvoriteljem. U subotnji ritam odmora možemo ući tako što ćemo prekinuti sve svoje poslove, planirati vrijeme koje ćemo provesti s Bogom i za njegovanje odnosa.

`Kakvo je vaše osobno iskustvo sa subotom i blagoslovima koji proizlaze iz svetkovanja subote? Na koje je načine možete pretvorili u sveto vrijeme, kakvo ona i treba biti?`