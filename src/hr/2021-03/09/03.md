---
title: 'Zapovijed Da Se Odmaramo'
date: 23/08/2021
---

Stvaranje je bilo “veoma dobro”, ali još uvijek nedovršeno. A završilo se Božjim počinkom i posebnim blagoslovom nad sedmim danom subotom. “I blagoslovi Bog sedmi dan i posveti, jer u taj dan počinu od svega djela svoga koje učini.” (Postanak 2,3)

Subota je neodvojivi dio Božjeg stvaranja. Ona je zapravo vrhunac stvaranja. Bog se odmara i stvara prostor za zajednicu u kojoj će ljudi (u to vrijeme obitelj Adama i Eve) moći prekinuti svoje svakidašnje poslove i predahnuti rame uz rame sa svojim Stvoriteljem.

Nažalost, grijeh je ušao u svijet i sve promijenio. Više nije bilo izravne komunikacije s Bogom. Umjesto toga, uslijedili su bolni porođaji, naporan rad, krhki i narušeni odnosi i tako dalje — jadikovka koju svi tako dobro poznajemo kao i život na ovom palom svijetu. A opet, usred svega toga, Božja subota ostaje kao trajni znak našeg stvaranja, ali i nade i obećanja o novom stvaranju. Ako je subota bila potrebna prije pada u grijeh, koliko je tek potrebnija nakon njega!

Mnogo kasnije, kad je oslobodio svoju djecu iz ropstva u Egiptu, Bog ih je podsjetio na taj posebni dan.

`Pročitajte Izlazak 20,8-11. Čemu nas to uči o važnosti subote i o njezinoj povezanosti sa stvaranjem?`

Tom zapovijeđu Bog nas poziva da se sjećamo svojeg podrijetla. Nasuprot onome što mnogi vjeruju, mi nismo slučajni proizvod hladnih, slijepih i bezosjećajnih sila. Naprotiv, mi smo bića stvorena na Božju sliku. Mi smo stvoreni za zajedništvo s Bogom. Nije važno što su se prema Izraelcima odnosili kao prema bezvrijednim robovima. Oni su svake subote, na poseban način, bili pozvani da se sjete tko su — bića stvorena po obličju samog Boga.

“Bila je uspomena [subota] na djelo stvaranja, a time i znak Božje moći i Njegove ljubavi.” (Ellen G. White, Isusov život, str. 220; u izvorniku 281)

`Razmislite koliko je bitan nauk o šestodnevnom stvaranju. Uostalom, koje bi drugo učenje moglo biti toliko važno nego da je Bog zapovjedio da jednu sedminu svojeg života svakog tjedna, bez iznimke, posvetimo sjećanju na Njega? Čemu bi nas ta činjenica sama po sebi trebala naučiti o tome koliko je važno da ne gubimo iz vida svoje pravo podrijetlo opisano u Postanku?`