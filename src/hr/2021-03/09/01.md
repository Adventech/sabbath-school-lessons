---
title: 'Ritam Odmora'
date: 21/08/2021
---

> <p></p>
> “I blagoslovi Bog sedmi dan i posveti, jer u taj dan počinu od svega djela svoga koje učini.” (Postanak 2,3)

### Biblijski tekstovi
Postanak 1; Izlazak 20,8-11; Izlazak 16,1431; Ponovljeni zakon 5,12-15; Psalam 92; Izaija 58,13.

Tko uopće može zamisliti kako je čin stvaranja — pojava svjetla usred tame, oceana što vrve životom, ptica koje su se odjednom razletjele — kako je, dakle, sve to izgledalo? A tek natprirodno stvaranje Adama i Eve? Nama je potpuno neshvatljivo kako je Bog to učinio.

A onda, nakon svega toga aktivnog stvaranja, On se posvetio nečemu sasvim drugačijem. Na prvi pogled to nije djelovalo tako spektakularno kao kitovi koji iskaču iz vode ili perje očaravajućih boja. Bog je jednostavno stvorio dan, sedmi dan, a onda ga je učinio posebnim. Čak i prije nego što je ljudski rod pojurio u svoj samonametnuti stresni život, Bog je postavio jedan znak kao živi podsjetnik. Želio je da taj dan bude vrijeme kad ćemo se zaustaviti i svjesno uživati u životu — dan kad ćemo biti ono što jesmo, a ne ono što radimo, kad ćemo proslavljati dar trave, zraka, divljih stvorenja, vode, ljudi i, povrh svega, Stvoritelja svakog dobrog dara.

Taj poziv nastavio je vrijediti čak i nakon što je prvi par protjeran iz Edena. Bog se pobrinuo da taj poziv izdrži ispit vremena tako da ga je, odmah u početku, utkao u vrijeme.

Tijekom ovoga tjedna proučavat ćemo taj Božji predivni poziv da uđemo u dinamični odmor, uvijek iznova, svakog sedmog dana.

**Oikos:** Ovog tjedna čitamo iz knjige Ellen G. White, Povijest otkupljenja, Znaci vremena, 2018., stranice 236—244.