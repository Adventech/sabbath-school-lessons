---
title: 'Uvod U Odmor'
date: 22/08/2021
---

Bog je bio prisutan od početka. Gospodin Bog je govorio i sve je dolazilo u postojanje. Svjetlo je odvojilo dan od noći. Svod, nebo i more došli su u postojanje drugog dana. Suho tlo i zelenilo nastali su sljedećeg dana. Tako je Bog oblikovao temeljni vremenski i zemljopisni okvir, a tijekom sljedeća tri dana ga je popunjavao. Svjetlila su vladala nebom danju i noću. Za razliku od priča iz većine antičkih kultura, biblijski izvještaj o stvaranju nam više nego jasno stavlja do znanja da Sunce, Mjesec i zvijezde nisu bogovi. Nebeska tijela stupaju na pozornicu tek četvrtog dana i pokoravaju se Stvoriteljevoj riječi.

Mojsijev opis petog i šestog dana (Postanak 1,20-31) pun je života i ljepote. Ptice, ribe, kopnene životinje — sve one ispunjavaju prostor koji je Bog pripremio.

`Što nam Božja ocjena govori o stvaranju? Pročitajte Postanak 1,1-31.`

Taj prostor koji Bog stvara nije bilo kakav — on je savršen. Mnogobrojna stvorenja ispunjavaju Zemlju. Kao da ponavlja neki dopadljivi refren, Bog svakog dana govori “da je dobro”.

`Po čemu se stvaranje čovjeka razlikovalo od ostatka stvorenog svijeta? Pročitajte Postanak 1,26.27; 2,7.21-24.`

Bog se saginje i počinje oblikovati zemaljski prah. Stvaranje čovjeka na Božju sliku i obličje zorna je pouka o prisnosti i blizini. Bog se povija i udahnjuje život u Adamove nozdrve; tako nastaje živo biće. Stvaranje Eve od Adamovog rebra dodaje još jedan važan element tjednu stvaranja. Brak je dio Božjeg plana za čovječanstvo — sveto povjerenje između ’iš i ’iša — muškarca i žene.

Ovog puta, pošto je Bog pogledao sve što je stvorio šestoga dana, refren je zazvučao nešto drugačije: “I vidje Bog sve što je učinio, i bijaše veoma dobro.” (Postanak 1,31 — kurziv dodan).

`Razmislite o tome koliko se biblijski izvještaj o stvaranju drastično razlikuje od onoga što ljudski rod, bez smjernica iz Božje riječi, naučava. Kako nam to pokazuje koliko nam je potrebna Božja riječ da bismo razumjeli istinu?`