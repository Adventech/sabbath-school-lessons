---
title: 'Vjera Nasuprot Drskosti'
date: 08/07/2021
---

`Koje sličnosti zapažate između lutanja Izraelaca kroz pustinju i Božjeg naroda koji živi neposredno pred Isusov drugi dolazak? (Vidi 1. Korinćanima 10,1-11)`

Kroz cijelu povijest Božji narod tumara pustinjom u potrazi za obećanom zemljom. Ta pustinja ima mnogo lica. U ovom trenutku ona se ogleda u bjesomučnoj medijskoj navali, neprestanom oglašavanju dolaznih poruka i potmuloj tutnjavi beskrajne zabave. Ona nam pokušava prodati pornografiju kao ljubav i materijalizam kao odgovor na sve naše brige. Kad bismo bili samo malo vitkiji, malo mlađi, malo bogatiji, malo privlačniji — to bi riješilo sve naše probleme.

Kao Izraelci, i mi smo nespokojni u svojoj potrazi za mirom i previše često ga tražimo na pogrešnim mjestima.

`Kako su Izraelci odgovorili na Božji sud, o čemu čitamo u Brojevima 14,39-45?`

Izraelci su na božanski sud odgovorili na znakovit način. “Evo uzlazimo na mjesto o kojem je govorio Jahve, jer smo zgriješili.” (Brojevi 14,40) Posvećenje s pola srca je nedjelotvorno — kao i loše provedeno cijepljenje. Danas liječnici preporučuju da se cijepljenje protiv hepatitisa B izvrši odmah nakon rođenja — u prva dvadeset četiri sata života. To je, navodno, dobar početak. Međutim, ako se nakon te prve doze ne daju još dvije ili tri dodatne u pravo vrijeme i u pravoj koncentraciji, nema nikakve zaštite od hepatitisa B.

Posljedica predomišljanja Izraelaca nakon pobune, o čemu izvještavaju posljednji redci u Brojevima 14, bila je samo smrt i razočaranje, jer Izraelci sada nisu prihvatili Božje nove upute i tvrdoglavo su krenuli u napad bez Mojsija i Kovčega saveza pred sobom.

Drska samouvjerenost je skupa. Ona vodi u smrt. Drskost vrlo često pokreće strah. Zato što se nečega bojimo, donosimo odluke zbog kojih poslije žalimo.

`Sjetite se nekog trenutka kad ste se oslanjali na vjeru, i nekog u kojem ste postupili previše samouvjereno. U čemu je bila ključna razlika?`