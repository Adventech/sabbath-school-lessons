---
title: 'Nemir U Pustinji'
date: 04/07/2021
---

Izraelci su se sigurno osjećali nesretno i uznemireno kad su napustili Sinaj na putu u Kanaan. Prošlo je više od godinu dana otkako su izišli iz Egipta (Brojevi 1,1). Bili su spremni za ulazak u Obećanu Zemlju. Prebrojeni su i organizirani. Svjedočili su nevjerojatnim izrazima božanske naklonosti i jasnim znakovima Božje prisutnosti. Pa ipak, u prvom mjestu u koje su došli nakon odlaska sa Sinaja počeli su se žaliti.

`Pročitajte Brojevi 11,1-15. Na što su se Izraelci žalili?`

Izraelci su žudjeli za mesom, krastavcima, dinjama, porilukom, lukom i češnjakom iz Egipta. “E, da nam je jesti meso! Sjećamo se ribe, koju smo besplatno jeli u Egiptu, pa krastavaca, dinja, poriluka, luka i češnjaka, a sad smo već izgubili snagu. Nigdje ništa za jelo, samo ova mana!” (Brojevi 11,4-6 — SHP) Sigurno su oboljeli od ozbiljnog slučaja selektivnog pamćenja budući da su se sjećali hrane, a zaboravili ropstvo i nevjerojatne teškoće koje su podnosili (usporedi Izlazak 1).

Bili su hranjeni Božjom manom više od godinu dana, ali su ipak bili uznemireni i željeli su nešto više. To je utjecalo čak i na Mojsija. Nije lako voditi uznemirene ljude. Ali Mojsije zna kome se treba obratiti. “‘Zašto si na mene, svog slugu, navalio ovu nevolju?’ upita on Boga. ‘Zar sam to zaslužio — da na mene svališ teret čitavog ovoga naroda?’” (Brojevi 11,11 — SHP)

`Kako Bog odgovara na te prigovore? Pročitajte Brojevi 11,1633.`

Bog nije neosjetljiv na naše potrebe zbog kojih smo uznemireni. Izraelcima je u ovom slučaju dao prepelice kako bi zadovoljio njihovu glad za mesom. Međutim, meso nije bilo ono što su Izraelci željeli. Kada smo nesretni, uznemireni i ljuti, ono zbog čega se ljutimo često je samo okidač, a ne i uzrok problema. Sukobljavamo se zato što postoji nešto drugo što nije u redu, što utječe na naše odnose na dubljoj razini. Izrael se zapravo pobunio protiv Božjeg vodstva, a to je nešto o čemu svi trebamo povesti računa bez obzira na našu neposrednu situaciju i okolnosti, jer do toga može doći lakše nego što mislimo.

`Zašto nam prošlost u sjećanju lako može izgledati ljepšom nego što je uistinu bila?`