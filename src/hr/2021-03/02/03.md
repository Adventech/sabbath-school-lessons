---
title: 'To Je Zarazno'
date: 05/07/2021
---

`Pročitajte Brojevi 12,1-3. Zašto su Mirjam i Aron bili uzrujani?`

Marija i Aron su bili nesretni zbog Mojsijeve žene strankinje. Sipora je bila podrijetlom iz Midjana (vidi Izlazak 3,1). Tako se i među izraelskom “elitom” pokazala grešnost ljudske naravi, i to na vrlo neugodan način. (Je li on ikad ugodan?)

Međutim, biblijski tekst jasno otkriva da je to bio samo izgovor. Glavni razlog njihovog gunđanja bio je proročki dar. U prethodnom poglavlju vidimo da je Bog rekao Mojsiju da postavi sedamdesetoricu izraelskih starješina da mu pomažu u nošenju tereta upravljanja narodom (Brojevi 11,16.17.24.25). Aron i Mirjam također su imali važne uloge u vođenju naroda (Izlazak 4,13-15; Mihej 6,4), ali sad su se osjetili ugroženim zbog novih promjena u vodstvu: “Zar je samo Mojsiju govorio Jahve? — rekoše mu. — Zar i nama nije govorio?” (Brojevi 12,2) Kako Bog odgovara na ove pritužbe?

`Pročitajte Brojevi 12,413. Što mislite zašto Bog odgovara tako odlučno?`

Bog odgovara istog trenutka i ne ostavlja prostora za različita tumačenja. Proročki dar nije oružje za stjecanje veće moći. Mojsije je bio podoban za vođu upravo zato što je bio svjestan svoje potpune ovisnosti o Bogu. Činjenica da se Mirjam spominje prije Arona u 1. retku pokazuje da bi ona mogla biti poticatelj tog napada na Mojsija. U to vrijeme Aron je već služio kao izraelski veliki svećenik. Da je bio pogođen gubom, ne bi mogao ući u Svetište i posredovati za narod. Božja kazna u obliku privremene gube koju je dobila Mirjam, jasno je pokazala Njegovo nezadovoljstvo njihovim ponašanjem i doprinijela promjeni stava koji je toj obitelji bio potreban. Aronova molitva za Mirjam potvrđuje da je i on bio uključen u taj grijeh (Brojevi 12,11). I sada, umjesto kriticizma i nemira, vidimo da se Aron moli za Mirjam, a da i Mojsije posreduje za nju (Brojevi 12,11-13). Takav stav Bog želi vidjeti u svojem narodu. On je to čuo i izliječio Mirjam.

`Premda je uvijek lako biti kritički raspoložen prema crkvenom vodstvu na bilo koji način, koliko bi bolja bila naša crkva i naš osobni duhovni život kad bismo, umjesto gunđanja, posredovali za naše vođe čak i kad se ne slažemo s njima?`