---
title: Posrednik
date: 07/07/2021
---

Kakvu je priliku Bog ponudio Mojsiju kad se suočio s tom pobunom?

`Pročitajte Brojevi 14,11.12.`

Bog nudi da uništi Izraelce i da stvori potpuno novi narod čiji bi praotac bio Mojsije.

`A kako Mojsije odgovara na tu otvorenu pobunu, usmjerenu ne samo protiv njega, već i protiv Boga? (Brojevi 14,13-19)`

To je trenutak kad možemo vidjeti pravog Božjeg čovjeka. Mojsijev odgovor, zamrznut u vremenu, unaprijed ukazuje na Posrednika koji će se više od 1.400 godina poslije moliti za svoje učenike u njihovim nevoljama (Ivan 17). Ono što je Mojsije učinio, mnogi teolozi i proučavatelji Biblije vide kao primjer onoga što Krist čini za nas. Njihova krivnja i naša krivnja uopće se ne dovodi u pitanje. A ipak, Mojsije preklinje Boga da “po veličini svoga milosrđa” (Brojevi 14,19) oprosti njegovom narodu. I kao što je tada postupio zahvaljujući Mojsijevom posredovanju, Gospodin postupa i prema nama zahvaljujući Isusu — Njegovoj smrti, uskrsnuću i posredovanju za nas.

I tako se Mojsije moli: “Oprosti krivnju ovome narodu po veličini svoga milosrđa, kao što si vodio ovaj narod od Egipta dovde.” (Brojevi 14,19) Milosrđe sasijeca pobunu i nemir u samom korijenu. Opraštanje nudi novi početak.

Međutim, postoji cijena. Milost nikad nije jeftina. Premda mu je oprošteno, narod će se suočiti s posljedicama svoje pobune i taj naraštaj neće ući u Obećanu Zemlju (Brojevi 14,20-23).

Da, Bog će ih uzdržavati još trideset osam godina u pustinji. On će ih hraniti. Obraćat će im se iz Svetišta. Bit će uz njih u pustinji. Ali onda će oni pomrijeti, a novi će naraštaj morati preuzeti palicu i pronaći odmor u Obećanoj Zemlji.

To zvuči kao sud, a zapravo je milost. Kako bi taj naraštaj uopće mogao osvojiti moćne kanaanske gradove-države kad još uvijek nije naučio oslanjati se na Njega? Kako bi oni mogli biti svjetlo narodima kad su i sami tumarali u mraku?

`Koje ste teške pouke i sami naučili o posljedicama oproštenih grijeha?`