---
title: 'Nemir Vodi U Pobunu'
date: 06/07/2021
---

Priča počinje u pozitivnom tonu. Izraelci su konačno stigli na granicu Kanaana i poslano je dvanaest uhoda da izvide zemlju. Njihov je izvještaj izvanredan.

`Pročitajte izvještaj uhoda u Brojevima 13,27-33. Međutim, u kojem su trenutku očekivanja Izraelaca splasnula?`

Usprkos Kalebovom istupu, prevladao je glas sumnjivaca i skeptika. Izrael nije krenuo u osvajanje onoga što im je Bog obećao. Nemirni u srcu, izabrali su plač i gunđanje umjesto vojnog pohoda i pobjedničkog pokliča. Kad smo nemirni u srcu, ne možemo hodati u vjeri. Nemir, međutim, ne pogađa samo naše emocije. Znanstvenici tvrde da postoji izravna uzročno-posljedična povezanost između nedovoljno odmora (uključujući i nedostatak sna) i pogrešnih odluka koje dovode do pretilosti i ovisnosti, a samim tim i do sve većeg nemira i nezadovoljstva.

`Pročitajte Brojevi 14,1-10. Što se dogodilo potom?`

Stvari su se kretale od lošeg prema gorem. Kalebova očajnička molba: “Samo, nemojte se buniti protiv Jahve!” (Brojevi 14,9) ostala je neuvažena i čitav skup spremio se kamenovati svojeg vođu. Nemir vodi u pobunu, a pobuna u smrt.

“Nevjerni uhode su glasno proklinjali Kaleba i Jošuu, a čuli su se povici da ih se kamenuje. Nerazumna rulja je zgrabila kamenje da pobije ove vjerne ljude. Nasrnuli su s mahnitim povicima, ali kad im je iznenada kamenje ispalo iz ruku, oni su ušutjeli i počeli drhtati od straha. Bog je posredovao da spriječi njihove ubilačke namjere. Slava Njegove prisutnosti, poput goruće svjetlosti, osvjetljavala je Šator. Sav je narod promatrao Gospodnji znak. Otkrio im se netko tko je bio moćniji od njih i nitko se nije usudio usprotiviti. Uhode koji su donijeli zle izvještaje prestrašeno su se povukli i suzdržavajući uzdahe potražili svoje šatore.” (Ellen G. White, Patrijarsi i proroci, str. 322; u izvorniku 390)

`Upravo se tada javno pokazala Gospodnja slava. Kad čitamo ovaj izvještaj u Brojevima 14, stječemo dojam da se čitav prizor iznenada zaledio i da sad slušamo Božji privatni razgovor s Mojsijem. Premda je kamenje bilo namijenjeno Mojsiju, Kalebu i Jošui, Bog je znao da je ta pobuna usmjerena protiv Njega samog.`