---
title: '“Radujte Se Uvijek U Gospodinu”'
date: 23/09/2021
---

Jedan od najviše korištenih dodataka na našim mobitelima svakako su Google karte. Većina nas se više i ne sjeća što smo radili prije nego što je postojala GPS navigacija u našim telefonima. Nekad nas je hvatala nervoza kad smo trebali ići nekamo gdje prije nismo bili, ali uz GPS navigaciju u svojem mobitelu, možemo se sa sigurnošću uputiti na bilo koje putovanje i snaći u bilo kojem stranom gradu. Može li ta sigurnost poslužiti kao ilustracija one vrste odmora koju nam Bog pruža svojom proročkom kartom događaja?

Međutim, može se dogoditi da unesemo pogrešnu adresu u svoj uređaj, ili jednostavno ne slijedimo upute jer mislimo da znamo kraći put. U tom slučaju možemo završiti negdje gdje nismo željeli biti — što nas, sasvim sigurno, neće dovesti ni u stanje smirenosti.

`Pročitajte Filipljanima 4,4-6. Što nam Pavao ovdje govori o načinu na koji možemo naći pravi odmor, pravi mir, čak i usred pritisaka i boli u ovom svijetu?`

U ovim redcima Pavao ne kaže da se radujemo uvijek svim kušnjama na koje nailazimo. On kaže: “Radujte se uvijek u Gospodinu.” Ako se držimo Boga, Njegove dobrote, Njegove ljubavi i Njegove žrtve za nas na križu, onda se, bez obzira na trenutačne okolnosti i kušnje koja nas opsjedaju, možemo radovati u Njemu i naći mir za svoju umornu dušu.

Čak i sam ton tih redaka podrazumijeva počinak, mir i uzvišenu nadu u nešto izvan ovog svijeta.

Zamislite kakav bismo duševni mir imali kad se ne bismo “brinuli ni za što”. To zvuči prilično nestvarno za bilo koga na ovom svijetu (čak je i Pavao imao mnoštvo briga), ali, opet, spoznaja da Bog koji nas ljubi ima sve u svojoj vlasti — to je nešto što nam sigurno može pomoći da sve ono što nas uznemirava sagledamo iz prave perspektive.

Gospodin nam je “nadohvat ruke”. On nam je uvijek blizu, a kad sklopimo oči i zaspimo smrtnim snom, sljedeće čega ćemo postati svjesni bit će Kristov povratak.

Nema sumnje da je život pun napetosti, kušnji i borbe. Nitko ne može to izbjeći, kao što ni sâm apostol Pavao nije mogao (vidi 2. Korinćanima 11). Ipak, njegova je poruka da se i pokraj svega što sada trpimo, možemo radovati onome što nam je dano u Kristu i da možemo naći duševni mir čak i sada.

`Pročitajte ponovno Filipljanima 4,4-6. Kako te prelijepe riječi možete primijeniti na svoje iskustvo ovdje i sada, bez obzira na kušnje i nevolje s kojima se suočavate?`