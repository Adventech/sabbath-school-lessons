---
title: 'Naredba Za Borbeno Djelovanje'
date: 21/09/2021
---

Velika proročka slika povijesti ne dopušta nam da udobno sjedimo ne čineći ništa dok se događaji odvijaju — događaji kojima mi ne možemo upravljati. Često se može čuti stav: “Pa završni će se događaji odvijati kao što je prorečeno, i što mi drugo možemo nego da se jednostavno pomirimo s tim? Uostalom, što bismo mi sami uopće mogli postići?”

Međutim, to nije način na koji se kršćani odnose prema svijetu koji ih okružuje, pogotovo kad je riječ o završnim događajima. Otkrivenje 14 pokazuje nam koja je svrha našeg postojanja u ovom povijesnom trenutku: da drugima govorimo o Božjem sudu i pomažemo im da se pripreme za Isusov drugi dolazak.

`Pročitajte Otkrivenje 14,6-12. Čemu nas ovaj ulomak uči i što mi to trebamo objaviti svijetu? Zašto je ta vijest tako žurna?`

Kao adventisti, mi vjerujemo da se “sadašnja istina” (2. Petrova1,12) ogleda konkretno u tim redcima, koje poznajemo kao “tri anđeoske poruke” ili “trostruka anđeoska vijest”. U tome prepoznajemo srž svojeg poziva u ovom trenutku zemaljske povijesti.

Zapazite da ta poruka počinje “neprolaznom radosnom viješću” o Kristovoj smrti i uskrsnuću, na čemu počiva naša jedina nada u spasenje. Tu je također i poruka da “je došao čas njegova Suda” (Otkrivenje 14,7), značajan putokaz koji ukazuje na svršetak vremena. Zatim, tu je i poziv da se poklonimo “Stvoritelju neba i zemlje”, nasuprot zastrašujućem upozorenju onima koji se, ostajući u Babilonu, klanjaju “Zvijeri i njezinu kipu”. I konačno, tu je opis Božjeg naroda posljednjeg vremena: “Na tome se temelji postojanost svetih koji čuvaju Božje zapovijedi i vjeru u Isusa.” (Otkrivenje 14,12)

`Pročitajte Otkrivenje 14,11. Što ovaj redak govori o nemiru onih koji se klanjaju Zvijeri i njezinom kipu?`

Nema mira ni danju ni noću za one koji se klanjaju Zvijeri i njezinom kipu? Premda ima raznih mišljenja o tome što to točno znači, svi se slažu da ti ljudi ne doživljavaju takvu vrstu odmora kakvu Bog nudi onima koji su Mu vjerni.

`Što mislite, zašto se prvi dio trostruke anđeoske vijesti naziva “neprolaznom radosnom viješću”? Zašto tu predivnu istinu moramo imati uvijek pred sobom kad objavljujemo ove poruke svijetu? U kojem je smislu razumijevanje Evanđelja toliko bitno za pojam mira i odmora?`