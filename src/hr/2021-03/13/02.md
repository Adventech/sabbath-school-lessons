---
title: 'Viđenje Svršetka'
date: 19/09/2021
---

Posljednji preživjeli učenik koji je bio s Isusom sjedio je zatočen na stjenovitom otoku, daleko od svega što mu je bilo drago i blisko. Što li je prolazilo kroz Ivanov um kad se našao nasukan na tom pustom otoku? Kako je tu završio u takvom stanju? Na kraju krajeva, on je vidio Isusa kako uzlazi, a vidio je i dvojicu anđela koji su stajali u blizini govoreći: “Galilejci, zašto stojite i gledate u nebo? Ovaj isti Isus koji je uznesen na nebo između vas opet će se vratiti isto onako kako ste ga vidjeli da odlazi na nebo.” (Djela 1,11)

Ali to se dogodilo prije mnogo godina, a Isus se još nije vratio. U međuvremenu, ostali apostoli koji su čuli te riječi već su pomrli — većina njih mučeničkom smrću zbog svojeg svjedočenja o Isusu. Mlada Crkva doživjela je smjenu naraštaja i sad se suočavala sa stravičnim progonstvom izvana i neobičnim krivovjerjima iznutra. Ivan se sigurno osjećao usamljeno, umorno i uznemireno. A onda je, iznenada, dobio viđenje.

`Što mislite, kakvu je utjehu to viđenje pružilo Ivanu? Pročitajte Otkrivenje 1,9-19.`

Isus je rekao svojim sljedbenicima: “Učite ih da vrše sve što sam vam zapovjedio! Ja sam s vama u sve vrijeme do svršetka svijeta.” (Matej 28,20) Ove su riječi, nesumnjivo, ohrabrile Ivana kad se suočio s izgnanstvom. Sigurno mu je to viđenje, to “otkrivenje” Isusa, pružilo veliku utjehu — ta spoznaja da se Isus, “Alfa i Omega … koji jest, koji bijaše i koji će doći”, sada na poseban način pokazao prognanom apostolu.

Nakon tih redaka uslijedila su viđenja o budućnosti ovoga svijeta. Pred njim se pokazao zadivljujući panoramski prikaz povijesti — ono što je za nas povijest kršćanske Crkve, za njega je bila budućnost. I opet, usred kušnji i nevolja koje će doći, Ivanu je pokazano kako će se sve to završiti. “Potom opazih novo nebo i novu zemlju, jer su iščezli prvo nebo i prva zemlja: mora više nema. I opazih kako Sveti grad — novi Jeruzalem — silazi od Boga s neba, opremljen poput zaručnice koja je nakićena za svoga muža.” (Otkrivenje 21,1.2)

Veliko apokaliptičko viđenje koje je zabilježio u Otkrivenju, pomoglo je Ivanu da s pouzdanjem počiva u Božjim odredbama i obećanjima.

`Život sada i ovdje može biti težak, na trenutke čak i zastrašujuć. Kako nam spoznaja da Bog poznaje budućnost i da je ta budućnost, dugoročno gledano, sjajna, pruža utjehu u sadašnjem vremenu?`