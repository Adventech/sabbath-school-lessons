---
title: Odbrojavanje
date: 20/09/2021
---

Isus je na Maslinskoj gori oslikao povijest u širokim potezima odgovarajući na pitanje svojih učenika: “Kaži nam kad će to biti i koji je znak tvoga dolaska i svršetka svijeta?” (Matej 24,3) Isusova čuvena propovijed zabilježena u Mateju 24, pokriva neprekidnu, povijesnu vremensku crtu od Njegovih dana do drugog dolaska i poslije.

Isus je želio svojem narodu iz svih vjekova pružiti osnovne obrise božanskog proročkog rasporeda za posljednje vrijeme, kako bi se oni koji će živjeti u to vrijeme mogli pripremiti za završne događaje. On želi da mi s povjerenjem počivamo u Njegovoj ljubavi, čak i kad se sve oko nas raspada.

Adventistima je dobro poznat Danielov opis posljednjeg vremena: “Bit će to vrijeme velikih nevolja kakve se ne pamte otkad postoji narod.” (Daniel 12,1 — HSP) Isus želi da budemo spremni za događaje koji će prethoditi Njegovom drugom dolasku.

`Kako će izgledati Njegov dolazak? Što možemo učiniti da ne budemo prevareni? Pročitajte Matej 24,4-8.23-31.`

Isusov dolazak bit će doslovni događaj na svršetku vremena. S obzirom na prostor koji je Njegovom povratku dan u proročanstvima, pa čak i u Isusovim propovijedima, to će biti nešto istinski veliko.

Kad je ovaj svijet posljednji put snašao sveopći kataklizmički događaj, samo je osmero ljudi bilo spremno. Isus uspoređuje neočekivanost svojega drugog dolaska s tim događajem — potopom (Matej 24,3739). Premda nitko ne zna dan ni sat drugog dolaska (Matej 24,36), Bog nas upućuje na proročko odbrojavanje vremena koje možemo pratiti na osnovi onoga što se događa u svijetu oko nas.

`Nama je dana određena uloga koju trebamo odigrati u toj proročkoj drami. Koji je naš udio u svemu tome? Pročitajte Matej 24,9-14.`

U velikom svemirskom sukobu mi smo nešto više od promatrača. Mi trebamo biti aktivni sudionici u širenju Evanđelja do svih krajeva svijeta, što znači da ćemo se suočiti i s progonstvom.

`Šta znači “izdržati do kraja”? Kako u tome možemo uspjeti? Koje odluke trebamo svakodnevno donositi da ne bismo otpali od vjere kao što su mnogi učinili i kao što će mnogi učiniti?`