---
title: 'Počivanje U Miru'
date: 22/09/2021
---

Već mnogo stoljeća kršćani čekaju Isusov povratak. To je vrhunac svih naših nada — i ne samo naših, već nada svih Bogu vjernih ljudi tijekom povijesti.

`Pročitajte Hebrejima 11,13-16. Koje veliko obećanje tu nalazimo ne samo za ljude iz prošlih vremena, već i za nas?`

Iz mnogo razloga ti redci ne bi imali nikakvog smisla kad bi uobičajena i rasprostranjena shvaćanja o stanju mrtvih bila istinita. Na što se misli kad se kaže da ti ljudi “u vjeri umriješe … ne primivši što je obećano“? Oni su mrtvi i sad se navodno nalaze na Nebu s Isusom, gdje uživaju u svojoj velikoj nagradi. Kad je, na primjer, Billy Graham umro, stalno smo slušali o tome kako je on sada na Nebu s Isusom.

Postoji svojevrsna ironija u vezi s tim vjerovanjem, jer kad netko umre, obično se kaže: “Počivao u miru.” Što se tu dakle zbiva? Počivaju li ti ljudi u miru ili su gore na Nebu i nešto rade (na primjer promatraju svu tu “zabavu” ovdje dolje)?

`Kako Isus opisuje smrt? Pročitajte Ivan 11,11.`

“Počivanje u miru” najviše odgovara istini kad je riječ o tome što se zbiva nakon smrti, zar ne? Mrtvi doista počivaju. “Za vjernika smrt ne znači puno. Krist govori o njoj kao da ima malu važnost. ‚Ako tko drži riječ moju, sigurno neće nigda vidjeti smrti … neće nigda okusiti smrti.‘ Za kršćanina smrt je samo san, trenutak tišine i tame. Život je skriven s Kristom u Bogu i ‘kad se pojavi Krist, vaš život, tada ćete se i vi s njim pojaviti zaodjenuti slavom’ (Ivan 8,51.52; Kološanima 3,4).” (Ellen G. White, Isusov život, str. 651; u izvorniku 787)

Stanje čovjeka između smrti i jutra uskrsnuća Isus uspoređuje sa spavanjem bez snova (Ivan 11,11.14). On također naglašava da će svi — spašeni i izgubljeni, primiti svoju nagradu nakon uskrsnuća (Ivan 5,28.29). Istaknuo je nužnost pripreme za smrt, kad god ona dođe.

`Kakvu vam utjehu pruža spoznaja da vaši najmiliji koji su preminuli sada zapravo počivaju miru?`