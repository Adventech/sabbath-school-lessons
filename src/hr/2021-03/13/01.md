---
title: 'Konačni Odmor'
date: 18/09/2021
---

> <p></p>
> “Već (navješćujemo) kako stoji pisano: ‘Ono što oko nije vidjelo, što uho nije čulo, na što ljudsko srce nije pomislilo: to je Bog pripravio onima koji ga ljube.’” (1. Korinćanima 2,9)

### Biblijski tekstovi
Otkrivenje 1,9-19; Matej 24,4-8.23-31; Otkrivenje 14,6-12; Hebrejima 11,13-16; Filipljanima 4,4-6.

Jeste li ikad imali dojam da se nalazite usred velike bitke, u nekoj vrsti borbe između dobra i zla? Mnogi, čak i svjetovni ljudi, osjetili su tu stvarnost. A mi se tako osjećamo jednostavno zato što je to istina. Nalazimo se usred velike borbe između dobra i zla, između Krista (dobra) i Sotone (zla).

Tako se život zapravo odigrava na dvije razine. Velika borba između Krista i Sotone odvija se u sveopćim razmjerima — čak i na svemirskoj razini, jer je ona i otpočela na Nebu (Otkrivenje 12,7). Zato se lako može dogoditi da u zbrci događaja izgubimo iz vida širu sliku Božjeg plana spasenja za ovaj svijet. Ratovi, politički nemiri i elementarne nepogode mogu nas držati u stanju velikog straha i bespomoćnosti. Ali Božje proročko vodstvo može nam pomoći da ne izgubimo iz vida širu sliku o tome kamo idemo i kako ćemo tamo dospjeti.

Velika borba odvija se i na mnogo osobnijoj razini. Svatko od nas pojedinačno suočava se s izazovima vjere u svakidašnjem životu. Ako ne doživimo Isusov drugi dolazak, suočit ćemo se i sa smrću. Ovog ćemo tjedna proučavati kako se možemo odmarati u Isusu suočeni sa sveopćim nemirom i nepoznatom budućnošću, bar u kratkoročnom smislu. Jer gledano dugoročno, stvari djeluju vrlo obećavajuće!

**Oikos:** Ovog tjedna čitamo iz knjige Ellen G. White, Povijest otkupljenja, Znaci vremena, 2018., stranice 273—280.