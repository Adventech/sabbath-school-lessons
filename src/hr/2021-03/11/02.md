---
title: 'Kršteni “za Pripadnike Mojsiju”'
date: 05/09/2021
---

`Pročitajte 1. Korinćanima 10,1-11. Spominjući “primjer”, što je Pavao želio priopćiti svojim čitateljima u Korintu?`

U 1. Korinćanima 10,6 (a u sličnom obliku i u 1. Korinćanima 10,11) upotrijebljena je grčka riječ tip, kod nas prevedena kao “primjer”, “pralik”. Tip (primjer ili pralik) nikad nije stvarnost, već neka vrsta simbola i prikaza. To je maketa nečega drugog.

U Hebrejima 8,5 nalazi se dobar primjer te vrste odnosa: “Oni [starozavjetni svećenici koji su služili u hramu] služe (samo) slici i sjeni nebeskih stvarnosti, kako je Bog poučio Mojsija kad se ovaj spremao da napravi šator: ‘Pazi! — veli, naime, Bog — načini sve prema uzorku koji ti je pokazan na gori!’”

Taj ulomak u Poslanici Hebrejima naglašava izravnu povezanost između nebeskih i zemaljskih stvarnosti, a zatim navodi Izlazak 25,9, gdje Bog kaže Mojsiju da u pustinji napravi Svetište prema slici koju je vidio na gori. Bît je u tome da je zemaljsko Svetište, sa svim svojim obredima i službama, bilo “pralik”, simbol, prikaz onoga što se događa na Nebu, s Isusom kao našim Velikim svećenikom u nebeskom Svetištu.

Imajući to na umu, možemo bolje razumjeti ono o čemu Pavao govori u 1. Korinćanima 10. U tom poglavlju Pavao se prisjeća ključnih iskustava Božjeg naroda u pustinji na putu u Obećanu Zemlju. Izraz “naši očevi” odnosi se na izraelske pretke koji su napustili Egipat, koji su bili pod oblakom, prešli preko mora, te tako svi bili kršteni u novi život slobode od ropstva.

Ta važna mjesta na putovanju kroz pustinju Pavao smatra pralikom ili primjerom pojedinačnog krštenja. Ako pratimo Pavlovu logiku, “duhovno jelo” sigurno se odnosi na manu (usporedi Izlazak 16,31-35). Izrael je pio iz stijene, koju Pavao poistovjećuje s Kristom (1. Korinćanima 10,4). Ako se sjetimo da je Isus govorio o sebi da je “kruh života” (Ivan 6,48) i “živa voda” (Ivan 4,10), sve ovo savršeno se uklapa. Dakle, ovdje vidimo da Pavao koristi starozavjetnu povijest kao primjer otkrivenja duhovnih istina koje se danas mogu primijeniti na svakog kršćanina pojedinačno.

`Sjetite se i ostalih iskustava Izraelaca opisanih u Izlasku. Koje duhovne pouke možemo izvući iz tih “primjera” koje su nam ostavili — dobrih i loših?`