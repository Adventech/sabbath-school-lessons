---
title: 'čežnja Za Nečim Višim'
date: 04/09/2021
---

> <p></p>
> “To se dogodilo nama za primjer, da ne čeznemo za zlim stvarima kao što su oni čeznuli.” (1. Korinćanima 10,6)

### Biblijski tekstovi
1 Korinćanima 10,1-11; Levitski zakonik 4,32-35; Ivan 1,29; Hebrejima 4,1-11; Psalam 95,8-11.

U njujorškom Muzeju umjetnosti smještena je najveća arhitektonska maketa na svijetu, na kojoj je prvotno bila prikazana svaka zgrada u New Yorku. U omjeru 1 : 1200 (pri čemu 2,5 cm odgovara dužini od 33 m), ona se prostire na približno 870 kvadratnih metara. Stotinu ljudi je više od tri godine radilo na njoj. Dovršena je 1964., ali je redovno osvježavana do 1990-ih, tako da danas, 2021., ne odgovara pravoj slici grada. Ipak, to je nevjerojatno složena i detaljna preslika izvornika.

Međutim, ona je, na kraju krajeva, ipak samo preslika, maketa, prikaz nečega većeg, opsežnijeg i mnogo složenijeg od nje same.

Takve su zapravo sve makete. One nisu izvornici, već samo slika izvornika. Maketa nam pomaže da sagledamo srž izvornika, ali nikad ga ne može zamijeniti. Ona i postoji zato da bi pomogla ljudima da bolje razumiju izvornik.

I samo Sveto pismo puno je minijaturnih prikaza djelatnosti i ustanova koje upućuju na veće, nebeske stvarnosti. Hebrejima 4 pomaže nam otkriti kako se jedna od tih stvarnosti odnosi na biblijski odmor.

**Oikos:** Ovog tjedna čitamo iz knjige Ellen G. White, Povijest otkupljenja, Znaci vremena, 2018., stranice 256—264.