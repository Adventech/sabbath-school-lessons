---
title: 'Obredi I žrtve'
date: 06/09/2021
---

Starozavjetni sustav obreda i žrtava kakav nalazimo u Levitskom zakoniku, nudi više primjera onoga što smo jučer vidjeli — starozavjetnih simbola koji upućuju na novozavjetne istine. Premda današnji čitatelji Biblije često olako prelaze preko tih obreda, oni sadrže mnoge važne duhovne istine koje mogu imati veliku vrijednost onima koji ih proučavaju.

`U Levitskom zakoniku 4,32-35 pročitajte upute u vezi sa žrtvom za grijeh (okajnicom) koja se zahtijevala od običnog naroda u Izraelu. Što možemo naučiti na osnovi tog obreda, premda nemamo hram niti svetište sa žrtvenikom na kojem bismo mogli prinositi žrtve za svoje grijehe? Povežite taj obred s redcima u Ivanu 1,29 i 1. Petrovoj 1,18-21.`

Obred prenosi važne informacije i vrijednosti, i potrebno ga je razumjeti u pravom kontekstu. Da bi bio djelotvoran, on je zahtijevao posebno vrijeme, određeno mjesto i unaprijed zacrtan niz postupaka koje je trebalo slijediti. I kad pratimo razne biblijske odredbe u vezi s prinošenjem žrtava, postaje jasno da je Bog iznio vrlo konkretne pojedinosti o tome što se moglo žrtvovati, kada, gdje i koje je obrede i službe trebalo provoditi. U mnogim obredima, naravno, bila je potrebna krv, odnosno prolijevanje krvi i škropljenje krvlju. To nije bilo ugodno, a nije ni trebalo biti, jer se ticalo nečega najružnijeg u svemiru, a to je grijeh.

Koju je konkretnu ulogu krv imala i zašto je ona morala biti stavljena na rogove žrtvenika? Premda se većina obreda povezanih sa Svetištem pojavljuje u obliku propisa (to jest dane su upute kako što treba učiniti), to ne uključuje uvijek i sva objašnjenja. Razlog je vjerojatno taj što je njihovo značenje već bilo poznato. Uostalom, Izraelci su dobro razumjeli značenje krvi (Levitski zakonik 17,11). Ipak, primjer naveden u Levitskom zakoniku 4,32-35 sadrži važno objašnjenje u retku 35: “Neka tako svećenik izvrši nad tim čovjekom obred pomirenja za grijeh koji je počinio, pa će mu biti oprošteno.” Dakle, krv je bila presudna za čitav postupak pomirenja, kao sredstvo pomoću kojeg su grešnici mogli biti očišćeni pred svetim Bogom. Prema tome, vidimo da su te žrtve bile pralik, prikaz Kristove krvi i službe za nas.

`Razmišljajte o tome koliko je grijeh strašan kad je njegovo otkupljenje zahtijevalo takvu žrtvu — samožrtvovanje jedne Osobe Božanstva, Isusa. Što nam to govori o potrebi da se uvijek oslanjamo na milost, a nikad na djela? Što bismo uopće mogli dodati onome što je Krist već učinio za nas?`