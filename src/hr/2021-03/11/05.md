---
title: '“Ne Otvrdnite Srca Svoja”'
date: 08/09/2021
---

`Pročitajte Hebrejima 4,4-7 i Psalam 95,8-11. Koje je upozorenje dano u Psalmima i Hebrejima, i što to govori nama danas?`

Ulomak u Hebrejima 4,4-7 poziva se istodobno na izvještaj o stvaranju i na Psalam 95,11 u kontekstu izvještaja o nevjeri Izraelaca i posljedično njihovom propuštanju odmora koji im je Bog namijenio.

Psalam 95,8-11 povezuje iskustvo Izraelaca u pustinji s Božjim počinkom, a navodi čak i božansku zakletvu da nevjerni Izrael neće ući u Njegov počinak, prvotno povezan s Obećanom Zemljom.

Naravno, Izrael je ipak ušao u Obećanu Zemlju. Novi naraštaj je prešao granicu i uz Božju pomoć zauzeo utvrde u zemlji i nastanio se ondje.

Međutim, oni ipak nisu ušli u Božji počinak, što znači da mnogi nisu iskusili stvarnost spasenja u Isusu zbog nedostatka vjere koji se očitovao u otvorenoj neposlušnosti. Premda je taj počinak bio povezan sa zemljom, on je ipak podrazumijevao mnogo više od mjesta na kojem su ljudi živjeli.

`U Hebrejima 4,6 stoji da oni koji su čuli božansko obećanje o pravom počinku nisu ušli zbog neposlušnosti. Kakva povezanost postoji između neposlušnosti i neulaska u Božji počinak?`

“Danas” ukazuje na žurnost. “Danas” znači da više nema vremena za gubljenje. “Danas” zahtijeva odgovor i odluku odmah sada.

Pavao se hvata za riječ sêmeron, “danas”, i naglašava koliko je ona važna u kontekstu odmora. U međuvremenu, u Psalmu 95,7.8, Božji narod se opominje i moli da ne ponovi pogreške svojih predaka i ne propusti ulazak u pravi počinak koji se nalazi jedino u spasenju koje nam Bog nudi.

`Što nama, u ovo vrijeme, trebaju značiti riječi: “Danas, kad čujete glas njegov, ne otvrdnite srca svoja!” (Hebrejima 4,7)? Što je toliko važno u riječi “danas”? Uostalom, ona je u Psalmima upotrijebljena prije više tisuća godina. Pa ipak, zašto je to “danas” podjednako važno nama kao i onima koji su ga čuli prije više tisuća godina?
`