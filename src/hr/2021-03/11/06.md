---
title: 'Osvajanje Nebeskog Grada'
date: 09/09/2021
---

Nastavak ključnih misli iz Hebrejima 4 postaje sasvim logičan kad čitamo ulomak u Hebrejima 4,8-11. Jošua nije dao Izraelcima počinak. Prema tome, budući da Bog ne laže, mora postojati još neki “počinak” koji ostaje Božjem narodu. A taj narod nije sastavljen isključivo od hebrejskih vjernika. On obuhvaća sve koji su prihvatili Isusa kao svojega osobnog Spasitelja.

`Pročitajte Galaćanima 3,26-29 i zapazite koje su karakteristike Božjeg naroda Saveza nakon križa. U kontekstu onoga o čemu piše Pavao, što to znači da više nema Židova ni Grka, roba ni slobodnjaka, muškoga ni ženskoga?`

Hebrejima 4 katkad se koristi kao dokaz u prilog svetkovanju sedmog dana subote, a katkad da bi se osporila opravdanost tog subotnjeg odmora, u svjetlu činjenice da postoji još jedan odmor (na svršetku vremena). Međutim, nijedan od tih stavova ne oslikava pravilno biblijski tekst. Tekst ukazuje da je usredotočenost na Božji posebni počinak prisutna još od stvaranja, i da svetkovanje subotnjeg počinka nudi mali, tjedni doživljaj tog počinka na svršetku vremena. Židovi subotu shvaćaju kao minijaturnu sliku ‘olamhaba’ (“svijeta koji će doći”).

Počinak nalik subotnjem ostavljen je Božjem narodu, što podsjeća na Božji počinak tijekom prve subote u zemaljskoj povijesti, a to znači da možemo prestati sa svojim djelima vjerujući da će Bog ispuniti svoje obećanje o našem spasenju.

Nasuprot tvrdnjama nekih tumača, kontekst ne podupire pretpostavku da je zapovijed o suboti već ispunjena u spasenju koje je donio Krist, zbog čega je kršćani ne bi bili obvezni držati. Konačni počinak koji nam je obećan na osnovi onoga što je Krist učinio za nas ne zamjenjuje biblijski sedmi dan subotu. Naprotiv, on je naglašava.

U svijetu koji visoko cijeni samostalnost, naporan rad i poduzetnost, počivanje u Isusu i vjerovanje da je Njegova milost dovoljna da nas spasi i preobrazi, doista je u suprotnosti sa suvremenim shvaćanjem.

`Kako možete pomoći drugima da nađu odmor u Isusu ako misle da su im grijesi preteški, da im se srce ne može promijeniti i da je njihov slučaj potpuno beznadan? Koje biste biblijske retke podijelili s njima?`