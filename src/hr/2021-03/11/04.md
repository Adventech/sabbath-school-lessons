---
title: '“Primjer” Odmora'
date: 07/09/2021
---

Osim primjera koje smo već razmotrili, to zapažanje o pralikovima i simbolima može se primijeniti i na biblijski pojam odmora. Da bismo se u to uvjerili, potražit ćemo novozavjetnu Poslanicu Hebrejima.

`Pročitajte Hebrejima 4,1-11. Na što se odnosi to “obećanje” o ulasku u Njegov počinak? Kako nam iskustvo Izraela tijekom izlaska i lutanja po pustinji dodatno rasvjetljava pojam ulaska u Božji počinak?`

U sklopu svega ovoga vrlo je važna ustrajnost i vjernost. Premda ovi redci govore o sedmom danu suboti, u njihovom se žarištu (i onog što im prethodi — vidi Hebrejima 3,7-19) nalazi poziv upućen pripadnicima Božjeg naroda da budu ustrajni u vjeri, odnosno da ostanu vjerni Gospodinu i Evanđelju.

Ti redci pozivaju čitatelja da ozbiljno shvati pouke iz Božjeg vodstva u prošlosti, “da tko ne pogine pružajući isti primjer neposluha” (Hebrejima 4,11). Obratite pozornost, ovo je prilika! Izrael je čuo Evanđelje, nastavlja se dalje, ali nije imao koristi od toga. Umjesto da njihova vjera osnaži uzdanjem i poslušnošću, oni su izabrali pobunu (usporedi Hebrejima 3,7-15) i tako nikad nisu ušli u počinak koji im je Bog namijenio.

U Hebrejima 4,3 ukazuje se na blizak odnos između vjere i počinka. Mi možemo ući u Njegov počinak samo ako vjerujemo i uzdamo se u Onoga koji nam je obećao odmor i koji može ispuniti to obećanje, a to je, naravno, Isus Krist.

`Pročitajte ponovno Hebrejima 4,3. Koji je bio glavni problem ljudi o kojima je riječ? Koju pouku iz toga možemo izvući za sebe, jer “i nama se propovijedala Radosna vijest, baš kao i njima” (Hebrejima 4,2 — SHP)?`

Rana kršćanska zajednica prihvatila je Božje prethodno otkrivenje (ono što mi zovemo “Stari zavjet”) i povjerovala da je Isus Krist Janje Božje, žrtva za njihove grijehe. Na osnovi vjere u tu žrtvu, mogli su iskusiti spasenje u Isusu i odmor koji im je ponuđen u Njemu.

`Kako nam razumijevanje spasenja Isusovom krvlju pomaže da uđemo u onu vrstu počinka koju možemo imati u Isusu, znajući da smo spašeni milošću, a ne djelima?`