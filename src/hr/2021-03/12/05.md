---
title: 'Srditi, Uznemireni Misionar'
date: 15/09/2021
---

Nažalost, izvještaj o Joni ne završava trećim poglavljem.

`Pročitajte Jona 4,1-11. Koji je bio Jonin problem? Što možemo naučiti na osnovi njegovog prilično grešnog karaktera?`

Jona 4 počinje izvještajem o Joninoj ljutnji na Boga zato što je njegov misionarski pothvat bio tako uspješan. Jona se brine da će izgledati glupo. Međutim, vidimo da je Bog odvojio vrijeme za razgovor i pokušava urazumiti svojeg proroka koji se ponašao kao ljutito, razmaženo dijete.

To je dokaz da iskreni Božji sljedbenici, pa čak i proroci, moraju rasti i pobjeđivati svoje nedostatke.

“Kad je Jona saznao za Božju namjeru da poštedi grad koji je, usprkos svojoj pokvarenosti, bio naveden na pokajanje u kostrijeti i pepelu, trebao je biti prvi koji će se radovati Božjoj divnoj milosti; ali umjesto toga, dopustio je svome umu da se bavi mislima o mogućnosti da bude proglašen lažnim prorokom. Misleći na svoj ugled, izgubio je iz vida beskrajno veću vrijednost duša u tome jadnom gradu.” (Ellen G. White, Proroci i kraljevi, str. 173; u izvorniku 271)

Strpljenje koje je Bog pokazao prema svojem proroku upravo je zapanjujuće. On je namjeravao upotrijebiti Jonu, a kad je Jona pobjegao, poslao je oluju i ribu da bi ga vratio natrag. Pa čak i sad, kad se Jona usprotivio, Bog ga pokušava urazumiti i ispraviti njegov loš stav pitajući ga: “Srdiš li se ti s pravom?” (Jona 4,4)

`Pročitajte Luka 9,51-56. Koja je sličnost između ovog izvještaja i onoga što se dogodilo u izvještaju o Joni?`

“Da, Bog je tako ljubio svijet da je dao svoga jedinorođenog Sina da ne pogine ni jedan koji u nj vjeruje, već da ima život vječni.” (Ivan 3,16) Ili, kako kaže Bog u Joni 4,11: “A meni da ne bude žao Ninive, grada velikoga, u kojem ima više od sto i dvadeset tisuća ljudi koji ne znaju razlikovati desno i lijevo, a uz to i mnogo životinja!” Koliko bismo trebali biti zahvalni što će na kraju Bog, a ne mi, biti konačni Sudac koji ispituje srce, um i pobude.

`Kako možemo steći suosjećanje i strpljenje prema drugima kakvo ima Bog, ili bar pokazivati takvo suosjećanje i strpljenje?`