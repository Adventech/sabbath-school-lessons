---
title: 'Trodnevni Odmor'
date: 13/09/2021
---

Jonin bijeg od Boga nije prošao bez problema. Njegov kratkotrajni “odmor” bio je prekinut čudesnom Božjom intervencijom u obliku oluje. Jona je ipak spašen iz vodenog groba tako što je Bog naredio ribi da ga izbavi.

I tek kad se našao na prisilnom trodnevnom odmoru u utrobi velike ribe, Jona je shvatio koliko je ovisan o Bogu. Katkad moramo ostati bez ijednog oslonca na ovom svijetu kako bismo shvatili da nam je Isus doista potreban.

`Pročitajte Joninu molitvu u utrobi ribe (vidi Jona 2,1-9). Za što se on moli?`

Premda se nalazio na velikoj dubini, u vrlo opasnoj situaciji, Jona u svojoj molitvi spominje Svetište. On “oči upire svetom Hramu tvojem”. Što se događa?

Hram je u središtu njegove molitve, kao što bi trebao biti u središtu molitve uopće. Postoji samo jedno mjesto u Starom zavjetu na kojem se Bog može naći. On je u svojem Svetištu (vidi Izlazak 15,17; 25,8). Svetište je središte molitve i zajednice s Bogom.

Ipak, Jona tu ne spominje jeruzalemski hram. On govori o nebeskom Svetištu (Jona 2,7). Tamo je njegova nada jer je tamo Bog i odatle dolazi spasenje koje On nudi.

Jona je konačno uvidio tu važnu istinu. Iskusio je Božju milost. Bio je spašen. Kad ga je velika riba izbljuvala, on je iz prve ruke spoznao Božju ljubav prema njemu, odbjeglom proroku. Naučio je (premda ne bez izvjesnog lutanja) da je jedini siguran put za bilo kojeg vjernika da ostane poslušan Božjoj volji.

Tako on sada odlučuje izvršiti svoju dužnost i pokoriti se Božjoj zapovijedi. Konačno kreće u Ninivu i, nesumnjivo u vjeri, ide u taj iznimno zao grad čijim se stanovnicima možda neće svidjeti da im neki strani prorok govori koliko su loši.

`Katkad se jednostavno moramo udaljiti od svega da bismo sve sagledali iz novog kuta. Premda je povijest o Joni, koji je preživio u utrobi ribe, vrlo neobična, kako bi vam izlazak iz vašeg uobičajenog okruženja mogao pomoći da to svoje okruženje sagledate iz nove i možda potrebne perspektive?`