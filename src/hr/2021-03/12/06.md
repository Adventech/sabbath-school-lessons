---
title: 'Dvosmjerna Ulica'
date: 16/09/2021
---

Jona kao da je bio više dio problema nego rješenja. Niniva je bila opasna, ali u izvještaju o Joni problem nisu Ninivljani. Oni su razumjeli poruku i odmah se pokajali. Ipak se čini da je Jona, misionar, slaba karika u tom misionarskom izvještaju.

U ovom izvještaju Bog progoni kolebljivog proroka znajući da je Joni potrebno misionarsko putovanje u Ninivu, koliko je i Ninivljanima potrebno da čuju tu misionarsku poruku.

`Pročitajte Judinu poslanicu. Kako se možemo očuvati “u ljubavi Božjoj” (Juda 21). Što to znači?`

U svojoj kratkoj novozavjetnoj poslanici Juda nam poručuje: “Očuvajte sami sebe u ljubavi Božjoj, očekujući milosrđe našega Gospodina, Isusa Krista, za vječni život!” (Juda 1,21)

Osobni doživljaj Božje ljubavi i milosti nije jednokratno iskustvo. Siguran način da “očuvamo sami sebe u ljubavi Božjoj” jest da nastojimo doprijeti do drugih. U sljedećim redcima Juda nam kaže: “Imajte samilosti prema onima koji sumnjaju! Spašavajte druge, izvlačeći ih iz vatre!” (Juda 1, 22.23 — SHP)

`Pročitajte Juda 1,20-23. Što je tu rečeno što bi se moglo povezati s izvještajem o Joni, i što to nama govori?`

Bog je pozvao Jonu da ide u Ninivu, jer on prije tog konkretnog poziva vjerojatno nije posvećivao mnogo vremena razmišljanju o svojem odnosu prema Asircima. Možda je bio svjestan da mu se oni ne sviđaju, ali nije imao pravu predodžbu o tome koliko ih mrzi i do kojih je krajnosti spreman ići izbjegavajući ih, čak i nakon što je primio poziv. Jona nije bio spreman da mu neki Ninivljanin bude prvi susjed na Nebu. Nije ljubio kao što Bog ljubi. Bog je poslao Jonu u Ninivu jer On ljubi Ninivljane i želi ih u svojem kraljevstvu. Ali Bog je pozvao i Jonu zato što ga ljubi. On je želio da Jona raste i postaje sličniji Njemu dok rade zajedno. Bog je želio da Jona pronađe pravi mir koji proizlazi jedino iz spasonosnog odnosa s Njim i prihvaćanja Njegove volje, što podrazumijeva i službu drugima i upućivanje drugih na vjeru i nadu koju mi imamo.

`Koliko vremena provodimo u radu na spašavanju drugih? U duhovnom smislu, kako nam ta vrsta posla omogućava da nađemo pravi odmor u Isusu?`