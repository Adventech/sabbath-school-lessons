---
title: Bijeg
date: 12/09/2021
---

Jona je bio nevjerojatno uspješan misionar. U isto vrijeme vrlo je nevoljno prihvatio tu zadaću, bar u početku. Čime god da se Jona bavio, Božji poziv je u značajnoj mjeri poremetio njegov život. Ali umjesto da uzme Božji jaram na svoja ramena i sam otkrije da je Njegov jaram blag i Njegovo breme lako (Matej 11,30), Jona je odlučio ući u svoj vlastiti “počinak”, i to bježeći u suprotnom smjeru od onog u kojem ga je Bog pozvao da ide.

`Gdje se Jona nadao da će naći mir i počinak skrivajući se od Božjeg poziva? Koliko je bio uspješan u tome? Pročitajte Jona 1.`

Jona se uputio suprotno od mjesta na koje ga je Bog pozvao. Nije zastao ni da bi se raspravljao s Bogom, kao što su mnogi drugi biblijski proroci činili kad su bili pozivani da budu Božji glasnici (vidi na primjer Izlazak 4,13).

Zanimljivo je da Jona tada nije bio prvi put pozvan da govori u Božje ime, kao što vidimo u 2. o kraljevima 14,25. Tada je Jona očito obavio ono na što ga je Gospodin pozvao. Ali ne i ovog puta.

Zašto? Povijesni i arheološki zapisi svjedoče o okrutnosti asirskih gospodara koji su vladali starim Bliskim istokom u osmom stoljeću prije Krista, u vrijeme kad je Jona propovijedao u Izraelu. Negdje oko sedamdeset pet godina poslije, asirski kralj Sanherib napao je Judu. Izrael i Samarija već su bili pali, otprilike dvadeset godina prije, a kralj Ezekija se očito pridružio protuasirskom savezu.

Međutim, došao je trenutak da Asirci poravnaju račune. Biblija (2. o kraljevima 18; Izaija 36), asirski povijesni zapisi, kao i zidni reljefi u Sanheribovoj palači u Ninivi iznose okrutnu istinu o padu Lakiša, jednog od najvažnijih, posebno utvrđenih južnih graničnih kula kralja Ezekije. U jednom natpisu Sanherib tvrdi da je uzeo više od dvjesto tisuća zarobljenika iz četrdeset šest utvrđenih gradova za koje kaže da ih je uništio. Kad je asirski kralj zauzeo Lakiš, stotine tisuća zatočenika bilo je nabijeno na kolac. Tvrdokorni pristaše kralja Ezekije bili su oderani živi, dok je ostatak odveden u Asiriju kao jeftina robovska radna snaga.

Asirci su bili nevjerojatno okrutni, čak i prema mjerilima tadašnjeg svijeta. A Bog šalje Jonu u samo središte tog kraljevstva?

Je li uopće čudno što Jona nije želio ići?

`Ali pobjeći od Boga? Jeste li to ikada pokušali? Ako jeste, je li vam uspjelo? Koje ste pouke trebali izvući iz te pogreške?`