---
title: 'Obavljeno Poslanje'
date: 14/09/2021
---

U usporedbi s bilo kojim gradom i naseljenim mjestom u Izraelu, Niniva je bila golema. “Grad je bio toliko velik da je trebalo tri dana hoda da ga se obiđe.” (Jona 3,3 — SHP)

`Pročitajte Jona 3,1-10. Kakav je bio odgovor tog pokvarenog mjesta? Koje pouke možemo izvući iz tog događaja kad je riječ o našim pokušajima da svjedočimo drugima?`

Prolazeći gradskim ulicama, Jona je objavljivao Božju poruku: “Još četrdeset dana, i Niniva će biti razorena.” (Jona 3,4) Poruka je bila izravna. Premda nisu iznesene pojedinosti, opomena je očito naišla na snažan odaziv i stanovnici Ninive (kolektivno!) povjerovali su u Jonine riječi opomene.

U prepoznatljivoj bliskoistočnoj maniri, kralj Ninive izdao je proglas kako bi pokazao promjenu stava. Svi — uključujući i životinje — morali su postiti i tugovati (kako su životinje tugovale, tekst ne navodi). Kralj je sišao s prijestolja i sjeo u prašinu, što je vrlo važan simboličan čin.

`Pročitajte Jona 3,6-9. Ovaj ulomak usporedite sa sljedećim redcima: Jeremija 25,5; Ezekiel 14,6; Otkrivenje 2,5. Koje je elemente sadržavao kraljev govor, koji jasno pokazuju da je on bio svjestan što podrazumijeva pravo pokajanje?`

Propovijed je bila kratka i konkretna, ali puna ispravne teologije o pokajanju. Dok je Jona propovijedao, Duh Sveti je snažno djelovao na srca Ninivljana.

Ninivljani nisu imali prednost da dožive Božje nježno vodstvo kao Izrael, ali su ipak pozitivno odgovorili na Njegovu opomenu. Oni su zapravo rekli: “Oslonimo se na Božju milost, a ne na vlastita dostignuća! Uzdajmo se potpuno u Njegovu dobrotu i milost.”

Začudo, Jona, koji je Božju milost doživio iz prve ruke, čini se da je tu milost smatrao tako isključivom da se samo nekima pruža prilika da u njoj počivaju.

`Zašto je pokajanje tako presudan dio kršćanskog iskustva? Što znači iskreno se pokajati za svoje grijehe, pogotovo za one koje stalno ponavljamo?`