---
title: 'Otkrivanje Vlastite Vrijednosti'
date: 03/08/2021
---

Ako je Josip njegovao ikakvu nadu da će uspjeti pobjeći i vratiti se kući, ona je nestala s dolaskom u Egipat, gdje je preprodan jednom uglednom kućanstvu. U Postanku 39,1 stoji: “Tu ga od Jišmaelaca koji su ga onamo doveli kupi Egipćanin Potifar, dvoranin faraonov i zapovjednik njegove tjelesne straže.” Mladić je iznenada gurnut u novu, nepoznatu kulturu s nepoznatim jezikom.

Obiteljske veze i drugi bliski odnosi imaju presudno značenje u izgradnji našeg samopouzdanja. Josip je odrastao vjerujući da je nešto posebno — prvorođeni sin najvoljenije supruge (Postanak 29,18). Bio je neprijeporno očev miljenik i jedini koji je imao lijepu, kićenu haljinu (Postanak 37,3.4).

A tko je bio sada? Običan rob koji je mogao biti kupljen ili prodan po nečijem nahođenju. Zapazite kako se brzo promijenila cijela njegova situacija. Kako mu se brzo život naizgled preokrenuo.

Josip je naučio pouku koju svi mi moramo naučiti. Ako se oslanjamo na druge da nam kažu koliko vrijedimo, bit će nam teško i bit ćemo strašno zbunjeni, jer nas neće svatko cijeniti. Umjesto toga, mi svoju vrijednost trebamo temeljiti na onome što Bog misli o nama — kako nas On vidi — a ne na ulogama koje trenutačno imamo.

`Kako Bog gleda na svakog od nas? Izaija 43,1; Malahija 3,17; Ivan 1,12; Ivan 15,15; Rimljanima 8,14; 1. Ivanova 3,1.2.`

Bog na svakog od nas gleda kroz naočale milosti. On vidi potencijal, ljepotu i talent kakav mi ne možemo ni zamisliti. Konačno, On je bio spreman umrijeti za nas da bismo dobili priliku postati sve ono za što smo stvoreni. Premda nam predočava našu grešnost i golemu cijenu koja je plaćena za naš otkup, križ nam također pokazuje i koliko smo vrijedni i važni za Boga. Što god drugi mislili o nama, što god mi mislili o drugima, Bog nas voli i nastoji nas spasiti ne samo od sile grijeha, već i od vječne smrti koju grijeh donosi.

Prema tome, ključno pitanje je uvijek isto: Kako mi odgovaramo na Božju ljubav koja nam je otkrivena u Isusu Kristu?

`Brojne skupine i pojedinci uvjeravaju nas da trebamo voljeti sebe takve kakvi jesmo, sebe prihvaćati potpuno nekritički. Kako znamo da je to zapravo samozavaravanje? Zašto je važno uvjerenje da naša vrijednost dolazi izvana, od Onoga koji nas je stvorio i poznaje naš pravi potencijal?`