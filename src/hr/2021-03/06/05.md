---
title: 'Upravljanje Odnosima Na Božji Način'
date: 04/08/2021
---

U početku je Josipovo iskustvo u Egiptu dobilo pozitivan obrat. Josip je predao sebe Bogu i Bog je blagoslovio Josipa, koji se u Potifarovom kućanstvu uzdigao više nego što je mogao i zamisliti.

`Na koje su se praktične načine Božji blagoslovi pokazali u Josipovom životu? Kakvi su bili Josipovi odnosi s drugima? Pročitajte Postanak 39,1-6.`

Premda je izgledalo da se Josip dobro slaže s Potifarom i da njegovi odnosi s ostalim članovima kućanstva teku glatko, nevolja se zakuhavala. Netko je u domu bio nemiran.

`S kakvim se problemom u odnosima Josip suočio? Kako je odlučio postupiti? Pročitajte Postanak 39,7-10.`

Josip je imao teškoća s Potifarovom ženom. To bi možda trebalo reći ovako: Potifarova žena je imala teškoća. Gledala je na druge ljude kao na “stvari” kojima se može upravljati i koje se mogu koristiti. Željela je “iskoristiti” Josipa. Josip je opisan kao “mladić stasit i lijepa lica” (Postanak 39,6). Biblija rijetko spominje nečiji tjelesni izgled jer Bog ne gleda “kao što gleda čovjek: čovjek gleda na oči, a Jahve gleda što je u srcu” (1. Samuelova 16,7). U ovom slučaju Josipov izgled bio je više prepreka nego pomoć u njegovoj težnji za čistoćom i vjernošću Božjim načelima.

Tako Josip, usprkos navaljivanju te pokvarene žene, čini nešto što će mu naizgled naštetiti. On primjenjuje biblijska načela na sve odnose — u ovom slučaju na odnos s Potifarovom ženom. Biblijska načela u vezi s odnosima nisu zastarjela, kao što svatko tko je trpio posljedice grijeha može potvrditi.

Biblijski izvještaj naglašava da to nije bila trenutačna kušnja. Potifarova žena progonila ga je iz dana u dan (Postanak 39,10). Josip joj je pokušao objasniti razlog za svoju odluku (Postanak 39,8.9), ali bez uspjeha.

Uvidio je da ne može upravljati odlukama drugih. Ipak, Josip je odlučio živjeti, voljeti i postupati prema ljudima oko sebe na način na koji će proslaviti Boga. Naučio je živjeti u Božjoj prisutnosti i to mu je pomoglo da se odupre kušnji.

`Primjenjujete li biblijska načela u svim svojim odnosima čak i onda kad druga osoba ne postupa pošteno? Kako to može završiti? Pročitajte Matej 5,43-48. Zašto je važno živjeti na takav način?`