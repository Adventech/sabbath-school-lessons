---
title: 'Disfunkcionalni Dom'
date: 01/08/2021
---

Josipu su bile poznate disfunkcionalne obitelji. Sve je počelo još od njegovih pradjeda i prabake, Abrahama i Sare. Kad je Sara shvatila da je nerotkinja, nagovorila je Abrahama da ode k njezinoj sluškinji Hagari. Međutim, čim je Hagara zatrudnjela, počelo je suparništvo. Odrastavši u takvom ozračju, Jišmael i Izak prenijeli su pritisak i na vlastite obitelji. Izak je otvoreno pokazivao pristranost prema Ezavu, a Jakov je cijelog života pokušavao zaslužiti očevu ljubav i poštovanje. On je poslije na prevaru oženjen dvjema sestrama koje se nisu baš dobro slagale. Utrkivale su se međusobno koja će mu podariti više djece uvlačeći u to čak i svoje sluškinje.

`Razmotrite događaj koji je opširno opisan u Postanku 34. Kakav je utjecaj na emocije i odnose taj događaj imao na obitelj kao cjelinu, kao i na mladog Josipa?`

Suparništvo između majki očito se prenijelo i na djecu koja su izrasla u prilično ratoborne ljude. Josipova starija braća su još kao mladići pobili sve muškarce u gradu Šekemu. Najstariji brat, Ruben, pokazao je samovolju i prkos prema svojem ostarjelom ocu tako što je spavao s Bilhom, Rahelinom sluškinjom i majkom neke od Jakovljeve djece (Postanak 35,22). U međuvremenu, Josipov brat Juda je svoju snahu udovicu zamijenio za prostitutku i na kraju dobio s njom blizance (Postanak 38). Usred svih tih obiteljskih napetosti, Jakov je dodao ulje na vatru pokazujući otvorenu pristranost prema Josipu kada mu je poklonio skupocjenu kićenu haljinu (Postanak 37,3). Ako je ikad postojala neka disfunkcionalna obitelj, sigurno je da bi joj obitelj ovog patrijarha mogla dostojno konkurirati.

`Što mislite zašto su u Hebrejima 11,17-22, Abraham, Izak i Jakov navedeni kao junaci vjere bez obzira na njihove kaotične obiteljske odnose?`

Božji junaci vjere često nisu uspijevali ostvariti ni svoja vlastita ni Božja očekivanja. Ti ljudi nisu navedeni u Hebrejima 11 zbog svojih kaotičnih obiteljskih odnosa, već usprkos njima. Oni su učili — često na teži način — o vjeri, ljubavi i povjerenju u Boga dok su se borili sa svojim obiteljskim problemima.

`Koju ste obiteljsku disfunkciju vi naslijedili? Kako bi predaja sebe Bogu i Njegovim putovima mogla doprinijeti da se ta teškoća otkloni, makar u budućnosti?`