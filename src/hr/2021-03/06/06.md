---
title: 'Velika Borba — Izbliza I Na Osobnom Planu'
date: 05/08/2021
---

Kao što znamo na osnovi izvještaja (Postanak 39,11-20), Josip je stradao zbog svoje načelne odluke. Bio je bačen u tamnicu. Kao Potifarovo vlasništvo, mogao je biti na mjestu ubijen, bez ikakvih pitanja. Potifar očito nije vjerovao svojoj ženi, ali je morao nešto poduzeti kako bi obranio svoj ugled. Ipak, i tada, usprkos zastrašujućim okolnostima, Sveto pismo kaže: “Ali je Jahve bio s njim.” (Postanak 39,21) Život na planetu Zemlji nije pošten. Dobro nije uvijek nagrađeno, a zlo često ne biva odmah kažnjeno. Međutim, ima i dobrih vijesti — Josip je našao mir čak i u tamnici, jer je Bog bio s njim. U tamnici je mogao razmišljati o nepravdi koju je doživio, mogao se povući, pa čak i odbaciti Boga.

`Međutim, što Josip radi u tamnici? Kako se odnosi prema onima oko sebe? Pročitajte Postanak 39,21-40,22.`

U tamnici se Josip ponaša u skladu sa stvarnošću koja nije idealna. On se povezuje s ljudima i pomaže drugima, iako su odnosi u zatvoru daleko od ideala kakav bi mogao poželjeti. Josip se ne ustručava zatražiti pomoć ni pokazati svoju ranjivost. On moli za pomoć peharnika pošto mu je protumačio san.

`Koju širu sliku u vezi s odnosima Pavao prikazuje u Efežanima 6,1-13?`

Naši uzajamni odnosi minijaturni su odraz velike borbe između Boga i Sotone koja bjesni vjekovima. To onda znači da nema savršenih odnosa. Svaki odnos ima dinamiku razvoja, a Sotonin je interes da sve naše odnose — pogotovo one najbliskije — upotrijebi u svoju korist kako bi oštetio i osujetio ono što je po Božjoj volji za naš život. Možemo biti zahvalni što nismo ostavljeni da sami vodimo te bitke. Božja riječ iznosi načela za uređenje naših odnosa. Božje obećanje da će nam dati mudrost (Jakov 1,5) proteže se i na naše odnose. I kao što je bio s Josipom, On obećava da će biti i s nama kad naši odnosi postanu složeni.

`Razmislite o Božjem obećanju u Jakovu 1,5 i odvojite nekoliko trenutaka da biste se molili za mudrost u vašim odnosima. Kako možete ostati otvoreni za poticaje Duha Svetoga u svojim odnosima prema drugim ljudima?`