---
title: 'Odmor U Obiteljskom Krugu'
date: 31/07/2021
---

> <p></p>
> “Prema tome, ljubljeni, jer ovo unaprijed znate, čuvajte se da ne biste zavedeni zabludom zločinaca izgubili svoj čvrsti stav! Štoviše, rastite u milosti i pravoj spoznaji našega Gospodina, Spasitelja Isusa Krista!” (2. Petrova 3,17.18)

### Biblijski tekstovi
Postanak 34; Hebrejima 11,17-22; Ponovljeni zakon 4,29; 1. Ivanova 3,1.2; Postanak 39; Efežanima 6,1-13.

Mladić je pozorno promatrao obzor. I konačno ih je ugledao. Danima je tražio svoju braću. Kad se mašući i glasno zazivajući približio tim smrknutim licima, naišao je na sve drugo samo ne na toplu dobrodošlicu. Njegova rođena braća zapravo su ga željela ubiti. Da nije bilo Rubena, događaj možda ne bi ni imao nastavak. Ruben je nagovorio ostale da ga samo malo zaplaše i bace u isušenu čatrnju. A onda se Juda sjajno dosjetio kako da ga se otarase i pritom čak zarade nešto novca — tako što će ga prodati trgovcima robljem koji su upravo tuda prolazili.

Kakav primjer disfunkcionalne obitelji!

Mnogo toga možemo birati u životu, ali ne i svoju obitelj. Nitko nije savršen i nitko od nas nema savršenu obitelj ni savršene obiteljske odnose. Neki od nas su blagoslovljeni roditeljima, braćom, sestrama i drugim članovima obitelji koji nastoje odražavati Božju ljubav, ali većina se mora zadovoljiti nečim mnogo manjim od ideala. Obiteljski odnosi su često složeni i teški, ostavljaju nam nemir, bol i emocionalni teret koji nosimo sa sobom i neizbježno svaljujemo na druge.

Kako možemo naći Božji mir u ovom području svojeg života? U izvještaju o Josipu i njegovim obiteljskim vezama, promotrimo kako Bog donosi iscjeljenje i emotivni odmor usprkos lošim odnosima.

**Oikos:** Ovog tjedna čitamo iz knjige Ellen G. White, Povijest otkupljenja, Znaci vremena, 2018., stranice 201—210.