---
title: 'Novi Smjer'
date: 02/08/2021
---

Noseći sa sobom svoju bol, strepnju i tugu zbog prekinutih obiteljskih veza, Josip je putovao u Egipat gdje je trebao biti prodan kao rob. Nije mu bilo nimalo lako i čitavim se putem borio sa suzama.

“Josip je u međuvremenu bio na putu u Egipat. Dok je karavana putovala na jug, prema granicama Kanaana, mladić je u daljini mogao vidjeti brda na kojima se nalazio šator njegova oca. Gorko je plakao pri pomisli na patnju i usamljenost voljenog oca. U sjećanje mu se ponovno vratio prizor iz Dotana. Vidio je gnjevnu braću i na sebi osjetio njihove ljutite poglede. U njegovim su ušima odzvanjale poruge i uvrede kojima su oni odgovarali na njegova prestrašena preklinjanja. Sa strepnjom je gledao u budućnost. Kakva promjena okolnosti — od brižno njegovana sina do prezrena, bespomoćna roba. Sam i bez prijatelja, kakva će biti njegova sudbina u zemlji u koju je putovao? Josip se neko vrijeme predao nekontroliranoj žalosti i strahu.

Onda su se njegove misli okrenule Bogu njegova oca. U djetinjstvu je bio naučen da ljubi i da se boji Boga. Često je u šatoru svog oca slušao događaj o viđenju što ga je Jakov primio dok je bježao iz svog doma kao bjegunac i izgnanik. … Sada se jasno sjećao svih ovih pouka. Josip je vjerovao da će Bog njegovih otaca biti njegov Bog. On se tada u cijelosti predao Bogu i molio se da čuvar Izraela bude s njim u zemlji njegova izgnanstva.” (Ellen G. Ehite, Patrijarsi i proroci, str. 171,172; u izvorniku 213, 214 — kurziv dodan).

Neke kulture naglašavaju ulogu zajednice u odnosu na pojedinca, dok druge stavljaju veći naglasak na ulogu pojedinca u odnosu na zajednicu. Premda u Svetom pismu nalazimo ravnotežu između tih dvaju stavova, postoji jasan poziv na osobnu kao i na kolektivnu predaju Bogu. Josip je počeo nalaziti mir u odnosima s drugima tako što je donio osobnu odluku da slijedi Boga.

`Čemu nas sljedeći redci uče o osobnom posvećenju: Ponovljeni zakon 4,29; Jošua 24,15; 1. Ljetopisa 16,11; Psalam 14,2; Izreke 8,10; Izaija 55,6?`

Da bismo našli mir i odmor, svatko od nas pojedinačno mora donijeti odluku da slijedi Boga. Čak i ako su naši preci bili duhovni divovi, takva vjera i duhovnost ne prenosi se nasljedno. Upamtite — Bog ima samo djecu, ne i unuke.

`Zašto je važno da svakog dana, čak i svakog trenutka u danu, donosite odluku da ćete se predati Bogu? Što se događa kada to ne činite?`