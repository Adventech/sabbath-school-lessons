---
title: 'Oprošteno I Zaboravljeno?'
date: 20/07/2021
---

Pošto je David nesvjesno izrekao kaznu sebi samom (2. Samuelova 12,5.6), Natan ga je suočio s golemim razmjerima njegovog grijeha. Davidovo srce se slomilo i on je priznao svoj grijeh. Ali odmah potom Natan ga je utješio riječima: “Jahve ti oprašta grijeh tvoj” (2. Samuelova 12,13), što znači da mu je bilo oprošteno. Ne postoji razdoblje čekanja na Božji oprost. David nije morao dokazivati svoju iskrenost prije nego što će mu biti oprošteno. Međutim, sada Natan, pošto je pretkazao posljedice Davidovog grijeha u 2. Samuelovoj 12,10-12, izjavljuje da će dijete koje su čekali umrijeti.

`Što znači da je Bog oprostio Davidu grijeh? Je li ga On jednostavno izbrisao? Jesu li svi jednostavno zaboravili na njega? Dok razmišljate o tim pitanjima, pročitajte 2. Samuelova 12,10-23.`

Sigurno je i sâm David postavljao sebi ista pitanja dok se njegov svijet rušio — beba je umrla, njegova obitelj bila je u rasulu (izvještaji o Amnonu i Abšalomu dobar su primjer obiteljskih problema), budućnost mu je bila neizvjesna. Ali bez obzira na posljedice njegovog grijeha, koje su pogodile nevine osobe kao što su bili Urija i novorođena beba, David je uvidio da će Božja milost sve to pokriti i da će jednog dana sve posljedice grijeha biti poništene. U međuvremenu, on je u Božjoj milosti mogao pronaći jedini odmor od grizodušja.

`Što je David smatrao najpotrebnijim? Za čime je žudio? Pročitajte Psalam 51,3-8.`

U Psalmu 51 David otvara srce i javno priznaje svoje grijehe. Dok vapi za milošću, David se poziva na Božju neiscrpnu ljubav i veliku samilost. On žudi za obnovom.

Kad razmišljamo o cijeni odmora koji nalazimo u Isusu, najprije trebamo biti svjesni da nam je potrebna pomoć izvana. Mi smo grešnici i potreban nam je Spasitelj. Mi priznajemo svoje grijehe i vapimo k Onome koji nas jedini može oprati, očistiti i obnoviti. Kad to učinimo, možemo crpsti hrabrost iz spoznaje da je postojao preljubnik, manipulator, ubojica, prekršitelj barem pet od Deset zapovijedi, koji je zatražio pomoć i pozvao se na obećanje o Božjem oprostu.

`Ako je Bog oprostio Davidu sve to što je učinio, kakvu nadu to pruža vama?`