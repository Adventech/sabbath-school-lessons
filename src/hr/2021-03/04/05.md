---
title: 'Nešto Novo'
date: 21/07/2021
---

`Pošto je priznao svoj grijeh ne pokušavajući ga opravdati niti ublažiti, David upućuje molitvu Bogu. Što on traži od Boga? Pročitajte Psalam 51,9-14.`

Spominjući očišćenje izopom, David se koristi terminologijom poznatom svakom Izraelcu koji je ikad posjetio Svetište. Osvrćući se na čin obrednog očišćenja, opisanog u Mojsijevom zakonu (Levitski zakonik 14,4), on priznaje moć žrtve — Žrtve — koja će doći u budućnosti kako bi uzela grijehe svijeta.

David potom traži “radost” i “duh spremni”. S obzirom na ozbiljnost njegovog grijeha, nije li to možda odviše smjelo?

Da bismo to razumjeli, možda bismo ovu misao mogli izraziti sljedećim riječima: “Reci mi da mi je oprošteno da bih mogao ponovno ući u Svetište, gdje ću moći promatrati radost i pobjedonosni duh onih koji Te obožavaju.”

`Kad su sagriješili, Adam i Eva su se sakrili i sklonili od Božje prisutnosti (Postanak 3,8). Što mislite, zašto je Davidov zahtjev, čak i nakon njegovog sagrešenja, bio toliko drugačiji? Pročitajte Psalam 51,13.14.`

David ne želi izgubiti svijest o živoj Božjoj prisutnosti. On uviđa da je bez Duha Svetoga bespomoćan. Jasno mu je da bi mogao ponovno sagriješiti isto tako lako kao što je sagriješio s Bat-Šebom. Njegovo samopouzdanje je narušeno.

David razumije da njegove buduće pobjede neće doći od njega samog. One će doći samo od Boga kad se u potpunosti osloni na Njega.

Pobjedonosan kršćanski život ne ovisi o nama. On ovisi o Isusu. Mi čeznemo za Njegovom prisutnošću, žudimo za Njegovim Duhom, želimo Njegovu radost i spasenje. Mi priznajemo svoju potrebu za obnovom i ozdravljenjem. Nama je potreban Njegov odmor — božanski čin novog stvaranja. Takav odmor nije daleko od oprosta. Molitva: “Čisto srce stvori mi, Bože, i duh postojan obnovi u meni!” (Psalam 51,12) koristi terminologiju stvaranja. U Starom zavjetu samo Bog može “stvarati” (bara) — i tek kada smo nanovo stvoreni, možemo se odmoriti.

`Ako još uvijek niste doživjeli radost i ljepotu oslobođenja od samoprijekora, što vas sprečava u tome? Ako je to krivnja, što možete naučiti iz ovog događaja što bi vam moglo pomoći?`