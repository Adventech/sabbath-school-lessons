---
title: 'Umoran I Iscrpljen'
date: 18/07/2021
---

Jedne blage proljetne večeri kralj David je nemirno koračao po krovu svoje palače. Trebao je biti sa svojom vojskom s druge strane Jordana. Trebao je predvoditi Božji narod u pobjedi nad Amoncima i konačno donijeti mir svojem kraljevstvu.

`To što se David nije nalazio tamo gdje je trebao biti, otvorilo je pred njim vrata kušnji. Pročitajte taj događaj u 2. Samuelovoj 11,1-5. Što se dogodilo i koji je veliki grijeh David počinio?`

David je ugledao ženu koja “bijaše izvanredno lijepa” kako se kupa na krovu svoje kuće. Grešni impulsi odnijeli su prevlast te večeri i on je proveo noć s Bat-Šebom, ženom jednog od svojih najpouzdanijih vojskovođa. Kao i svi kraljevi starog svijeta, David je imao apsolutnu moć. Kao kralj, on nije morao poštovati pravila koja su vrijedila za sve ostale. Pa ipak, bolna priča o Davidovoj obitelji koja je uslijedila nakon te prekretnice podsjeća nas da čak ni kao kralj, on nije bio iznad Božjeg zakona. I doista, Zakon je tu kao zaštita, čuvar, tako da se čak i kralj, kad je iskoračio izvan njegovih okvira, suočio s užasnim posljedicama. Čim je David prekoračio granice Božjeg zakona, počeo je osjećati posljedice tog čina u svim aspektima svojeg života. David je pomislio da je njegov strastveni ispad prošao nezapaženo. Međutim, Bat-Šeba je zatrudnjela, a njezin muž bio je daleko.

`Pročitajte 2. Samuelova 11,6-27. Kako je David pokušao zataškati svoj grijeh?`

Čak su i najzamršeniji Davidovi planovi da dovede Uriju kući, njegovoj ženi, propali. Urija je bio čovjek čvrstih načela, koji je na Davidove fine nagovještaje uzvratio: “Kovčeg, Izrael i Juda borave pod šatorima, moj gospodar Joab i straža moga gospodara borave na otvorenu polju, a ja da uđem u svoju kuću da jedem i da pijem i da spavam sa svojom ženom?” (2. Samuelova 11,11) Na kraju očajni David poseže za ubojstvom “na daljinu” kako bi prikrio svoj grijeh.

`Teško je povjerovati da se David, kojem je Bog dao tako mnogo, mogao spustiti tako nisko. Koje upozorenje trebamo pronaći u ovom događaju, tko god mi bili?`