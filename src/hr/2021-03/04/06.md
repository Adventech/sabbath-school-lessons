---
title: 'širitelji Božje Svjetlosti'
date: 22/07/2021
---

Kada doživimo neki sramotan neuspjeh, a odmah potom i oprost, za nas je najprirodnije da odmah pokušamo zaboraviti da se to uopće i dogodilo. Sjećanja na neuspjeh mogu biti bolna.

`Što je David želio učiniti u vezi sa svojim bolnim iskustvom? Pročitajte Psalam 51,15-21.`

Kad neka posuda ili skupocjena vaza padne i razbije se u komadiće, mi obično uzdahnemo i počistimo beskorisne ostatke. Međutim, u Japanu postoji tradicionalna umjetnost pod nazivom kintsugi, koja se bavi obnavljanjem razbijene lončarije. Neki plemeniti metal, tekuće zlato ili srebro koristi se kao ljepilo koje spaja komadiće i pretvara slomljeni predmet u nešto lijepo i vrijedno.

Kad god nam Bog oprosti grijehe i obnovi nas, nešto se mijenja. Božje plemenito opraštanje spaja ono što je slomljeno u nama, a vidljivi spojevi privlače pozornost na Njegovu milost. Na taj način postajemo Božji glasnogovornici. Kao što psalam kaže: “Nek’ mi jezik kliče pravednosti tvojoj!” (Psalam 51,16) To nije pokušaj da sami popravimo ili poboljšamo sebe (čak ni postupno). Naš slomljeni duh, naše skrušeno srce služe na čast Bogu — to su zrake svjetla koje svijet koji nas okružuje može vidjeti. Iskustvo nas kojima je oprošteno privlači druge koji također tragaju za oprostom.

`Kakva povezanost postoji između Psalma 51 i 1. Ivanove 1,9?`

U 1. Ivanovoj 1,9 sažet je Psalam 51. Kao što je David znao da “srce raskajano, ponizno, Bože, nećeš prezreti” (Psalam 51,19), tako nas i Ivan uvjerava: “Ako priznajemo svoje grijehe, vjeran je on i pravedan: oprostit će nam grijehe i očisti nas od svake nepravednosti.” (1. Ivanova 1,9) Dakle, možemo držati Boga za riječ.

Ponovimo: David nije bio sposoban popraviti golemu štetu koju je nanio svojim postupcima, niti loš primjer koji je dao svojoj obitelji. On je i sam snosio posljedice svojih odluka i postupaka. Pa ipak, znao je da mu je oprošteno. Znao je da se vjerom treba osloniti na obećanje da će jednog dana doći pravo Janje Božje i stati na njegovo mjesto.

`Kako možete već sada primijeniti obećanje iz 1. Ivanove 1,9 na svoj život? Kako biste se trebali osjećati nakon toga, znajući da se Božje obećanje odnosi i na vas?`