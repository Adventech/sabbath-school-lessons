---
title: 'Poziv Na Buđenje'
date: 19/07/2021
---

U jednom od najmračnijih trenutaka u Davidovom životu ipak je postojala dobra vijest — Bog mu je poslao svojeg proroka. Natan i David dobro su se poznavali. Prije je Natan savjetovao Davida u vezi s njegovim planovima da sagradi hram (2. Samuelova 7). Sada, međutim, prorok je trebao obaviti drugačiji zadatak za svojega kralja.

`Što mislite, zašto je Natan odlučio ispričati priču, umjesto da odmah imenuje i ukori Davida? Pročitajte 2. Samuelova 12,1-14.`

Natan je znao što treba reći, i rekao je to na način na koji je David mogao razumjeti. Iznio je priču s kojom se David, bivši pastir, mogao lako poistovjetiti. Bio je upoznat s Davidovim istančanim osjećajem za pravdu i poštenje. Dakle, moglo bi se u određenom smislu reći da je Natan postavio zamku i da je David upao u nju.

Tek kad je David nesvjesno izrekao smrtnu kaznu sebi samom, Natan mu je rekao: “Ti si taj.” (2. Samuelova 12,7) Ima raznih načina da se kaže: “Ti si taj.” Možete to reći povišenim tonom, možete optužiti osobu uperivši joj prst u lice, ili možete pokazati da vam je stalo do nje. Natanove su riječi nesumnjivo bile protkane milošću. U tom trenutku David je sigurno osjetio bol koju Bog osjeća kad netko od Njegovih sinova i kćeri svjesno prekorači Njegovu volju. Nešto je kliknulo u Davidovom umu. Nešto je razderalo njegovo srce.

`Zašto je David odgovorio: “Sagriješio sam protiv Jahve!” umjesto: “Ogriješio sam se o Bat-Šebu”, ili: “Ja sam ubojica” (2. Samuelova 12,13; vidi također Psalam 51,6)?`

David je uvidio da je grijeh koji unosi nemir u naše srce, na prvom mjestu vrijeđanje Boga, Stvoritelja i Otkupitelja. Točno je da mi povređujemo sebe i loše utječemo na druge. Nanosimo sramotu svojoj obitelji i crkvi. Ali povrh svega, povređujemo Boga i zabadamo još jedan čavao u grubu gredu na Golgoti, uperenu u Nebo.

“Prorokov je ukor dirnuo Davidovo srce, savjest je bila probuđena, i on je uvidio svu veličinu svoje krivnje. Njegova se duša pognula u pokajanju pred Gospodinom. S drhtavim usnama on je rekao: ‘Sagriješio sam protiv Jahve.’ Sve zlo što ga činimo drugima dopire i do Boga. David je teško zgriješio protiv Urije i Bat-Šebe i on je to duboko osjećao. Ali u odnosu na Boga, njegov je grijeh bio daleko veći.” (Ellen G. White, Patrijarsi i proroci, str. 609; u izvorniku 722)