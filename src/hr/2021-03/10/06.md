---
title: 'Znak Da Pripadamo Bogu'
date: 02/09/2021
---

Tijekom Drugoga svjetskog rata Engleska je očekivala invaziju njemačke vojske. Izvršene su pripreme kako bi se britanski otok branio koliko god je bilo moguće. Postavljene su dodatne utvrde duž obale. Ceste bi, naravno, omogućile neprijatelju najbrži pristup do cilja, zbog čega su na strateškim točkama postavljene barikade. A onda su engleske vlasti učinile nešto neobično. Da bi usporili i zbunili neprijatelja, uklonili su sve željezničke i cestovne prometne znakove. Ugravirane oznake na kamenu i na zgradama nisu se mogle skinuti, ali su bile prekrivene cementom.

Znakovi su važni. Oni služe kao putokazi i smjernice. Prije ere navigacijskih uređaja, svi smo imali zemljovide i pratili oznake.

`Čega je subota znak? Pročitajte Izlazak 31,13.16.17. Na koji način to što je tu rečeno možemo danas primijeniti na sebe kao narod koji vjeruje u neprolaznost Božjeg zakona?`

Iako su te riječi bile upućene starom Izraelu, mi koji pripadamo Kristu također smo “Abrahamovo potomstvo, baštinici po obećanju” (Galaćanima 3,29), a subota i danas ostaje znak između Boga i Njegovog naroda. U Izlasku 31 ističe se da je subota znak Božjeg vječnog saveza (Izlazak 31,16.17). Taj znak pomaže nam da “upoznamo” svojega Stvoritelja, Otkupitelja i Posvetitelja. Ona je kao zastava koja se podiže svakih sedam dana i pomaže nam da se sjećamo, jer smo skloni zaboravljanju.

Božja subota trajni je podsjetnik na naše podrijetlo, oslobođenje, sudbinu i odgovornost prema prezrenima i odbačenima. Subota je zapravo toliko važna da umjesto da mi dolazimo k njoj, ona dolazi k nama, svakog tjedna bez iznimke, kao stalni podsjetnik na to tko smo, tko nas je stvorio, što On sada čini za nas, i što će učiniti za nas na kraju, kada stvori novo nebo i novu Zemlju.

Sveti Bog poziva ljude koji su s Njim sklopili savez da razmotre ritam koji upravlja onim što je istinski bitno, a to je spasonosni odnos Stvoritelja i Otkupitelja prema Njegovim svojeglavim stvorenjima. Sa silom i vlašću koja potječe od Boga, zapovjeđeno nam je da svakog tjedna uđemo u počinak koji nam nudi Isus “začetnik i završitelj vjere … koji namjesto određene mu radosti podnese križ” (Hebrejima 12,2).

`Kako možete steći dublje iskustvo s Bogom tijekom subote?`