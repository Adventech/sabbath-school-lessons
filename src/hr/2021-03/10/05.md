---
title: 'Božja Subota Veliča Se Služenjem Drugima'
date: 01/09/2021
---

U novozavjetno doba vjerski vođe napravili su od svetkovanja subote umjetnost. Uspostavljeni su deseci zabrana i pravila kako bi se subota sačuvala svetom.

To je obuhvaćalo i zabrane da se bilo što veže ili razveže, da se raspletu dvije niti, da se ugasi vatra, da se neki predmet prenese između privatnog i javnog mjesta ili da se nešto na javnom mjestu nosi dalje od strogo određene udaljenosti.

`Koja je optužba iznesena protiv Isusa u Ivanu 5,7-16?`

Uopće ne mareći za divno čudo koje je Isus učinio i oslobođenje od bolesti koje je pružio tom čovjeku, vođe su bili opsjednuti time što je izliječeni čovjek javno nosio svoju prostirku u subotu. Umjesto da zapaze kako je “gospodar subote” (Marko 2,28) upotrijebio taj poseban dan, vođe su bili uporni u namjeri da održe vlastita pravila i propise. Trebamo paziti da i mi u svojim okolnostima i u svojem području ne činimo slične pogreške.

`Kako se u Izaiji 58,2.3 predočava Božji okvirni plan za držanje subote?`

Bog ne želi isprazno bogoslužje niti pobožnu tišinu. On želi da se Njegov narod zauzima za druge ljude, pogotovo za one koji su izloženi nasilju, zanemareni i obespravljeni.

Prorok Izaija to jasno izražava: “Zadržiš li nogu da ne pogaziš subotu, i u sveti dan ne obavljaš poslove; nazoveš li subotu milinom a časnim dan Jahvi posvećen; častiš li ga odustajuć’ od puta, bavljenja poslom i pregovaranja — tad ćeš u Jahvi svoju milinu naći, i ja ću te provesti po zemaljskim visovima, dat ću ti da uživaš u baštini oca tvog Jakova, jer Jahvina su usta govorila.” (Izaija 58,13.14)

“Bavljenje poslom i pregovaranje” (Izaija 58,13, ili “činidba svojih prohtjeva” — Varaždinska Biblija), ravno je “gaženju subote”. Ljudski planovi nisu dio Božjeg ideala za subotu. Umjesto toga, mi smo pozvani da obratimo pozornost na one koji se muče, koji su zarobljeni, gladni i goli, koji hodaju u mraku i čijeg imena kao da se nitko više ne sjeća. Više nego bilo kojega drugog dana u tjednu, subota bi nas trebala odvratiti od naše sebičnosti i navesti da više razmišljamo o drugima i njihovim potrebama nego o sebi samima i našim potrebama.