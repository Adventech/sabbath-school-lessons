---
title: 'Došljak Unutar Naših Vrata'
date: 31/08/2021
---

`Pročitajte Izlazak 19,6. Što nam ovaj redak govori o položaju starog Izraela? (Vidi također 1. Petrova 2,9.)`

Izrael je bio pozvan iz Egipta i postao Božji narod Saveza — narod preko kojeg bi, da su ostali vjerni, Evanđelje bilo rašireno po cijelom svijetu. Oni su nesumnjivo bili predmet Božje posebne skrbi i brige, dane su im posebne prednosti, ali istodobno i posebne odgovornosti.

`Pročitajte Izlazak 23,12. Što se još ovdje događa? Kako je Bog gledao na druge narode?`

Mnogi nisu svjesni sveobuhvatnosti subote. Naravno, najčešća je zabluda da je ona namijenjena samo Hebrejima — zabluda koja se razotkriva u prva dva poglavlja Postanka. Naime, Bog je stvorio sve ljude — prema tome, svi bi se ljudi trebali sjećati subotnjeg dana.

Iako bismo uvijek trebali imati na umu što subota znači za nas, ne smijemo zaboraviti ni ono što nam ona govori o drugima. Ako se mi odmaramo i oslanjamo na Stvoritelja i Otkupitelja, to nas u određenom smislu navodi da na druge gledamo novim očima, da ih vidimo kao bića koja je stvorio isti Bog koji je stvorio i nas, koja voli isti Bog koji voli i nas, i za koja je On umro isto kao i za nas. Kao što smo vidjeli (Postanak 20,10; Ponovljeni zakon 5,14), subotnji odmor treba omogućiti i slugama, došljacima, pa čak i životinjama.

Mnogo govori činjenica da i došljaci unutar naših vrata, čak i oni koji (još uvijek) ne sudjeluju u obećanjima Saveza danim Izraelu, trebaju uživati u subotnjem odmoru. Ljudska bića, pa ni životinje, nikad ne bi smjeli biti iskorištavani i zlostavljani. Svakog tjedna hebrejski narod (kao i mi) trebao se na dojmljiv način prisjećati koliko toga zajedničkog ima s drugim ljudima. Čak ako uživamo u blagoslovima i prednostima koje drugi nemaju, moramo imati na umu da smo i dalje dio iste ljudske obitelji i da se zbog toga trebamo odnositi jedni prema drugima s poštovanjem i uvažavanjem vlastitog i tuđeg dostojanstva.

`Kako bi vaše svetkovanje subote moglo postati blagoslov za one koji je ne svetkuju? Kako možete upotrijebiti subotu kao svjedočanstvo drugima?`