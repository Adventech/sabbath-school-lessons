---
title: 'Proslavljanje Slobode'
date: 30/08/2021
---

Kao što smo vidjeli, subota upućuje na nešto više od samog stvaranja. Drugi put slušamo Deset zapovijedi u trenutku kad se Mojsije osvrće na četrdeset godina koje su Izraelci proveli u pustinji. Ovog puta razlog za svetkovanje subote ne odnosi se na stvaranje, već na oslobođenje iz ropstva u Egiptu (Ponovljeni zakon 5,12-15).

I premda mi danas nismo robovi u Egiptu, svi se možemo suočiti s drugom vrstom ropstva koje u određenom smislu može biti isto tako okrutno.

`S kojim se još oblicima ropstva mi danas suočavamo? Pročitajte Postanak 4,7; Hebrejima 12,1; 2. Petrova 2,19.`

Subota oslobađa od svega što nas zarobljava. Subotom se podsjećamo da postoji sloboda od grijeha, ne u našoj, već u Božjoj sili koja nam je ponuđena vjerom. Podsjećamo se i da je to sloboda koju nismo zaslužili. Prvorođenci Izraelaca bili su spašeni krvlju janjeta na dovratnicima svojih kuća one noći prije nego što su napustili Egipat (Izlazak 12). I mi smo spašeni Janjetovom krvlju i već sada trebamo hoditi u slobodi koju smo primili u Kristu Isusu.

`Pročitajte Rimljanima 6,1-7. Što Pavao ovdje kaže što bi se moglo povezati s onim što nam je dano u suboti?`

Samim načinom izražavanja u Ponovljenom zakonu 5,15: “Sjeti se da si i ti bio rob u zemlji egipatskoj i da te odande izbavio Jahve, Bog tvoj, rukom jakom i ispruženom mišicom” — narod se ponovno podsjeća da ga je spasila Božja sila i Božje djelovanje. Koliko bismo više mi kao kršćani trebali biti svjesni da nas samo Kristova sila i Njegovo djelovanje spašava od grijeha!

Ova nam zapovijed govori o odmoru i miru u spasenju koje je Bog svojom moćnom rukom izvojevao za nas. Kad se sjetimo da je Bog Stvoritelj i da Mu možemo vjerovati da će i nas ponovno stvoriti, da će nas već sada izbaviti od robovanja grijehu pod uvjetom da smo Mu spremni dopustiti da djeluje u nama — to nas oslobađa pokušaja da u svojoj snazi postignemo pravednost.

`Kakvo je vaše iskustvo s grijehom? Kako se možemo naučiti pozivati na obećanja o izbavljenju iz ropstva koja su nam dana u Isusu?`