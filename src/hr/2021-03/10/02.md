---
title: 'Subota I Stvaranje'
date: 29/08/2021
---

Od svih Deset zapovijedi, samo četvrta počinje glagolom “sjeti se”. Nemamo zapovijed koja glasi: “Sjeti se da ne kradeš”, ili: “Sjeti se da ne zavidiš.” Postoji samo: “Sjeti se da svetkuješ dan subotni.”

Pojam “sjećanja” pretpostavlja povijest, pretpostavlja da se u prošlosti dogodilo nešto čega se mi, eto, trebamo sjećati. Kad se nečeg sjećamo, mi se povezujemo s prošlošću, a riječi: “Sjeti se da svetkuješ dan subotni”, povezane su izravno s tjednom stvaranja.

`Pročitajte Postanak 1,26.27; 9,6. Koliko smo prema ovim redcima mi kao ljudska bića posebni i koliko smo korjenito drugačiji od ostatka Božjih stvorenja na Zemlji? Zašto je važno da razumijemo tu različitost?`

Kad se sjetimo stvaranja, mi se prisjećamo da smo stvoreni na Božju sliku, a to nije rečeno ni za što drugo od svega što je spomenuto u izvještaju o stvaranju. Očito je da smo kao ljudska bića bitno drugačiji od bilo kojeg drugog stvorenja na planetu, koliko god sličnih sekvenci DNK dijelili s nekim životinjama. I nasuprot popularnoj mitologiji, mi nismo tek neka naprednija vrsta majmuna niti neka visoko evoluirana inačica praiskonskih primata. Kao ljudska bića, stvorena na Božju sliku, mi zauzimamo jedinstveno mjesto u odnosu na sve što je Bog stvorio na ovom svijetu.

`Kako nas izvještaj o stvaranju podsjeća na naš odnos prema ostalim stvorenjima? Postanak 2,15.19.`

Spoznaja da je Bog stvorio i ostatak svijeta, podsjeća nas na odgovornost koju imamo prema ostalim stvorenjima. Mi trebamo “vladati” stvorenim svijetom. Posjedovanje vlasti ne podrazumijeva njezinu zloupotrebu. Mi trebamo vladati kao Božji upravitelji. Prema prirodi se trebamo odnositi onako kako bi Bog to činio.

Da, grijeh je sve izopačio i pokvario, ali Zemlja je još uvijek djelo Božjeg stvaranja, i ništa nam ne daje pravo da je iskorištavamo, posebno na štetu drugih ljudi, što je čest slučaj.

`Osim što nas podsjeća na Boga kao Stvoritelja, na koje nam još načine držanje subote pomaže da postanemo svjesniji potrebe da djelujemo kao dobri upravitelji u svojem životnom okruženju?`