---
title: 'Preumoran Da Bi Bježao'
date: 18/08/2021
---

Ilija je bio preumoran da bi i dalje bježao. I tako se počeo ponovno moliti. Međutim, ta je molitva bila potpuno različita od one vjerom nadahnute molitve koju je Bog uslišao na gori Karmelu (1. o kraljevima 18,36.37) pred Baalovim svećenicima i prorocima, članovima dvora i običnim pukom. Bila je to jednostavna, kratka, očajnička molitva.

`U 1. o kraljevima 19,4 Ilija tvrdi da nije ništa bolji od svojih otaca. Na što on tu zapravo misli?`

Kad se Ilija konačno smirio, shrvala ga je krivnja. Postalo mu je jasno da je njegov nagli bijeg uništio sjajnu priliku da se u Izraelu provede obnova. Time je razočarao one kojima je bio potreban. A sada je bio nemoćan i nije mogao učiniti ništa. Tako je u bolnom trenutku samospoznaje, svjestan povijesti svojeg naroda, Ilija sagledao sebe u pravom svjetlu.

To bi moglo biti bolno otkrivenje za svakog od nas, zar ne — vidjeti sebe onakvim kakvi doista jesmo? Koliko trebamo biti zahvalni za obećanje da će Bog, zahvaljujući Kristu, koliko god bio grešan naš život, gledati na nas kao što gleda na Isusa. Koju bismo veću nadu mogli imati nego da se vjerom pozivamo na Kristovu pravednost? (Vidi Filipljanima 3,9.) Pa ipak, depresija nalazi način da nas gurne u mračni vrtlog samoprijezira. I tako katkad počinjemo misliti kako je smrt jedini izlaz.

Izgleda da je to doživio Ilija. Bilo mu je već svega preko glave kad je rekao: “Već mi je svega dosta, Jahve! Uzmi dušu moju, jer nisam bolji od otaca svojih.” (1. o kraljevima 19,4)

Međutim, dobra je vijest da Veliki Liječnik nije osudio Iliju. Bog bolje od nas razumije s čim se suočavamo kad se borimo s depresijom.

“Možda u tom trenutku nemamo nikakav siguran dokaz da se lice našega Otkupitelja nadvija nad nama s mnogo sućuti i ljubavi, ali je ipak tako. Možda nećemo osjetiti Njegov vidljivi dodir, ali Njegova je ruka nad nama s mnogo ljubavi i nježnog sažaljenja.” (Ellen G. White, Put Kristu, str. 102; u izvorniku 97)

Bog zna i razumije da je “put dalek” (1. o kraljevima 19,7) pred nama i katkad On mora pričekati da mi prestanemo bježati. Tek tada nam On može pomoći.

Ljudi koji se utapaju katkad su toliko izbezumljeni da pružaju otpor svojim spasiocima koji se tada moraju povući i pričekati da se žrtva onesvijesti kako bi je mogli izbaviti.

`Kakvu nadu i utjehu nalazimo u sljedećim redcima: Psalam 34,18; Matej 5,1-3; Psalam 73,26; Izaija 53,4-6?`