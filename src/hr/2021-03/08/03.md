---
title: 'Liječenje Korijena'
date: 16/08/2021
---

Uzeti čovjek bio je spušten pred Isusa i sve oči bile su uprte u Njega. Hoće li On htjeti izliječiti grešnika? Hoće li uputiti riječi ukora u vezi s bolešću?

Međutim, kako Isus pristupa izlječenju uzetoga? Što je prvo što Isus čini za njega? Pročitajte Marko 2,5-12.

Budući da smo često nesvjesni bolesti sve dok ne opazimo simptome, skloni smo poistovjećivati bolest s njezinim simptomima. Zato pomišljamo da uklanjanje simptoma automatski podrazumijeva izlječenje. Međutim, Isus pristupa bolesti drugačije. Njemu je poznat korijen svake bolesti i patnje i On želi izliječiti prvo njega.

U slučaju paraliziranog čovjeka, umjesto neposrednog liječenja vidljivih posljedica bolesti, Isus se usmjerava na korijen onoga što je tog čovjeka najviše mučilo. On je težinu svoje krivnje i odvojenosti od Boga osjećao mnogo snažnije nego samu bolest. Osoba koja počiva u Bogu može izdržati svaku patnju koja je snađe u ovom od grijeha oboljelom svijetu. Zato se Isus odmah usredotočuje na sam korijen problema i prvo nudi oprost.

Ali to što je Isus oprostio, zaprepastilo je vjerske vođe. A u odgovoru na njihove neizgovorene optužbe, Isus postavlja pitanje.

`Pročitajte Marko 2,8.9. Kojim je pitanjima Isus izazivao pismoznance? Kojim se problemom On zapravo bavio?`

Riječi su uglavnom jeftine, ali ne i onda kada Bog govori. Na Božju moćnu riječ sve je došlo u postojanje (Postanak 1). Oprost nije nešto što se može vidjeti, ali on je vrlo skup. Cijena oprosta bila je smrt Božjeg Sina na križu. Sve ostalo je sporedno. Da bi pokazao snagu i stvarnost oprosta, Isus je odlučio izliječiti tog uzetog čovjeka.

Bog nas želi najprije izliječiti iznutra. A onda nam katkad odluči donijeti i trenutačno tjelesno ozdravljenje, kao u slučaju ovog uzetoga. Ipak, možda ćemo morati pričekati jutro uskrsnuća da bismo iskusili potpuno tjelesno zdravlje. U svakom slučaju, naš Spasitelj želi da počivamo u vjeri i sigurnosti u Njegovu ljubav, milost i oprost, čak i usred svojih patnji.

`Kako možemo naći mir i odmor, čak i kad naše molitve za ozdravljenje nisu uslišane, barem zasad?`