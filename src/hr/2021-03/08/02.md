---
title: 'Okrepljujući Odmor'
date: 15/08/2021
---

Ako nam je ikada potreban odmor, onda je to u trenucima kad smo bolesni. Tada nam je potreban tjelesni odmor kako bi naše tijelo moglo pokrenuti svoj imunološki sustav.

Ali često nam je podjednako potreban i duševni odmor. Možemo oboljeti od nečega bezopasnog po život, kao što je prehlada ili migrena. Tada ležimo u krevetu i trudimo se ne misliti na sve one poslove koji nas čekaju, ali kojima se u tom trenutku jednostavno nismo sposobni baviti.

Međutim, ako je riječ o nečemu opasnom po život, vjerojatno ćemo ležati budni i pitati se kakvi će nam biti sljedeći zdravstveni rezultati. Tada se obično javlja i pitanje: Zašto? Jesu li nas konačno sustigle posljedice nezdravog načina života? Je li to zbog lijekova koje smo uzimali prije dvadeset godina? Je li uzrok prekomjerna težina od koje patimo u posljednje vrijeme? Ili nas možda Bog kažnjava zbog onog tajnog grijeha za koji ne zna nitko osim nas?

`Pročitajte Marko 2,1-4. Što se tu događalo?`

Problem uzetoga iz izvještaja bio je očit. U knjizi Isusov život (str. 205—210; u izvorniku 267—271) dobivamo uvid u pozadinu tog problema. Čovjek je svojevremeno činio nešto čime se baš ne bi mogao pohvaliti. Njegov grešni život doveo je do bolesti, a stručnjaci za duhovna pitanja ukazali su na jasnu vezu između uzroka i posljedice. Vlastitim grijesima navukao je na sebe bolest i tu nije bilo lijeka.

Takav je stav prilično uobičajen. Mi smo upravo opsjednuti željom da saznamo tko je kriv. Ako je učinjen zločin, netko mora platiti za to. Ako je došlo do nesreće, netko mora biti okrivljen. Međutim, pripisivanje krivnje neće donijeti ozdravljenje ni obnovu onome tko je bolestan.

Božji iskonski plan nije obuhvaćao bolest i patnju. Bolest se na ovom planetu pojavila tek nakon grijeha. Zato nam je Bog dao zdravstvene smjernice kako bismo već sada mogli uživati u boljem životu. Međutim, dok god se nalazimo na ovom od grijeha oboljelom svijetu, zdravlje nam nije zajamčeno, koliko god mi marljivo slijedili zdravstvena načela.

Ipak, dobra je vijest da nam Bog može dati mir u zdravlju i u bolesti, bez obzira na to je li ta bolest posljedica naših postupaka, tuđeg nemara, naših gena ili jednostavno neizbježni pratitelj življenja u grešnom svijetu. Bog zna kako će nam pružiti odmor.

`Kad se netko razboli, nije dobro tražiti krivca. Međutim, zašto je razumijevanje uzroka bolesti u većini slučajeva ključni korak prema ozdravljenju i oporavku?`