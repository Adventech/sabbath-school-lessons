---
title: 'Slobodni Za Odmor'
date: 14/08/2021
---

> <p></p>
> “Jahve mi je svjetlost i spasenje: koga da se bojim? Jahve je štit života moga: pred kime da strepim?” (Psalam 27,1)

### Biblijski tekstovi
Marko 2,1-12; 1. o kraljevima 18; 1. o kraljevima 19,1-8; Matej 5,1-3; Izaija 53,4-6; 2. o kraljevima 2,11.

Mnogi ljudi s kojima se Isus susretao tijekom svoje ovozemaljske službe bili su bolesni, neki čak i smrtno. Oni su se tiskali oko Njega tražeći ozdravljenje i predah od patnji. I uvijek su to dobivali.

Katkad bi On samo izgovorio riječ i oni bi bili u potpunosti izliječeni. U nekim je prigodama dodirivao bolesne i njihovo je zdravlje na čudesan način bivalo obnovljeno. Događalo se da ih samo otpusti, a ljudi bi usput bili izliječeni. Isus je liječio muškarce, žene, djecu, Židove, bogate, siromašne i neugledne ljude. Ni najgori slučajevi gube i sljepoća nisu bili izvan dosega Njegove sile. Isus je liječio čak i one koji su bili pogođeni najgorom od svih “bolesti” — smrću.

Ovog ćemo tjedna proučiti dva potpuno različita izlječenja. U jednom slučaju nevoljnik je bio toliko bolestan da nije mogao čak ni doći sâm do Isusa. Njegovi simptomi bili su vidljivi svima. U drugom slučaju nije bilo vidljivih znakova bolesti. Ali u oba slučaja ozdravljenje je došlo u Božje vrijeme i na Božji način.

Dok istražujemo temu odmora od boli i patnje, razmišljat ćemo i o pitanju s kojim smo se svi na svojem kršćanskom putu u nekom trenutku suočili: Što ako naše molitve za ozdravljenje ne budu uslišane? Kako u tom slučaju nalazimo mir i odmor?

**Oikos:** Ovog tjedna čitamo iz knjige Ellen G. White, Povijest otkupljenja, Znaci vremena, 2018., stranice 225—235.