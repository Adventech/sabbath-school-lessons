---
title: Bijeg
date: 17/08/2021
---

Prema podacima Svjetske zdravstvene organizacije, najraširenija bolest na svijetu, koja pogađa više od tristo milijuna ljudi godišnje, nema uvijek jasno vidljive simptome. Depresija je danas vodeći uzrok radne nesposobnosti u svijetu i najviše doprinosi globalnom teretu bolesti. Nažalost, u kršćanstvu se o depresiji uglavnom ne govori, jer se ona može shvatiti kao znak nedostatka vjere. Uostalom, zar se od kršćana ne očekuje da uvijek budu puni radosti, sreće i sličnih osjećaja? I zar depresija onda nije znak da nešto nije u redu u našem odnosu s Bogom? Većina ljudi ipak zna da to nije točno. Čak i kršćani, vjerni kršćani, mogu se povremeno boriti s depresijom, pogotovo nakon nekog traumatičnog događaja. To nije znak nedostatka vjere i uzdanja u Boga. Kad čitamo Psalme, možemo vidjeti bol, patnju i tjeskobu koji su mučili i neke vjerne Božje ljude.

Depresija nas katkad obuzima sporo, tiho, i postajemo je svjesni tek kad pojača svoj stisak. A katkad nas pogađa brzo, obično nakon nekog emotivno i tjelesno posebno iscrpljujućeg događaja. Na primjer, vjerni Božji prorok Ilija bio je emotivno i tjelesno potpuno iscrpljen nakon događaja koji su se odigrali na gori Karmelu.

`U 1. o kraljevima 18, Ilija je upravo vidio Božje čudo u obliku ognja koji je sišao s neba. U odgovoru na njegovu molitvu počela je padati kiša i završilo se trogodišnje razdoblje suše. Zašto je onda na Izebelinu prijetnju Ilija reagirao tako što je pobjegao? Pročitajte 1. o kraljevima 19,1-5.`

Ilija je prethodno proživio vrlo iscrpljujuća dvadeset četiri sata. To iskustvo, udruženo s neugodnim buđenjem i prijetnjom smrću, poslužilo je kao okidač za njegovu depresiju. Osim toga, Ilija je bio prisutan kad su Baalovi proroci, njih oko 850, poklani — neki vjerojatno i njegovom rukom (1. o kraljevima 18,40). Takav događaj, čak i kad je povod pravedan, može dovesti do traumatskog stresa kod onih koji ga promatraju, ili — što je još gore — sudjeluju u njemu.

Zato Ilija bježi pokušavajući se skloniti. Katkad mi “bježimo” k hladnjaku i pokušavamo naći utjehu u hrani. Katkad pokušavamo prespavati svoju emotivnu iscrpljenost. Katkad tražimo novu vezu, novi posao ili novo prebivalište u pokušaju da pobjegnemo. A katkad se zatrpamo radom, brojnim rokovima i sastancima, dok se zdušno trudimo pobjeći od neimenovanog “nečega” što crpi našu radost i mir. Naravno, mnogi pribjegavaju i raznovrsnim lijekovima, a sve u pokušaju da otupe svoju bol. Međutim, na kraju sve to samo prikriva simptome, problemi se ne rješavaju i stvari često postaju još teže.