---
title: 'Odmor I Više Od Toga'
date: 19/08/2021
---

Bog zna da se Ilija umorio od sveg tog bježanja. Bog zna da je Ilija bio više emotivno nego tjelesno umoran i da je nosio strašan teret krivnje. Kao što je Isus mnogo godina poslije učinio za uzetoga, Bog je Iliji pružio novi početak i mogućnost da se odmori. Konačno je mogao zaspati i osvježiti se.

Očekivalo bi se da je to kraj događaja, ali nije. Božji odmor nije jednokratni događaj. Božji odmor povezan je s ozdravljenjem — s laganim napuštanjem negativnih misaonih procesa i štetnih navika. Bog ne liječi užurbano.

`Pročitajte 1. o kraljevima 19,5-8. Kamo se Ilija sad uputio i zašto?`

Pošto se odmorio, Ilija je nastavio putovanje. Ali ovog puta je Bog preusmjerio njegove korake. Bog razumije da življenje u ovom grešnom svijetu može izazvati tjeskobu. On razumije naš nagon za bježanjem, ali želi nas preusmjeriti. Umjesto raznih samodestruktivnih mehanizama kojima pribjegavamo, On želi da bježimo k Njemu. Tada nas uči da slušamo “blagi, tihi šapat” (1. o kraljevima 19,12 — SHP) koji će nam dati odmor.

Ilija nije imao snage ustati i krenuti u susret Bogu. Ali Bog daje snagu za takav susret i obećava bolje sutra.

Dok je sjedio pod stablom smreke želeći umrijeti, Ilija je mislio da su njegovi najbolji dani prošli.

`Pročitajte 1. o kraljevima 19,15.16; 2. o kraljevima 2,11. Što je još očekivalo Iliju?`

Bog je znao da su bolji dani tek pred Ilijom. Prorok će doživjeti iscjeljenje kad uskladi svoj život s Božjim ritmovima i prihvati odmor. Još je bilo kraljeva koje je trebalo pomazati, a i nasljednika je trebalo izabrati. Bog je već imao u planu Elizeja, koji će Iliji postati blizak kao sin. Bog je znao da će Ilija vjerom ponovno prizvati oganj s neba (2. o kraljevima 1,10). Umjesto očajničke smrti pod stablom smreke, Iliju su čekala ognjena kola koja će ga odnijeti na Nebo.

`Na temelju Ilijine životne priče, zašto bismo trebali, koliko god se loše osjećali, u Bogu tražiti snagu da ne odustanemo?`