---
title: '“Ja ću Vas Okrijepiti”'
date: 25/07/2021
---

`Pročitajte Matej 11,20-28, gdje Isus između ostalog kaže: “Dođite k meni svi koji ste umorni i opterećeni, i ja ću vas okrijepiti.” U kojem je kontekstu On to izjavio? Kako nam Isus daje odmor?`

Isus, kao ni mi, nikad nije govorio izvan konteksta. Zato, da bismo Ga ispravno razumjeli, trebamo obratiti pozornost na neposredni kontekst u kojem On daje određenu izjavu ako želimo izbjeći nesporazume s Isusom. Jedanaesto poglavlje prekretnica je u Matejevom evanđelju. Važnim galilejskim gradovima upućene su najoštrije izjave koje smo do tog trenutka čitali u toj knjizi. Isus se nije dodvoravao slušateljima. Upirao je prstom u bolna mjesta i družio se s “pogrešnim” ljudima (Matej 9,9-13). Njegova tvrdnja da može opraštati grijehe bila je nečuvena u očima vjerskih vođa (Matej 9,1-8).

Isus je tim ljudima doista uputio neke teške, osuđujuće riječi, uspoređujući ih čak, u vrlo nepovoljnom smislu, sa Sodomom, koja se (kao i danas) smatrala mjestom besprizorne pokvarenosti. “Ali će, kažem vam, zemlji sodomskoj lakše biti na Sudnji dan nego tebi.” (Matej 11,24)

Napetost je rasla; međutim, usred svega toga, Isus mijenja smjer i nudi pravi odmor. On to može učiniti, jer — kao što kaže: “Sve mi je predao Otac moj. Nitko ne pozna Sina nego Otac.” (Matej 11,27) Dakle, Isusova sposobnost da pruži odmor zasniva se na Njegovom božanstvu i jedinstvu s Ocem. Ali prije nego što Mu priđemo da bismo odložili svoje terete, trebamo shvatiti da ih ne možemo nositi sami. Većina nas zapravo neće ni doći ako ne prizna svoje pravo stanje. Jer Isusov se poziv zasniva na našoj potrebi.

Njegova izjava u Mateju 11,28 počinje imperativom. “Dođite” nije samo jedna od više mogućnosti. “Dođite” je preduvjet za pronalaženje odmora. “Dođite” znači da trebamo prepustiti nadzor. U vremenu u kojem putem svojih pametnih telefona možemo lako upravljati mnogim stvarima u svojem životu, dolaženje k Isusu nije prirodan smjer kretanja. Za mnoge ljude predaja je najteži dio kršćanskog života.

Mi volimo govoriti, i to s pravom, o svemu što Bog čini za nas preko Krista, o tome da ne možemo sami sebe spasiti, i slično. Sve je to točno. Ali na kraju ipak moramo svjesno odlučiti i “doći” k Isusu, što znači da Mu se trebamo predati. Tek tada stvarnost slobodne volje postaje preduvjet i središte kršćanskog života.

`Koje terete vi nosite? Kako ih možete predati Isusu i iskusiti odmor koji On nudi, a koji je Njega osobno tako puno stajao?