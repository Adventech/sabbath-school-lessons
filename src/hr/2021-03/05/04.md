---
title: '“Jer Sam Krotka I Ponizna Srca”'
date: 27/07/2021
---

Krotkost je danas podcijenjena osobina. Poniznost je predmet podsmjeha. Društveni mediji uče nas da se divimo nametljivim, bučnim, čudnim, neobuzdanim i oholim ljudima. Mnoga svjetovna mjerila u izravnoj su suprotnosti s onim što Bog smatra važnim i vrijednim.

“Znanje istine ne ovisi toliko o snazi uma koliko o čistoći namjere, iskrenoj jednostavnosti i čvrstoj vjeri. Božji anđeli su blizu onih koji u poniznosti srca traže božansko vodstvo. Njima se daje Duh Sveti da im otvori bogate riznice istine.” (Ellen G. White, Isusove usporedbe, str. 32; u izvorniku 59)

`Pročitajte Matej 5,5; 1. Petrova 3,4 i Izaija 57,15. Kako biste opisali krotkost i poniznost na osnovi tih redaka?`

Pavao govori o Kristovoj “krotkosti i blagosti” u 2. Korinćanima 10,1. Krotkost i blagost nisu osobine slabe i kolebljive osobe, koja se nije sposobna suprotstaviti i braniti svoje stajalište. Isus nije izazivao sukobe i često ih je izbjegavao jer Njegovo poslanje još nije bilo završeno (Ivan 4,1-3). Međutim, kad bi bio uvučen u sukob, uzvraćao je odvažno. Ali je ipak, čak i tada, govorio ljubazno. Svoje žaljenje nad Jeruzalemom, neposredno prije raspeća, nije izrazio bučnim kletvama, već je plačnim glasom živo dočarao stravičnu budućnost (Luka 19,41-44).

U Novom zavjetu Isus se često opisuje kao drugi Mojsije. On se obratio narodu s gore iznoseći načela svojega Kraljevstva (Matej 5,1). Na čudesan je način osigurao hranu za veliko mnoštvo ljudi (Matej 14,1321). U Brojevima 12,3 Mojsije se opisuje kao “krotak”, što podsjeća na Matej 11,29. Oni koji su bili prisutni kad je nahranjeno pet tisuća ljudi, uzviknuli su u čudu: “Ovo je uistinu prorok koji ima doći na svijet.” (Ivan 6,14) — što upućuje na Ponovljeni zakon 18,15 i Mojsijevu proročku ulogu. Međutim, Isusova krotkost i blagost vidno nadmašuju Mojsijevu. Uostalom, On je naš božanski Spasitelj. Premda je i Mojsije bio spreman žrtvovati se za spasenje svojeg naroda (Izlazak 32,32), njegovom smrću ne bi se ništa postiglo jer je i sam bio grešnik u potrebi za Spasiteljem koji će ponijeti njegove grijehe i platiti cijenu za njih. Premda ima mnogo toga što možemo naučiti iz njegove životne priče, u Mojsiju ipak ne možemo naći spasenje.

Nama je potreban Spasitelj koji može stajati umjesto nas ne samo kao Posrednik, već i kao naša Zamjena. Posredovanje je važno, ali samo Bog koji visi na križu kao Nositelj naših grijeha, kao Onaj koji je na sebe preuzeo kaznu za njih, može nas spasiti od zakonskih posljedica koje bi nam naši grijesi, s pravom, donijeli. Stoga, koliko god Isus bio dobar uzor za nas, to ne bi ništa vrijedilo da nije bilo križa i uskrsnuća.