---
title: '“A Moje Breme Lako”'
date: 29/07/2021
---

U svojoj posljednjoj izjavi u Mateju 11,30, Isus se poslužio slikom nošenja tereta: “Jaram koji vam nudim lagan je i teret koji je od mene lako vam je nositi.” (SHP)

`Mojsije se obradovao susretu sa svojim tastom Jitrom nakon što je Izrael napustio Egipat i prešao more. Pročitajte Izlazak 18,1322. Kako je nošenje tereta druge osobe prikazano u tom događaju?`

U Izlasku 18,13 stoji da je narod od jutra do večeri dolazio k Mojsiju da im sudi. Kad je Jitro to vidio, počeo je nagovarati svojeg zeta da uspostavi strukturu koja će mu omogućiti da se posveti krupnijim problemima, dok će bavljenje svakidašnjim pitanjima povjeriti drugima. Sveto pismo nas izvještava da je Mojsije poslušao riječi svojeg tasta i uveo te oživljujuće promjene.

Rekavši da je Njegov teret lak, Isus nas je htio podsjetiti da se možemo osloniti na Njega kao krajnjeg Nositelja tereta. Kao i Mojsije, mi moramo naučiti da su nam potrebni drugi s kojima ćemo podijeliti svoje terete. U 1. Korinćanima 12,12-26, Pavlova slika Kristovog tijela dobra je ilustracija dijeljenja tereta. Potrebno nam je funkcionalno tijelo da bismo mogli nositi bilo kakav teret. Potrebne su nam noge, ruke, ramena, mišići i tetive da bismo ponijeli bilo što.

`Pročitajte Galaćanima 6,2. Kako nam nošenje tereta drugih pomaže da ispunimo Kristov zakon?`

Donekle nam može pomoći neposredni kontekst ovog retka. U Galaćanima 6,1 Pavao tvrdi da brata ili sestru koji padnu u grijeh, trebamo ispravljati u duhu krotkosti (sjetite se Isusove tvrdnje u Mateju 11,29 da je On krotak). Nošenje tereta podrazumijeva vraćanje nekoga tko je skrenuo s puta kako bi mu se pomoglo da sagleda božansku milost. To također znači da trebamo pomagati jedni drugima kad trpimo teškoće. Grčki izraz za “teret”, “breme”, može se odnositi na neki težak teret ili kamen. To nas podsjeća da svi nosimo neki svoj teret i da su svima potrebni oni koji im u tome mogu pomoći. Dijeljenje tereta božanski je osmišljena crkvena aktivnost koja zahtijeva krotkost, a proizvodi suosjećanje.

`Sjetite se kad vam je posljednji put netko pomogao da nosite teret pod kojim ste se mučili. Zašto vam je to toliko značilo? Kome vi sada možete pomoći u nošenju tereta?`