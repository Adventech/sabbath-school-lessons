---
title: '“Uzmite Jaram Moj Na Se”'
date: 26/07/2021
---

`Pročitajte Matej 11,29.30. Zašto nam Isus nalaže da uzmemo Njegov jaram odmah nakon što nas je pozvao da Mu predamo svoje terete i nađemo pravi odmor?`

Nakon prvog imperativa “dođite”, u Mateju 11,28, slijede još dva imperativa u sljedećem retku, u Mateju 11,29.

“Uzmite” i “učite” usmjeravaju pozornost slušatelja (i čitatelja) na Isusa. Mi trebamo uzeti Njegov jaram i učiti od Njega.

Prisan odnos između Oca i Sina unutar Božanstva (već nagoviješten u Mateju 11,25-27) snažna je poruka koja može objasniti sliku jarma u tim redcima. Otac i Sin složno rade na spasenju čovječanstva. Premda je jaram simbol pokornosti (vidi Jeremija 27), on također ilustrira zajednički cilj. Mi prihvaćamo Njegov jaram, ali i zadatak koji nam On daje — da blagoslivljamo one koji nas okružuju. Njegov jaram ne nosimo sami. Upregnuti smo zajedno s Njim i zato je Njegov jaram “sladak” i Njegovo breme “lako” (Matej 11,30).

Drugi imperativ: “Učite od mene”, ponavlja tu misao. Glagol “učiti” povezan je s pojmom “učenik”. Kad učimo od Isusa, mi smo Njegovi učenici. Poslušnost i predaja obilježja su učeništva.

`Koja je razlika između “opterećenosti” (Matej 11,28) i uzimanja Njegovog jarma (Matej 11,29)?`

U judaizmu jaram je bio uobičajena slika za Zakon. U Djelima 15,10 on se odnosi na zakon obrezanja. U Galaćanima 5,1 uspoređuje se sloboda koju Isus nudi s “jarmom ropstva”, što se odnosi na shvaćanje da je Zakon sredstvo spasenja. Upregnutost u Isusov jaram naglašava našu poslušnost, hodanje Njegovim stopama i posvećenost Njegovom poslanju. Premda moramo znati da ne možemo ništa dodati spasenju koje je Isus već izvojevao za nas na križu, ipak možemo postati Njegovi poslanici i naviještati Radosnu vijest onima koji nas okružuju. Isusovo tumačenje Zakona u Govoru na gori (Matej 5—7), još je radikalnije od onog koje su zastupali farizeji. Ono zahtijeva operaciju srca i potpunu promjenu motiva — i tada Njegov jaram postaje blag i Njegovo breme lako (Matej 11,30).

`Kakvo divno obećanje! Odmor za vašu dušu. Na koji ste način doživjeli taj odmor? Kako on izgleda? Kako usmjeravanjem pozornosti na Isusa i ono što nam On nudi, možemo početi upoznavati pravo značenje tog odmora?`