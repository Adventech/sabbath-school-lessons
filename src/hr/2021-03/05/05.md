---
title: '“Jer Jaram Je Moj Sladak”'
date: 28/07/2021
---

Već smo zapazili da se Matej u ovom tekstu koristi pojmom “jarma” na isti način na koji je korišten u judaizmu, dok se u ostalim dijelovima Novog zavjeta taj izraz odnosi na pogrešno razumijevanje Zakona.

`Grčka riječ prevedena kao “sladak” u Mateju 11,30, mogla bi se također prevesti kao “dobar, ugodan, koristan i blag”. Mnogi oko nas smatraju da je Božji zakon prestrog, da ga je teško vršiti, a poneki misle i da je nevažan. Kako im možemo pomoći da otkriju ljepotu Zakona koja će u njima probuditi ljubav prema Zakonodavcu?`

Roditelji nikad ne zaboravljaju trenutak kad je njihovo dijete napravilo prvi korak. Taj klimavi prvi korak bio je praćen drugim, pokusnim korakom, a onda i trećim — i do tog trenutka dijete se vjerojatno već spotaklo i palo. Možda je bilo malo suza, možda čak i neka modrica, ali kada dijete jednom osjeti slobodu kretanja, ono će ustajati i pokušavati ponovno. Hodat će, padati, ustajati, hodati, padati, ustajati. Taj će se redoslijed mnogo puta ponoviti dok se njegov korak ne učvrsti. A opet, i pokraj svih tih spoticanja i padova, jedno malo ponosno lice pobjednički će uskliknuti: Mama, tata, ja hodam!

Hodanje s Isusom neće uvijek biti lako, ali je uvijek dobro i ispravno to činiti. Možda ćemo se saplesti. Možda ćemo čak i pasti. Pa ipak, dok je On uz nas, moći ćemo ustati i hodati.

`U Galaćanima 5,1, Pavao je pisao: “Stojte, dakle, u slobodi kojom nas Krist oslobodi i ne dajte se ponovno u jaram ropstva!” (Varaždinska Biblija) Što to znači? Kako nas je Krist oslobodio? Koja je razlika između jarma koji nam On nudi i “jarma ropstva” na koji Pavao upozorava?`

Što god da je Pavao mislio pod “jarmom ropstva”, možemo biti sigurni da se to nije odnosilo na poslušnost Božjem zakonu — Deset zapovijedi. Jer tek kada shvatimo da nam je spasenje osigurano — ne na osnovi Zakona, već na osnovi Kristove pravednosti koja nas pokriva — možemo naći pravi odmor i slobodu — u poslušnosti, vjerom.

`Zašto nalazimo dublji mir i kvalitetniji odmor kad živimo u poslušnosti Božjem zakonu nego kad ga kršimo?`