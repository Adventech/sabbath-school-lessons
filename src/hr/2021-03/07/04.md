---
title: 'Oprostiti I Zaboraviti?'
date: 10/08/2021
---

Oprost se definira kao nečija spremnost da se odrekne prava na ogorčenost, osudu i osvetu prema pojedincu ili skupini koji su postupili nepravedno. Marilyn Armour, obiteljska terapeutkinja, radila je s preživjelim žrtvama holokausta kako bi otkrila na koji su način ti ljudi uspjeli pronaći smisao u onome što im se dogodilo. Ona piše: “Sva ta ideja o oprostu svjestan je čin žrtve. To nije nešto što dođe samo po sebi.”

Oprost ne znači da neće biti nikakvih posljedica. Oprostiti ne znači dopustiti zlostavljaču da nastavi sa svojim nasilnim ponašanjem. Oprost podrazumijeva da svoj osjećaj ogorčenosti i želju za osvetom prepustimo Bogu. Ako to ne učinimo, srdžba, ogorčenost i mržnja samo će se pogoršati.

`Kako opraštanje drugima utječe na nas? Pročitajte Matej 18,21-35.`

Dok učimo opraštati drugima, nema sumnje da je od ključne važnosti upravo uviđanje što je sve nama oprošteno u Kristu. Svi smo mi griješili ne samo protiv drugih ljudi, već i protiv Boga.

Svaki grijeh je zapravo grijeh protiv našega Gospodina i Stvoritelja. Pa ipak, u Isusu možemo zatražiti oprost svih grijeha ne zato što smo to zaslužili — jer nismo — već samo zahvaljujući Božjoj milosti. Kad shvatimo tu svetu istinu, kad prihvatimo taj oprost, kad sami iskusimo stvarnost Božjeg oprosta, možemo početi opraštati drugima. Mi ne opraštamo zato što drugi to zaslužuju, već zato što je nama Bog oprostio i zato što nam je i samima potrebno da oprostimo. Uostalom, koliko i mi sami uopće zaslužujemo oprost?

Kao što možemo vidjeti, Josip je pružio drugu priliku svojim obiteljskim odnosima. Bez predbacivanja, bez vraćanja na ono što se dogodilo u prošlosti.

Skoro je nemoguće obnoviti obitelj ako postanemo stručnjaci u uzajamnom povređivanju. Josip nije tako postupio. On je želio prošlost ostaviti za sobom i gledati naprijed s ljubavlju i prihvaćanjem. Da je zauzeo drugačiji stav, i ovaj bi događaj imao drugačiji, ne baš tako sretan kraj.

`“Blago onima kojima su oproštena bezakonja i kojima su pokriveni grijesi! Blago onomu komu Gospodin zaista neće uračunati grijeha!” (Rimljanima 4,7.8) Što nam je prema ovim Pavlovim riječima dano u Isusu? Kako bi to prelijepo obećanje trebalo utjecati na naš odnos prema onima koji su nas povrijedili?`