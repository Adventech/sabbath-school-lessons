---
title: 'Nalaženje Mira Nakon Oprosta'
date: 12/08/2021
---

Josipova obitelj konačno je stigla u Egipat. Nije više bilo mračnih tajni među njima. Josipova su braća vjerojatno morala priznati ocu kako su ga prodala dok su mu objašnjavala da je njegov sin, za kojega je mislio da je mrtav, sada drugi čovjek po moći u Egiptu.

Premda nije uvijek moguće a ni mudro obnavljati odnose, to ne znači da ne možemo oprostiti. Možda se baš nećemo moći zagrliti i isplakati s nekim tko nam je nanio zlo, ali moći ćemo izraziti oprost bilo riječima ili putem pisma. A onda je vrijeme da se oslobodimo boli u najvećoj mogućoj mjeri. Možda će nešto boli zauvijek ostati, ali bar se možemo naći na putu izlječenja.

`Pročitajte Postanak 50,15-21. Koji je bio razlog zabrinutosti Josipove braće i zašto ih je to brinulo? Što taj strah govori o njima?`

Josipova braća već su sedamnaest godina živjela u Egiptu (Postanak 47,28), a ipak, kad je Jakov umro, uplašila su se da bi im se Josip mogao osvetiti. Ponovno su postala svjesna koliko su ga povrijedila. Zato ih je Josip ponovno uvjerio da im je oprostio, ovog puta nakon očeve smrti. To je osvježenje godilo Josipu vjerojatno u istoj mjeri kao i njegovoj braći.

Ako je rana duboka, možda ćemo morati oprostiti više puta. Kad nam se sjećanje na zlo koje smo doživjeli vrati, odmah se trebamo obratiti Bogu u molitvi i ponovno donijeti odluku da oprostimo.

`Pročitajte Postanak 50,20. Kako nam taj redak pomaže da objasnimo, bar djelomično, Josipovu spremnost da oprosti svojoj braći grijeh koji su počinila protiv njega?`

Josip je čvrsto vjerovao da je njegov život dio velikog Božjeg plana da čitav tada poznati svijet spasi od gladi, ali i da njegovoj obitelji pomogne u ispunjenju Božjeg obećanja da će od njih nastati velik narod. Spoznaja da je Bog preokrenuo planove njegove braće kako bi sve izveo na dobro, pomogla je Josipu da oprosti.

`Josipova životna priča imala je sretan svršetak. Međutim, kako mi reagiramo kad svršetak priče nije baš tako sretan? Ili bi možda ispravnije bilo reći (gledano dugoročno), da ćemo tek na kraju velike borbe, kad više ne bude grijeha, kad svi problemi budu riješeni — doživjeti sretan svršetak? Kako nam ta nada u međuvremenu može pomoći u suočavanju s ne baš tako sretnim svršecima?`