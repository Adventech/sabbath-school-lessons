---
title: 'Praktična Primjena'
date: 11/08/2021
---

Da bismo oprostili, najprije moramo priznati da smo povrijeđeni. To može biti teško jer smo katkad skloni potiskivanju naših emocija umjesto da se njima pozabavimo. Međutim, u redu je priznati pred Bogom da nas muči “nekršćanski” osjećaj ogorčenosti, pa i srdžbe. Često vidimo da se takvi osjećaji izražavaju u Psalmima. Možemo slobodno priznati pred Bogom da nam se ne dopada nešto što nam se dogodilo ili kako se prema nama postupalo, i da nas to čini tužnim ili gnjevnim, ili oboje.

U izvještaju o Josipu vidimo kako se on, ponovno ugledavši svoju braću, rasplakao proživljavajući neke osjećaje iz prošlosti.

`Što nam Isusova izjava na križu govori o pravovremenosti oprosta? Pročitajte Luka 23,34.`

Isus nije čekao da ljudi zatraže oprost. Tako ni mi ne moramo čekati da onaj tko nas je povrijedio zatraži da mu oprostimo. Možemo oprostiti drugima čak i kad oni to ne prihvaćaju.

`Čemu nas uče redci u Luki 6,28 i Mateju 5,44 o tome kako se trebamo ponašati prema onima koji nas povređuju?`

Oprost je, kao i ljubav, izbor, a ne osjećaj. Možemo donijeti odluku da oprostimo čak i ako naše emocije nisu u skladu s tim. Gospodin zna da mi takav izbor ne možemo napraviti u svojoj sili, ali “Bogu je sve moguće” (Marko 10,27). Zato nam je rečeno da se molimo za one koji su nas povrijedili. U nekim je slučajevima ta osoba možda već umrla, ali mi se i dalje možemo moliti za snagu da joj oprostimo.

Nesporno je da opraštanje nije uvijek lako. Bol i šteta koja nam je nanesena može biti poražavajuća, možemo biti povrijeđeni, osakaćeni, slomljeni. Do ozdravljenja će doći ako to dopustimo, ali ako se budemo držali svoje ogorčenosti, gnjeva i ozlojeđenosti, to će ozdravljenje biti otežano, ako ne i potpuno onemogućeno.

Križ je najbolji primjer koji pokazuje koliko je Boga osobno stajalo to što nam je oprostio. Ako je Gospodin to mogao podnijeti zbog nas premda je znao da će Ga mnogi ipak odbaciti, onda sigurno i mi možemo naučiti opraštati.

`Kome vi trebate oprostiti — ako ne zbog same te osobe, onda zbog sebe samih?`