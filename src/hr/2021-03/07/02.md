---
title: 'Suočavanje S Prošlošću'
date: 08/08/2021
---

Na kraju su se stvari počele odvijati povoljno za Josipa, i to naveliko. Ne samo da je izišao iz tamnice, već je postao i drugi čovjek u Egiptu pošto je protumačio faraonove snove (Postanak 41). Oženio se i dobio dva sina (Postanak 41,50-52). Žitnice u Egiptu bile su pune i prorečena glad je počela. A onda su se, jednog dana, pred njim pojavila Josipova braća.

`Čitajte o prvom susretu između Josipa i njegove braće u Postanku 42,7-20. Zašto je bio potreban takav zaplet? Što je Josip htio postići tijekom tog prvog susreta?`

Josip je sada imao moć i mogao se osvetiti braći bez potrebe da bilo kome polaže račune. Ali umjesto osvete, Josip se zanimao za članove svoje obitelji koji su ostali kod kuće. Brinuo se za oca. Je li još uvijek živ, ili je njegova disfunkcionalna obitelj ostala bez glave kuće? A što je s njegovim bratom Benjaminom? Kao očeva radost i ponos, Benjamin je sada bio u istom položaju kao nekada Josip. Je li se opasna ljubomora njegove braće sad prenijela na Benjamina? Josip je sada u mogućnosti da se pobrine za te ranjive članove svoje obitelji i on upravo to čini.

Primjena biblijskih načela u našim odnosima ne znači da trebamo trpjeti zlostavljanje. Svatko od nas dragocjen je u Božjim očima. Isus je na križu platio najvišu cijenu za svakog od nas.

`Zašto Isus tako osobno doživljava zlostavljanje i zanemarivanje drugih? Pročitajte Matej 25,41-46.`

Svi smo otkupljeni Isusovom krvlju i zakonski pripadamo Njemu. Prema tome, svatko tko je nasilan napada Isusovo vlasništvo.

Spolno zlostavljanje, emocionalno ili tjelesno nasilje nikad ne bi trebalo biti dio obiteljskih odnosa. To nije neka privatna stvar koja bi se trebala rješavati unutar obitelji. Za to je potrebna pomoć i intervencija izvana. Ako ste vi ili netko u vašoj obitelji zlostavljani, potražite pomoć pouzdanog stručnjaka.

`Koja biblijska načela trebate primijeniti na određene teške obiteljske odnose s kojima se možda u ovom trenutku suočavate?`