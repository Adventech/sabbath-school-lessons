---
title: 'Postavljanje Pozornice'
date: 09/08/2021
---

Josip je oprostio svojoj braći. Ne znamo točno u kojem se trenutku to zbilo, ali to je očito bilo mnogo prije nego što su se ona ponovno pojavila u njegovom životu. Josip možda ne bi ni mogao napredovati u Egiptu da im nije oprostio, jer bi gnjev i ogorčenost, da ih je njegovao, vjerojatno izjedali njegovu dušu i narušavali njegov odnos s Bogom.

Neka istraživanja koja su provođena na ljudima koji su preživjeli tragediju izazvanu tuđom krivnjom, ukazuju na činjenicu da je za žrtve pogođene najstrašnijim patnjama, oprost ključni čimbenik u ozdravljenju i izvor snage da nastave živjeti normalnim životom. Bez oprosta mi ostajemo žrtve. Oprost je potrebniji nama nego onima koji su nam nanijeli zlo. Međutim, bez obzira na to što je oprostio svojoj braći, Josip nije htio dopustiti da se njegovi obiteljski odnosi jednostavno nastave tamo gdje su prekinuti — u suhoj čatrnji u Dotanu. Morao se uvjeriti je li se išta promijenilo.

`Što je Josip načuo? Pročitajte Postanak 42,21-24. Što je tom prigodom saznao o svojoj braći?`

Budući da se cijeli razgovor odvijao preko prevoditelja, Josipova braća nisu bila svjesna da ih on razumije. I tako je Josip čuo njihovo priznanje. Oni su razmišljali samo o tome kako će se, otarasivši se Josipa, osloboditi njegovog tužakanja ocu. Mislili su kako više neće morati slušati o njegovim snovima ni gledati njegovo šepurenje u ulozi očevog miljenika. Ali umjesto da nađu mir, svih tih godina bili su mučeni strašnim grizodušjem. To zlodjelo donijelo im je samo nemir i strah od Božje odmazde. Josip se toliko sažalio nad njihovim mukama da se rasplakao. Josip je znao da će glad trajati još nekoliko godina i zato je zahtijevao da sljedeći put kad budu dolazili po žito povedu sa sobom i Benjamina (Postanak 42,20). Osim toga, zadržao je Šimuna kao taoca (Postanak 42,24).

Poslije, pošto je vidio Benjamina živog, Josip je organizirao gozbu na kojoj je pokazao pristranost prema njemu (Postanak 43,34), kako bi provjerio je li još uvijek živa stara ljubomora. Braća nisu pokazala nikakav znak ljubomore, ali Josip je znao koliko oni mogu biti lukavi. Uostalom, oni su svojevremeno prevarili čitav jedan grad (Postanak 34,13), a pretpostavio je i da su slagali ocu o tome što se s njim dogodilo (Postanak37,31-34). Zato im je priredio još jedan veliki ispit. (Vidi Postanak 44.)

`Pročitajte Postanak 45,1-15. Što nam to govori o Josipovim osjećajima prema njegovoj braći i o oprostu? Koje bismo pouke trebali izvući iz ovog događaja?`