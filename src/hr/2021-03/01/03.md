---
title: 'Bez “pogonskog Goriva”'
date: 28/06/2021
---

Nedostatak sna i iscrpljenost zbog tjelesnog prenaprezanja ozbiljan su problem. Ali posebno zabrinjava osjećaj “emotivne praznine”. I naravno, kad se na nedostatak sna nadovežu još i emotivne teškoće, možemo biti bolno obeshrabreni.

Baruh, Jeremijin pisar, sigurno se često tako osjećao tijekom posljednjih, burnih godina u Jeruzalemu, prije kaosa, stradanja i rasula nastalog nakon što su Babilonci razorili grad.

`Pročitajte Jeremija 45,1-5 i napišite kratku dijagnozu Baruhovog emotivnog zdravlja.`

Možete li zamisliti kako biste se osjećali kad bi Bog vama osobno poslao poruku “skrojenu po vašoj mjeri”? E pa Baruh je primio jednu takvu poruku izravno iz Božje prijestolne dvorane (Jeremija 45,2). Izvještaj kaže da se to dogodilo “četvrte godine Jojakima, sina Jošijina”, otprilike 605. ili 604. godine pr. Kr. U Jeremiji 45,3 dobro se vidi kako se ljudi osjećaju kad ostanu emotivno prazni.

Na osnovi svega što o tom razdoblju saznajemo iz Svetoga pisma, jasno je da Baruhove pritužbe nisu bile neko plitko jadanje. On je imao jake razloge da se osjeti obeshrabreno i emotivno iscrpljeno. Događalo se mnogo toga lošeg, a nešto još gore tek je trebalo doći.

`Kako je Bog odgovorio na Baruhovu bol i patnju? Pročitajte Jeremija 45,4.5.`

Božji odgovor na Baruhovu iskrenu bol podsjeća nas na činjenicu da je Njegov jad i očaj morao biti mnogostruko veći od Baruhovog. On je sazidao Jeruzalem, a sad ga se spremao razoriti. On je zasadio Izrael kao vinograd (Izaija 5,1-7), a sada ga je trebao iščupati i poslati u izgnanstvo. To Gospodin nije želio učiniti sa svojim narodom, ali se moralo dogoditi zbog njihove pobune protiv Njega.

Ipak, za Baruha je postojalo svjetlo na kraju tunela. Bog će sačuvati njegov život čak i usred razaranja, izgnanstva i gubitaka.

`Pročitajte još jednom riječi koje je Bog uputio Baruhu. Koju opću poruku možemo iz njih izvući za sebe? Kako nam one otkrivaju da je Bog uvijek uz nas, bez obzira na situaciju?`