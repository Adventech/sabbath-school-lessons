---
title: Skitalica
date: 01/07/2021
---

`Pročitajte Postanak 4,1-12. Zbog čega je Kajin postao “skitalica” (Postanak 4,12) na zemlji?`

Biblijski tekst ne navodi izrijekom zbog čega je Bog pogledao na Abelov prinos, a na Kajinov “ni pogleda ne svrati” (Postanak 4,4.5). Ali mi znamo razlog. “Kajin je izišao pred Boga sa srcem punim nezadovoljstva i nevjernosti u vezi s obećanom žrtvom i nužnosti prinošenja žrtava. Njegov dar nije izražavao pokajanje zbog grijeha. On je smatrao, kao što mnogi i danas smatraju, da bi točno slijeđenje plana što ga je Bog načinio, povjerenje u njegovo spasenje i pomirenje u obećanom Spasitelju, bilo priznanje slabosti. On je izabrao put oslanjanja na sebe. On je došao s osobnim zaslugama.” (Ellen G. White, Patrijarsi i proroci, str. 51; u izvorniku 72)

Premda je Bog rekao da će Kajin biti “skitalica” na zemlji, nije ga On učinio takvim, već se to dogodilo kao posljedica njegovih grešnih postupaka i neposlušnosti. Ne našavši odmor u Bogu, Kajin je otkrio da ga ne može naći ni na jedan drugi način — bar ne pravi odmor.

Hebrejska riječ prevedena kao “pogleda” (Postanak 4,4) mogla bi se također prevesti kao “pobliže je pogledao, pažljivo razmotrio”. U žarištu Božjeg pažljivog i pomnog razmatranja nije bio toliko sam prinos, koliko stav onoga tko ga je prinosio. Božje odbacivanje Kajinovog prinosa u voću nije bilo proizvoljna reakcija nekog inatljivog Boga. Naprotiv, tu je opisano pomnjivo razmatranje i ocjenjivanje karaktera, stavova i pobuda onoga tko prinosi žrtvu. To je dobar primjer istražnog suda.

`Pročitajte Postanak 4,13-17 i opišite Kajinovu reakciju na Božji sud.`

Kad pokušavamo pobjeći od Božje prisutnosti, postajemo nemirni. Čežnju za božanskom milošću pokušavamo utažiti stvarima, međuljudskim vezama ili prezauzetošću. Kajin je osnovao dinastiju i počeo zidati grad. I jedno i drugo je veliko postignuće, što govori o snazi i odlučnosti, ali ako je riječ o bezbožnoj dinastiji i buntovnom gradu, onda to na kraju neće vrijediti ništa.

`Čak i ako ispaštamo zbog posljedica svojih grijeha, kao što obično biva, kako možemo prihvatiti oprost koji nam se nudi preko križa?`