---
title: 'Odmor U Novom Zavjetu'
date: 30/06/2021
---

U Novom zavjetu često nailazimo na glagolski oblik riječi anapauô, “odmoriti se, okrijepiti se, osvježiti se”. Isus ga upotrebljava u jednoj od svojih najpoznatijih izjava o odmoru u Mateju 11,28: “Dođite k meni svi koji ste umorni i opterećeni, i ja ću vas okrijepiti.” Taj izraz može se odnositi i na tjelesni odmor (Matej 26,45). Međutim, koristi ga i apostol Pavao kad opraštajući se od Korinćana, izražava svoju radost zbog dolaska prijatelja koji su umirili njegov duh (1. Korinćanima 16,18).

I glagol hêsychazô upućuje na odmor. Njime je opisan subotnji odmor učenika dok je Isus počivao u grobu (Luka 23,56). Koristi se i da bi se opisao miran život (1. Solunjanima 4,11), a može ukazivati i na to da netko šuti zato što nema primjedbi (Djela 11,18).

U Hebrejima 4,4 opisan je Božji odmor nakon stvaranja, u sedmi dan, i tom je prigodom upotrijebljen grčki glagol katapauô, “zaustaviti, smiriti, počinuti”, koji je upotrijebljen i u Septuaginti, grčkom prijevodu Staroga zavjeta. Posebno je zanimljivo da se taj glagol u Novom zavjetu najčešće koristi upravo u 4. poglavlju Poslanice Hebrejima.

`Pročitajte Marko 6,30-32. Zašto je Isus rekao svojim učenicima da se povuku i otpočinu, s obzirom na mnoge prilike za poučavanje koje su u tom trenutku imali? Sagledajte to pitanje u širem kontekstu cijelog šestog poglavlja Evanđelja po Marku.`

Rečenica: “Dođite vi sami napose, na samotno mjesto, te se malo odmorite!” (Marko 6,31), nije oblikovana kao običan poziv. Izrečena je zapovjednim načinom, što ukazuje na nalog ili zapovijed. Isus tu pokazuje zabrinutost za svoje učenike, za njihovu tjelesnu i emotivnu dobrobit. Oni su se upravo vratili s podužeg misionarskog putovanja na koje ih je Isus poslao dvojicu po dvojicu (Marko 6,7). U Marku 6,30 opisuje se koliko su učenici bili ushićeni kad su se vratili. Srca su im bila puna. Željeli su razgovarati s Isusom o svojim pobjedama i porazima, ali On je sve to zaustavio preduhitrivši ih pozivom na odmor. Marko dodaje i objašnjenje: “Tu je, naime, tako mnogo ljudi dolazilo i odlazilo da apostoli nisu imali vremena ni za jelo.” (Marko 6,31) Prezauzetost i preopterećenje u Božjem djelu bilo je istinski izazov čak i za učenike. Ali Isus nas podsjeća da svoje zdravlje i emotivno blagostanje trebamo čuvati tako što ćemo povremeno planirati odmor.

`Na koje načine možete pomoći svojem pastoru i rasteretiti njega ili crkvenog starješinu, ili bilo kojega drugog koga poznajete, kome prijeti opasnost da pregori u Gospodnjem djelu? Kako biste mogli pokazati poštovanje prema toj osobi i pomoći joj da se malo odmori? `