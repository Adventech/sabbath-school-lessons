---
title: 'Umorni I Iscrpljeni'
date: 27/06/2021
---

`Pročitajte Postanak 2,1-3. Zašto je Bog stvorio dan za odmor prije nego što se itko uopće umorio?`

Čak i prije nego što je čovječanstvo pohrlilo u život pun samonametnutog stresa, Bog je odredio jedan dan kao znak, kao živu budilicu našeg sjećanja. Taj dan treba biti vrijeme kad zastajemo i svjesno uživamo u životu — dan u koji smo ono što jesmo, a ne ono što radimo, dan u koji na poseban način pokazujemo zahvalnost za dar trave, zraka, divljih stvorenja, vode, ljudi, i — povrh svega — za Stvoritelja svakog dobrog dara.

Nije to bio neki jednokratni poziv koji je prestao vrijediti nakon protjerivanja iz Edena. Bog se pobrinuo da on izdrži ispit vremena tako što je odmah u početku ugradio subotu u tkanje vremena. Taj poziv vrijedi zauvijek, i uvijek se iznova ponavlja — poziv da svakog sedmog dana u miru proslavljamo stvaranje.

Moglo bi se pomisliti da ćemo mi danas, uz sve uređaje koji nam štede vrijeme, biti manje umorni od ljudi koji su živjeli prije dvjesto godina. Međutim, čini se da vremena za odmor, zapravo, nikad nema dovoljno, pa ni danas. Čak i kad ne radimo, mi provodimo vrijeme u mahnitoj aktivnosti. Kao da uvijek nekako zaostajemo — koliko god postigli, još uvijek ima toliko toga što treba napraviti.

Istraživanja također pokazuju da ljudi danas provode manje vremena u snu, i da su mnogi duboko ovisni o kofeinu kako bi mogli izdržati životni ritam. Premda imamo brže bežične telefone, brža računala, brže internetsko spajanje, kao da nikad nemamo dovoljno vremena.

`Čemu nas sljedeći tekstovi uče o važnosti odmora? Marko 6,31; Psalam 4,8; Izlazak 23,12; Ponovljeni zakon 5,14; Matej 11,28.`

Bog koji nas je stvorio znao je da će nam biti potreban tjelesni odmor. On je uspostavio vremenske cikluse — noć i subotu — kako bi nam pružio priliku da se odmorimo. Priznanje Isusa za Gospodara našeg života podrazumijeva ozbiljno shvaćanje naše dužnosti da odvajamo vrijeme za odmor. Uostalom, zapovijed o suboti nije samo prijedlog. To je zapovijed!

`A što je s vašom osobnom preopterećenošću? Što možemo učiniti da bismo odmor koji nam Bog nudi iskusili na bolji način — u tjelesnom i duhovnom smislu?`