---
title: 'Odmor U Starom Zavjetu'
date: 29/06/2021
---

Naravno, odmor nam je svima potreban i zato se taj predmet nalazi svuda u Bibliji. Premda nas je Bog stvorio za aktivan život, ta aktivnost mora biti isprekidana razdobljima odmora. Hebrejski Stari zavjet, na primjer, sadrži više izraza koji označavaju odmor. U opisu Božjeg počinka u sedmi dan na novostvorenoj Zemlji, koji nalazimo u Postanku 2,2.3, koristi se izraz šabat, “prestati s radom, počinuti, odmoriti se”, što je glagolski oblik imenice šabat. Isti glagol upotrijebljen je u Izlasku 5,4.5 u pasivnom obliku, preveden kao “zašto odvraćate svijet od njegovih dužnosti”. Ljutiti faraon optužio je Mojsija: “Vi biste ih od posla odvratili.”

Božje mirovanje u sedmi dan subotu, u četvrtoj zapovijedi opisano je hebrejskim glagolskim oblikom nuakh (Izlazak 20,11; Ponovljeni zakon 5,14). Taj je glagol preveden izrazom “počivao bih” u Jobu 3,13 ili, slikovitije, “zaustavljao se” u Brojevima 10,36, što se odnosilo na Kovčeg saveza. U 2. o kraljevima 2,15 stoji da je Ilijin duh “počinuo” na Elizeju.

Još jedan važan glagolski oblik je shaqat, što znači “biti miran, pružiti olakšanje, počinuti”. On je upotrijebljen u Jošui 11,23, gdje se opisuje počivanje zemlje od rata nakon početnih osvajanja Jošue. Taj izraz često ukazuje na “mir” u Jošui i Sucima.

Glagol raga također se koristi u značenju “odmor”. U opomenama protiv neposlušnosti koje se navode u Ponovljenom zakonu, Bog kaže Izraelu da u izgnanstvu neće odahnuti niti će se odmoriti (Ponovljeni zakon 28,65). Isti se glagol javlja u pasivnom obliku u Jeremiji 50,34, gdje se opisuje nemogućnost postizanja mira.

`Pročitajte Ponovljeni zakon 31,16; 2. Samuelova 7,12. O kakvoj je vrsti odmora ovdje riječ?`

U oba retka nalazi se izraz shakab, koji doslovno znači “ležati, spavati”. Uspostavljajući savez s Davidom, Bog daje obećanje budućem izraelskom kralju: “I kad se ispune tvoji dani i ti počineš kod svojih otaca, podići ću tvoga potomka nakon tebe, koji će se roditi od tvoga tijela, i utvrdit ću njegovo kraljevstvo.” (2. Samuelova 7,12)

Dugačka (i ovdje nepotpuna) lista različitih hebrejskih glagola koji se odnose na odmor, pokazuje nam da se teološki pojam odmora ne povezuje samo s jednom ili dvije konkretne riječi. Mi se odmaramo pojedinačno i kolektivno. Odmor utječe na nas u tjelesnom, društvenom i emotivnom smislu i nije ograničen samo na subotu.

`Smrt je nesumnjivo naš neprijatelj i jednog će dana biti pobijeđena. Ali koliko god žalimo za svojim mrtvima, koliko god nam nedostaju, zašto je ipak utješno znati da počivaju u miru?`