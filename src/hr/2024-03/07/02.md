---
title:  JASAN VID
date:   11/08/2024
---

`Pročitajte Marko 8,22-30. Zašto su Isusu bila potrebna dva dodira da bi iscijelio ovog slijepca i koje pouke proizlaze iz tog izvještaja?`

Evanđelja izvještavaju o izvjesnom broju slijepaca koje je Isus iscijelio. Osim ovog odlomka u Marku 8, izliječen je i slijepi Bartimej, kao što je zabilježeno u Marku 10,46-52. Matej govori o dvojici slijepaca (Matej 20,29-34), a Ivan 9 izvještava o iscjeljenju čovjeka slijepog od rođenja koji se umio u ribnjaku Siloe.

Međutim, ovaj događaj u Marku 8 sasvim je jedinstven. On se pojavljuje samo kod Marka i tu je riječ o jedinom Isusovom čudu koje zahtijeva ponovljeni postupak da bi donijelo savršeno zdravlje. Kao dio tog događaja, spominje se dirljivi trenutak kada Isus uzima čovjeka za ruku i izvodi ga iz sela. Upravo se može osjetiti Njegovo suosjećanje zbog čovjekove nesreće.

Ali zašto su bila potrebna dva dodira? Budući da je to jedino čudo u kojem se postupak ponavlja, vjerojatno nije u pitanju nikakav nedostatak sile s Isusove strane. Mnogo je vjerojatnije da je tu riječ o živoj usporedbi, prema kojoj je katkada potrebno vrijeme da se razvije duhovni vid. Takvo tumačenje podupire i književna tehnika tog odlomka u Evanđelju po Marku, gdje je Isusovo izlaganje učenicima o Njegovoj predstojećoj smrti i uskrsnuću smješteno između dvaju izvještaja o iscjeljenju slijepaca. Na taj način obnova vida postaje metafora za učeništvo zasnovano na duhovnom vidu.

Učitelji vole postavljati pitanja. Ona su često ključ kojim se učenicima otvara put k razumijevanju. Ovaj odlomak u Marku 8 prijelomni je trenutak u evanđelju. Ovu tvrdnju podupiru tri pojedinosti. Prvo, Isus ispituje učenike o svojem identitetu, što prije tog trenutka nije činio. Drugo, Petar je prvi čovjek koji nije opsjednut demonima, a koji izjavljuje da je Isus Mesija. Treće, odmah nakon tog otkrivenja Isus počinje objašnjavati da Njegov put vodi na križ.

Zašto Isus traži od svojih učenika da nikome ne govore da je On Mesija? To djeluje suprotno najavi uspostavljanja Božjeg kraljevstva. Međutim, u Isusovo vrijeme naziv “Mesija” imao je politički prizvuk u smislu rušenja rimskih vlasti. Ali Isus nije došao da bi bio takav mesija. Zato je pozivao na šutnju u vezi s Njegovim identitetom.

`Kako nas taj događaj uči o tome da nekad ne treba nešto izgovoriti, koliko god to bilo istinito?`
