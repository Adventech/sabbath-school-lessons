---
title:  GORA I MNOŠTVO
date:   13/08/2024
---

`Pročitajte Marko 9,1-13. Što su Petar, Jakov i Ivan vidjeli jedne noći kada su bili s Isusom?`

Isusovo proročanstvo zabilježeno u Marku 9,1, da neki od onih koji su s Njim neće okusiti smrti prije nego što vide Božje kraljevstvo kako dolazi u slavi, ispunilo se u roku od nekoliko dana, kada je On poveo Petra, Jakova i Ivana na visoku goru da budu s Njim nasamo. Tu se On preobrazio pred njima i pokazao im se u slavi nebeskog kraljevstva.

Mojsije i Ilija iz nebeskog kraljevstva došli su i razgovarali s Isusom. Luka bilježi da su razgovarali o Isusovom odlasku (grč. eksodos) do kojeg je trebalo doći u Jeruzalemu (Luka 9,30.31). Taj prizor slave bio je, dakle, povezan s Isusovom predstojećom smrću na križu (usporedi Marko 9,9). To je trebalo pružiti učenicima nadu kada Ga budu vidjeli raspetog. Sljedećeg jutra, pošto su sišli s gore, trojica učenika ispituju Isusa o tvrdnjama da prvo treba doći Ilija. To je vjerojatno povezano s očekivanjima da će se Ilija ponovno pojaviti prije dolaska Mesije (usporedi Malahija 4,5.6). Isus odgovara da je Ilija već došao, čime ih upućuje na Ivana Krstitelja. I baš kao što su ubili Ivana, tako će i Isus umrijeti od njihove ruke, ali će uskrsnuti trećeg dana.

Nakon te noći slave, prizor koji ih je zatekao u podnožju gore bio je žalosno kaotičan (vidi Marko 9,14-29). Devetorici učenika doveden je dječak kojega je opsjeo demon i kojega oni nisu mogli izliječiti. Kada dolazi Isus, svi trče da Ga vide. Događaj u nastavku razotkriva moć demona nad tim djetetom. A Isusu kao da treba baš dosta vremena da se potanko raspita o detaljima njegove opsjednutosti. Ispostavlja se da je to previše za dječakovog oca, kojem izlijeću riječi: “Pa ako što možeš, pomozi nam — smiluj nam se!” (Marko 9,22)

Isus se odmah hvata za taj nagovještaj sumnje. Njegov odgovor može se parafrazirati riječima: “Što misliš pod tim: ‘Ako što možeš’?” (Marko 9,23) Iznenada, kao gromom pogođen, otac uviđa da njegov sin nije jedini koji ima problem — i on sam ima problem s nevjerovanjem. A njegovo nevjerovanje moglo je imati za posljedicu da mu sin ne bude izliječen. Očajan, otac se hvata za Isusovu milost izgovarajući nezaboravne riječi: “Vjerujem, Gospodine! Pomozi mojoj nevjeri!” (Marko 9,24 — Varaždinska Biblija) Isus tada ozdravlja dječaka.

`Kada ste, ako je bilo takvih situacija, morali povikati: “Vjerujem, Gospodine! Pomozi mojoj nevjeri.”? Što ste naučili iz tih iskustava?`
