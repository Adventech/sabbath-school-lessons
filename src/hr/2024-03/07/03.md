---
title:  CIJENA UČENIŠTVA
date:   12/08/2024
---

`Pročitajte Marko 8,31-38. Čemu nas Isus uči o cijeni hoda s Njim?`

Učenici su došli do ključne prekretnice u svojem odnosu s Isusom. Oni sada znaju da je On Mesija. Čitatelj Evanđelja po Marku to zna od samog početka knjige (Marko 1,1), tako da je u prednosti nad ponekad zbunjenim učenicima.

Kad je pozivao svoje učenike, Isus im je odmah rekao da će ih učiniti ribarima ljudi (Marko 1,17). Tada nije bilo spomena ni o kakvim nevoljama. Ali sada, kad su saznali tko je On, Isus im otkriva cilj svoje misije — da će mnogo trpjeti, da će biti odbačen i ubijen, a onda, trećeg dana, uskrsnuti.

To je uznemirujuća novost. Petar, koji je upravo priznao da je Isus Mesija, povlači Ga u stranu i čak Ga počinje ukoravati zbog tih Njegovih riječi. Pisac evanđelja sve to izlaže na neizravan način, u 3. licu, ali sada izravno navodi Isusove riječi koje su sigurno duboko pogodile Petra kada ih je čuo. Isus ga naziva Sotonom i traži od njega da Mu se skloni s puta, jer njegovo razmišljanje nije u skladu s Božjom voljom.

“Takve Petrove riječi nisu mogle biti pomoć i okrepa Isusu u velikoj kušnji koja Ga je očekivala. One nisu bile u skladu s Božjom namjerom milosti izgubljenom svijetu, ni s poukom o samopožrtvovnosti, koju je Krist došao pružiti svojim osobnim primjerom.” (Ellen G. White, Isusov život, str. 340; u izvorniku 415)

Isusovi sljedbenici pozvani su da imaju isti cilj kao i On — da uzmu svoj križ i da Ga slijede. Raspeće je bilo najokrutniji, najsramotniji i krajnje ponižavajući način izvršenja smrtne kazne u rimsko doba. Svatko je želio izbjeći križ. Zašto bi onda itko poželio uzeti križ kao simbol svoje posvećenosti Isusu?

Isus objašnjava ne samo cijenu učeništva, već i njegovu golemu vrijednost. Prema kršćanskoj vjeri, paradoksalno, gubitak života postaje način se on dobije. Nasuprot tomu, zadobiti cijeli svijet a izgubiti vječni život potpuno je besmisleno. To je lijepo izrazio misionar Jim Elliott u svojem dnevniku od 28. listopada 1949.: “Nije lud onaj koji daje nešto što ne može sačuvati da bi dobio nešto što ne može izgubiti.“

`“Tko ljubi svoj život, izgubit će ga; tko mrzi svoj život na ovome svijetu, sačuvat će ga za život vječni.” (Ivan 12,25) Kako ste vi doživjeli istinitost ovih riječi?`
