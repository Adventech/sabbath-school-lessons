---
title:  TKO JE NAJVEĆI?
date:   14/08/2024
---

`Pročitajte Marko 9,30-41. Po čemu se razlikuje Isusovo drugo pretkazanje vlastite smrti i uskrsnuća (usporedi Marko 8,31)? Također, oko čega se učenici prepiru i koji im savjet Isus daje?`

U prvoj najavi svoje smrti i uskrsnuća Isus govori o onima koji će Ga odbaciti i ubiti. U drugoj najavi govori da će Ga netko izdati. Izdajnik se u tom trenutku ne spominje, ali čitatelj zna tko je on, jer je Juda već označen kao takav (vidi Marko 3,19). Gospodin ponovno govori da će biti ubijen i da će trećeg dana uskrsnuti. Ali učenike ovog puta kao da još manje zanimaju pojedinosti tog pretkazanja nego prvi put. Nepoželjne vijesti ne pokreću raspravu.

U Marku 8,27 vidimo da se Isus nalazio sjeverno od Galilejskog jezera, u blizini Cezareje Filipove. U Marku 9,30 opisuje se kako prolazi kroz Galileju, a u Marku 9,33 navodi se da je ušao u Kafarnaum. Stoga nije teško zamisliti to Njegovo putovanje od sjevera prema jugu. Međutim, On ulazi u Kafarnaum sam jer su dvanaestorica učenika zaostali za Njim. Isus ih u kući pita o čemu su raspravljali na putu. Nitko ne progovara, što je siguran znak da im je neugodno, kao djeci kada ih odrasli uhvate u nečemu što znaju da je pogrešno. Jer njihov razgovor vodio se oko toga tko je najveći. Koliko god ljudi bili nespremni to priznati, svatko katkada razmišlja o tome tko je najveći. Međutim, u Božjem kraljevstvu ta ideja okreće se naglavačke.

Isus odgovara na taj problem u dva koraka. Prvo, On jasno izjavljuje da onaj tko želi biti prvi (najveći), mora postati sluga. Zatim On na djelu pokazuje što je time mislio. Očito je neko dijete stajalo u blizini i slušalo ih. Isus uzima to dijete i stavlja ga usred njihovog kruga. To je vjerojatno bilo zastrašujuće za dijete. Ali Isus ga onda uzima u naručje opuštajući situaciju. Nastavljajući poučavanje, On kaže da Njega prima onaj tko prima dijete. A ako primate Njega, primate Njegovog Oca. Prema tomu, dijete, najniže po rangu, povezano je sa samim Bogom.

Ivan zatim postavlja pitanje u vezi s onima koji su izvan Isusovog najužeg kruga, na što On iznosi važnu pouku: tko nije protiv nas, taj je s nama. Gospodin time potvrđuje da pomaganje onima koji se nalaze u kršćanskoj službi, čak i u nečemu sitnom, ne prolazi nezapaženo na Nebu.

`Kakvo je biblijsko razumijevanje veličine za razliku od svjetovnog? Kojem vi težite?`
