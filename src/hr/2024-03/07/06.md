---
title:  ZDRAV ČOVJEK U PAKLU
date:   15/08/2024
---

`Pročitajte Marko 9,42-50. Što povezuje Isusova učenja u ovom odlomku?`

U prvi mah ovaj odlomak djeluje kao skup nepovezanih Isusovih učenja koja se navode jedno za drugim bez neke posebne logike. Međutim, bliže razmatranje otkriva da svako sljedeće učenje sadrži određenu krilaticu koja ga povezuje s prethodnim. Cijeli odlomak vrti se oko tri glavna izraza koji nas, korak po korak, vode naprijed u ovom poučavanju. Ti izrazi su: “ako te na grijeh navodi”. “pakao” i “sol”.

Prvo učenje bavi se “malenima”. što se odnosi na novoobraćene vjernike. Učiteljima i vođama u Božjem kraljevstvu povjerena je odgovornost da se posebno brinu o tim novim obraćenicima, slično kao što se, prema starozavjetnoj etici, vodilo računa o najslabijima u društvu — o udovicama, siročadi i došljacima. Služeći se usporedbom, Isus kaže da bi bilo bolje utopiti se u moru nego sablazniti nekog od tih “malenih”.

Rečenica “Ako te na grijeh navodi” vodi do najdužeg učenja u ovom odlomku. Pred čitateljem se javljaju dvije nedoumice. Prvo, uči li Isus doista ljude da odsijeku ruku ili nogu, ili da iskopaju sebi oko? Drugo, naučava li On o vječno gorućem paklu? Odgovor na prvo pitanje je niječan. Isus ne uči o sakaćenju sebe — to je bilo zabranjeno u judaizmu (usporedi Ponovljeni zakon 14,1; 1. o kraljevima 18,27.28). Gospodin usporedbom jednostavno naglašava svoju misao. Ako je tako strašno izgubiti ruku, nogu ili oko, koliko je tek strašnije za kršćanina da učini grijeh! Odgovor na drugo pitanje također je niječan: ne, Isus ne uči o vječno gorućem paklu. Kako to znamo? Prvo, cijeli odlomak sadrži izvjesnu dozu humora. Zamislite ljude kako ulaze u nebeski grad s jednim okom, jednom rukom ili jednom nogom. A onda zamislite one koji u punom zdravlju ulaze u pakao. Zar ne bi trebalo biti obrnuto? Zdrav čovjek u paklu? To je smiješno. Takva komičnost u vezi s tako ozbiljnom temom navodi nas na pomisao da Isus ovdje zapravo ilustrira svoju poruku usporedbom. Grijeh treba shvatiti tako ozbiljno kao da je bolje izgubiti ruku, nogu ili oko nego sagriješiti.

A što se pakla tiče, vječne su njegove posljedice, a ne oganj ili pakao sam po sebi. “Da, Bog je tako ljubio svijet da je dao svoga jedinorođenog Sina da ne pogine ni jedan koji u nj vjeruje, već da ima život vječni.” (Ivan 3,16; kurziv dodan) Oni koji budu izgubljeni, neće gorjeti zauvijek. Oni će umrijeti zauvijek, što je vrlo velika razlika!
