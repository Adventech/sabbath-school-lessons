---
title:  POZIVANJE LEVIJA I PITANJE POSTA
date:   15/07/2024
---

`Pročitajte Marko 2,13-22. Tko je bio Levi, Alfejev sin, i zašto se moglo prigovoriti da on postane Isusov učenik?`

Sakupljači poreza (carinici) u Isusovo vrijeme bili su državni službenici pod nekom lokalnom ili izravno rimskom vlašću. Bili su omraženi u židovskom narodu zato što su često uzimali više nego što se od njih zahtijevalo, i tako se bogatili na račun svojih sunarodnjaka. U jednom hebrejskom tumačenju vjerskih zakona (Mišnah traktate Tohorot) piše: “Ako sakupljači poreza uđu u kuću, svi koji se nalaze u njoj postaju nečisti...”

Prema tomu, ne iznenađuje što su književnici i farizeji s neodobravanjem pitali: “Zašto jede skupa s carinicima i grešnicima?“

Kako je Isus odgovorio na njihovo pitanje? On ga ne odbacuje, ali ga okreće naglavačke, napominjući da je liječnik potreban bolesnima, a ne zdravima. Time On preuzima zvanje duhovnog liječnika koji može izliječiti dušu bolesnu od grijeha. A zar liječnik ne treba ići tamo gdje su bolesni?

U Marku 2,18-22 pokreće se nova tema. To je središnji od ovih pet događaja koji se bave raspravama između Isusa i vjerskih vođa. Dok je u prethodnom odlomku riječ o gozbi koju je priredio Levi, sljedeći događaj odnosi se na pitanje posta. U njemu se postavlja pitanje zašto Isusovi učenici ne poste kao učenici farizeja i Ivana Krstitelja. Isus odgovara ilustracijom ili usporedbom u kojoj svoju prisutnost uspoređuje sa svadbenom svečanošću. Bilo bi krajnje neobično kada bi svi gosti na nekom vjenčanju postili. Međutim, Isus pretkazuje da će doći dan kada će mladoženja biti odveden, što je jasna aluzija na križ. Tada će imati dosta vremena za post.

Isus nastavlja dvjema ilustracijama koje naglašavaju suprotnost između Njegovog nauka i učenja vjerskih vođa — usporedbom o novoj zakrpi na staroj haljini i o novom vinu u starim mjehovima. Ovo je vrlo zanimljiva usporedba Kristovog učenja i učenja vjerskih vođa. To pokazuje koliko su vjerski učitelji zastranili s pravog puta. Čak i prava religija može se pretvoriti u tamu ako ljudi ne paze.

`Tko su oni na koje bi se danas moglo gledati kao što se u Isusovo vrijeme gledalo na sakupljače poreza? Kako izgraditi uravnoteženo mišljenje o njima?`
