---
title:  LIJEČENJE UZETOGA
date:   14/07/2024
---

`Pročitajte Marko 2,1-12. Što je taj paralizirani čovjek očekivao kad je bio doveden pred Isusa, a što je primio?`

Čovjek je bio paraliziran, tako da su ga četvorica njegovih prijatelja morala odnijeti k Isusu. Pošto su prokopali krov i spustili ga pred Isusa, u Marku 2,5 kaže se da je Isus vidio njihovu vjeru. Kako vjera može biti vidljiva? Kao i ljubav, ona postaje vidljiva preko djela, a upornost prijatelja ovog čovjeka to jasno pokazuje.

Čovjekova najveća potreba bila je fizičke naravi. Međutim, kada se našao u Isusovoj prisutnosti, prve riječi koje Isus izgovara odnose se na opraštanje grijeha. Sam čovjek ne progovara ni riječ tijekom cijelog događaja. Umjesto njega to čine vjerski vođe, koji se protive (u svojim mislima) onomu što je Isus upravo rekao. Oni Njegove riječi doživljavaju kao bogohuljenje, klevetanje Boga i prisvajanje osobina koje pripadaju jedino Bogu.

Isus se s njihovim prigovorima suočava na njihovom području koristeći se tipično rabinskim načinom argumentacije “od manjeg prema većem”. Jedno je reći da su nekome grijesi oprošteni, a drugo je učiniti da uzeti prohoda. Ako je Isus Božjom silom mogao učiniti da taj čovjek prohoda, onda Njegovo polaganje prava na opraštanje grijeha dobiva potvrdu.

`Pročitajte Mihej 6,6-8. Kako taj tekst objašnjava što se događalo između Isusa i ovih vođa?`

Ovi vjerski vođe izgubili su iz vida bitno: pravdu, milost i smjerno hodanje pred Bogom. I tako opsjednuti obranom vlastitog razumijevanja Boga, bili su slijepi za Božje djelovanje koje se upravo odvijalo pred njihovim očima. Nema nikakve naznake da su oni promijenili svoje mišljenje o Isusu, iako im je On pružio dovoljno dokaza da dolazi od Boga. Jer ne samo da im je stavio do znanja da može čitati njihove misli (što ni samo po sebi nije zanemariv podvig), već je i uzetoga izliječio u njihovoj prisutnosti na način koji nisu mogli zanijekati.

`Kako možemo izbjeći istu zamku u koju su upali ovi ljudi — da budemo toliko opsjednuti vjerskim formama da izgubimo iz vida ono što je bitno za pravu vjeru (vidi Jakov 1,27)?`
