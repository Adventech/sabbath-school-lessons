---
title:  SENDVIČ-DOGAĐAJ (2)
date:   18/07/2024
---

`Pročitajte Marko 3,20.21. Koje je iskustvo navelo Isusovu obitelj da pomisli kako On nije pri sebi?`

Optužba za duševnu nestabilnost prilično je ozbiljna. Do nje obično dolazi kad osoba postane opasna po vlastitu sigurnost. Isusova obitelj je to pomislila za Njega zato što je bio toliko zauzet da nije imao vremena zastati čak ni da bi jeo. Oni odlučuju sami preuzeti brigu o Njemu, i upravo tada se prekida događaj koji se odvija vani i umeće se događaj o učiteljima Zakona koji optužuju Isusa da je u dosluhu s đavlom.

Između vanjskog i unutarnjeg događaja u tom “sendviču” postoji neobična paralela. Izgleda da je mišljenje koje Isusova obitelj ima o Njemu jednako mišljenju učitelja Zakona. Obitelj kaže da je On lud, a učitelji Zakona tvrde da se udružio s đavlom.

`Pročitajte Marko 3,31-35. Što Isusova obitelj želi, i kako On na to odgovara?`

Taj prizor djeluje pomalo neobično. Ako bi vas vaša majka ili drugi članovi obitelji došli vidjeti, zar se ne biste trebali sastati s njima? Problem je bio u tome što Isusova obitelj u tom trenutku nije postupala u suglasnosti s Božjom voljom. Isus je prepoznao tu činjenicu i zato On u ovom odlomku redefinira obitelj. Njegova braća, sestre i majka jesu oni koji vrše Božju volju. On je Božji Sin, i oni koji se usklađuju s Božjom voljom postaju Njegova obitelj.

Ova dva događaja u sendviču, promatrana zajedno, sadrže duboku ironiju. U događaju koji se odvija u kući Isus kaže da dom koji se podijeli sam protiv sebe ne može opstati. Na prvi pogled djeluje kao da su u vanjskom događaju Isusov dom i Njegova obitelj podijeljeni sami protiv sebe! Međutim, Isus razrješava to pitanje tako što redefinira obitelj. Njegova prava obitelj jesu oni koji vrše Božju volju kao i On (vidi Luka 12,53; 14,26).

Kršćani su u prošlosti često bivali odbačeni od vlastite rodbine. To je teško iskustvo. Ovaj odlomak iz Evanđelja po Marku otkriva da je Isus i sam proživio istu takvu muku. On to razumije i može utješiti one koji trpe tu vrstu često vrlo bolne izolacije.
