---
title:  GOSPODAR SUBOTE
date:   16/07/2024
---

U Marku 2,23.24 farizeji optužuju učenike za kršenje subote. Prema židovskoj predaji, subotom je bilo zabranjeno 39 oblika rada, što je, po mišljenju farizeja, obuhvaćalo i ono što su radili učenici.

`Pročitajte Marko 2,23-28. Kako se Isus suprotstavlja optužbama koje iznose farizeji?`

Isus odgovara događajem iz Davidova života kad je ovaj jeo posvećene kruhove (1. Samuelova 21,1-6). Posvećeni kruhovi bili su uklanjani subotom, tako da je David vjerojatno bio u bijegu koji se odigrao u subotu. A ako je bilo opravdano to što su David i njegovi ljudi jeli posvećene kruhove, tvrdi Isus, onda je opravdano i to što su Njegovi učenici trgali klasje da bi jeli.

Isus dalje napominje da je subota načinjena radi dobrobiti čovječanstva, a ne obrnuto, i da je osnova za tu Njegovu tvrdnju upravo to što je On Gospodar subote.

`Pročitajte Marko 3,1-6. Kako ovaj događaj potvrđuje Isusov zaključak da je subota načinjena radi čovjeka?`

Isus ponovno dolazi u sukob s vjerskim vođama u vezi sa subotom. (Zapazite, međutim, da sam subotnji dan nikad nije dovođen u pitanje.) Oni namjeravaju optužiti Isusa ako bude liječio subotom. A Isus, opet, ne zazire od toga da se sukobi s njima. On pravi razliku između činjenja dobra i činjenja zla, spašavanja i oduzimanja života. Odgovor na Njegovo pitanje je jasan — činjenje dobra i spašavanje života mnogo su prikladniji kao subotnje aktivnosti.

Isus nastavlja s liječenjem čovjeka, što ljuti Njegove neprijatelje, koji odmah počinju planirati Njegovo ubojstvo. Ironija ovog događaja je u tome što oni koji motre na Isusa da bi Ga uhvatili u kršenju subote, zapravo sami krše subotu time što kuju urotu protiv Njega u taj isti dan.

`Koja načela u vezi s držanjem subote možete uočiti u ovim izvještajima, i s kojim se izazovima mi, u ovo suvremeno doba, suočavamo kad je riječ o svetkovanju subote?`
