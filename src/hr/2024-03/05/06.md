---
title:  DRUGAČIJI MESIJA
date:   01/08/2024
---

`Pročitajte Marko 6,34-52. S kojim su se problemom Isus i Njegovi učenici suočili i kako je on bio riješen?`

Pošto su se vratili iz svoje misije, učenici kreću s Isusom u udaljeni kraj na istočnoj obali Galilejskog jezera da bi se odmorili. Međutim, tamo prije njih stiže velik broj od pet tisuća ljudi. Vidjevši da su kao ovce bez pastira, Isus ih cijelog dana poučava.

Uvečer Mu učenici predlažu da otpusti narod kako bi u okolnim zaseocima potražili nešto za jelo, ali Isus im kaže da oni trebaju nahraniti to mnoštvo. Dijalog koji slijedi (Marko 6,35-38) pokazuje da učenici o rješenju tog problema razmišljaju na ljudski način. Međutim, Isus rješava problem tako što to veliko mnoštvo hrani na čudesan način, sa samo pet kruhova i dvije ribe.

Okolnosti ovog događaja poklapaju se s uobičajenim shvaćanjem Mesije u Isusovo vrijeme. Očekivalo se da će Mesija osloboditi Izrael od njegovih neprijatelja i donijeti pravednost i mir. A velik broj muškaraca u nenastanjenom području nosio je sa sobom prizvuk moguće vojne pobune (usporedi Ivan 6,14.15; Djela 21,38).

Taj dojam se dodatno naglašava zapažanjem da je Isus vidio te ljude “kao stado što nema pastira”. što je djelomični citat iz Brojeva 27,17, gdje Mojsije traži od Boga da postavi vođu koji će ga naslijediti. Ti ustaljeni izrazi u vezi s pastirom Božjeg naroda pojavljuju se i na drugim mjestima u Starom zavjetu kada se želi naglasiti da Izraelu nedostaje vođa ili kralj (usporedi 1. o kraljevima 22,17; 2. Ljetopisa 18,16; Ezekiel 34,5.6). Međutim, Isus ne ispunjava njihova pogrešna očekivanja, već šalje svoje učenike na drugu stranu i otpušta narod. I umjesto da povede pobunu protiv Rima, što On radi? Povlači se na goru da bi se molio — suprotno svim očekivanjima naroda.

Za razliku od proširenog razumijevanja Mesije kao kralja koji oslobađa Izrael, On dolazi da bi oslobodio ljude od robovanja grijehu. Njegovo hodanje po vodi otkriva učenicima da je On Gospodar prirode. Međutim, On nije došao vladati, već položiti svoj život kao otkup za mnoge (Marko 10,45).

`Što nam taj događaj govori o važnosti ispravnog razumijevanja proročanstava? Ako je pogrešno razumijevanje Kristovog prvog dolaska mnoge odvelo u propast, koliko bi više štete mogla nanijeti pogrešna shvaćanja u vezi s Njegovim drugim dolaskom?`
