---
title:  STIŠAVANJE OLUJE
date:   28/07/2024
---

`Pročitajte Marko 4,35-41. Što se ovdje događa i koje pojedinosti iz ovog događaja možemo saznati o Isusu?`

Na početku 4. poglavlja Isus ulazi u lađicu da bi poučavao mnoštvo koje se okupilo na obali. U Marku 4,10-12 izgleda da je On izišao iz lađice i da je razgovarao s učenicima nasamo. A sada, nakon dugog dana poučavanja, učenici uzimaju Isusa u lađicu “onako kako tu bijaše”. drugim riječima vrlo umoran. On odmah tone u san na jastuku koji se nalazio na krmi lađice. Ubrzo se na jezeru diže velika oluja i budući da je lađica u opasnosti da potone, učenici bude Isusa. Isus na dramatičan način zapovijeda vjetru i valovima da se stišaju. Istog trenutka na jezero se spušta velika tišina. Sasvim razumljivo, učenici su preplašeni pred tim očitovanjem božanske sile.

`Pročitajte Psalam 104,1-9. Kako se slika Jahve, koju tu nalazimo, može usporediti s Kristom koji stišava oluju?`

Događaj iz Marka 4,35-41 uklapa se u tipičnu biblijsku sliku “teofanije” — pojavljivanja Boga ili jednog od Njegovih anđela. Takvi događaji imaju pet zajedničkih karakteristika: (1) očitovanje božanske sile, (2) ljudski strah, (3) zapovijed: “Ne boj se”. (4) riječi otkrivenja zbog kojeg se Bog ili anđeo pojavio, (5) ljudski odgovor na to otkrivenje. Četiri od tih pet karakteristika prisutno je i u ovom događaju: smirivanje oluje očitovanje je božanske sile, a strah učenika tipičan je ljudski strah. Pitanje: “Zašto se toliko strašite?” odgovara zapovijedi: “Ne boj se.” Pitanje učenika: “Tko je, dakle, ovaj?” ljudski je odgovor. Nedostaju samo riječi otkrivenja. I upravo taj element koji nedostaje dio je motiva “skrivanja i otkrivanja” koji se provlači kroz cijelo evanđelje i kroz koji će istina o Isusu izići na svjetlo. Pitanje koje postavljaju učenici: “Tko je, dakle, ovaj, da mu se i vjetar i more pokoravaju?” upravo mami čitatelja da odgovori i time dopuni riječi otkrivenja koje nedostaju: On je Božji Sin, Gospodin osobno.

`Razmislite o Božjoj sili. Kako se možete oslanjati na tu silu i uzdati se u nju u svim područjima svojeg života?`
