---
title:  MOŽETE LI ČUTI ŠAPAT USRED VIKE?
date:   29/07/2024
---

`Pročitajte Marko 5,1-20. Što iz ovog izvještaja možemo naučiti o velikoj borbi i o Isusovoj sili?`

Ako je prethodna noć na jezeru bila nezaboravna, dolazak u gerarski kraj sljedećeg jutra bio je, u najmanju ruku, podjednako dojmljiv. Prošlost tog opsjednutog čovjeka izložena je do najpotresnijih detalja. Otrgnuvši se od svih stega, živio je u grobovima i udarao se kamenjem. “Nitko ga nije mogao ukrotiti” (Marko 5,4) — a onda je došao Isus.

Čovjek je pojurio k Isusu. O učenicima nema ni spomena (vjerojatno su se razbježali). A kad je prišao Isusu, čovjek Mu se poklonio. Izraz “pao je preda nj ničice” prijevod je grčkog glagola proskineô, koji se obično koristi za bogoslužje. Ovaj je čovjek po svoj prilici uvidio da je Isus netko tko bi mu mogao pomoći. Ali kad je otvorio usta, iz njega su povikali nečisti duhovi obraćajući se Isusu, koji je ipak, i usred te demonske vike, čuo čovjekov tihi vapaj za pomoć. Kada su zatražili da budu oslobođeni da bi ušli u krdo svinja, Isus im je to dopustio. A onda se čitavo krdo, oko dvije tisuće svinja, sjurilo niz obronak i ugušilo u vodi. Bila je to prava financijska propast za njihove vlasnike.

Zapanjujuće je da su nečisti duhovi točno znali tko je Isus, a bili su svjesni i svoje nemoći pred Njim, zbog čega Ga dvaput “zamoliše” (Marko 5,10.12) da im učini to što su tražili. Očito im je bila poznata Njegova nadmoć nad njima.

Ovaj događaj ima dva glavna obilježja. Prvo, pun je onoga što se prema starozavjetnom zakonu smatralo oskvrnjenim ili obredno nečistim. Grobovi i tijela umrlih bili su nečisti (Brojevi 19,11.16). Krvarenje je osobu činilo nečistom (Levitski zakonik 15). Svinje su bile nečiste (Levitski zakonik 11,7).

A drugo obilježje, osim spomenute nečistoće, žestok je sukob između sila dobra i sila zla, u kojem nadvladava čas jedna, čas druga strana. Isus istjeruje demone (dva boda za Isusa), a nečisti duhovi ubijaju svinje (dva boda za Sotonu). Stanovnici onog kraja mole Isusa da ode (dva boda za Sotonu), ali Isus šalje natrag iscijeljenog čovjeka kao svojeg svjedoka (tri boda za Isusa). U određenom smislu, to je bio čovjek od kojega se najmanje moglo očekivati da postane misionar, ali on je imao nevjerojatno iskustvo koje je trebalo objaviti.

`Koju nadu možete crpiti iz tog događaja kad je riječ o Isusovoj moći da vam pomogne u onome s čim se borite?`
