---
title:  ODBACIVANJE I PRIHVAΔANJE
date:   31/07/2024
---

Pročitajte Marko 6,1-6. Zašto su Isusa odbacili ljudi iz Njegovog rodnog grada?

Kad netko iz malog mjesta postane popularan, ljudi iz njegovog rodnog kraja obično uživaju u toj novoj pažnji koja biva skrenuta na njih. Ali takvi nisu bili Nazarećani. Oni su bili iznenađeni i uvrijeđeni Isusovim uspjehom kao učitelja i iscjelitelja. Izgleda da nisu mogli prihvatiti Njegov uspon od građevinskog radnika do učitelja. Možda se izvjesno neprijateljstvo javilo i zbog toga što je On većinu svojih čuda učinio u Kafarnaumu (vidi Luka 4,23). A već je imao nesuglasica i sa svojom obitelji (Marko 3,31-35).

`Pročitajte Marko 6,7-30. U kojem je smislu misija dvanaestorice apostola bila čista suprotnost u odnosu na pogubljenje Ivana Krstitelja?`

To je treći sendvič-događaj u Evanđelju po Marku (vidi Pouku 3). Misija dvanaestorice apostola, koja se sastojala u nošenju poruke o Isusu na sve strane, u oštroj je suprotnosti sa zatvaranjem i ušutkivanjem Ivana Krstitelja. Učenicima je rečeno da krenu na put bez prtljage i da se oslone na druge za potporu. Ta strategija zapravo čini misionare ovisnim o ljudima kojima služe, što im pomaže da se povežu s onima kojima je njihova poruka potrebna.

Međutim, Ivan Krstitelj nije imao takvu vezu s Herodom i njegovom obitelji. Ivanova smrt opisana je do zapanjujućih detalja kad je spletkarica Herodijada iskoristila Herodovu neodlučnost i požudu. Herodijadina kći nadovezala se na taj skandalozni plan grotesknim zahtjevom da joj se glava Ivana Krstitelja donese na pladnju.

Ušutkivanje prodornog glasa Ivana Krstitelja odigralo se u isto vrijeme kada su dvanaestorica apostola objavljivali poziv na pokajanje, baš kao što je i Ivan činio. S druge strane, Ivanova smrt nagovijestila je Isusovu smrt. Ivan je bio pogubljen i sahranjen i o njemu se govorilo da je ustao iz mrtvih (Marko 6,14-16.29), baš kao što se dogodilo i s Isusom (Marko 15 i 16). Ti usporedni događaji najavljuju nevolju koja je očekivala Isusa i Njegove sljedbenike.

`Jeste li kada bili odbačeni kao Isus, ili ste prošli kroz neku teško razumljivu krizu? Što ste iz tog iskustva naučili a moglo bi vam pomoći kad vam se sljedeći put dogodi nešto slično?`
