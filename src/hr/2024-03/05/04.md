---
title:  U VLAKU SMRTI* S ISUSOM
date:   30/07/2024
---

`Pročitajte Marko 5,21-24. Što posebno zpažamo u vezi s Jairom?`

Vjerski poglavari poput Jaira uglavnom nisu bili u prijateljskim odnosima s Isusom (vidi Marko 1,22; 3,2.6; Luka 13,14). On je, dakle, u ovom trenutku po svoj prilici očajan. Njegov očaj vidi se i po tome što se bacio Isusu pred noge. A njegovo preklinjanje je razumljivo svakom roditelju — njegova kći je na samrti. Ali on vjeruje da joj Isus može pomoći. I bez ijedne riječi, Isus polazi s tim ocem u njegov dom.

`Pročitajte Marko 5,25-34. Što prekida to putovanje k Jairovoj kući?`

Događaj se iznenada prebacuje na drugi prizor, koji također izaziva sažaljenje — na ženu koja boluje već dvanaest užasnih godina. Taj događaj o Jairu i ovoj ženi drugi je sendvič-događaj u Evanđelju po Marku (vidi Marko 3,20-35, o čemu smo govorili u Pouci 3). U ovom se događaju Isusu za pomoć obraćaju dva potpuno suprotna karaktera, Jair i ta žena. Žena prilazi Isusu straga i dodiruje Njegov ogrtač. I istog trenutka ozdravlja. A Isus se zaustavlja i pita: “Tko mi se dotače haljina?” U tom trenutku žena koja je bila teško bolesna, odjednom se osjećala dobro. Međutim, sada je strahovala da se Isus naljutio zbog onoga što se dogodilo. Njezini su se osjećaji smjenjivali brzo, kao u nekoj divljoj vožnji. Ali Isus je želio izliječiti ne samo njezino tijelo, već i dušu.

A	onda se vratio Jairu (vidi Marko 5,35-43). Osjećaji tog nadstojnika sinagoge također su se smjenjivali divljom brzinom. Isus nije dopustio nikome da pođe s Njim i roditeljima djevojčice, osim Petru, Jakovu i Ivanu. Izjavio je da ona nije umrla, već da spava. Istjerao je sve koji su plakali i naricali i ušao u sobu u kojoj je ležala mrtva djevojčica. Uzevši je za ruku, rekao je: “Talitha kum!”, što Marko prevodi riječima: “Djevojčice, ja ti govorim, ustani!” A riječ “talita” znači “janje”. što je bio izraz od milja kojim su ukućani nazivali svoju djecu. Zapovijed da se to sačuva u tajnosti dio je motiva skrivanja i otkrivanja koji se provlači kroz cijelo Evanđelje po Marku, ukazujući na činjenicu da Isus na kraju krajeva ne može ostati sakriven.

*	Vlak smrti popularan je naziv za vlak koji ide po tračnicama koje su u zraku velikom brzinom, uz nagle skokove, padove i okrete.
