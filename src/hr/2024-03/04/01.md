---
title:  Usporedbe
date:   20/07/2024
---

### Biblijski tekstovi:
Marko 4,1-34; Jakov 1,21; Izaija 6,1-13; Psalam 104,12; Daniel 4,10-12.

> <p></p>
>“Tada im nastavi: ‘Pazite na ovo što slušate! Kojom mjerom mjerite, onom će vam se mjeriti, i nadodat će vam se. Jer tko ima, dat će mu se, a tko nema, oduzet će mu se i ono što ima.’” (Marko 4,24.25)

U pouci za ovaj tjedan proučavat ćemo usporedbe iz 4. poglavlja Evanđelja po Marku. Od svih sinoptičkih evanđelja (Matej, Marko i Luka), Markovo sadrži najmanji broj usporedbi.

Učenjaci već mnogo godina vode rasprave o smislu i tumačenju Isusovih usporedbi — kako ih treba tumačiti, kakvo je njihovo značenje, zašto ih je Isus koristio, koje su pouke trebale prenijeti i koliko ih doslovno trebamo shvatiti, odnosno jesu li one čisto alegorijske i tako redom.

Jasno je da u ovoj pouci nećemo riješiti sve te nedoumice, ali ćemo ih razmotriti i Božjom milošću razumjeti što nam je Isus želio poručiti preko njih.

Četvrto poglavlje Evanđelja po Marku sadrži samo pet usporedbi — o sijaču, svjetiljci, mjeri kojom mjerimo, rastu sjemena i gorušičnom zrnu. Veći dio poglavlja bavi se usporedbom o sijaču. Ona je prva ispričana, nakon čega se navodi razlog za govorenje u usporedbama, a onda se daje i njezino tumačenje. Ta tri koraka kompozicije bit će u žarištu našeg proučavanja u nedjelju, ponedjeljak i utorak. Ostale usporedbe proučavat ćemo u srijedu i četvrtak.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 14—17.**
