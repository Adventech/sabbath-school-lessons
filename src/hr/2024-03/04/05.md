---
title:  SVJETILJKA I MJERA KOJOM MJERIMO
date:   24/07/2024
---

`Pročitajte Marko 4,21-23. Što Isus posebno naglašava u ovoj usporedbi o svjetiljci?`

Kuće u tom dijelu svijeta u Isusovo vrijeme razlikovale su se po veličini i gradnji, što je ovisilo o lokaciji i materijalnom stanju. Primjenjivao se grčki način gradnje tako da su kuće bile zidane oko unutarnjeg dvorišta, ali s različitim stupnjevima udobnosti. A možda je Isus govorio i o manjim seljačkim kućama. U svakom slučaju, bilo da se radilo o velikoj ili maloj kući, u pitanju je isto načelo: jednoga dana bit će otkrivena istina o Isusu.

U Marku 4,21 Isus postavlja dva pitanja. Na prvo pitanje očekuje se niječan odgovor: “Zar se svjetiljka ikada donosi pa se stavi pod posudu ili pod krevet?” (Suvremeni hrvatski prijevod), dok bi odgovor na drugo pitanje trebao biti potvrdan: “Ili da se ne stavi na svijećnjak?” Dakle, Isus ovdje iznosi neobičnu, skoro šaljivu sliku da bi istaknuo svoju misao. Svjetiljke trebaju osvjetljavati prostor ili gube svoju svrhu. U Marku 4,22 objašnjava se ta usporedba napomenom da će sve tajne jednog dana postati javne. Svatko komu je hakirano računalo ili elektronička pošta, zna što znači kad tajne postanu javne! Ali Isus ovdje govori o Evanđelju.

`Pročitajte Marko 4,24.25. Na koju nam pouku Isus skreće pozornost usporedbom o mjeri kojom mjerimo?`

Na mnogim mjestima u svijetu prodaju se svježi proizvodi na tržnicama. Trgovci uglavnom imaju neku spravu za mjerenje svoje robe. Uobičajena je praksa takvih trgovaca da na kupljenu robu dodaju još koji proizvod, kako bi kupci imali osjećaj da se prema njima pošteno postupa. Isus, dakle, naglašava kako se dobri trgovci odnose prema kupcima da bi istaknuo misao o otvorenosti za istinu. Ako je netko otvoren i slijedi svjetlo, dobit će još više svjetla. Ali ako ga odbacuje, i ono malo što ima bit će mu uzeto.

`Kako možemo bolje razumjeti načelo da će nam se mjeriti onom mjerom kojom i sami mjerimo? Razmislite što to znači kad je riječ o vašem ophođenju prema drugima.`
