---
title:  ISUSOVO TUMAČENJE
date:   22/07/2024
---

Isus je završio s iznošenjem usporedbe ne dajući nikakvo objašnjenje u prvom trenutku. A prema izvještaju (Marko 4,1 — Šarić), to Njegovo iznošenje slušalo je “veliko mnoštvo naroda”. Tek poslije, pred mnogo manjom skupinom (Marko 4,10), objasnio je što ta usporedba znači.

`Pročitajte Marko 4,13-20. Kako je Isus protumačio usporedbu o sijaču?`

Isus tumači usporedbu tako što prepoznaje elemente izvan usporedbe koji su prikazani određenim brojem pojedinosti unutar usporedbe. Njegovo tumačenje pokazuje da je ta usporedba zapravo široki prikaz koji upućuje na stvarni svijet ne obazirući se nužno na svaki pojedini detalj.

Isus označava sjeme kao “riječ”. Ovdje je to Božja riječ, pogotovo kad je propovijeda Isus. U Jakovu 1,21 stoji: “Zato odbacite od sebe svaku prljavštinu, zadnji ostatak zloće, i ponizno prihvatite u vas usađenu Riječ koja može spasiti vaše duše!”

Različita tla prikazuju različite vrste slušatelja. Prema Isusovom tumačenju, svi slušaju Riječ. To jest, sjeme je posijano na svim vrstama tla. Ali se različito prihvaća. Utabano tlo na putu je tvrdo i ptice pozoblju zrnje. Isus to povezuje sa Sotoninim zaklanjanjem istine. Kamenito tlo je plitko. Isus ga povezuje s ljudima čije je posvećenje površno. Oni nisu izračunali cijenu učeništva. Tlo zaraslo u trnje i korov guši sjeme posijano na njemu. Isus objašnjava da to označava životne brige i težnju za bogatstvom, koje guše Riječ. A dobra zemlja označava ljude koji slušaju Riječ i primaju je, tako da ona u njima sazrijeva i donosi obilan rod.

Najduža objašnjenja odnose se na kamenito i trnovito tlo. Opisujući slušatelje označene kamenitim tlom, Isus ukazuje na neke uzajamno suprotstavljene elemente — oni s radošću primaju Riječ, ali je njihovo učeništvo kratkotrajno. Kad nastupi progonstvo, oni otpadaju. S druge strane, slušatelji opisani tlom zaraslim u korov potpuna su suprotnost. Oni ne otpadaju zbog loših, već upravo zbog dobrih vremena — usredotočuju se na stvari ovoga svijeta umjesto na Božje kraljevstvo. Njihove brige i probici usmjereni su na ono što im nudi ovaj svijet.

`Razmislite o svojem životu. Pokazuje li on da neke karakteristike utabanog puta, kamenitog ili trnovitog tla odražavaju vaše iskustvo? To se može dogoditi mnogo neprimjetnije nego što mislite. Koje odluke možete donijeti da biste se promijenili?`
