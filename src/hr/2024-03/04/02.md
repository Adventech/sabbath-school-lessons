---
title:  USPOREDBA O SIJAČU
date:   21/07/2024
---

`Pročitajte Marko 4,1-9. Kako izgledaju te različite vrste tla, i što se događa sa sjemenom kad na njih padne?`

Kada čitaju Isusove usporedbe u evanđeljima, ljudi često brzo prelaze na objašnjenje koje On daje. Uostalom, zar smisao tih usporedbi i nije u tome da nas pouče nekoj duhovnoj istini važnoj za kršćanski život? Da, ali osim kratkih komentara poput “Kraljevstvo je Božje kao…”. ili “Tko ima uši, neka čuje!”. Isus katkada ne daje drugo objašnjenje usporedbe.

Zato je dobro zastati i jednostavno analizirati samu usporedbu, kako bismo shvatili na što nas različita obilježja njezinog sadržaja upućuju. Kada tako pristupimo usporedbi o sijaču, javljaju se različite misli. Sjeme je isto u svakom slučaju, ali pada na četiri različite vrste tla. Dakle, vrsta tla uvelike utječe na ono što će se dogoditi sa sjemenom. Umjesto jedne cjelovite priče, ta usporedba zapravo sadrži četiri pojedinačne zaokružene usporedbe. A vrijeme potrebno da se svaka od njih iznese produžava se sa svakom sljedećom usporedbom.

Sjeme koje padne kraj puta, ptice odmah pozoblju. “Dok je sijao, neko zrno pade kraj puta, i dođoše ptice i pozobaše ga.” (Marko 4,4)

Sjeme koje padne na kamenito tlo može se održati nekoliko dana ili tjedana prije nego što propadne; može ga, na primjer, spržiti sunce.

Sjeme koje padne u trnje može se održati još duže prije nego što dostigne svoj neslavni kraj i bude ugušeno trnjem.

Ali zrna koja padnu na dobru zemlju traju najduže od svih, vjerojatno čitavu vegetacijsku sezonu, što je uobičajeno u procesu sazrijevanja usjeva.

Tri usporedbe govore o neuspjehu, a samo posljednja govori o uspjehu — dobrom, izobilnom prinosu zrna. Dužina samih usporedbi, sve duže vrijeme koje svaka od njih obuhvaća, kao i činjenica da samo jedna od njih govori o uspjehu — sve nam to ukazuje na rizik od neuspjeha, ali i na obilan rod u slučaju uspjeha.

Ova usporedba kao da nam skreće pozornost na cijenu učeništva i rizike povezane s njim, ali i na bogatu nagradu koja očekuje Isusove sljedbenike.

`Koje još duhovne pouke možemo naći u prirodi?`
