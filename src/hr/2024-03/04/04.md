---
title:  SMISAO USPOREDBI
date:   23/07/2024
---

`Pročitajte Marko 4,10-12. Zašto je Isus poučavao u usporedbama?`

Površnim čitanjem ovih redaka stječe se dojam da je Isus poučavao u usporedbama da bi one koji su izvan Njegovog najužeg kruga držao u mraku. Međutim, takvo gledište ne poklapa se s Isusovim postupcima opisanim na drugim mjestima u Evanđelju po Marku. U Marku 3,5.6 Isus žali zbog okorjelih srca vjerskih vođa. U Marku 3,22-30 On ozbiljno uzima u obzir argumente učitelja Zakona i potanko im objašnjava u čemu griješe. U Marku 12,1-12 vjerski vođe shvaćaju da se usporedba o vinogradarima odnosi na njih. To je zapravo upozorenje kamo ih njihova urota protiv Njega vodi i kakve će strašne posljedice uslijediti. A da nije mario za njih, On ih ne bi ni upozoravao. Prema tomu, Isusove riječi zabilježene u 4. poglavlju treba pomnije razmotriti da bismo shvatili o čemu se zapravo radi. Isus tu parafrazira retke iz Izaije 6,9.10.

`Pročitajte Izaija 6,1-13. Što se dogodilo proroku Izaiji i koju je poruku trebao prenijeti Izraelu?`

Izaija dobiva viđenje Boga u Njegovom hramu i preplavljen je osjećajem Božje slave i vlastite nečistoće. Ali Bog ga čisti i šalje u narod sa zapanjujućom porukom. Kao i kod Marka, stječe se dojam da ona odstupa od ostatka Knjige proroka Izaije, u kojoj ima mnogo utješnih poruka za Božji narod.

Poruka u Izaiji 6 trebala je uozbiljiti, probuditi i navesti narod da se odvrati od svojih zlih putova. U Evanđelju po Marku ključ za razumijevanje Isusovih riječi nalazimo u Marku 3,35. Da bi razumio Isusove riječi i nauk, čovjek mora vršiti Božju volju (Marko 3,35). Tako on može postati član Isusove obitelji. Međutim, oni koji su već zaključili da je Isus opsjednut zlim duhom, neće Ga slušati.

Isus ne citira riječi iz Izaije 6 da bi rekao kako Bog drži ljude izvan nekog svojeg uskog kruga, već da ih njihove vlastite, unaprijed stvorene zamisli i tvrdoća srca sprečavaju da prihvate spasonosnu istinu.

Ta istina sveobuhvatni je okvir usporedbe o sijaču. Svatko sam odlučuje koja će vrsta tla biti. Svatko za sebe odlučuje hoće li se predati Isusu ili ne. Na kraju krajeva, izbor je na svakome od nas.
