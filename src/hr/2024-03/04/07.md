---
title:  ZA DALJNJE PROUČAVANJE
date:   26/07/2024
---

U knjizi Ellen G. White Isusove usporedbe pročitajte poglavlje pod naslovom “Iziđe sijač da sije”. str. 15—34 (u izvorniku 33—61).
“Istinska svetost je potpuna predanost u služenju Bogu. To je uvjet za istinsko kršćansko življenje. Krist zahtijeva neograničeno posvećenje, osobnu službu. On traži srce, um, dušu, snagu. Sebičnost se ne smije gajiti. Onaj tko živi sebi, nije kršćanin.

Ljubav mora biti načelo djelovanja. Ljubav je temeljno načelo Božje vladavine na Nebu i na Zemlji, i mora postati temelj kršćanskog karaktera. Jedino to kršćanina može učiniti i održati nepokolebljivim. Jedino to ga može osposobiti da se odupre nevoljama i kušnjama.

Ljubav će se pokazati žrtvovanjem. Plan otkupljenja bio je utemeljen na žrtvi — na žrtvi tako širokoj, dubokoj i visokoj da je postala nemjerljiva. Krist je sve dao za nas i oni koji Ga prihvaćaju bit će spremni da za svojeg Otkupitelja sve žrtvuju. Prije svega ostaloga oni će na umu imati Njegovu slavu i čast.” (Ellen G. White, Isusove usporedbe, str. 24,25; u izvorniku 48,49)

**Pitanja za razgovor**

`1.	“Ljubav mora biti načelo djelovanja. Ljubav je temeljno načelo Božje vladavine na Nebu i na Zemlji.” Kako nam križ otkriva tu zadivljujuću istinu? Kako mi u svojem životu možemo pokazati takvu ljubav? Zašto je moramo pokazati?`

`2.	Kako biste odgovorili nekomu tko tvrdi da je Isus govorio u usporedbama kako bi držao u mraku sve one koji nisu bili dio Njegovog najužeg kruga? Zašto bi Isus, koji je umro za svako ljudsko biće (vidi 1. Ivanova 2,2), namjerno držao u mraku ljude radi čijeg je spasenja umro na križu?`

`3.	Svjetiljka stoji na svijećnjaku, a ne ispod stola (Marko 4,21). Primijenite ovo načelo na djelovanje vaše crkve u društvenoj zajednici. Kako možete uzdići svjetiljku još više?`

`4.	Razmislite o usporedbi o rastu sjemena (Marko 4,26-29). Kako ljudi pomažu sjemenu Evanđelja da raste, a koju ulogu u tome ima Bog? Premda i mi imamo određenu ulogu u svemu tome, zašto ipak moramo biti u potpunosti oslonjeni na Boga? Je li upravo ta potpuna ovisnost o Bogu ono što mi trebamo poduzeti da bismo rasli?`
