---
title:  USPOREDBE O RASTU SJEMENA
date:   25/07/2024
---

`Pročitajte Marko 4,26-29. Koji je glavni naglasak ove usporedbe?`

Veći dio Markovog evanđelja ima svoje paralele u Matejevom ili Lukinom evanđelju, ili u oba. Međutim, to nije slučaj s ovom usporedbom. Ona se nalazi samo u Evanđelju po Marku. Naglasak te kratke usporedbe je na procesu rasta. Isus nagovještava da je to način na koji funkcionira Božje kraljevstvo. Ljudi igraju određenu ulogu u tome, ali pravi rast Božje je djelo. I to nije beskrajan proces. Usporedba naglo završava sazrijevanjem sjemena. Upravo tako, Kristovim drugim dolaskom naglo će se okončati povijest našega svijeta.

`Pročitajte Marko 4,30-32. Što se posebno naglašava u usporedbi o gorušičnom zrnu?`

Ova usporedba naglašava kako nešto sasvim sitno može izrasti u nešto iznimno i veliko. Gorušično zrno obično ima 1 do 2 milimetra u promjeru. Biljka koja je ovdje opisana vjerojatno je crna gorušica (Brassica nigra) sa sićušnim sjemenkama (u jednom gramu ima preko 700 zrna). Premda to nije najsitnije sjeme na svijetu, ipak je prilično sitno, pogotovo kad se usporedi s biljkom koju proizvodi i koja može narasti do tri metra u visinu. Isus primjećuje da i ptice grade gnijezda na stablu gorušice. To posljednje zapažanje upućuje na Psalam 104,12, kao i na Daniela 4,10-12. Psalam 104 govori o Božjoj sili koja se pokazala prigodom stvaranja svijeta, a Daniel 4 prikazuje Nabukodonozora kao veliko stablo pod kojim cijeli svijet nalazi hranu i zaklon.

Isusove riječi znače da će Božje kraljevstvo, koje je počelo kao nešto vrlo sitno, postati veliko i vrlo dojmljivo. Ljudi u Isusovo vrijeme možda su gledali s visine na tog prašnjavog putujućeg propovjednika iz Galileje s Njegovim učenicima, ali vrijeme je pokazalo da se Njegovo kraljevstvo milosti proširilo po cijelom svijetu.

`“Ova Radosna vijest o Kraljevstvu propovijedat će se po svemu svijetu, svim narodima za svjedočanstvo, i tada će doći svršetak.” (Matej 24,14) Sjetite se kako je “crkva” izgledala u trenutku kad je Isus iznio ovo proročanstvo. Zašto je to proročanstvo tako izvanredno i tako poticajno za našu vjeru?`
