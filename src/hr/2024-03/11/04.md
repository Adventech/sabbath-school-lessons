---
title:  GETSEMANI
date:   10/09/2024
---

`Pročitajte Marko 14,32-42. Za što se Isus molio u Getsemaniju i kako Mu je na tu molitvu odgovoreno?`

Napuštajući uže područje Jeruzalema gdje su blagovali Pashu, Isus i Njegovi učenici prelaze preko kidronske doline i dolaze u vrt na obroncima Maslinske gore. Naziv Getsemani znači “tijesak za ulje”. što pokazuje da se negdje u blizini nalazio tijesak za cijeđenje maslinovog ulja. Točna lokacija tog vrta je nepoznata zato što su Rimljani posjekli sva stabla na Maslinskoj gori tijekom opsade 70. godine.

Pošto je ušao u vrt, Isus tu ostavlja većinu svojih učenika i dalje produžava samo s Petrom, Jakovom i Ivanom. Ali onda ostavlja i njih trojicu i dalje nastavlja sam. To prostorno udaljavanje pokazuje da Isus postaje sve usamljeniji dok se suočava sa svojom predstojećom mukom.

Isus se moli da čaša stradanja bude uklonjena, ali samo ako je to Božja volja (Marko 14,36). On se koristi aramejskim izrazom Abba, koji Marko prevodi s “Oče”. Taj izraz ne znači “tata”. kao što neki misle. Riječ od milja kojom su se djeca obraćala svojim očevima bila je abi (Raymond E. Brown, The Death of the Messiah, Anchor Bible Reference Library, New York: Doubleday, 1994., sv. 1, str. 172,173). Međutim, upotreba izraza “Abba, Oče!” doista ukazuje na blisku obiteljsku povezanost koju ne treba podcjenjivati.

Isus se moli za uklanjanje čaše patnji. Ipak, On se pokorava Božjoj volji (usporedite to s Gospodnjom molitvom u Mateju 6,10). U nastavku izvještaja o stradanju postaje jasno da je Božji odgovor na Isusovu molitvu niječan. On neće ukloniti tu čašu patnji jer je upravo zahvaljujući tom događaju svijetu ponuđeno spasenje.

Kad se suočavamo s teškoćama, ohrabrujuće je imati prijatelje koji su uz nas. U Filipljanima 4,13, Pavao kaže kako sve može u Onome koji ga krijepi. Međutim, mnogi gube iz vida sljedeći redak, Filipljanima 4,14, koji počinje veznikom “ali”. On glasi: “Ali je lijepo bilo od vas što ste sudjelovali u mojoj nevolji.” Za tim je Isus žudio u Getsemaniju. Triput je došao tražiti utjehu od svojih učenika. I triput ih je zatekao kako spavaju. Na kraju ih budi da pođu s Njim ususret sudu. On je spreman, ali oni nisu.
