---
title:  Uhvaćen i izveden pred sud
date:   07/09/2024
---

### Biblijski tekstovi:
Marko 14; Ivan 12,4-6; Rimljanima 8,28; Izlazak 24,8; Jeremija 31,31-34; Zaharija 13,7.

> <p></p>
>“Govorio je: ‘Abba, Oče! Sve je tebi moguće. Otkloni ovaj kalež od mene! Ali ne kako ja hoću, nego kako ti hoćeš!’” (Marko 14,36)

Ulomak od 14. do 16. poglavlja Evanđelja po Marku poznat je kao izvještaj o Kristovom stradanju i opisuje Isusove patnje, smrt i uskrsnuće. Kao što smo zapazili u devetoj pouci, posljednjih šest poglavlja Evanđelja po Marku obuhvaća vremenski raspon od otprilike jednog tjedna. Većina događaja opisanih u Marku 14—16 odigrali su se u četvrtak i petak. Isusova smrt nastupila je u petak, a uskrsnuo je u nedjelju.

Pouka za ovaj tjedan obrađuje 14. poglavlje Markovog evanđelja koje počinje petim sendvič-događajem, u kojem se isprepliću dva suprotna postupka prema Isusu. Nakon toga slijedi Posljednja večera, a zatim Njegova duševna borba u Getsemaniju. Tamo je uhićen i izveden pred vođe gdje Mu je suđeno. Prizor suđenja povezan je s Petrovim nijekanjem Isusa, što je šesti i posljednji sendvič-događaj u Evanđelju po Marku. I ovdje se odvijaju dvije suprotne radnje, ali u ironičnom zaokretu, i obje potvrđuju istu istinu.

Tijekom cijelog izvještaja usporedo se odvijaju dva suprotna zapleta. U svojem žustrom stilu Marko izlaže pred čitateljem te sukobljene zaplete, otkrivajući Isusov trijumf.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 55—61.**
