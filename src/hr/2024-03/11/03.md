---
title:  POSLJEDNJA VEČERA
date:   09/09/2024
---

`Pročitajte Marko 14,22-31; Izlazak 24,8. Kakvo značenje za kršćansku vjeru ima ovaj događaj?`

U Marku 14,12 napominje se da je to bio prvi dan beskvasnih kruhova, kada se žrtvovalo pashalno janje. Dakle, taj obrok bio je priređen u četvrtak uvečer.

Na Posljednjoj večeri Isus uspostavlja novu službu za uspomenu. To je prelazak s hebrejske pashalne svečanosti i izravno je povezano s izlaskom Izraelaca iz Egipta i sklapanjem Saveza na Sinaju. Da bi zapečatio taj Savez, kao što se navodi u Izlasku 24,8, Mojsije je poškropio narod krvlju žrtava rekavši: “Ovo je krv Saveza koji je Jahve s vama uspostavio na temelju svih ovih riječi.”

Uočljivo je da na Gospodnjoj večeri, koju je Isus tom prigodom uspostavio, nije korišteno ništa od pashalnog janjeta koje je posluženo za obrok. To je zato što je Isus Janje Božje (usporedi Ivan 1,29). Kruh koji se jede na Gospodnjoj večeri prikazuje Njegovo tijelo. Novi Savez (usporedi Jeremija 31,31-34) zapečaćen je Isusovom krvlju, i to je prikazano čašom. On kaže: “Ovo je krv moja, krv Saveza, koja se prolijeva za sve.” (Marko 14,24)

A onda, usred svega toga, Isus pretkazuje da će Ga svi Njegovi učenici napustiti. On citira Zahariju 13,7, gdje se govori o tome kako će mač udariti pastira i ovce će se razbježati. Isus je taj pastir, a Njegovi učenici ovce. To je oštra i uznemirujuća poruka. Ali Isus dodaje i riječ nade ponavljajući proročanstvo o svojem uskrsnuću. A dodaje i da će On otići pred učenicima u Galileju. Na to će se proročanstvo osvrnuti mladić kod Isusovog groba u Marku 16,7, i zato ono ovdje ima posebnu težinu.

Međutim, učenicima je sve to teško prihvatiti, a posebno Petru koji tvrdi da Ga on neće napustiti ako i svi drugi to učine. Isus ipak nastavlja u tom ozbiljnom tonu i proriče da će Ga se Petar triput odreći prije nego što pijetao dvaput zapjeva. To proročanstvo odigrat će ključnu ulogu u Isusovom suđenju i Petrovom odricanju.

`Što ste naučili iz neke situacije kada ste obećali Bogu da ćete nešto učiniti, ili da nećete učiniti, a na kraju ste ipak učinili ono što ste rekli da nećete, ili niste učinili ono što ste rekli da hoćete?`
