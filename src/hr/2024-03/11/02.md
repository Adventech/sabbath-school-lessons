---
title:  NEZABORAVAN ČIN
date:   08/09/2024
---

`Pročitajte Marko 14,1-11. Koja se dva događaja isprepliću i kako se oni uzajamno nadovezuju?`

U Marku 14,1 napominje se da je bilo još dva dana do Pashe. To znači da se taj susret odigrao ili u utorak uvečer ili u srijedu tog tjedna. Vjerski vođe imali su plan i čekali pogodan trenutak. Trebala im je još samo prilika da ostvare svoj cilj. A ona se pojavila s neočekivane strane.

Ovaj odlomak peti je sendvič-događaj u Markovom evanđelju (vidi Pouku 3). Urota protiv Isusa povezana je s događajem o ženi koja pomazuje Isusovu glavu skupocjenom pomasti. Dva suprotna karaktera čine suprotna djela, stvarajući ironičan kontrast.

Marko ne otkriva tko je žena koja se ovdje spominje. Njezin predivni dar Isusu u suprotnosti je s podlošću koju Juda pokazuje izdajući svojega Gospodina. Ona ostaje neimenovana, a on se predstavlja kao jedan od Dvanaestorice. Vrijednost njezinog dara točno se navodi, dok je njegova nagrada tek obećani novac.

Ne spominje se nikakav konkretan razlog zašto ona to čini, ali u trenutku kad žena izlijeva pomast na Isusa, ostali gosti na večeri zgražaju se zbog njezinog čina koji smatraju velikim rasipanjem skoro cijele godišnje plaće. Isus, međutim, ustaje u njezinu obranu i kaže da će to što je ona učinila biti uključeno u objavljivanje Evanđelja širom svijeta kao sjećanje na nju. To je nešto nezaboravno. I doista, sva četiri Evanđelja iznose taj događaj na ovaj ili onaj način, vjerojatno zbog Isusovih riječi koje čuvaju uspomenu na njezino djelo.

Judina izdaja također je nezaboravna. Marko nagovještava da je njegov motiv bila pohlepa. U Evanđelju po Ivanu to se i otvoreno kaže (Ivan 12,4-6).

Marko se poigrava riječju “dobro”. kako bi ilustrirao da su u tim događajima u igri dva različita motiva ili zapleta. Isus u Marku 14,6 proglašava ženin postupak “dobrim” (Šarić, Jeruzalemska Biblija). On kaže da uvijek možete činiti “dobro” siromašnima (Marko 14,7), a u Marku 14,9, proglašava taj njezin čin sastavnim dijelom Radosne vijesti. Nasuprot tomu, u Marku 14,11, Juda traži “zgodu”. odnosno “dobru priliku” da izda Isusa. Ova igra riječi pokazuje da će ljudska urota za uništenje Mesije zapravo postati dio Radosne vijesti jer dovodi do ostvarenja Božje volje da svojeg Sina preda za spasenje čovječanstva.

`Kako nam Rimljanima 8,28 pomaže objasniti što se tu dogodilo?`
