---
title:  ZA DALJNJE PROUČAVANJE
date:   13/09/2024
---

U knjizi Ellen G. White Isusov život pročitajte poglavlja pod naslovom “Pred Anom i Kaifom” i “Juda”. str. 577—597 (u izvorniku 698—722).
“Dok su ponižavajuće zakletve još bile na Petrovim usnama i kreštavi pjev pijetla još uvijek odjekivao u njegovim ušima, Spasitelj se okrenuo od namrštenih sudaca i pogledao pravo u svojeg jadnog učenika. Istodobno je Petar usmjerio svoj pogled prema svom Učitelju. Na tom blagom licu čitao je duboko sažaljenje i bol, ali na njemu nije bilo nikakve ljutitosti.

Izgled tog jadnog napaćenog lica, tih drhtavih usana, taj pogled pun sažaljenja i praštanja probo je njegovo srce kao strijela. Savjest se probudila. Pamćenje je živnulo. Petar se sjetio kako je samo prije nekoliko sati obećao da će sa svojim Gospodinom poći u zatvor i u smrt. Sjetio se svoje žalosti kad mu je u gornjoj sobi Spasitelj rekao da će Ga se odreći tri puta te iste noći. Petar je upravo izjavljivao da ne poznaje Isusa, ali je sada, duboko ožalošćen, shvatio koliko ga je njegov Gospodin dobro poznavao i kako je pravilno čitao njegovo srce, čiju prijevarnost ni sâm nije poznavao.” (Ellen G. White, Isusov život, str. 588; u izvorniku 712,713)


**Pitanja za razgovor**

`1.	U kojem smislu, i samo čitanjem onoga što je Isus prorekao u Marku 14,9, vidimo kako se još jedno od Njegovih proročanstava — malo vjerojatno proročanstvo s obzirom na okolnosti u kojima je izgovoreno — ispunjava?`

`2.	Usporedite Judu i Petra. U čemu su slični, a po čemu se razlikuju u svojem ponašanju tijekom tjedna uoči raspeća?`

`3.	Razgovarajte o značenju Gospodnje večere. Kako joj možemo dati dublje značenje u našoj mjesnoj crkvi i uključiti više članova u njezino obilježavanje?`

`4.	Razgovarajte o činjenici da je Bog rekao “ne” na Isusovu molitvu u Getsemaniju. Što to znači za nas kad nam Bog kaže “ne”?`

`5.	Premda je Petar uvelike iznevjerio Isusa svojim odricanjem, On ga nije odbacio. Koju nadu možemo crpiti iz te činjenice?`
