---
title:  OSTAVLJEN OD SVIH
date:   11/09/2024
---

`Pročitajte Marko 14,43-52. Što je u ovom događaju ključno za plan spasenja?`

Žalosno je da je jedan od najbližih suradnika izdao Isusa Njegovim neprijateljima. Evanđelja ne zalaze u detalje kad je riječ o Judinoj motivaciji. Ali Ellen G. White piše: “Juda je po naravi volio novac; ali nije oduvijek bio tako poročan da učini takvo djelo kao što je ovo. Gajio je zli duh škrtosti, sve dok on nije postao vladajuća pobuda u njegovom životu. Ljubav prema bogatstvu kojemu je ropski služio, nadvladala je njegovu ljubav prema Kristu. Postajući rob jednom poroku, predao se Sotoni da ga potpuno uvuče u grijeh.” (Isusov život, str. 591; u izvorniku 716)

Izdaja je sama po sebi nešto što svi osuđuju, čak i oni koji koriste izdajice (usporedite Matej 27,3-7). Ali Judino djelo je posebno podlo jer on nastoji sakriti svoju izdaju pod krinkom prijateljstva. On daje svjetini uputu da trebaju uhititi čovjeka kojega on poljubi. Izgleda da je Juda time pokušao sakriti svoju pokvarenost od Isusa i ostalih učenika.

Pošto svjetina uhiti Isusa, nastaje opći kaos. Netko izvlači mač (u Ivanu 18,10.11 tvrdi se da je to bio Petar) i odsijeca uho sluzi velikog svećenika. Isus prekorava mnoštvo što u tajnosti rade ono što su Mu se plašili učiniti javno dok je poučavao u hramu. Ipak, Isus završava napomenom da se ispunjava Sveto pismo. To je još jedan pokazatelj dvostrukog zapleta koji se provlači kroz izvještaj o stradanju — da se Božja volja ostvaruje čak i kad čovjek po svojoj volji radi na uništenju Mesije.

Svi učenici bježe, uključujući i Petra, koji se ipak kasnije ponovno pojavljuje, slijedi Isusa iz daljine i na kraju upada u nevolju. Međutim, u Marku 14,51.52 spominje se neki mladić koji je išao za Isusom, što se nalazi samo ovdje i nigdje drugdje u kanonskim evanđeljima. Neki smatraju da je to bio sam Marko, ali to je nemoguće dokazati. Posebno je zanimljivo što on bježi gol. Taj mladić, umjesto da ostavi sve da bi “slijedio” Isusa, ostavlja sve da bi “pobjegao” od Njega.

`Razmislite o zastrašujućoj pomisli da je to što je bio rob samo jednog poroka, navelo Judu da učini to što je učinio. Što nam to govori o mržnji koju bismo trebali osjećati prema grijehu i o pobjedi grijeha Božjom milošću?`
