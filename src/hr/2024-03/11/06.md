---
title:  TKO SI TI?
date:   12/09/2024
---

`Pročitajte Marko 14,60-72. Usporedite Isusovo reagiranje na događaje s Petrovim. Koje pouke možemo izvući iz tih razlika?`

U Marku 14,53-59 opisuje se Isusovo izvođenje pred Veliko vijeće i prvi dio suđenja. To je slika i prilika mržnje. Vođe uporno pokušavaju dobiti potvrdu za svoje optužbe protiv Isusa. Pisac evanđelja primjećuje da su svjedočenja lažna i da svjedoci nikako ne mogu uskladiti svoje svjedočenje.

Konačno, ustaje veliki svećenik i obraća se izravno Isusu. Isus u prvom trenutku ne odgovara. Ali onda Ga veliki svećenik zaklinje Bogom (vidi Matej 26,63) i postavlja Mu izravno pitanje je li On Mesija. Isus iskreno i otvoreno priznaje da jest, a onda se poziva na Daniela 7,13.14, gdje se govori o Sinu Čovječjem koji sjedi Bogu s desne strane i dolazi na nebeskim oblacima. To je previše za velikog svećenika, koji dere svoju odjeću i poziva da se Isusa osudi, što Vijeće istog trenutka čini. Tada vođe počinju sramotiti Isusa, pljuju Ga, pokrivaju Mu lice, tuku Ga i pozivaju Ga da prorokuje.

Dok je Isus unutra, dok Mu se sudi i dok On vjerno svjedoči o sebi, Petar je vani i lažno se predstavlja. To je šesti i posljednji sendvič-događaj u Evanđelju po Marku, i tu je ironija posebno izražena. Vidimo dva paralelna karaktera, Isusa i Petra, kako čine suprotna djela. Isus iznosi istinito svjedočanstvo, a Petar lažno. Triput netko prilazi Petru, sluga ili netko od promatrača, i on svaki put niječe povezanost s Isusom, i to uz psovke i kletve.

Upravo u tom trenutku pijetao se oglašava po drugi put i Petar se iznenada prisjeća Isusovog proročanstva da će se on te iste noći triput odreći svojega Gospodina. To ga slama i on zaplače. U tome vidimo upadljivu ironiju — na kraju suđenja Isusu povezuju oči, udaraju Ga i naređuju Mu da “prorokuje”! Željeli su Mu se narugati jer nije mogao vidjeti tko Ga je udario. Međutim, dok oni to čine, Petar se u dvorištu ispod njih odriče Isusa ispunjavajući jedno od Isusovih proročanstava. I tako Petar, odričući se Isusa, dokazuje da je Isus Mesija.

`Koje biste riječi nade uputili nekomu tko ne uspijeva slijediti Isusa unatoč tomu što želi? Tko od nas nije ponekad doživio neuspjeh u pokušaju da slijedi ono što zna da Isus želi?`
