---
title:  MOŽETE LI ČUVATI TAJNU?
date:   11/07/2024
---

`Pročitajte Marko 1,40-45. Što nam se ovdje govori o Isusu i Njegovom odnosu prema ljudima na rubu društva?`

Guba opisana u ovom odlomku, kao i u cijelom Starom zavjetu, ne odnosi se samo na ono što je danas poznato kao Hansenova bolest (guba u pravom smislu riječi). Taj biblijski izraz bilo bi bolje prevesti kao “strašna kožna bolest”. i mogao se odnositi i na druge kožne bolesti. Hansenova bolest je na stari Bliski istok dospjela oko trećeg stoljeća pr. Kr. (vidi: David P. Wright and Richard N. Jones, “Leprosy”. The Anchor Bible Dictionary, sv. 4, New York: Doubleday, 1992., str. 277—282). Prema tomu, gubavac o kojem je riječ u ovom odlomku doista je mogao imati Hansenovu bolest, premda ne znamo zasigurno od čega je patio, već samo da je to bilo nešto loše.

Međutim, ovaj gubavac je položio svoju vjeru u Isusa i Njegovu moć da ga očisti. Prema Levitskom zakoniku 13, on je bio obredno nečist i morao je izbjegavati kontakte s drugima (vidi Levitski zakonik 13,45.46).

Isus se sa svoje strane sažalio na tog čovjeka i dotaknuo ga se. “Isus se sažali, pruži ruku, dotače ga se i reče mu: ‘Hoću! Očisti se!’” (Marko 1,41) Zbog tog postupka Isus je trebao biti nečist do večeri, kada bi se od Njega očekivalo da se okupa kako bi ponovno bio obredno čist (usporedi Levitski zakonik 13-15). Ali Marko jasno tvrdi da je Isusov dodir očistio tog bolesnog čovjeka od njegove gube. Prema tomu, Isus nije postao nečist kada ga je dodirnuo.

Isus zatim šalje tog čovjeka k svećeniku s uputom da prinese žrtvu koju je Mojsije propisao za takve slučajeve u Levitskom zakoniku 14. U cijelom Evanđelju po Marku Isus se postavlja kao branitelj i zagovornik Mojsijevog nauka (vidi Marko 7,10; 10,3.4; 12,26.29-31). Takav stav je u oštroj suprotnosti sa stavom vjerskih vođa, koji u 7., 10. i 12. poglavlju Evanđelja po Marku izvrću izvorni smisao Mojsijevog nauka. Ti detalji objašnjavaju Isusovu zapovijed u Marku 1,44, kojom pokušava ušutkati ovog čovjeka. Glas o tome da ga je Isus izliječio, mogao je izazvati preuranjenu odluku svećenika koji su gajili predrasude prema Isusu.

Međutim, očišćeni gubavac to očito nije razumio te je, ne poslušavši Isusovu zapovijed, raširio vijest nadaleko i naširoko, zbog čega Isus nije mogao otvoreno ulaziti u gradove kako bi vršio svoju službu.

`Zašto moramo paziti da ne činimo ništa što bi moglo ometati širenje Evanđelja, koliko god naše namjere bile dobre?`
