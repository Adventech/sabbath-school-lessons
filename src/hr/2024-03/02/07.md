---
title:  ZA DALJNJE PROUČAVANJE
date:   12/07/2024
---

U knjizi Ellen G. White Isusov život pročitajte poglavlja pod naslovom “U Kafarnaumu” i “Ako hoćeš, možeš me ozdraviti”. str. 192—205 (u izvorniku 252—266). Isus poziva učenike i oni se odazivaju. On je svet nasuprot nečistim duhovima pod vlašću Sotone. Između dobra i zla odigrava se velika bitka, pri čemu Isus pokazuje da ima veću moć od zloduha. Isus je suosjećajan prema bolesnima i pomaže im, dodirujući čak i one koje nitko drugi vjerojatno ne bi.

“U sinagogi Isus je govorio o kraljevstvu što ga je došao zasnovati i o svojoj zadaći da oslobodi Sotonine sužnje. Iznenada je bio prekinut krikom užasa. Jedan je umobolnik istrčao između ljudi uzviknuvši: ‘Ha, što hoćeš od nas, Isuse Nazarećanine? Jesi li došao da nas upropastiš? Znam tko si: Svetac Božji.’ Nastala je opća zbrka i uzbuna. Narod je odvratio pozornost od Krista ne prateći Njegove riječi. To je bio Sotonin cilj zbog kojeg je doveo svoju žrtvu u sinagogu. Međutim, Isus je ukorio demona rekavši: ‘Umukni i iziđi iz njega! Zli duh obori ga pred svima te iziđe iz njega, a ništa mu ne naudi.’ … Onaj koji je pobijedio Sotonu u pustinji kušnje ponovno se našao licem u lice sa svojim neprijateljem. Zli duh pokazao je svu silu da bi zadržao vlast nad svojom žrtvom. Izgubiti tlo značilo bi prepustiti Isusu pobjedu. … Međutim, Spasitelj je progovorio s vlašću i oslobodio zarobljenika.” (Ellen G. White, Isusov život str. 195,196; u izvorniku 255,256)


U međuvremenu, naš Gospodin je marljivo vršio svoju službu putujući iz mjesta u mjesto i skoro neprestano bio u kontaktu s mnogim ljudima. Kako je On uspijevao sačuvati smiren i postojan pristup službi i ljudima? To je nesumnjivo mogao zahvaliti svojem svakidašnjem iskustvu molitve. Razmislite o tome što bi za vas bilo najizvodljivije kad je riječ o vremenu za molitvu i proučavanje Svetog pisma. Nađite ono što vam odgovara i odvojite to vrijeme da biste razvili smiren duh, vođen Božjim Duhom i Njegovom Riječju.


**Pitanja za razgovor**

`1.	Razgovarajte u razredu o molitvi i o tome zašto je ona toliko važna u kršćanskom životu. Koje nedoumice ljudi imaju u vezi sa svrhom i djelotvornošću molitve?`

`2.	Razgovarajte u razredu o slučajevima kada bi bilo najbolje ne govoriti previše o našoj vjeri. Kada je razumno tako postupiti, a opet, kako da pritom ne kompromitiramo svoje svjedočenje?`

`3.	Tko su “gubavci” u vašoj kulturi? Kako bi vaša crkva mogla pristupiti tim pojedincima i “dotaknuti” ih da bi im navijestila Evanđelje?`
