---
title:  NEZABORAVNO BOGOSLUŽJE
date:   08/07/2024
---

`Pročitajte Marko 1,21-28. Koji se nezaboravan događaj odigrao u sinagogi u Kafarnaumu, i koje duhovne istine možemo naučiti iz tog izvještaja?`

Većina kršćana imala je nezaboravne trenutke u svojem kršćanskom hodu: odluka da slijede Krista, dan svojeg krštenja, neka snažna propovijed tijekom koje su duboko osjetili Božju prisutnost. Neki od tih trenutaka nisu samo nezaboravni, već imaju i moć da nam promijene život. Takvo je za neke ljude moglo biti i ovo iskustvo u Kafarnaumu u subotu, opisano u Marku 1. “Svi su bili zadivljeni njegovim učenjem jer ih je poučavao kao onaj koji ima vlast, a ne kao učitelji Zakona.” (Marko 1,22 — Suvremeni hrvatski prijevod) Dok je Isus poučavao, neki opsjednuti čovjek, nesumnjivo pod utjecajem sile Njegovih riječi, povikao je: “Što hoćeš od nas, Isuse Nazarećanine? Jesi li došao da nas uništiš? Znam tko si: Svetac Božji!” (Marko 1,24) Isus je istjerao zloduha iz njega. Razmislite o značenju riječi koje je zloduh izgovorio.

Prvo, zloduh naziva Isusa “Svecem Božjim”. On priznaje da je Isus sveti Božji izaslanik, nasuprot nečistoj, nesvetoj sotonskoj vojsci. U kontekstu bogoslužja moglo bi se očekivati da ćemo vidjeti samo ono što je sveto, a ne nešto nesveto i nečisto. Stoga u ovom događaju zapažamo oštru suprotnost između snaga dobra i snaga zla. Tu možemo vidjeti stvarnost velike borbe. Ljudi još uvijek nisu znali tko je Isus, ali zloduh je to nesumnjivo znao i javno priznao.

Zatim, razumljivo je zašto je zapovjedio zloduhu da iziđe iz čovjeka, ali čemu zapovijed: “Umukni”? Počevši od ovog mjesta, u Evanđelju po Marku javlja se zanimljiv motiv — Isusov poziv na šutnju o tome tko je On. Proučavatelji to nazivaju “mesijanskom tajnom”.

Taj Isusov poziv na šutnju logičan je s obzirom na političke prizvuke mesijanskih očekivanja u Njegovo vrijeme. Bilo je rizično biti mesija. Ipak, ti pozivi na šutnju bili su pomiješani s nepogrešivim otkrivenjima o Isusovom identitetu. Ali s vremenom je postalo sasvim jasno da se Isusov identitet ne može sakriti, i istina o tome postala je središte evanđeoske poruke. Ljudi su trebali ne samo saznati tko je Isus, već i odlučiti kako će reagirati na Njegov dolazak i shvatiti kakvo to značenje ima za njih.

`Dok svjedočimo drugima, u kojim im situacijama ne bi bilo mudro izložiti baš sve što mi vjerujemo u okviru “sadašnje istine”?`
