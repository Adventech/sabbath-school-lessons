---
title:  NASTAVAK BOGOSLUŽJA
date:   09/07/2024
---

`Pročitajte Marko 1,29-34. Kako je Isus pomogao Petrovoj obitelji i koje duhovne pouke možemo izvući iz tog izvještaja?`

Nakon izvanredne službe u sinagogi, Isus se povlači sa svojom malom skupinom učenika (Petrom, Andrijom, Jakovom i Ivanom) u Petrov dom, očito s namjerom da ostatak subotnjeg dana provedu u druženju i zajedničkom ručku.

Ali zapazite brigu koja se nadvila nad tim prizorom — Petrova punica se razboljela i dobila groznicu, što je u ono vrijeme značilo da će možda ozdraviti, a možda i umrijeti. Međutim, pošto je obaviješten o toj bolesti, Isus uzima Petrovu punicu za ruku i podiže je. A ona ih odmah potom počinje posluživati. Ovo je snažan primjer načela da oni koje Isus iscijeli i spasi trebaju zauzvrat služiti drugima!

U Evanđelju po Marku Isus često iscjeljuje bolesnike tako što ih se dotiče (vidi Marko 1,41; 5,41), a u drugim slučajevima dodir se ne spominje (vidi Marko 2,1-12; 3,1-6; 5,7-13).

Ali Isusova služba tog dana još uvijek nije bila završena. Nakon zalaska sunca mnogi su došli u Petrovu kući očekujući iscjeljenje, nesumnjivo potaknuti onim što su tog dana vidjeli u sinagogi ili što su čuli o tome. Činjenica da pisac ovog evanđelja ne naglašava da su ljudi došli kasnije zato što su čekali da subota završi, ukazuje na to da je on od svojih čitatelja očekivao da znaju što znači subota. Ta karakteristika Evanđelja po Marku potvrđuje misao da su njegovi čitatelji bili svetkovatelji subote.

Marko kaže da se te večeri čitav grad okupio pred vratima (Marko 1,33). Bilo je potrebno dosta vremena da Isus pomogne svim tim ljudima. “Dolazili su i odlazili iz časa u čas, jer nitko nije znao hoće li sutrašnji dan zateći Iscjelitelja među njima. Nikada ranije Kafarnaum nije bio svjedok takvog dana. Zrak je bio ispunjen glasovima pobjede i poklicima oslobođenja. Spasitelj je bio radostan u radosti koju je pobudio. Dok je bio svjedok patnje onih koji su dolazili k Njemu, Njegovo srce bilo je pokrenuto suosjećanjem i u svojoj sili radovao se da im povrati zdravlje i sreću.

Isus nije prestao s radom dok i posljednji patnik nije bio izliječen. Noć je već odmakla kad se mnoštvo udaljilo i mir se spustio na Šimunov dom. Dug, uzbudljiv dan je prošao, i Isus je potražio odmor. Ali, dok je grad još bio u snu, Spasitelj ‘iziđe i ode na samotno mjesto … na goru da se moli’.” (Ellen G. White, Isusov život, str. 199; u izvorniku 259)
