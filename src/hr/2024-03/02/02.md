---
title:  “HAJDETE ZA MNOM”
date:   07/07/2024
---

`Pročitajte Marko 1,16-20. Tko su ljudi koje je Isus pozvao da budu Njegovi učenici i kakav je bio njihov odgovor?`

Prvo poglavlje Evanđelja po Marku ne bilježi mnogo Isusovih riječi. Međutim, u Marku 1,17 čitamo Njegove riječi upućene dvojici ribara, Šimunu, koji će poslije biti nazvan “Petar”. i njegovom bratu Andriji. Njih dvojica stajala su na obali Galilejskog jezera i bacala mreže.

Ne spominje se nikakva lađa niti druga ribarska oprema, što pokazuje da njih dvojica nisu bila baš u najboljem materijalnom položaju. U Marku 1,19.20 vidimo da se Jakov i Ivan nalaze u lađi sa svojim ocem i slugama, što pokazuje da su oni financijski bolje stajali od Petra i Andrije. Međutim, Luka ukazuje da je Petar ipak imao lađu, i da su Jakov i Ivan zapravo bili partneri Petra i Andrije (vidi Luka 5,1-11). Moguće je da se u Evanđelju po Marku ističe kontrast između ta dva para braće, kako bi se naglasilo da je Isus pozivao na učeništvo i skromne i imućne.

Isusov poziv tim ljudima bio je jednostavan, izravan i proročki. On ih poziva da Ga slijede, to jest da postanu Njegovi učenici, i napominje da će ih, ako odgovore na Njegov poziv, učiniti ribarima ljudi.

`Razmislite zašto su ti ljudi odmah (Marko 1,16-20) napustili sve i krenuli za Isusom`

Evanđelje po Ivanu dodatno upotpunjuje tu sliku (vidi Ivan 1,29-42). Po svemu sudeći, ta braća bila su sljedbenici Ivana Krstitelja i čula su objavu da je Isus “Jaganjac Božji koji uzima grijeh svijeta” (Ivan 1,29). Oni su upoznali Isusa i proveli određeno vrijeme s Njim na rijeci Jordanu. Prema tomu, njihovo prihvaćanje Isusovog poziva u službu nije bilo nekakva lakomislenost niti avanturizam. Oni su o tome dobro promislili.

Ali zašto Marko ne navodi više pojedinosti? Vjerojatno zato da bi naglasio Isusovu moć. On poziva, ribari se spremno odazivaju, i njihov život, kao ni sam ovaj svijet, nikad više neće biti isti.

`Čega ste se vi bili pozvani odreći da biste slijedili Isusa? (Razmislite o težini svojeg odgovora, pogotovo ako se ničega ne možete sjetiti.)`
