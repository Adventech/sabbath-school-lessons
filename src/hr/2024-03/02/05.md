---
title:  TAJNA ISUSOVE SLUŽBE
date:   10/07/2024
---

`Pročitajte Marko 1,35-39. Koje se važne pouke mogu izvući iz toga što je Isus ovdje radio?`

Isus je ustao prije svanuća i otišao na tiho, usamljeno mjesto da se moli. Marko 1,35 ističe molitvu kao žarište Isusovog djelovanja. Svi ostali glagoli u toj rečenici nalaze se u svršenom obliku — “ustade”. “iziđe” i “ode” (na grčkom su svi u aoristu, što označava dovršenost radnje). Međutim, glagol “molio se” u nesvršenom je obliku, koji označava, pogotovo u ovom slučaju, radnju koja traje. Tekst također naglašava koliko je rano bilo kad je Isus izišao van, što ukazuje da je Njegovo vrijeme za moljenje nasamo dosta dugo trajalo.

U svim evanđeljima upoznajemo Isusa kao čovjeka molitve (vidi Matej 14,23; Marko 6,46; Ivan 17). To je po svemu sudeći bila jedna od ključnih tajni kad je riječ o sili koju je On pokazivao tijekom svoje službe.

`Pročitajte Luka 6,12. Čemu nas to uči o Isusovom molitvenom životu?`

Mnogi su kršćani odredili sebi posebno vrijeme za molitvu. To je dobar i ispravan običaj, ali se i on može pretvoriti u rutinu, u nešto što se obavlja bez mnogo razmišljanja. Ustaljeni običaj može se osvježiti tako da se povremeno promijeni vrijeme za molitvu, ili da se molimo nešto duže nego obično. Bitno je da se ne ograničimo na neku vrstu običaja koji se nikad ne mijenja.

Petar i njegovi pratitelji nisu se pridružili Isusu na Njegovom mjestu za molitvu. Ipak, vjerojatno su znali za to mjesto jer su Ga na kraju tu i pronašli. Njihova primjedba da Ga svi traže podrazumijevala je da On treba nastaviti s uzbudljivim iskustvom od prethodnog dana, uz još više iscjeljivanja i poučavanja. Ali, začudo, Isus ne pristaje na to i skreće im pozornost na šire polje službe u drugim mjestima: “On im odgovori: ‘Hajdemo drugamo, u obližnja mjesta, da i tamo propovijedam. Zato sam, naime, došao.’” (Marko 1,38)

`Ako je i samom Isusu bilo potrebno da toliko vremena provede u molitvi, što tek reći o nama? Koliko bismo vremena mi trebali provoditi u molitvi? Što nam Isusov primjer govori o tome?`
