---
title:  ISUS I DJECA
date:   19/08/2024
---

`Pročitajte Marko 10,13-16. Što je Isus učinio za one koji su Mu dovodili svoju djecu?`

Premda su djeca bila vrlo željena u starom svijetu (a posebno dječaci u kulturi kojom su dominirali muškarci), rađanje i odgajanje djece nije bilo lako. Bez današnje zdravstvene skrbi, rizici po majke prilikom rađanja, kao i po novorođenčad, mlađu i stariju djecu bili su iznimno veliki. U mnogim kulturama postojali su tradicionalni lijekovi i amajlije koji su se koristili za zaštitu tih ranjivih pojedinaca od zlih sila.

Iako su bila željena, djeca su imala nizak društveni status i bila su zapravo u istom redu s robovima (Galaćanima 4,1.2). U grčkorimskom svijetu, neželjena djeca ili djeca koja su imala neki tjelesni nedostatak ostajala su bez zaštite, ili su čak bacana u rijeku. Dječaci su bili cjenjeniji od djevojčica. Katkad su ženske bebe ostavljane vani da umru u prirodi. Katkad su te napuštene bebe bile “spašavane”. da bi onda bile odgajane i prodavane kao roblje.

Učenici po svemu sudeći nisu razumjeli Isusovo učenje iz Marka 9 da Božje kraljevstvo treba primiti kao dijete (Marko 9,33-37). Zato sada prekoravaju ljude koji su doveli svoju djecu da ih Isus blagoslovi, vjerojatno misleći da On nema vremena za tako jednostavan zadatak.

Ali nisu bili u pravu. Isus je zato ogorčen. U cijelom Evanđelju po Marku vidimo da Isus na neke ljudske postupke reagira dosta burno, i vrlo je poučno što je jedna od tako snažnih reakcija bila usmjerena upravo prema onima koji su branili djeci da Mu priđu.

On snažno ustrajava na tome da učenici ne staju na put djeci. Zašto? Zato što Božje kraljevstvo pripada njima, i čovjek ga mora primiti sa stavom djeteta — što se vjerojatno odnosi na jednostavno, prostodušno uzdanje u Boga.

“Nemojte dopustiti da vaš nekršćanski karakter predoči Isusa u lažnom svjetlu. Ne udaljujte svoje mališane od Njega svojom hladnoćom i mrzovoljom. Nikada im ne dajte povoda da misle kako Nebo za njih ne bi bilo lijepo mjesto kad biste i vi bili tamo. Ne govorite o religiji kao nečemu što djeca ne mogu shvatiti; ne ponašajte se tako kao da ne očekujete da ona prihvate Krista u svojem djetinjstvu. Ne stvarajte kod njih lažan dojam da je Kristova religija nešto tmurno i potišteno, i da bi ona, žele li doći Kristu, morala ostaviti sve ono što donosi radost življenja.” (Ellen G. White, Služba liječenja, str. 20; u izvorniku 43,44)

`Kako možete bolje otkriti Isusa djeci iz svojeg okruženja?`
