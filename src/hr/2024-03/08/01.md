---
title:  Poučavanje učenika (2)
date:   17/08/2024
---

### Biblijski tekstovi:
Marko 10; Postanak 1,27; Postanak 2,24; Galaćanima 4,1.2; Rimljanima 6,1-11; Izaija 11,1-16.

> <p></p>
>“Jer Sin Čovječji nije došao da mu služe, nego da on služi i da dadne život svoj kao otkup mjesto svih.” (Marko 10,45)

Ovog tjedna proučavat ćemo 10. poglavlje Evanđelja po Marku, čime ćemo zaokružiti ovaj posebni ulomak u kojem Isus poučava svoje učenike u pripremi za križ. Otprilike polovina tog poglavlja bavi se samim učenicima, a ostatak pitanjima važnim za učeništvo, ali sagledanim kroz leće drugih koji stupaju u dodir s Isusom. Farizeji dolaze i raspravljaju s Njim o razvodu. Roditelji dovode svoju djecu da ih Isus blagoslivlja. Jedan bogataš se raspituje o vječnom životu, a slijepac želi progledati.

Ovo poglavlje sadrži važna učenja o tome što znači slijediti Isusa, posebno kada je u pitanju život ovdje i sada: o braku, djeci, odnosu prema bogatstvu, o nagradi i cijeni sljedbeništva. Kruna svega je iscjeljenje drugog slijepca (Marko 10,46-52; usporedi Marko 8,22-26) kao posljednji događaj ovog odlomka knjige (Marko 8,22—10,52) i prekrasna ilustracija cijene hoda s Isusom i čemu nas to vodi.

Sve te pouke uzete zajedno pripremaju Isusove sljedbenike — bilo one od prije dvije tisuće godina ili ove u dvadeset prvom stoljeću — za izazove koji prate učeništvo.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 35—41.**
