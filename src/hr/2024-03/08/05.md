---
title:  “MOŽETE LI PITI KALEŽ KOJI ĆU JA PITI?”
date:   21/08/2024
---

`Pročitajte Marko 10,32-45. Kako ovi redci otkrivaju uporno nerazumijevanje učenika ne samo kad je riječ o Isusovoj misiji, već i o tome što znači slijediti Ga?`

Isus se na svojem putovanju sve više približava Jeruzalemu i usput otkriva svojim učenicima što će se tamo dogoditi. Međutim, oni ne vjeruju u takav razvoj događaja i ne žele o tome slušati. Isusova jasna određenost u vezi s pojedinostima Njegove smrti i uskrsnuća zapanjuje. Ali ako to nije ono što želite čuti, onda je lako sve to odbaciti.

A upravo to su Jakov i Ivan učinili kada su prišli Isusu sa svojim privatnim zahtjevom. Isus s pravom traži od njih da se konkretnije izjasne što žele pa oni odgovaraju da žele sjediti Njemu s desne i s lijeve strane u Njegovoj slavi. Lako je nama sada kritizirati njihov zahtjev kao sebičan. Međutim, njih dvojica su se u potpunosti posvetili Isusovoj službi i te njihove želje nisu bile sasvim sebične.

Isus nastoji produbiti njihovo razumijevanje onoga što zapravo traže. On ih pita mogu li piti iz Njegove čaše i primiti Njegovo krštenje. Njegov kalež bit će kalež patnji u Getsemaniju i na križu (usporedi Marko 14,36), a Njegovo krštenje bit će Njegova smrt i ukop (Marko 15,33-47), događaji koji su paralelni Njegovom krštenju, opisanom u Marku 1. Međutim, Jakov i Ivan to ne vide. Oni glatko odgovaraju da mogu. Isus zatim proročki izjavljuje da će oni doista piti Njegov kalež i primiti Njegovo krštenje. Jakov je bio prvi apostol koji je umro mučeničkom smrću (Djela 12,2). Ivan je živio najduže od svih apostola i bio je prognan na otok Patmos (Otkrivenje 1,9). Međutim, Isus napominje da je mjesto u slavi nešto što određuje sam Bog.

A kako su ostali učenici reagirali na taj Isusov odgovor? Ne baš najbolje. Ista grčka riječ, aganakteô “biti ljut, ogorčen”. koristi se u Marku 10,41 i 10,14, kad se opisuje Isusova ljutnja zato što su držali djecu podalje od Njega.

Isus zatim poziva ostalu desetoricu i iznosi im jedno od svojih najdubljih učenja. On ističe da se poganski vladari koriste svojom moći za osobnu korist. Ali u Božjem kraljevstvu moć uvijek služi za uzdizanje i blagoslivljanje drugih. Isus ih predvodi na tom putu kao Vladar Božjeg kraljevstva. Na koji način? Tako što daje vlastiti život kao otkup — a to baš i nije bilo ono što su Njegovi sljedbenici željeli čuti.

`Što znači da mi kao kršćani trebamo biti “sluge” drugima? Kako to načelo dolazi do izražaja u našim svakodnevnim odnosima s ljudima?`
