---
title:  BOŽJA NAMJERA ZA BRAK
date:   18/08/2024
---

`Pročitajte Marko 10,1-12, kao i Postanak 1,27; 2,24. Koja se zamka krila iza pitanja o razvodu koje su postavili farizeji i koje je pouke Isus iznio u svojem odgovoru?`

U ovom odlomku farizeji pitaju Isusa je li dopušteno mužu da se razvede od svoje žene. Među farizejima razvod se smatrao zakonitim. Pitanje je bilo samo po kojoj osnovi. Šamajeva škola bila je stroža i dopuštala je razvod samo u slučaju nerađanja djece, materijalnog i emotivnog zanemarivanja ili bračne nevjere. S druge strane, Hilelova škola bila je dosta popustljivija dopuštajući razvod praktično zbog bilo kojeg razloga, ali je njihov postupak odobravanja razvoda bio složeniji, što je doprinosilo da se stvari malo uspore.

Zato može biti pomalo čudno što oni postavljaju Isusu pitanje je li razvod uopće prihvatljiv. Međutim, iza tog pitanja krila se urota da Isusu stvore problem s Herodom Antipom, upraviteljem područja istočno od Jordana, gdje se Isus u tom trenutku nalazio. Antipa se razveo od svoje žene i oženio se Herodijadom, ženom svojeg brata. Herod je dao ubiti Ivana Krstitelja upravo zbog njegovog prijekora u vezi s tim nedopuštenim odnosom (vidi Matej 14,1-12).

Ali Isus na to uzvraća vlastitim pitanjem: Što je zapovjedio Mojsije? Farizeji se u svojem odgovoru pozivaju na Ponovljeni zakon 24,1-4, gdje se opisuje konkretan slučaj ponovnog sklapanja braka nakon razvoda. Izraelci su u Mojsijevo vrijeme već prakticirali razvod, tako da je taj slučaj opisan u Ponovljenom zakonu 24 trebao pružiti zaštitu ženi. Međutim, u Isusovo vrijeme to je bilo izokrenuto od strane Hilelove škole da bi se olakšao razvod iz praktično bilo kojeg razloga. I tako je zakon koji je trebao zaštititi ženu korišten da bi se olakšalo njezino napuštanje. Umjesto da se s njima upusti u raspravu o običajnom pravu iz Ponovljenog zakona 24, Isus se osvrće na Božji iskonski ideal za brak, opisan u 1. i 2. poglavlju Postanka. On naglašava da je Bog u početku stvorio muškarca i ženu (Postanak 1,27). Zatim je tu istinu povezao s Postankom 2,24, gdje se kaže da će muškarac ostaviti svoje roditelje i pridružiti se svojoj ženi, i da će to dvoje postati jedno tijelo. Taj koncept jedinstva postaje temelj Isusove potvrde bračne veze. Ono što je Bog sastavio, ljudi ne trebaju rastavljati.

`Kako vaša crkvena zajednica može doprinijeti jačanju brakova u vašoj sredini? Kako pomažete onima čiji se brak već raspao?`
