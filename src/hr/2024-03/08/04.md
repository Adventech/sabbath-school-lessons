---
title:  NAJBOLJE ULAGANJE
date:   20/08/2024
---

`Pročitajte Marko 10,17-31. Koje su ključne pouke ovdje iznesene o vjeri i cijeni učeništva za svakoga, bogatog ili siromašnog?`

Pristup ovog čovjeka ukazuje na njegovu iskrenost i poštovanje Isusa. On prilazi, pada pred Njim na koljena i postavlja Mu pitanje koje je bitno za sudbinu svake duše: Kako se može baštiniti vječni život? Isus mu odgovara tako što ga upućuje na drugu ploču Dekaloga. Čovjek ponovno pokazuje svoj idealizam izjavljujući da se svega toga pridržava još od djetinjstva.

Od svih četiriju evanđelja, samo Marko primjećuje da je Isus zavolio ovog čovjeka. Ima nečega privlačnog u njegovom idealizmu. Ali Isus provjerava njegovu iskrenost pozivajući ga da proda sve što ima i da Ga slijedi. I čovjek odlazi žalostan jer je imao velik imetak. On zapravo i nije u pravom smislu vršio zapovijedi. Kršio je prvu zapovijed stavljajući nešto drugo iznad Boga u svojem životu. Njegovo bogatstvo bilo je njegov idol.

Isus zatim objašnjava koliko je bogatstvo zavodljivo i da je lakše nekoj krupnoj životinji, poput deve, proći kroz sitne iglene ušice, nego bogatom čovjeku ući u Nebo.

Učenici su zapanjeni tim Isusovim riječima i pitaju se tko uopće može biti spašen. Tada Isus u Marku 10,27 iznosi poantu usporedbe: “Ljudima je to nemoguće, ali nije Bogu: jer — Bogu je sve moguće.”

U Marku 10,27 nalazi se prikladna misao za završetak usporedbe — ne možete dospjeti na Nebo vlastitim naporima, potrebna vam je Božja milost da biste bili spašeni.

Međutim, Petar opet istrčava izjavljujući da su on i njegovi prijatelji napustili sve da bi slijedili Isusa. Isus odgovara da ono što netko ostavi da bi slijedio Njega, nije ništa u odnosu na ono što će primiti — i sada i “u budućem svijetu”.

Poanta je u sljedećem: Kristova smrt rješava problem ljudske krivnje, a Njegova milost i život osposobljavaju nas za poslušnost Njegovim zapovijedima.

`Pročitajte Rimljanima 6,1-11. Na koji način ovi redci otkrivaju Božju milost u našem životu, koja nas istodobno opravdava i čini novim ljudima u Njemu?`
