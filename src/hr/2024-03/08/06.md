---
title:  “ŠTO HOĆEŠ DA TI UČINIM?”
date:   22/08/2024
---

`Pročitajte Marko 10,46-52. Kako je Bartimej reagirao na Isusov prolazak?`

Do tog trenutka Isus je u Evanđelju po Marku, uz par iznimaka, govorio ljudima da ne šire glas o Njegovim čudima i o tome tko je On. U ovom izvještaju, kada On napušta Jerihon, jedan slijepac koji prosi kraj puta, pošto je čuo da je to Isus iz Nazareta, počinje vikati: “Isuse, Sine Davidov, smiluj mi se!” (Marko 10,47) U skladu s motivom skrivanja i otkrivanja u ovoj knjizi, mnoštvo preuzima ulogu onoga koji poziva na šutnju, bezuspješno pokušavajući ušutkati tog bučnog prosjaka.

Ali Bartimej je nepokolebljiv i viče još glasnije: “Sine Davidov, smiluj mi se!” (Marko 10,48) Njegove riječi istodobno su priznanje vjere u Isusa kao Mesiju i izraz povjerenja da ga On može iscijeliti. Uz titulu “Sin Davidov” u Isusovo vrijeme bila su povezana dva koncepta — povratak kralja na izraelsko prijestolje (usporedi Izaija 11; Jeremija 23,5.6; 33,15; Ezekiel 34,23.24; 37,24; Mihej 5,2-4; Zaharija 3,8; 6,12), i očekivanje da ta osoba bude iscjelitelj i egzorcist.

Isus zastaje i traži da pozovu tog slijepca. Značajno je što ovaj slijepac zbacuje svoj ogrtač dok prilazi Isusu. Slijepi ljudi u Isusovo vrijeme nalazili su se na dnu društvene ljestvice, zajedno s udovicama i siročadi. Ti pojedinci živjeli su ispod praga siromaštva i bili su u stalnoj opasnosti. Ogrtač je značio čovjekovu sigurnost. To što ga je Bartimej bacio, značilo je da vjeruje da će ga Isus izliječiti.

I Isus ga nije razočarao. Naime, svatko tko se u evanđeljima obratio Njemu za pomoć, uvijek ju je i dobivao. Isus je Bartimeju postavio isto pitanje koje je postavio i Jakovu i Ivanu u Marku 10,36: “Što hoćeš da ti učinim?” (Marko 10,51) Bez ikakvog oklijevanja, slijepac traži da mu se obnovi vid, a Isus to istog trenutka čini. I čovjek odmah kreće za Njim. Ovim događajem završava odlomak posvećen učeništvu u Evanđelju po Marku, pri čemu on služi kao graničnik, usporedo s drugim događajem o iscjeljenju slijepca, zabilježenom u Marku 8,22-26. Ta dva događaja poručuju da je učeništvo u biti gledanje na svijet novim očima. Taj obnovljeni vid možda u prvom trenutku nije baš sasvim jasan, ali uvijek podrazumijeva hod s Isusom putom kojim nas On vodi.

`Na koji ste način i vi u nekom trenutku povikali: “Isuse, Sine Davidov, smiluj mi se!” Što se dogodilo i što ste naučili iz tog iskustva?`
