---
title:  GLASNIK
date:   02/07/2024
---

`Pročitajte Marko 1,1-8. Tko su osobe koje se spominju u tim redcima, i što one govore i rade?`

U tim redcima imamo tri glavne osobe: Isusa Krista, koji se spominje u Marku 1,1, Boga Oca (čija se prisutnost podrazumijeva u Marku 1,2), i Ivana Krstitelja, glasnika i propovjednika, koji postaje glavna tema posljednjeg dijela ovog odlomka.

Marko 1,2.3 sadrži citat iz Starog zavjeta koji evanđelist navodi da bi opisao što će se dogoditi. Marko ovdje povezuje izraze iz triju redaka: Izlaska 23,20, Izaije 40,3 i Malahije 3,1.

`Pročitajte: Izlazak 23,20; Izaija 40,3; Malahija 3,1. Što je zajedničko ovim redcima?`

U Izlasku 23,20 Bog šalje svojeg anđela pred Izraelom, koji će ga odvesti u Kanaan. U Izaiji 40,3 Bog se pojavljuje u pustinji gdje Mu je pripravljen put. U Malahiji 3,1 govori se o glasniku koji ide pred Gospodinom da bi Mu pripremio put. Sva tri retka govore o putovanju.

Redak iz Knjige proroka Izaije povezan je na mnogo načina sa službom Ivana Krstitelja i usredotočuje se na Put Gospodnji. U Evanđelju po Marku Gospodin Isus je na putovanju. Radnja koja se brzo odvija naglašava ideju o tom putovanju — putovanju koje će Isusa dovesti do križa i do Njegove žrtvene smrti za nas.

Ali još mnogo toga mora se dogoditi prije nego što će On stići do križa. Putovanje tek počinje, a Marko će nam reći sve o njemu.

U skladu s citatom iz Starog zavjeta u Marku 1,2.3, Ivan Krstitelj poziva na pokajanje, odbacivanje grijeha i vraćanje Bogu (Marko 1,4). Obučen poput proroka Ilije (usporedi 2. o kraljevima 1,8), on u Marku 1,7.8 govori o Onome koji će doći nakon njega i koji je veći od njega. Njegova izjava da nije dostojan odriješiti remenje na obući Onoga koji dolazi, otkriva koliko je Isus uzvišen u Ivanovim očima.
