---
title:  DRUGA PRILIKA
date:   01/07/2024
---

`Pročitajte Djela 15,36-39. Zašto je Pavao odbio Ivana Marka, a zašto mu je Barnaba pružio drugu priliku?`

Razlog Pavlovog odbijanja ovog mladića navodi se u Djelima 15,38. Marko se povukao od njih i nije nastavio s njima surađivati. Pavlov stav, iako grub, sasvim je razumljiv. život misionara, pogotovo u antičkom svijetu, bio je težak i zahtjevan (usporedi 2. Korinćanima 11,23-28). Pavao je ovisio o svojim suradnicima misionarima dok je nosio teret tako izazovnog rada u teškim uvjetima. Iz njegove perspektive, netko tko ih je tako brzo napustio nije zasluživao mjesto u misionarskom timu koji se borio prsa o prsa sa silama zla.

Barnaba se s tim nije složio. On je u Marku vidio potencijal i nije želio odbaciti tog mladića. Između Pavla i Barnabe došlo je do tako dubokog neslaganja oko Ivana Marka da su se razišli. Pavao je izabrao Silu, a Barnaba je uzeo Marka.

U Djelima se ne objašnjava zašto je Barnaba odlučio povesti Marka. Zapravo, u tom se retku njih dvojica posljednji put spominju u ovoj knjizi. Međutim, zanimljivo je da to nije posljednji put da se Marko spominje u Novom zavjetu.

`Pročitajte: Kološanima 4,10; 2. Timoteju 4,11; Filemonu 24; 1.	Petrova 5,13. Koji se detalji o Markovom povratku u službu navode u tim redcima?`

Izgleda da je kod Marka došlo do čudesne promjene. U ovim redcima Pavao ukazuje na Markovu vrijednost za njega osobno i za službu. Pavao ga smatra jednim od svojih suradnika i želi da ga Timotej dovede sa sobom. U 1. Petrovoj napominje se da je i Petar bio u bliskom odnosu s Markom. Te poslanice Pavla i Petra bile su pisane vjerojatno početkom 60-ih godina prvog stoljeća, 15 do 20 godina nakon iskustva iz Djela 15. Marko se nakon ovog neuspjeha očito oporavio, do čega je skoro sigurno došlo zahvaljujući povjerenju koje mu je ukazao njegov rođak Barnaba.

`Razmislite o trenucima kada ste vi ili neki vaš prijatelj doživjeli neuspjeh i kada vam je pružena druga prilika. Kako je to iskustvo promijenilo vas i one koji su vam pomogli? Na koji je to način unijelo promjene u vašu službu drugima?`
