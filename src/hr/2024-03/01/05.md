---
title:  ISUSOVO KRŠTENJE
date:   03/07/2024
---

`Pročitajte Marko 1,9-13. To je prisutan na Isusovom krštenju i što se tu događa?`

Ivan krštava Isusa na rijeci Jordanu, a On, kada iziđe iz vode, vidi Nebo širom otvoreno i Duha Svetoga koji se spušta na Njega s Neba u obliku goluba. On čuje i Božji glas s Neba koji kaže: “Ti si Sin moj, Ljubljeni moj, koga sam odabrao!” (Marko 1,11)

Ti događaji upućuju na važnost Isusovog krštenja. Otac, Sin i Duh Sveti zajedno potvrđuju početak Isusove službe. Važnost tog događaja naći će svoj odraz u prizoru križa, prikazanom u Marku 15. Mnogi elementi iz ovog izvještaja ponovit će se tom prigodom.

Duh je “nagnao” Isusa u pustinju. Riječ “nagnao” potječe od grčkog izraza ekbalô, koja se u Evanđelju po Marku uobičajeno koristi za istjerivanje demona. Prisutnost Duha ovdje ilustrira silu Duha Svetoga u Isusovom životu. Gospodin tek otpočinje putovanje u okviru svoje službe i odmah se sukobljava sa Sotonom. Nagovještaj borbe u tom prizoru ogleda se u četrdeset dana kušanja, prisutnost divljih životinja i anđela koji služe Isusu.

Uvodni prizor u Evanđelju po Marku neobičan je po tome što je Isus prikazan kako posjeduje božansku i ljudsku narav. S božanske strane On je Krist, Mesija (Marko 1,1), Gospodin kojega je glasnik najavio (Marko 1,2.3), moćniji od Ivana (Marko 1,7), ljubljeni Sin na kojega se spušta Duh (Marko 1,10.11). A s ljudske strane vidimo da Ivan krštava Njega (a ne obrnuto, Marko 1,9), vođen je Duhom (Marko 1,12), kušan od Sotone (Marko 1,13), boravio je sa zvijerima (Marko 1,13) i služili su Mu anđeli (Marko 1,13).

Čemu služe te suprotnosti? Oni nas upućuju na čudesnu narav Krista, koji je naš Gospodin i Spasitelj, naš Bog, a istodobno i ljudsko biće, naš brat i naš uzor. Kako da u potpunosti razumijemo tu misao? Mi to i ne možemo. Ali prihvaćamo je vjerom i divimo se onome što nam ta istina otkriva o Božjoj ljubavi prema čovječanstvu.

`Što nam o Božjoj čudesnoj ljubavi govori to što je Isus, iako Bog, uzeo našu ljudsku narav da bi nas spasio?`
