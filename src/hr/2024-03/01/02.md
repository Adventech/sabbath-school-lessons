---
title:  NEUSPJEŠNI MISIONAR
date:   30/06/2024
---

`Pročitajte Djela 12,12. Kako je Marko predstavljen u Djelima apostolskim?`

Može se pretpostaviti da je Ivan Marko, koji je po svemu sudeći pisac Evanđelja po Marku, bio još uvijek mladić kada su se zbili događaji opisani u Djelima 12, vjerojatno sredinom 40-ih godina prvog stoljeća. On je predstavljen u 12. retku kao sin žene po imenu Marija. A ona je očito bila jedna od bogatih vjernica crkve i u njezinom je domu održan molitveni sastanak, koji je postao poznat zahvaljujući Djelima 12. Izvještaj o Petrovom bijegu iz zatvora i potonjim zbivanjima, a zatim i Herodovoj smrti, pun je dojmljivih, čak i duhovitih kontrasta između Petra i tog kralja. Ivan Marko zapravo ne igra nikakvu ulogu u izvještaju, ali nas njegovo predstavljanje u ovom trenutku priprema za njegovu kasniju povezanost s Barnabom i Savlom.

`Pročitajte Djela 13,1-5.13. Kako se Ivan Marko povezao sa Savlom i Barnabom i kakav je bio ishod te suradnje?`

U Djelima 13 opisuje se Prvo misionarsko putovanje Pavla i Barnabe, koje je otpočelo oko 46. godine. Ivan Marko spominje se tek u 5. retku i on je ovdje jednostavno pomoćnik ili sluga. Ništa drugo ne kaže se o tom mladiću sve do 13. retka, gdje je kratko zabilježeno da se vratio u Jeruzalem.

Ne navodi se nikakav razlog za njegov odlazak, a odsutnost bilo kakvog opisa njegovih osjećaja prepušta mašti na volju da izvede zaključak o tome što je motiviralo njegovo povlačenje iz tog misionarskog pothvata, koji je nesumnjivo bio pun izazova i opasnosti. Ellen G. White napominje da se “upravo ovdje Marko, svladan strahom i obeshrabrenjem, za neko vrijeme pokolebao u namjeri da se cijelim srcem posveti Gospodnjem djelu. Nenaviknut na teškoće, obeshrabrio se zbog opasnosti i oskudice kojima je bilo popraćeno putovanje.” (Djela apostolska, str. 107; u izvorniku169) Ukratko, stvari su postale preteške za njega i želio je izići iz svega toga.

`Tko od nas nije doživio trenutke kad je želio odustati od nečega, ili se u nešto bezuspješno zaletio, pogotovo kad je riječ o nečemu duhovnom i povezanom s našim kršćanskim putovanjem? Što ste naučili iz takvih iskustava?`
