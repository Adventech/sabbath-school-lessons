---
title:  KAKVOM VLASTI TO ČINIŠ?
date:   27/08/2024
---

`Pročitajte Marko 11,27-33. Koje pitanje vjerski vođe postavljaju Isusu i kako im On odgovara?`

Dan nakon što je Isus očistio hram, vjerski vođe suočavaju se s Njim u dvorištu hrama i pitaju Ga tko Mu je dao vlast da to čini. Oni ne traže istinu, već Ga nastoje uvući u zamku. Ako bi rekao da je Njegova vlast od Boga, oni bi rekli da obični drvodjelja ne može imati takvu vlast. Ako bi priznao da je Njegova vlast od ljudi, proglasili bi Ga za nekakvog luđaka.

Ali Isus je prozreo njihovu zamku i zato kaže da će im odgovoriti ako oni najprije odgovore na Njegovo pitanje. A On njih pita je li Ivanovo krštenje bilo od Boga ili od ljudi. Istog trenutka vođe uviđaju da su se sami našli u zamci. Ako kažu da je bilo od Boga, Isus će pitati: “Zašto mu onda niste vjerovali?” A nisu smjeli ni reći da je od ljudi jer su se plašili naroda. Zato su slagali rekavši da ne znaju. To je Isusu pružilo priliku da ne odgovori na njihovo pitanje.

`Pročitajte Marko 12,1-12. Što je Isus rekao odmah nakon što je odbio odgovoriti na pitanje farizeja i kakav je to imalo učinak?`

Isus iznosi usporedbu o vinogradu, njegovom gospodaru i vinogradarima, kojima je on iznajmio to polje. Ova Isusova usporedba ima velike sličnosti s usporedbom o vinogradu koju nalazimo u Izaiji 5, gdje Bog iznosi optužbe protiv nevjernog Izraela. Svatko bi uočio sličnost, a posebno vjerski vođe.

Usporedba se odvija na najneobičniji način, tako što vinogradari odbijaju predati gospodaru dio plodova vinograda. Umjesto toga, oni zlostavljaju i ubijaju njegove sluge. Na kraju vinogradar šalje svojega voljenog sina očekujući da će bar njega poštovati. Ali to se ne događa. Oni začudo pomišljaju da će, ako ubiju gospodarovog sina, vinograd pripasti njima. Nelogičnost njihovog razmišljanja je zapanjujuća, i presuda koja će im biti izrečena sasvim je opravdana.

Isus je tom usporedbom zapravo uputio vjerskim vođama najozbiljnije upozorenje o tome kamo njihovi koraci vode. Sagledana u tom svjetlu, opomena u Njegovoj usporedbi izrečena je s ljubavlju. Još uvijek nije prekasno da se promijene i izbjegnu siguran sud. I neki će se doista pokajati, promijeniti i prihvatiti Isusa. Ali neki neće.
