---
title:  NAJVEĆA ZAPOVIJED
date:   29/08/2024
---

`Pročitajte Marko 12,28-34. Koje je važno pitanje ovaj prijateljski raspoloženi književnik postavio i koji mu je dvostruki odgovor Isus dao?`

Sve do tog trenutka u Evanđelju po Marku većina vjerskih vođa, uz par iznimaka, neprijateljski su raspoloženi prema Isusu. To je posebno vrijedilo za Jeruzalem, gdje se Isus sukobio s vođama oko bogoslužja u hramu — oko onoga što čini samu srž judaizma. Stoga činjenica da je jedan književnik, slušajući sve te rasprave, i usred sveopćeg neprijateljstva prema Isusu, ipak pokazao da cijeni Njegove odgovore, mnogo govori o iskrenosti i o hrabrosti tog čovjeka. Bilo bi mu lakše da se jednostavno povukao i samo promatrao što se događa, čak i ako je osjećao naklonost prema Isusu. Ali ovaj čovjek to ne čini.

Postavivši pitanje koja je zapovijed najveća, ovaj književnik zadire u samu srž vjere. Isus odgovara jednostavno i jasno citirajući “Šemu”. hebrejsko priznanje vjere, zabilježeno u Ponovljenom zakonu 6,4.5. Najveća je zapovijed, kaže Isus, ljubiti Boga svim srcem, dušom, pameti i snagom, odnosno cijelim svojim bićem. Isus daje tom književniku i više nego što je tražio navevši sljedeću najvažniju zapovijed, ponovno citirajući Stari zavjet, ovog puta Levitski zakonik 19,18 — “Ljubi bližnjega svoga kao samoga sebe!”

Katkad se ljudi pitaju kako je moguće zapovjediti nekome da voli. Ali kulturološki kontekst u kojem je ta zapovijed iz Ponovljenog zakona izrečena, pomaže nam da to objasnimo. Ovakav način izražavanja potječe iz drevnih sporazuma između različitih strana, a sam izraz za “ljubav” odnosi se na vjernost zahtjevima sporazuma i njihovo dosljedno ispunjavanje. Dakle, taj se pojam, iako ne isključuje duboku naklonost između strana, mnogo više odnosi na postupke koji pokazuju njihovu odanost. Budući da je bio iskren, ovaj se književnik, uvidjevši jasnoću i jednostavnost Isusovog odgovora, složio s Njim. Možemo samo zamisliti kako su se mrštili ostali vjerski vođe kada je taj iskreni književnik potvrdio Isusov odgovor, što nitko drugi nije bio spreman učiniti. Isus je također pohvalio ovog književnika zbog njegovog iskrenog odgovora rekavši mu da nije daleko od Božjeg kraljevstva. Međutim, ne biti daleko ne znači biti unutra. Ono što je tom književniku još uvijek nedostajalo, bilo je da prizna Isusa i da Ga slijedi, što je sljedeći korak na putovanju vjere.

`Kako možemo ljubiti Boga i svoje bližnje kao sebe same? Zašto je križ ključan za vršenje ovih zapovijedi?`
