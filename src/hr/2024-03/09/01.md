---
title:  Sukobi u Jeruzalemu
date:   24/08/2024
---

### Biblijski tekstovi:
Marko 11; 1. o kraljevima 1,32-48; Zaharija 9,9.10; Izaija 56,7; Jeremija 7,11; Marko 12,1-34.

> <p></p>
>“Kad stojite i molite, oprostite ako što imate protiv koga, da i vama Otac vaš nebeski oprosti vaše grijehe.” (Marko 11,25)

Niz od pet rasprava između Isusa i vjerskih vođa zabilježen je u 2. i 3. poglavlju Evanđelja po Marku (vidi Pouku 3). U pouci za ovaj tjedan vidjet ćemo da Isus po svojem dolasku u Jeruzalem vodi niz od šest rasprava s vjerskim vođama. Ta dva niza rasprava su kao graničnici na početku i završetku Njegove ovozemaljske službe. Svaka od tih rasprava bavi se pitanjima važnim za kršćanski život. Isusove upute, čak i u tim polemičkim situacijama, pružaju usmjerenje vjernicima u vezi s temeljnim pitanjima vjere, ali i praktičnim pitanjima iz svakidašnjeg života.

Vjerski glavari dolazili su se suprotstaviti Isusu, zbuniti Ga i pobijediti, ali u tome nikad nisu uspjeli. Dio pouke za ovaj tjedan bavi se pitanjem što navodi ljude da se suprotstave Bogu i govori o tome što kršćani mogu učiniti da bi srušili predrasude i progovorili srcima onih koji se opiru pozivima Duha.

U Marku 11 opisana je Isusova služba u Jeruzalemu na Pashu. Dio Evanđelja po Marku, od 11. do 16. poglavlja, obuhvaća razdoblje od nešto više od jednog tjedna, što znači da se tempo narativa značajno usporava. S druge strane, prvih deset poglavlja obuhvaća razdoblje od približno tri i pol godine. Takvo usporavanje ukazuje na važnost završnih prizora.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 42—47.**
