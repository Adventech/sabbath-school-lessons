---
title:  TRIJUMFALNI ULAZAK
date:   25/08/2024
---

`Pročitajte Marko 11,1-11; Zaharija 9,9.10. Što se tu događa?`

Polovina ovog izvještaja odnosi se na događaj kad je Isus poslao dvojicu učenika u obližnje selo da dovedu magare na kojem će On ujahati u Jeruzalem. Zašto je toliko vremena utrošeno na taj izvještaj?

Postoji dvostruki odgovor na to pitanje. Prvo, on pokazuje Isusovu proročku silu, uvećavajući dostojanstvo Njegovog dolaska i povezujući ga s Božjom voljom. Drugo, ovaj događaj povezuje se sa Zaharijom 9,9.10, gdje kralj ulazi u Jeruzalem jašući na magarcu. To podsjeća na Salomonov ulazak u Jeruzalem na magarcu (1. o kraljevima 1,32-48), kada je Adonija pokušao preoteti prijestolje i kad je David zapovjedio da Salomon odmah bude okrunjen.

“Pet stotina godina prije Kristovog rođenja, prorok Zaharija je tako pretkazao dolazak Kralja u Izraelu. Ovo proročanstvo se sada treba ispuniti. Onaj koji je tako dugo odbijao kraljevske počasti, sada dolazi u Jeruzalem kao obećani nasljednik Davidovog prijestolja.” (Ellen G. White, Isusov život, str. 466; u izvorniku 569)

Jeruzalem je smješten na brdovitom području, na nadmorskoj visini od otprilike 740 metara. U Isusovo vrijeme imao je možda 40.000— 50.000 stanovnika, ali je taj broj značajno porastao tijekom Pashe. Grad se prostirao na približno 250 jutara zemlje, pri čemu je samo hramska gora zauzimala oko 37 jutara. Prekrasan hramski prostor dominirao je gradom.

Isus je ušao s istoka spuštajući se s Maslinske gore i vjerojatno prošao kroz Zlatna vrata dolazeći na Hramsku goru (vrata koja su sada zazidana). Čitav grad uzbudio se zbog Njegovog dolaska jer su svi prepoznali značenje Njegovog simboličnog čina. Gomila koja je pratila Isu-sa uzvikivala je hosana, što je prvobitno značilo “spasi sada”. ali je izraz poslije poprimio značenje “slava Bogu”.

Vrijeme za tajnovitost i skrivanje, na čemu je Isus ustrajavao u većem dijelu Evanđelja po Marku, prošlo je. Sada Isus otvoreno ulazi u Jeruzalem u dobro poznatoj, kraljevskoj simboličkoj maniri. On ulazi u hram, ali budući da je već kasno, jednostavno je “razgledao sve oko sebe”. a onda se povukao u Betaniju s dvanaestoricom učenika. I ono što se moglo pretvoriti u nerede i pobunu, završava tako što se On tiho povlači. Međutim, sljedeći dan bit će drugačiji.

`Jahanje na magarcu upućuje na poniznost. Zašto je to tako važna karakterna crta, posebno za kršćane? U svjetlu križa, na što mi možemo biti ponosni?`
