---
title:  ZEMALJSKE DUŽNOSTI I NEBESKI ISHODI
date:   28/08/2024
---

`Pročitajte Marko 12,13-27. Što se tu događa i koje istine Isus iznosi?`

Vjerski vođe pokušavali su uhvatiti Isusa u nečemu zbog čega će Ga moći optužiti bilo pred rimskim namjesnikom ili pred narodom. U ovoj raspravi sporno pitanje bilo je plaćanje poreza. U ono vrijeme neplaćanje poreza moglo se smatrati pobunom protiv rimske vlasti, što je bilo ozbiljan prijestup.

Isusov odgovor da caru treba dati carevo, a Bogu Božje, izvukao Ga je iz te zamke, ali je ujedno poslužio i kao važna uputa vjernicima o njihovoj odgovornosti prema vlastima. “Izjavio je da pošto žive pod zaštitom rimske sile, trebaju joj dati odgovarajuću potporu sve dok se to ne sukobi s uzvišenijom obvezom. Ali dok se miroljubivo pokoravaju zemaljskim zakonima, u sva se vremena trebaju prvo pokoravati Bogu.” (Ellen G. White, Isusov život, str. 495; u izvorniku 602)

Potom slijedi pitanje o uskrsnuću mrtvih. Saduceji su bili vjerska stranka koja je kao Svete spise priznavala samo Petoknjižje. I nisu vjerovali u uskrsnuće mrtvih. Priča koju su iznijeli pred Isusom vjerojatno je bila izmišljena. Odnosila se na sedmoricu braće i jednu ženu. Prema Mojsijevom zakonu, da bi se imanje sačuvalo unutar obitelji, ako bi neki čovjek umro a nije imao sinove, njegov brat morao se oženiti njegovom udovicom, i svako dijete rođeno u takvoj zajednici zakonski bi pripadalo preminulom čovjeku (Ponovljeni zakon 25,5-10).

Želeći osporiti nauk o uskrsnuću, saduceji ukazuju na moralnu dilemu oko toga čija će biti ta žena nakon uskrsnuća. Isus uzvraća na taj njihov argument u dva koraka, pozivajući se na Sveto pismo i na Božju silu. Prvo, On opisuje Božju moć da uskrisuje mrtve i nagovještava da na Nebu neće biti ženidbe ni udaje. Zatim brani nauk o uskrsnuću pozivajući se na Izlazak 3,1-22, gdje Bog kaže da je On Bog Abrahamov, Izakov i Jakovljev. A prema Isusovim riječima, to znači da će oni uskrsnuti. Jer ne mogu ostati mrtvi ako je Bog Bog Abrahama, Izaka i Jakova koji u ovom trenutku jesu mrtvi.

`Ako bi vas netko pitao: “Jeste li iskusili Božju silu?”, što biste odgovorili i zašto?`
