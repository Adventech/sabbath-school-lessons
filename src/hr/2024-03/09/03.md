---
title:  PROKLETO DRVO I OČIŠĆENI HRAM
date:   26/08/2024
---

`Pročitajte Marko 11,12-26. Koje je značenje događaja koji su tu opisani?`

Ujutro, kad je pošao iz Betanije, udaljene od Jeruzalema jedva nešto više od tri kilometra, Isus je bio gladan. Ugledavši u daljini prolistalu smokvu, prišao joj je ne bi li našao na njoj neki rani plod. To se ne bi smatralo krađom budući da se, prema starozavjetnom zakonu, smjelo jesti ono što se zatekne u tuđem polju ili voćnjaku da bi se utažila glad (Levitski zakonik 19,9; 23,22; Ponovljeni zakon 23,25). Ali nije našao nijedan plod pa je rekao drvetu: “Nikada nitko više s tebe roda ne jeo!” (Marko 11,14) Bio je to vrlo čudan i neuobičajen postupak za Isusa, ali ono što je uslijedilo odmah potom bilo je još neobičnije.

A to što se dogodilo, vjerojatno se odigralo u vanjskom dvorištu hrama, gdje se odvijala prodaja žrtvenih životinja (običaj koji je Kaifa uveo nedugo prije toga). Isus rastjeruje trgovce iz dvorišta kako bi se vratio mir bogoslužja. Bio je to izravan napad na one koji su bili odgovorni za sustav službi u hramu.

Isus povezuje dva starozavjetna retka kao oštar prijekor toj nesvetoj trgovini. On ustrajava na tome da je hram dom molitve za sve narode (Izaija 56,7), što nedvosmisleno uključuje i pogane. Zatim kaže da su vođe od njega napravili razbojničku špilju (Jeremija 7,11). Na kraju tog nevjerojatnog dana Isus napušta grad sa svojim učenicima (Marko 11,19).

A na povratku u grad sljedećeg jutra (vidi Marko 11,20-26), učenici ostaju zapanjeni ugledavši smokvu koja se osušila iz korijena. U svojem objašnjenju onoga što se dogodilo, Isus iznosi pouku o molitvi i opraštanju. Što sve to znači?

Ta dva događaja četvrti su sendvič-događaj u Evanđelju po Marku (vidi Pouku 3). U takvim događajima javlja se dramatizirana ironija, koja se ogleda u tome što paralelni karakteri vrše suprotne radnje, ili suprotni karakteri vrše paralelne radnje. U ovom događaju drvo smokve i hram stoje paralelno. Isus proklinje drvo, ali čisti hram, što su suprotne radnje. A ironija je u tome što vjerski vođe sada kuju urotu da ubiju Isusa, i ta njihova kletva ukinut će značenje hramskih službi koje su se ispunile u Isusu.

`Što u vašem životu Isus treba očistiti? Kako se to događa?`
