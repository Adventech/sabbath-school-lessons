---
title:  ČUVAJTE SE NEZDRAVOG KRUHA
date:   08/08/2024
---

`Pročitajte Marko 8,11-13. Koji je pristup farizeja Isusa duboko razočarao?`

Zašto Isus nije jasno pokazao svoju božansku silu i osvjedočio te sumnjičave ljude? Taj problem vraća nas na kraj 3. poglavlja Evanđelja po Marku, gdje Isus govori o grijehu protiv Duha Svetoga. Ako su nečije uši i oči zatvorene, nikakvo čudo, pa čak ni znak s Neba neće ih uvjeriti. To bi jednostavno bilo odbačeno, kao i sve prije toga. Čak ni čuda nisu dovoljna da osvjedoče one koji su odlučni u svojem nevjerovanju.

`Pročitajte Marko 8,14-21. Što su učenici zaboravili i koju im opomenu Isus tom prigodom upućuje?`

Isus koristi tu priliku da upozori svoje učenike na farizejski i Herodov “kvasac” (Marko 8,15), misleći pritom na njihova učenja (usporedi Matej 16,12).

Međutim, učenici to pogrešno razumiju i misle da je Isus to rekao zato što nisu kupili kruh. I kao i obično kad bi učenici nešto pogrešno razumjeli, Isus ih poučava. On im postavlja niz pitanja od kojih je prvih nekoliko retoričkih, čime izražava svoje razočaranje što nisu razumjeli Njegovu misiju. Taj Isusov govor podsjeća na ono što je rekao u Marku 4,10-12 o onima koji se nalaze vani. Njegove snažne riječi trebale su probuditi učenike iz njihove duhovne uspavanosti.

U Marku 8,19.20 Isus im postavlja jednostavno pitanje koliko su košarica ostataka pokupili nakon što je On nahranio najprije pet tisuća (Marko 6,30-44), a onda i četiri tisuće ljudi (Marko 8,1-10), čime im poručuje da su dotad već trebali razumjeti činjenicu da ograničena sredstva sama po sebi nisu nikakva prepreka za Gospodnjeg Mesiju. Njegovo posljednje pitanje u Marku 8,21 ponovno je retoričko: “I još ne shvaćate?” Uostalom, razmislite što su sve oni dotad već vidjeli i doživjeli s Isusom.

`Kako svoje srce i um možemo držati otvorenim za stvarnost Božjeg postojanja i Njegove ljubavi? Razmislite o svim dokazima o Bogu i Njegovoj ljubavi koji su nam dani. Zašto nam je ipak katkad tako lako sumnjati?`
