---
title:  MRVICE ZA PSE
date:   06/08/2024
---

Pročitajte Marko 7,24-30. Koje se važne pouke nalaze u ovom događaju?

`Odmah nakon jučerašnjeg izazovnog proučavanja, događaj u ovom odlomku ponovno pokreće neka zbunjujuća pitanja. Zašto Isus tako grubo odgovara ovoj ženi, praktično je nazivajući psom?`

On to ne objašnjava otvoreno, ali dvije karakteristike Njegovog odgovora ovoj ženi pokazuju što On zapravo želi reći. U Marku 7,27 Isus kaže da “najprije” treba nahraniti djecu. A kad postoji nešto što je “prvo”. Sasvim je logično da postoji i nešto što je “drugo”. Drugo, Isus se koristi deminutivom (umanjeni oblik) riječi “pas”. pri čemu se misli na psa kojem je dopušteno boraviti u kući, za razliku od uličnih pasa. Žena se u razgovoru s Isusom hvata za ta dva nagovještaja, što nam pomaže da objasnimo njezin odgovor.

A njezin je odgovor vrlo oštrouman. Ona kaže: “Gospodine, čak i psi ispod stola jedu mrvice koje ostanu djeci.” (Marko 7,28 — Suvremeni hrvatski prijevod)

Kako je ova žena mogla smisliti takav odgovor Isusu? Nesumnjivo, ljubav prema kćeri pokretala ju je da ne odustane. Ali i sam Isus joj je pružao ohrabrenje. Rekao je “najprije”, ukazujući da bi zatim moglo slijediti i “drugo”. Osim toga, nagovijestio je da je ona “pas pod stolom”. I baš kao što se pas nalazi u kući ispod stola, tako je i ona klečala kod Isusovih nogu moleći za pomoć za svoju kćer. Zato se i pozvala na pravo koje psi imaju na hranu koja padne na pod.

Ženin odgovor otkriva njezinu vjeru. To što je moćno čudo iscjeljenja svoje kćeri na daljinu nazvala “mrvicom”. podrazumijeva istodobno da je Isusova moć iznimno velika (jer ako je takvo čudo “mrvica”, kakav bi tek bio cijeli kruh?) i da je udovoljavanje njezinom zahtjevu za Njega sitnica. Isus je bio ganut i uslišao je njezinu molbu.

“Svojim postupanjem prema njoj, pokazao je da ona koju su smatrali odbačenom od Izraela nije više tuđinka, već dijete Božje obitelji. Kao dijete ima pravo na Očeve darove.” (Ellen G. White, Isusov život, str. 326; u izvorniku 401)

`Zašto su predrasude prema pripadnicima drugih rasa i naroda u potpunoj suprotnosti s Isusovim naukom? Kako možemo biti očišćeni od tog zla?`
