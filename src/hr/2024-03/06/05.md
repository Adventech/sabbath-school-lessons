---
title:  SAPETI JEZIK
date:   07/08/2024
---

`Pročitajte Marko 7,31-37. Tko je bio doveden pred Isusa i što je Isus učinio za njega?`

Vraćajući se u Galileju iz tirskog i sidonskog kraja, Isus nije išao najkraćim putem. Izgleda da je krenuo uzbrdo, sjeverno od Tira, prošao kroz sidonski kraj, a zatim se spustio u unutrašnjost, sjeveroistočno od Galilejskog jezera, da bi na kraju stigao i do samog jezera. Bio je to obilazni put, vjerojatno da bi dobio više vremena da poučava svoje učenike.

U tekstu se ne kaže točno tko je tog čovjeka doveo k Isusu, ali njegov problem je bio vrlo jasan — bio je gluh i teško je govorio. Gubitak sluha izolira ljude od njihovog okruženja, a duboka gluhoća uvelike im otežava da nauče govoriti. Problem tog čovjeka vjerojatno je bio dugogodišnji.

Isus je razumio neprilike u kojima se čovjek nalazio i poveo ga je u stranu nasamo. A način na koji ga je iscijelio vrlo je neobičan, pogotovo za današnje čitatelje. Stavio je svoje prste u čovjekove uši, pljunuo, dotaknuo njegov jezik i uzdahnuo. Razumljivo je što Isus dotiče oboljele dijelove tijela čovjeka kojeg se sprema izliječiti, ali zašto uzdiše? Ellen G. White primjećuje: “Uzdahnuo je na misao o ušima koje se neće otvoriti istini, i jezicima koji nisu htjeli priznati Otkupitelja.” (Isusov život, str. 329; u izvorniku 404)

Isus je na čudesan način obnovio čovjekov sluh i učinio da jasno govori. Ali Njegov uzdah ilustrira ograničenja koja je Bog sam sebi postavio s obzirom na čovjekovu slobodnu volju. On nam neće nametati svoju volju. Svi ljudi slobodno odlučuju u kojem će ih smjeru njihov život voditi — Knezu života ili knezu tame. Isus može otvoriti gluhe uši, ali neće prisiliti nevjerna srca da priznaju Njegovo mesijanstvo.

Ovaj kratki događaj također ilustrira što Bog može učiniti za one koji Mu se svojevoljno obrate. Možda ste i vi doživjeli sličnu onemoćalost kad ste pokušali govoriti o svojoj vjeri — kao da vam je jezik sapet u pogledu onoga što trebate reći. Ali ovo čudo pruža nam ohrabrenje da Gospodin Isus može otvoriti naše uši da bismo bili osjetljivi za potrebe drugih, i imali odgovarajuće riječi koje će ih podići na njihovom putovanju.

`Što vi činite s darovima sluha i govora koji su vam povjereni? Jer to su darovi! Kako se služite njima?`
