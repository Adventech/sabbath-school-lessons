---
title:  ČISTE RUKE ILI ČISTO SRCE?
date:   05/08/2024
---

`Pročitajte Marko 7,14-19. Što je Isus mislio pod zagonetkom koju je zadao u Marku 7,15?`

Isusove riječi u tom odlomku zagonetne su za mnoge, posebno kad razmišljaju o svojem odnosu prema propisima iz Levitskog zakonika 11 o čistoj i nečistoj hrani. Ukida li Isus sada te razlike? Griješi li Crkva adventista sedmoga dana kada uči da njezini članovi koji jedu meso trebaju jesti samo ono s liste čistih životinja?

Prvo, bilo bi čudno da u Marku 7,14-19 Isus iznenada odbaci Mojsijeve upute, odmah nakon što je podržao Mojsija u odnosu na predaju u Marku 7,6-13. Drugo, sam običaj koji su farizeji tu zastupali nije zasnovan na starozavjetnom nauku, ali, za razliku od njega, zakoni u vezi s hranom jesu. I treće, kada se u Marku 7,19 kaže da je Isus proglasio čistim sva jela, ne znači da su zakoni o hrani ukinuti, već da je običaj koji se tiče oskvrnjivanja hrane dodirom, a koji su farizeji uspostavili, zapravo nevažeći. To je, na primjer, lažna tvrdnja da ako možete postati nečisti dolaženjem u dodir s poganima, onda isto tako možete postati nečisti i u dodiru s hranom koju su oni dotakli.

`Pročitajte Marko 7,20-23. Što prema Isusovim riječima čini osobu nečistom?`

U Marku 7,19 Isus napominje da hrana ne odlazi u srce, već u želudac, odakle prelazi u probavni trakt. S druge strane, u Marku 7,21-23 On primjećuje da zlo dolazi iz srca, iz središta čovjekove osobnosti. Tom prigodom Isus navodi niz poroka koji se začinju u zlim mislima, a završavaju zlim djelima.

Kada se toj listi poroka pridoda kršenje pete zapovijedi, o čemu je riječ u Marku 7,10, vidimo da se tu nalaze sve zapovijedi s druge ploče Dekaloga. Osim toga, Isus u Marku 7,7 govori o uzaludnom bogoslužju, o kršenju srži prvih četiriju zapovijedi Dekaloga. Isus, dakle, u tom odlomku, promatranom u cjelini, stoji kao branitelj Božjeg zakona.

`Možda je vaša teologija ispravna, ali tko u potpunosti posjeduje vaše srce?`
