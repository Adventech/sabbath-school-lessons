---
title:  LJUDSKI OBIČAJI NASUPROT BOŽJIM ZAPOVIJEDIMA
date:   04/08/2024
---

`Pročitajte Marko 7,1-13. Koje su tu značajne istine izložene?`

Lako se može zamisliti kako djeca proučavaju ovaj odlomak u subotnjoj školi, a onda odlaze kući i kažu svojim majkama da ne moraju više prati ruke prije jela jer je Isus tako rekao. Međutim, ovaj običaj ne odnosi se na higijenu.

U Isusovo vrijeme mnogi ljudi u toj zemlji strogo su se pridržavali obredne čistoće. Premda su se u Starom zavjetu ta pravila odnosila samo na svećenike (Izlazak 30,17-21), u međuzavjetnom razdoblju običaj pranja ruku radi očuvanja obredne čistoće proširio se i na obične ljude. I upravo u skladu s tim shvaćanjem, vjerski vođe dolaze k Isusu da bi se žalili na Njegove učenike.

Međutim, Isus ne odgovara izravno na pitanje koje su Mu postavili. Umjesto toga, odgovor kojim On brani svoje učenike upućuje slušatelje u dva smjera. Prvo, On citira oštre riječi proroka Izaije koji ukorava narod zato što poštuje Boga samo riječima, dok mu je srce daleko od Njega (Izaija 29,13). A onda, nadovezujući se na taj citat, izriče osudu nad njihovim običajem da božanske zapovijedi zamjenjuju ljudskim predajama.

U drugom dijelu svojega odgovora Gospodin na praktičnom primjeru pokazuje o čemu je prorok Izaija govorio. On citira Božju zapovijed da treba poštovati roditelje (Izlazak 20,12), odnosno voditi brigu o njima kad ostare. A onda to suprotstavlja vjerskom običaju prema kojem je čovjek mogao nešto posvetiti Bogu (prilog, korban) pa i dalje to koristiti za sebe, umjesto da time pomogne ostarjelim roditeljima koji su u oskudici. Možemo samo zamisliti taj susret: “Žao mi je, oče. Rado bih ti pomogao, ali sam taj novac namijenio za hram.”

To je ta vrsta licemjerja koju Isus bez popuštanja napada. Farizeji su ljudski običaj stavili iznad Božje riječi i time su počinili grijeh.

Koji je, dakle, bio odgovor na pitanje farizeja? Isusov odgovor pokazuje da On ne smatra uvjerljivim njihovo ustrajavanje na tome da je obvezno obredno pranje ruku u skladu s Božjom voljom. Naprotiv, Njegov odgovor jasno daje prednost zahtjevima Zakona u odnosu na ljudske običaje (vidi također Marko 1,44; 7,10.11; 10,3-8; 12,26.29-31.)

`Imamo li mi neke “običaje” koji bi mogli biti u sukobu s načelima Božjeg zakona? Ako imamo, koji su to običaji?`
