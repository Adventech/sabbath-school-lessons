---
title:  Posljednji dani
date:   31/08/2024
---

### Biblijski tekstovi:
Marko 12,41-44; Marko 13,1-32; Daniel 9,24-27; Daniel 7,25; 1. Solunjanima 4,13-18.

> <p></p>
>“Tada će vidjeti Sina Čovječjega gdje dolazi na oblacima s velikom moći i slavom. I on će tada poslati anđele i skupiti svoje izabranike od četiri vjetra, od kraja zemlje do kraja neba.” (Marko 13,26.27)

Pouka za ovaj tjedan počinje vrlo kratkim događajem s kraja 12. poglavlja Evanđelja po Marku, gdje Isus daje duboku izjavu o sitnom činu jedne udovice. Glavni dio ove pouke, međutim, bavi se Markom 13, gdje Isus izriče proročanstvo o sudbini jeruzalemskog hrama i šire. Ovo poglavlje, kao i paralelna poglavlja, Matej 24 i Luka 21, govori o padu Jeruzalema i o svršetku svijeta.

U Marku 13 potpuno se razjašnjava činjenica da se to proročanstvo proteže od Isusovog vremena do vremena svršetka, odnosno Njegovog drugog dolaska. Ovdje je primijenjeno načelo historicističkog tumačenja proročanstva o vremenu svršetka, nasuprot pokušajima da se ta proročanstva smjeste u prošlost ili daleku budućnost.

Kao što je slučaj s mnogim Isusovim učenjima u Evanđelju po Marku, Gospodnje pouke dane su kao odgovor na neko pitanje ili neko pogrešno shvaćanje od strane Njegovih učenika. Ta pitanja ili pogrešna shvaćanja pružaju Isusu priliku da poučava o istinama koje su bitne za kršćanski život i iskustvo. Isus ne samo da proriče budućnost, već i upućuje svoje učenike, onda i sada, kako da se pripreme za predstojeće kušnje.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 48—54.**
