---
title:  NI KAMEN NA KAMENU
date:   02/09/2024
---

`Pročitajte Marko 13,1-13. Kako su učenici reagirali na Isusovu izjavu o hramu i što im je On odgovorio?`

Kao što smo već naglasili, hramski kompleks bio je čudesna građevina. Josip Flavije zapaža da je Kraljevski trijem s južne strane kompleksa imao 162 stupa, od kojih je svaki bio toliko debeo da su bila potrebna trojica ljudi raširenih ruku da ga obuhvate (Starine, 15.11.5 §§413—414). A Isus kaže da će sve to biti srušeno. Takvo proročanstvo o ovoj zadivljujućoj građevini zvučalo je slušateljima kao kraj svijeta.

“Što je mogao misliti Odbačeni, kad je Njegova pozornost bila usmjeravana na veličanstvenost Hrama? Prizor pred Njim doista je bio izniman, ali On je s tugom rekao da sve to vidi. Zgrade su doista veličanstvene. Vi pokazujete na ove zidove kao da su potpuno neuništivi, ali čujte moje riječi: Doći će dan kad ‘ovdje sigurno neće ostati ni kamen na kamenu. Svaki će se srušiti.’” (Ellen G. White, Isusov život, str. 519; u izvorniku 627)

Učenici su sada željeli znati kada će se to Isusovo proročanstvo ispuniti. I tako, u Marku 13,4, vidimo Petra, Jakova, Ivana i Andriju kako se raspituju o točnom vremenu tih zbivanja. Oni žele znati kada će se sve to dogoditi i koji će biti znak da su ti događaji blizu.

U Marku 13,5-13 posebno je dojmljivo što Isus ne posvećuje najviše vremena opisivanju pada Jeruzalema, već upozoravanju učenika na ono što mogu očekivati u svojoj službi uspostavljanja kršćanske Crkve. Ali ni to ne zvuči kao da će biti lako.

Oni će zapravo biti progonjeni, izvođeni pred sudove, a neki će biti i ubijeni. Ali bez obzira na sve to, napominje Isus, još uvijek neće biti kraj. Ne trebaju ih zavarati ti burni događaji. Osim toga, Duh Sveti davat će im riječi koje će izgovarati u pravo vrijeme, čak i kada ih napuste obitelj i prijatelji.

Iz tih uvodnih riječi Isusovog proročanstva možemo zaključiti da se Božji narod ne treba bojati nevolja i kušnji. On treba biti budan, a Božji će ga Duh provesti kroz nevolje.

`Kakvo je vaše iskustvo s nevoljama koje su vas snašle zato što ste slijedili Isusa? Ako niste imali nikakve nevolje, možda biste se trebali zapitati da li Ga doista slijedite?`
