---
title:  VELIKA NEVOLJA
date:   04/09/2024
---

`Pročitajte Marko 13,19. Na što se taj redak odnosi?`

Marko 13,14, gdje se spominje “groza pustoši”, okosnica je oko koje se gradi cijelo poglavlje (vidi odsjek od utorka). Marko 13,19 također označava prijelaznu točku. U tom se retku spominje nevolja kakve nije bilo od stvaranja svijeta. Ovdje se pretkazuje veće i sveobuhvatnije progonstvo od onog koje se dogodilo prilikom pada Jeruzalema. U Marku 13,19 prelazi se na buduće vrijeme, što upućuje na događaje još udaljenije od Isusovog vremena. I baš kao što se u Marku 13,14 ukazuje na proročanstvo iz 9. poglavlja Knjige proroka Daniela, veliko progonstvo opisano u Marku 13,19-23 upućuje na proročanstva iz 7. i 8. poglavlja Daniela, u kojima sila malog roga progoni Božji narod “na jedno vrijeme i dva vremena i polovinu vremena” (Daniel 7,25). To proročko vrijeme od 1.260 dana odgovara razdoblju od 1.260 doslovnih godina (Brojevi 14,34; Ezekiel 4,6). To vrijeme proteže se od 538. do 1798. godine. Godine 1798. Napoleon je poslao svojeg generala da zarobi papu. Tijekom tog razdoblja od 1.260 godina sila malog roga progonila je i ubijala one koji se nisu slagali s njezinim sustavom crkvene vlasti.

`Pročitajte Marko 13,20-23. Kakvu nadu Bog upućuje svojem narodu u vezi s tim progonstvom i na što ga upozorava nakon što ono završi?`

U Marku 13,20 govori se o tome da će se progonstvo skratiti radi Božjeg naroda. Povijesno gledano, vatre progonstva donekle su utihnule nakon uspona protestantske reformacije, čime je skraćeno vrijeme nevolje. Kako je moć malog roga opadala, sve više ljudi se pridruživalo reformaciji. Međutim, mali rog će se ponovno uzdići na vlast, kao što najavljuje proročanstvo iz 13. poglavlja Otkrivenja.

U Marku 13,21-23, Isus upozorava na još jednu prijetnju, na lažne proroke i lažne mesije koji će se pojaviti prije Njegovog povratka. Isus opominje svoje sljedbenike da ih se čuvaju.

`U vrijeme kada je Isus upozoravao na te lažne mesije, Njegov pokret jedva da se i začeo, a On je iznio tako nevjerojatno pretkazanje, koje se i obistinilo (čak i danas ima ljudi koji za sebe tvrde da su Isus). Zašto bi to proročanstvo trebalo ojačati naše povjerenje u Božju riječ?`
