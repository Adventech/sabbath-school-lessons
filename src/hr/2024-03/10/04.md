---
title:  GROZA PUSTOŠI
date:   03/09/2024
---

`Pročitajte Marko 13,14-18. Koji nagovještaj Isus daje o tome na što bi se mogao odnositi izraz “groza pustoši”?`

U Marku 13,14 Isus dolazi do središnje točke u vezi s padom Jeruzalema. On spominje “grozotu koja donosi uništenje” (Suvremeni hrvatski prijevod). Gospodin kaže da čitatelj to treba razumjeti. Tim riječima Isus upućuje učenike na Knjigu proroka Daniela. Sličan izraz pojavljuje se u Danielu 9,27; 11,31; 12,11, s paralelom u Danielu 8,13.

`Pročitajte Daniel 9,26.27. Tko je “Pomazanik”, a tko je “narod jednog kneza” koji će doći?`

Riječ “Pomazanik” u Danielu 9,26 u hebrejskom je Mesija. Na osnovi pozornog proučavanja Daniela 9,24-27, postaje jasno da se izraz “Pomazanik” odnosi na Isusa Krista.

Ali tko je taj “narod jednog kneza” koji će doći i opustošiti Jeruzalem? Grad je razoren od strane rimskog vojskovođe Tita. Prema tomu, logično je da je on taj vojskovođa koji će doći, o kojem se govori u Danielu 9,26.27. Te dvije osobe povezane su zato što je način na koji se postupalo prema Mesiji doveo do propasti grada.

Ali kakva je to “groza pustoši” o kojoj Isus govori pozivajući se na Daniela? Nažalost, mnogi proučavatelji Biblije smatraju da se to pustošenje odnosi na oskvrnuće hrama od strane Antioha Epifana u drugom stoljeću pr. Kr. Međutim, to se ne uklapa. Isus opisuje “grozu pustoši” kao nešto što se događa nakon Njegovog vremena pa bi se teško moglo odnositi na nešto što se dogodilo dva stoljeća prije Kristove ovozemaljske službe.

To pustošenje vjerojatno se odnosi na postavljanje rimskih poganskih zastava u Palestini tijekom opsade Jeruzalema krajem 60-ih godina. To je bio znak za kršćane da pobjegnu, što su oni i učinili.

`Baš kao što je Isus pretkazao, Jeruzalem je pao. Zašto možemo s pouzdanjem vjerovati u sva biblijska proročanstva?`
