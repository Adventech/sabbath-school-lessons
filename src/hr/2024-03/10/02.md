---
title:  DVA NOVČIĆA KAO PRILOG
date:   01/09/2024
---

`Pročitajte Marko 12,41-44. Koliko je ta udovica dala i kojim je riječima Isus popratio njezin čin?`

Jeruzalemski hram bio je zadivljujuća građevina. Hramska gora dominirala je gradom, a masivni kameni blokovi korišteni u gradnji hrama ostaju pravo čudo do današnjeg dana budući da neki od njih teže i više stotina tona. Obnova i proširenje hrama i hramske gore počeli su pod Herodom Velikim, oko 20. g. pr. Kr., ali je njegova gradnja i ukrašavanje potrajalo sve do 60-ih godina.

Mnogi ljudi donosili su velike darove koje su ubacivali u trinaest blagajni smještenih u dvorištu za žene u blizini hrama. I upravo tu je Isus sjedio kad je ugledao jednu udovicu kako prilazi i ubacuje dvije lepte. To bi bilo 1/32 denara, uobičajene dnevnice fizičkih radnika. Ženin prilog je, dakle, bio prilično mali.

Isusa je, međutim, zadivio njezin dar. Mnogi bogati pojedinci ubacivali su velike svote, ali On se nije osvrtao na darove koje su oni ostavljali. Međutim, udovičin prilog izmamio je Njegovu pohvalu. On izjavljuje da je ona dala više od svih. Kako je to moguće? Isus primjećuje da su ostali dali od svojeg obilja, a ona od svoje sirotinje. Njima je još mnogo preostalo, a ona je dala sve što je imala za život. Ta činjenica učinila je njezin dar čak i rastrošnim, premda je njegova novčana vrijednost bila neznatna.

Ovaj događaj sadrži duboku pouku o upravljanju materijalnim dobrima. Davanje za Božje djelo ne ovisi o ponašanju vođa. Vjersko vodstvo hrama bilo je iskvareno, ali Isus nije zbog toga pozivao na uskraćivanje darova. Ako su ikad postojali iskvareni vjerski vođe kao što su bili Kaifa i Ana, vođe iz tog vremena bili su među najgorima. A Isus je to znao.

Istina je da je sveta odgovornost vođa koristiti materijalna sredstva u skladu s Božjom voljom, ali čak ako to ne čine, ljudi koji prilažu za Božje djelo bit će blagoslovljeni, kao što je bila i ova žena.

Uskraćivanje desetina i darova, s druge strane, kad vođe učine nešto neprihvatljivo, značilo bi da je naše darivanje povezano s njihovim postupcima, a ne sa zahvalnošću Bogu. Koliko god da smo u napasti da tako postupimo, to je ipak pogrešno.

`Čemu bi nas taj događaj trebao naučiti o tome koliko je važno da budemo vjerni u onome što dajemo za Božje djelo?`
