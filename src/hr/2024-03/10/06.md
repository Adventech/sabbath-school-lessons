---
title:  DOLAZAK SINA ČOVJEČJEGA
date:   05/09/2024
---

`Pročitajte Marko 13,24-32. Koji je veliki događaj tu opisan?`

To je ništa drugo do povratak Isusa Krista u slavi, kojem prethode znaci na suncu, mjesecu i zvijezdama. Novi zavjet je pun proročanstava koja upućuju na taj čudesni događaj. Apostol Pavao detaljno ga opisuje u 1. Solunjanima 4,13-18, gdje govori o tome kako će oni koji su zaspali u Kristu biti vraćeni u život i kako će sustići žive svete, da bi se zajedno sastali s Kristom u zraku. U 1. Korinćanima 15 apostol detaljno govori o uskrsnuću mrtvih do kojeg će doći prigodom Kristovog povratka.

Petar također opisuje taj veliki dan u 2. Petrovoj 3,3-13, objašnjavajući da Gospodin ne kasni s ispunjenjem obećanja, već želi da se svi ljudi pokaju. A u Otkrivenju ima više živih opisa Kristovog povratka (vidi Otkrivenje 1,7; 6,12-17; 14,14-20; 19,11-21). Novi zavjet dosljedno govori o Kristovom povratku kao osobnom, doslovnom, vidljivom i čujnom. Kada On dođe, svi će Ga vidjeti.

Što onda Isus misli kad kaže “ovaj naraštaj” i “onog dana i časa”? Te riječi muče mnoge ljude, jer naraštaj onih kojima se Isus obraćao već odavno nije među živima.

Predlaže se više tumačenja tog odlomka. Neki tvrde da se izraz “naraštaj” može odnositi na određeni narod, u ovom slučaju na Židove. Što bi značilo da židovski narod neće izumrijeti prije Kristovog povratka. Prema drugom tumačenju, to znači da naraštaj ljudi koji će vidjeti ispunjenje svih tih znakova neće izumrijeti prije Kristovog povratka.

Međutim, valja zapaziti da u Marku 13,30 Isus koristi riječ “ovaj”. kao u izrazu “ovaj naraštaj”. a da u Marku 13,32 koristi riječ “onaj”. kao u izrazu “onog dana i časa”. U 13. poglavlju Evanđelja po Marku riječ “ovaj” (houtos, hautê, touto) javlja se češće u redcima 1-13, koji upućuju na uništenje Jeruzalema. A riječ “onaj” karakterizira završni dio tog poglavlja.

Dakle, izraz “ovaj naraštaj” vjerojatno se odnosi na naraštaj prvog stoljeća, koji je vidio razorenje Jeruzalema, kao što se opisuje u Marku 13,30. Međutim, u Marku 13,32 govori se o Kristovom drugom dolasku, koji je još uvijek u budućnosti i vremenski je vrlo udaljen od prvog stoljeća. U skladu s tim, u Marku 13,32 koristi se riječ “onaj”. jer se govori o događajima koji su vremenski udaljeniji od prvog stoljeća.
