---
title:  ZDRAVO, KRALJU ŽIDOVSKI!
date:   16/09/2024
---

`Pročitajte Marko 15,15-20. Što su vojnici radili Isusu i kakvo je značenje ovog događaja?`

Rimljani su primjenjivali okrutan način bičevanja kako bi pripremili zatvorenike za pogubljenje. Žrtvi bi bila strgnuta odjeća, bila bi privezana za stup, a zatim bičevana kožnim vrpcama za koje su bili privezani komadići kostiju, stakla, kamena i pandži.

Pošto su Ga bičevali, vojnici zaduženi za Isusovo pogubljenje nastavili su Ga ponižavati tako što su Ga ogrnuli skrletnom kabanicom, na glavu Mu stavili vijenac od trnja i rugali Mu se kao židovskom kralju. Ta skupina vojnika označena je kao četa (bataljon), što u ovom slučaju znači da ih je moglo biti između 200 i 600.

Čitatelj jasno uočava ironiju u tom prizoru zato što je Isus doista Kralj, a vojnici su riječima poruge objavljivali tu istinu. Ovo ruganje podsjećalo je na način kako su Rimljani pozdravljali svojeg vladara: “Zdravo, care!” Ovdje se dakle, javlja izravna usporedba s carem.

Vojnici su ismijavali Isusa tako što su Ga udarali po glavi trskom, pljuvali Ga i “pregibali koljena i klanjali mu se”, odajući Mu počast na podrugljiv način. Sve te tri radnje izražene su na grčkom jeziku u nesvršenom vremenu. U ovom kontekstu taj oblik glagola označava radnju koja se ponavlja. A Isus sve to podnosi mirno u tišini.

Uobičajeni način rimskog izvršenja smrtne kazne raspećem podrazumijevao je da osuđena osoba gola nosi svoj križ na mjesto pogubljenja. I to je, opet, trebalo do krajnjih granica poniziti i posramiti tu osobu pred čitavom zajednicom.

Ali Židovi su zazirali od nagosti na javnom mjestu. U Marku 15,20 stoji da su skinuli s Njega skrletnu kabanicu i da su Mu ponovno obukli Njegovu odjeću. Iz toga se može zaključiti da je to bio poseban ustupak koji su Rimljani činili Židovima u tom događaju.

Razmislite o ironiji koja se ogleda u tome što se oni klanjaju i ukazuju “počast” Isusu kao Kralju rugajući Mu se, premda je On doista bio Kralj ne samo židovski, već i njihov.

`Ti ljudi nisu imali pojma što zapravo rade. Zašto im njihovo neznanje ipak neće poslužiti kao izgovor na dan suda?`
