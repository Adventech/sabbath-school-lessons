---
title:  POLOŽEN NA POČINAK
date:   19/09/2024
---

`Pročitajte Marko 15,42-47. Kakvo je značenje čina Josipa iz Arimateje, posebno kad uzmemo u obzir da nijednog od Isusovih učenika u tom trenutku nije bilo nigdje u blizini?`

Nakon svih tih dramatičnih događaja, događaju se neke “prizemnije” stvari. Za početak, mrtve ljude uvijek se mora sahraniti. Ali neke pojedinosti u onome što slijedi u duhovnom su smislu prilično ganutljive, dok su druge u povijesnom smislu iznimno važne.

U ovom odlomku pojavljuje se Josip iz Arimateje, prvi i posljednji put u Evanđelju po Marku. On je bio uvaženi član Velikog vijeća i jedan od onih koje bismo nazvali “urbanom elitom”. Kao bogat i poštovan čovjek, uživao je izvjestan ugled kod namjesnika, čime se objašnjava što se usudio prići Pilatu i zatražiti Isusovo tijelo. Dojmljivo je to što je jedan član Vijeća pokazao takvo zanimanje za Isusovu sahranu. A gdje su u međuvremenu bili Isusovi učenici? Na ovom je mjestu iznimno važna potvrda Isusove smrti kao povijesnog događaja. Marko 15,43 bilježi Josipov zahtjev da preuzme Isusovo tijelo. Pilat se iznenadio kad je čuo da je Isus već mrtav (Marko 15,44), i zato je pozvao stotnika zaduženog za raspeće da to provjeri. Stotnik je potvrdio da je to istina.

To je iznimno važno zbog kasnijih tvrdnji od strane pojedinaca da Isus na križu zapravo i nije umro, već se samo onesvijestio. Svjedočenje stotnika pred rimskim namjesnikom izravno pobija takvu tvrdnju. Rimljani su, uostalom, dobro znali izvršavati smrtnu kaznu.

Josip je donio laneno platno u koje je zavio Isusovo tijelo i položio ga u grob isklesan u stijeni. Taj grob bio je dovoljno velik da se u njega moglo ući (Marko 16,5). Osim Josipa, pisac evanđelja spominje i dvije žene koje su vidjele mjesto ukopa — Mariju iz Magdale i Mariju, Josipovu majku. Njih dvije, zajedno sa Salomom, promatrale su raspeće izdaleka. I sve tri će poći na taj grob u nedjelju ujutro da bi, kako su mislile, dovršile posao oko balzamiranja Isusovog tijela (Marko 16,1).

Zašto se spominju te tri žene? One će biti svjedokinje praznog groba u Marku 16, pa su samim tim i važne svjedokinje Isusovog uskrsnuća.

`Kako je ironično što su Isusovi sljedbenici ovdje “nestali u akciji”. dok se kao junak pokazao jedan član Velikog vijeća, istog onog tijela koje je Isusa osudilo. Što možemo učiniti da i mi u kritičnim trenucima ne nestanemo u akciji?`
