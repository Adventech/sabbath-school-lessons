---
title:  ZA DALJNJE PROUČAVANJE
date:   20/09/2024
---

U knjizi Ellen G. White Isusov život pročitajte poglavlja pod naslovom “U Pilatovoj sudnici”. “Golgota” i “Svršeno je!”. str. 598—635 (u izvorniku 723—764).

“Pilat je želio osloboditi Isusa. Međutim, uvidio je da to ne može učiniti i sačuvati svoj položaj i čast. Radije je izabrao žrtvovati jedan nevini život nego izgubiti svoju svjetovnu moć. Koliko je mnogo onih koji, da bi izbjegli štetu ili patnje, na sličan način žrtvuju načelo. Savjest i dužnost pokazuju na jedan put, a osobna korist na drugi. Način razmišljanja snažno kreće u pogrešnom smjeru, i onaj koji pravi sporazume sa zlom biva odnesen u gustu tamu krivnje.” (Ellen G. White, Isusov život, str. 612; u izvorniku 738)

“Na Krista kao našu Zamjenu i jamstvo položeno je bezakonje svih nas. On se ubrojio u prijestupnike, da bi nas otkupio od osude Zakona! Krivnja svakog Adamovog potomka opterećivala je Njegovo srce. Božji gnjev prema grijehu i strašni izraz Njegovog nezadovoljstva zbog nepravde, ispunjavali su užasom dušu Njegovog Sina. Cijelog svog života Krist je palom svijetu objavljivao dobre vijesti o Očevoj milosti i ljubavi koja prašta. Često je govorio o spasenju za najveće grešnike. Ali sad, sa strašnim teretom krivnje koji je nosio, nije mogao vidjeti milostivo Očevo lice. Povlačenje Božjeg lica od Spasitelja u ovom trenutku najveće patnje, probolo je Njegovo srce takvom boli koju čovjek nikada ne može u cijelosti razumjeti. Njegova duševna patnja bila je tako velika da je jedva osjećao svoje tjelesne bolove.” (Ellen G. White, Isusov život, str. 624,625; u izvorniku 753)

**Pitanja za razgovor**

`1.	Zapazite koliko je teologija zamjene bila važna za Ellen G. White (a i u Bibliji općenito; vidi, na primjer, Izaija 53). Zašto je svaka teologija koja omalovažava središnju ulogu zamjene i Kristove smrti umjesto nas, čime je platio kaznu za naše grijehe, lažna teologija?`

`2.	Tko ili što je “Baraba” u današnjem svijetu, koji se traži umjesto Isusa?`

`3.	Čemu bi nas trebao naučiti izvještaj o Josipu iz Arimateje kad je riječ o tome da ne treba suditi prema vanjskom izgledu?`

`4.	Pročitajte Daniel 9,24-27. Zašto biste trebali znati održati biblijski sat o ovom ulomku svakomu tko to zatraži od vas? Znate li?`
