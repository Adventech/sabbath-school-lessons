---
title:  RASPEĆE
date:   17/09/2024
---

`Pročitajte Marko 15,21-38. Koja se strašna i bolna ironija javlja u ovim redcima?`

Na ovom mjestu u izvještaju o stradanju Isus je tiha žrtva, pod vlašću ljudi koji su Ga odlučili ubiti. U čitavom evanđelju, On je sve do svojeg uhićenja upravljao događajima. Sada je bio prepušten postupanju drugih. I premda je On bio snažan putujući propovjednik, bičevanje koje je pretrpio i nedostatak hrane i sna toliko su Ga iscrpili da je bilo nužno da neki neznanac ponese Njegov križ.

Na križu Mu je skinuta odjeća i postala je vlasništvo vojnika koji su bacali kocku da bi vidjeli komu će što pripasti (usporedi Psalam 22,18). Raspeće je bilo način pogubljenja bez mnogo krvi. Klinovi kojima je žrtva prikivana na križ (usporedi Ivan 20,24-29) vjerojatno su probijali zglob odmah ispod dlana, kuda ne prolaze glavne krvne žile. (I na hebrejskom i na grčkom riječ “ruka” može se odnositi na šaku i na podlakticu.) Dlanovi sami po sebi ne posjeduju dovoljno čvrstu koštanu strukturu za nošenje težine tijela prigodom raspeća. Središnji živac prolazi sredinom podlaktice i on je bio presječen klinovima, što je izazivalo užasne bolove duž cijele ruke. Disanje je bilo otežano. Da bi udahnule, žrtve raspeća morale su se odgurnuti probodenim stopalima i napeti ruke, što je opet izazivalo nesnosne bolove. Gušenje zbog iscrpljenosti bilo je jedan od uzroka smrti.

Isus je tijekom svojeg raspeća trpio strašno ismijavanje i užasno poniženje. U Evanđelju po Marku javlja se motiv “skrivanja i otkrivanja”, prema kojem Isus uglavnom poziva na šutnju o Njegovom identitetu. S obzirom na to, mesijanske titule poput “Gospodin”, “Božji Sin” i “Krist” ne pojavljuju se često u ovom izvještaju.

Međutim, to se potpuno mijenja pod križem. Isus se više ne može sakriti. A ironično je što upravo vjerski vođe, rugajući se Isusu, koriste te titule za Njega. Kako su strašno ti ljudi sami sebe osudili!

Posebno se ističe jedna od njihovih podrugljivih izjava. Ona se nalazi u Marku 15,31, gdje oni kažu: “Druge je spasio, a sebe ne može spasiti!” Da bi skrenuli pozornost na Njegovu bespomoćnost na križu, oni naglašavaju da je On doista pomagao drugima (grčki glagol koji je tu upotrijebljen može značiti “spasiti”, “iscijeliti”, “izbaviti”). Time su ironijom slučaja priznali da je On Spasitelj. Ali ironija tu ne završava jer Isus nije želio spasiti sebe zato što je na križu spašavao druge.

`Pročitajte Ivan 1,1-3. Kako možemo u pravom smislu shvatiti što Kristova smrt znači za nas?`
