---
title:  “JESI LI TI KRALJ ŽIDOVSKI?”
date:   15/09/2024
---

`Pročitajte Marko 15,1-15. Gdje prepoznajemo ironiju u ovom izvještaju?`

Poncije Pilat bio je namjesnik Judeje od 26. do 36. godine. On nije bio blag vladar i par njegovih postupaka izazvalo je zgražanje među stanovništvom te zemlje (usporedi Luka 13,1). Židovski sud izrekao je Isusu smrtnu presudu zbog bogohuljenja. Međutim, pod rimskom vladavinom, Židovi, u većini slučajeva, nisu smjeli izvršavati smrtne kazne i zato su Isusa doveli Pilatu da bude osuđen.

Ne spominje se optužba pod kojom su Ga izveli pred Pilata, ali se ona može nazrijeti na osnovi kratkog pitanja koje Pilat postavlja Isusu: “Jesi li ti kralj židovski?” (Marko 15,2) U starozavjetno vrijeme Izraelci su svoje kraljeve pomazivali, pa nije teško uvidjeti da se smisao izraza “Mesija” (“Pomazanik”) mogao izokrenuti i pogrešno prikazati kao polaganje prava na kraljevske počasti, pa samim tim i kao konkurencija rimskom caru. Prema tomu, optužba pred Velikim vijećem bila je bogohuljenje, dok je optužba pred namjesnikom bila izazivanje pobune, što se kažnjavalo smrću. Ironija se ogleda u tome što je Isus i jedno i drugo

— Mesija i židovski Kralj. Osude izrečene protiv Njega za bogohuljenje i pobunu bile su lažne. Umjesto toga, On je doista trebao primiti kraljevske počasti i izraze obožavanja. Isus se, pak, ponaša kao kralj. Njegov odgovor Pilatu je neobvezujući: “Ti kažeš.” (Marko 15,2) Dakle, On ne niječe tu titulu niti je potvrđuje. Takav odgovor pokazuje da On jest kralj, ali drugačiji (usporedi Ivan 18,33-38).

U Marku 15,6 navodi se običaj oslobađanja jednog zatvorenika u vrijeme Pashe. U Marku 15,9, Pilat pita narod želi li da im oslobodi “kralja židovskoga”. I premda on to možda izgovara s ironijom, ta ironija je zapravo usmjerena protiv njega.

U Marku 15,9.10 prikazuje se opažanje i neopažanje istodobno. Pilat opaža da su vjerski vođe predali Isusa iz zavisti, ali ne opaža da obraćanje svjetini ide na ruku tim istim vođama. Oni bune svjetinu i ona traži da se Isus razapne. Čak i Pilat je ustuknuo pred takvim ponašanjem. Raspeće je bilo strašan način pogubljenja, pogotovo za nekoga tko je smatran nevinim. Kako je bolno ironično što je poganski namjesnik želio osloboditi Mesiju, dok su vjerski vođe tražili da Ga razapnu.

`Što vas može sačuvati da ne slijedite svjetinu kada se vrši veliki pritisak da to učinite?`
