---
title:  Uskrsli Gospodin
date:   21/09/2024
---

### Biblijski tekstovi:
Marko 15,42-47; Marko 16; Kološanima 2,10-12; 1. Korinćanima 15,1-8; Daniel 9,24-27; Ivan 20,11-18.

> <p></p>
>“On im rekne: ‘Ne bojte se! Vi tražite razapetog Isusa Nazarećanina. Uskrsnuo je! Nije ovdje. Evo mjesto gdje ga položiše.’” (Marko 16,6)

Isusovo raspeće zadalo je smrtni udarac nadi i vjeri Njegovih učenika. Za njih je to bio mračni vikend, kada se nisu samo hvatali u koštac sa smrću svojeg Učitelja, već su strahovali i za vlastiti život (Ivan 20,19).

U Marku 16, posljednjem poglavlju ovog evanđelja, vidjet ćemo što je uslijedilo nakon Isusove smrti.

Prvo, razmotrit ćemo vrijeme Isusovog uskrsnuća i razlog zbog kojeg su žene došle na grob te nedjelje ujutro. Adventisti ponekad zaziru od izvještaja o jutru uskrsnuća zato što je on zloupotrijebljen da bi se potkrijepila svetost nedjelje. Vidjet ćemo da se zapravo možemo radovati toj nedjelji uskrsnuća, usprkos lažnoj teologiji koja je nažalost iz nje proizišla.

Drugo, u ovoj ćemo pouci objasniti prve retke 16. poglavlja, povezujući te riječi s temom koja se provlači kroz cijelo Evanđelje po Marku. Pobliže ćemo ih objasniti u odsjecima za ponedjeljak i utorak.

Treće, krajem tjedna, u srijedu i četvrtak, proučit ćemo ostatak 16. poglavlja i upoznati se s misijom koju ono iznosi pred nas. Proučavanje ćemo završiti pozivom čitatelju Evanđelja po Marku da širi Radosnu vijest po cijelom svijetu.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 73—77.**
