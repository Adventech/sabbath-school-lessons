---
title:  KAMEN JE BIO ODMAKNUT
date:   23/09/2024
---

`Pročitajte Marko 16,1-8; 1. Korinćanima 15,1-8. Što je tim odlomcima zajedničko?`

Opis uskrsnuća javlja se u svim evanđeljima. Svaki pisac iznosi taj događaj iz različite perspektive, a svi sadrže osnovne misli koje se javljaju i u 1. Korinćanima 15,1-8.

Četiri misli stalno se ponavljaju — umro je, pokopan je, uskrsnuo je i viđen je. U Evanđelju po Marku smrt i ukop opisani su u 15. poglavlju. A Njegovo uskrsnuće i poslije ukazanje navodi se u 16. poglavlju, ali s izvjesnim obratom. U Marku 16,7 govori se o sastanku u Galileji gdje se kaže učenicima: Tamo ćete Ga vidjeti (vidi Ivan 21).

Nekim je ljudima neshvatljivo što kršćani vjeruju u uskrslog Gospodina. Međutim, dokazi u prilog Njegovom uskrsnuću su čvrsti i u skladu sa zdravim razumom.
Za početak, dovoljno je samo vjerovati u Boga kao Stvoritelja (vidi Postanak 1—2) i uskrsnuće, i čudo postaje razumno. Bog koji je stvorio svemir i život na Zemlji, sasvim sigurno je imao moć uskrisiti Isusa. Božje postojanje ne čini Isusovo uskrsnuće nužnim, već samo razumnim.

Zatim, grob je bio prazan. Čak i povjesničari ateisti prihvaćaju tu činjenicu. Da nije bilo tako, tvrdnja o Njegovom uskrsnuću propala bi od samog početka, jer bi postojanje Njegovog tijela na tom mjestu uništilo svaku glasinu o tome da je uskrsnuo.

Nadalje, objašnjenje da su Njegovi učenici ukrali tijelo nije održivo. Učenici sigurno nisu mogli proći pokraj rimske straže. A čak i da im je to uspjelo i da su uzeli tijelo, zašto nisu bili uhićeni? Odgovor je da su vjerski vođe znali da učenici to nisu učinili.

Također, velik broj ljudi svjedočio je da je vidio uskrslog Krista. Mnogi od njih, uključujući i učenike, u prvom trenutku nisu u to vjerovali. A nekadašnji ogorčeni neprijatelj Pavao tvrdi ne samo da je vidio uskrslog Gospodina, već i da je to iskustvo potpuno promijenilo Njegov život.

I konačno (premda ima i mnogo drugih razloga), kako objasniti uspon kršćanske Crkve, osnovane od ljudi koji su tvrdili da su vidjeli uskrslog Gospodina? Zašto bi ti ljudi bili spremni umrijeti za laž? Njihovo dosljedno svjedočenje neposredno nakon Njegove smrti (Djela 3,15), kao i godinama kasnije (1. Petrova 1,3), silan je dokaz u prilog Njegovog uskrsnuća.

`Što biste rekli ako bi vas netko pitao: Koje dokaze imate u prilog Kristovom uskrsnuću?`
