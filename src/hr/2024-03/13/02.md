---
title:  RADOVANJE USKRSNUĆU
date:   22/09/2024
---

`Pročitajte Marko 15,42—16,6. Zašto je taj događaj tako bitan za izvještaj o uskrsnuću?`

Svi pisci evanđelja slažu se da je Isus umro na dan koji oni nazivaju “Priprava”. odnosno “dan uoči subote” (Matej 27,62; Marko 15,42; Luka 23,54; Ivan 19,14.31.42). Većina tumača smatra da se to odnosi na vrijeme od zalaska sunca u četvrtak do zalaska sunca u petak. Isus je umro u petak kasno poslijepodne, a onda je na brzinu sahranjen prije zalaska sunca.

U subotu je Gospodin počivao u grobu, a i svi Njegovi učenici također su mirovali. “A subotu provedoše u miru po zakonu” (Luka 23,56 — Šarić), što bi zapravo bilo prilično čudno da je Isus umanjio, makar u njihovim umovima, obvezu držanja četvrte zapovijedi.

U subotu uvečer žene su kupile miomiris, a u nedjelju ujutro otišle su na grob sa željom da dovrše uobičajeni proces ukopa. Ali, naravno, Isus nije bio tamo!

Već početkom drugog stoljeća kršćani su pridavali određeno značenje činjenici da je Isus uskrsnuo u nedjelju. To je postao temelj shvaćanja o svetosti nedjelje. Međutim, naučava li to Novi zavjet?

`Pročitajte Kološanima 2,10-12. Što je prema Novom zavjetu spomen na Isusovo uskrsnuće?`

Nijednom se riječju u Bibliji ne nagovještava da je nedjelja postala sveta kao uspomena na uskrsnuće. Taj spomen je krštenje. “Dakle, s njim smo zajedno ukopani po krštenju u smrt da bismo, kao što je Krist uskrsnuo od mrtvih Očevom slavom, i mi živjeli novim životom.” (Rimljanima 6,4)

Bez obzira na lažnu teologiju u vezi s nedjeljnim bogoslužjem, kao adventisti moramo se podjednako radovati Isusovom uskrsnuću tog nedjeljnog jutra. Svojom smrću i uskrsnućem Isus je pobijedio smrt, a zahvaljujući Njegovom uskrsnuću, mi imamo jamstvo vlastitog uskrsnuća.

`“Neka bude hvaljen Bog, Otac našega Gospodina Isusa Krista, koji nas po svome velikom milosrđu uskrsnućem Isusa Krista od mrtvih ponovo rodi za živu nadu.” (1. Petrova 1,3) Zapazite koliko su Pavao i Petar vjerovali u Isusovo uskrsnuće. Kako i mi možemo imati tu sigurnost?`
