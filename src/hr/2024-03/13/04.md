---
title:  ŽENE NA GROBU
date:   24/09/2024
---

“Žene koje su stajale kraj Kristovog križa budno su bdjele i čekale da prođe subota. Prvog dana tjedna, vrlo rano, krenule su na grob noseći dragocjene mirise i pomasti za Spasiteljevo tijelo. Nisu pomišljale na Njegovo uskrsnuće iz mrtvih. Sunce njihovog nadanja je zašlo i noć se nastanila u njihovim srcima. Dok su odmicale putom, pričale su o Kristovim djelima milosrđa i Njegovim riječima utjehe. Nisu se sjetile Njegovih riječi: ‘Ali ću vas opet vidjeti.’ (Ivan 16,22)” (Ellen G. White, Isusov život, str. 652; u izvorniku 788)

`Pročitajte Marko 16,1-8. Što se dogodilo i kako su žene u prvom trenutku reagirale?`

Već od početka Markovog evanđelja čitatelj zna da je Isus Mesija. Ali u samom tekstu, prva osoba koja Ga je priznala kao Mesiju a da nije bila opsjednuta demonima, bio je Petar u Marku 8,29. A ni do tog priznanja nije došlo prije nego što smo stigli do polovine knjige!

U cijelom Evanđelju po Marku Isus traži od ljudi da šute o tome tko je On ili o ozdravljenju koje im je donio. U Marku 1,44 On kaže gubavcu da nikomu ne govori o svojem izlječenju. U Marku 5,43, napominje Jairu i njegovoj ženi da nikomu ne govore o uskrsnuću njihove kćeri. U Marku 7,36 upozorava skupinu ljudi da ne govore drugima o tome kako je iscijelio gluhonijemog čovjeka. A onda zapovijeda svojim učenicima da ne govore narodu da je On Mesija (Marko 8,30; vidi također Marko 9,9). Bez sumnje, glavni razlog zbog kojeg je Isus tražio od njih da šute, bio je da osigura sebi dovoljno vremena da završi svoje poslanje u skladu s vremenskim proročanstvom iz Daniela 9,24-27.

A sada, u ovom prizoru, čak i nakon što im je rečeno da je Isus uskrsnuo, ove žene, preplašene i zaprepaštene, pobjegle su i bar u prvom trenutku ni one nisu govorile o tome što se dogodilo.

Ta šutnja, međutim, nije dugo trajala. U trenutku kad stižemo do kraja Markovog evanđelja, što čitamo umjesto toga? “A oni odoše i počeše propovijedati svuda. Gospodin je s njima djelovao i potvrđivao Riječ čudesima što su je pratila.” (Marko 16,20)

Dakle, šutnja o Isusu, o tome tko je On i što je učinio, biva prekinuta i knjiga završava tako što učenici propovijedaju “svuda”.

`Zašto mi ne smijemo šutjeti o Isusu i o onome i što je On učinio? Komu možete danas govoriti o Isusu i planu spasenja?`
