---
title:  IDITE PO SVEM SVIJETU
date:   26/09/2024
---

`Pročitajte Marko 16,14-20. Što je Isus rekao svojim učenicima kad se pojavio pred njima i što te riječi znače nama danas?`

Prve riječi koje Isus upućuje svojim učenicima zabilježene su samo u neizravnom govoru u Marku 16,14. On ih ukorava zbog njihovog nevjerovanja i okorjelosti srca. Dakle, to pitanje nevjerovanja nije samo današnji problem. Kao što smo već vidjeli, i prvi Isusovi učenici borili su se s nevjerovanjem (Matej 28,17; Ivan 20,24-29), a oni su bili s Isusom u tijelu i uvijek iznova gledali čuda.

Ali On im je, služeći se različitim dokazima, pokazao stvarnost svojeg uskrsnuća. Tada je njihovo svjedočanstvo, udruženo s dokazima ukratko iznesenim u odsjeku od ponedjeljka, položilo čvrst temelj vjere.

Tada Isus šalje svoje učenike da navijeste Evanđelje svijetu. Njegov nalog je sveobuhvatan. Oni trebaju ići po cijelom svijetu i objavljivati Evanđelje svakom stvorenju. A onda im objašnjava da će ishod njihovog rada nekima donijeti blagostanje, a nekima jad — vjernici će biti spašeni, a nevjernici osuđeni.

Isus također opisuje znakove koji će pratiti rad Njegovih učenika — istjerivat će demone, govoriti novim jezicima, liječiti bolesne i bit će zaštićeni od zla. Neki su pogrešno protumačili riječi u Marku 16,18 kao potvrdu da kršćani trebaju pokazivati svoju vjeru uzimanjem u ruke zmija otrovnica. Međutim, Isusove riječi ne znače dopuštenje za tako drske postupke. Isus ovdje govori o zaštiti pojedinaca uključenih u misiju, kao što je bila Pavlova služba za druge, što vidimo u Djelima 28,3-6. Naravno, Biblija ne tvrdi da će učenici uvijek biti zaštićeni od zla. Katkad Bog vidi da je prikladno učiniti čudo kako bi unaprijedio djelo Evanđelja. Ali kršćani katkad stradaju zbog svojeg svjedočanstva. U takvim okolnostima njihovo strpljivo podnošenje pruža nevjernicima još jedan znak o sili vjere. A onda, pošto je završio svoje djelo ovdje, “Gospodin Isus bi uznesen na nebo i sjede Bogu s desne strane” (Marko 16,19). Isus je uzašao i sjeo Bogu s desne strane na položaj vrhovne vlasti jer je porazio sve sile zla.

Zapazite posljednji redak. Premda su išli “svuda” propovijedajući Evanđelje, oni nisu išli sami. “Gospodin je s njima djelovao i potvrđivao Riječ čudesima što su je pratila.” (Marko 16,20) On je bio s njima u ono vrijeme, a obećao je da će biti i s nama u ovo vrijeme dok nastavljamo djelo koje su oni započeli.

`Koju utjehu nalazimo u tom obećanju iz Mateja 28,20 dok i sami objavljujemo Evanđelje “svuda”?`
