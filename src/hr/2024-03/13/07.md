---
title:  ZA DALJNJE PROUČAVANJE
date:   27/09/2024
---

U knjizi Ellen G. White Isusov život pročitajte poglavlja “Uskrsnuo je kako je rekao”. str. 646—651 (u izvorniku 779—787), i “Idite i učinite sve narode učenicima mojim”. str. 675—685 (u izvorniku 818—828).

“Krist je za vjernika uskrsnuće i život. U našem Spasitelju je obnovljen život koji je izgubljen zbog grijeha; On u sebi ima život da oživi onoga koga hoće. Njemu je podareno pravo da daruje besmrtnost. Život koji je u ljudskoj naravi položio, On ponovno uzima i daje ga ljudskom rodu. ‘Ja sam došao’, rekao je On, ‘da imaju život i da ga imaju u izobilju. … A tko pije od vode koju ću mu ja dati, sigurno neće nikad ožednjeti. Štoviše, voda koju ću mu dati postat će u njemu izvorom one vode što struji u život vječni. … Tko jede tijelo moje i pije krv moju, ima život vječni, i ja ću ga uskrisiti u posljednji dan.’ (Ivan 10,10; 4,14; 6,54) Za vjernika smrt ne znači puno. Krist govori o njoj kao da ima malu važnost. ‘Ako tko drži riječ moju, sigurno neće nigda vidjeti smrti … neće nigda okusiti smrti.’ Za kršćanina smrt je samo san, trenutak tišine i tame. Život je skriven s Kristom u Bogu i ‘kad se pojavi Krist, život vaš, tada ćete se i vi s njim pojaviti zaodjenuti slavom’ (Ivan 8,51.52; Kološanima 3,4).” (Eellen G. White, Isusov život, str. 651; u izvorniku 786,787)

Čak i povjesničari ateisti, koji ne mogu prihvatiti stvarnost uskrsnuća, priznaju ne samo da je Isus bio ubijen, već i da su nakon Njegove smrti mnogi tvrdili da su vidjeli uskrslog Krista i da su kao ishod osnovali jezgru kršćanske Crkve. U pokušaju da objasne te tvrdnje, neki kažu da je Isus imao brata blizanca, ili da su prvi učenici halucinirali misleći da vide Isusa. Drugi kažu da Isus zapravo i nije umro, već da se samo onesvijestio i da se poslije povratio. Ima i onih koji tvrde da su došli vanzemaljci i uzeli Njegovo tijelo. Opširnije o ovim argumentima i njihovoj neosnovanosti pogledajte: Clifford Goldstein, Risen: Finding Hope in the Empty Tomb (Pacific Press, 2021.).


**Pitanja za razgovor**

`1.	Zašto bi učenici lagali o Isusovom uskrsnuću? Na osnovi svega što znamo, oni nisu naišli ni na što drugo osim na mržnju, otuđenje i progonstvo zbog svoje vjere. Što su mogli dobiti izmišljanjem takvog događaja?`

`2.	Koji je dokaz Isusovog uskrsnuća za vas najuvjerljiviji? Iznesite svoja razmišljanja u razredu.`

`3.	Razmišljajte više o velikoj nadi koju nam Isusovo uskrsnuće nudi. Pročitajte cijelo 15. poglavlje 1. poslanice Korinćanima. Koliku važnost Pavao pridaje Isusovom uskrsnuću?`
