---
title:  POJAVLJIVANJE PRED MARIJOM I DRUGIMA
date:   25/09/2024
---

`Pročitajte Marko 16,9-20. Što ovi redci dodaju događaju o uskrsnuću?`

Skoro cijeli ulomak u Marku 16,9-20 ima paralele u drugim odlomcima Novog zavjeta — Marija Magdalena na grobu vidi Isusa (Matej 28,1.9.10; Ivan 20,11-18; usporedi Luka 8,2); dvojica učenika vide Ga u selu (Luka 24,13-35); jedanaestorica učenika dobivaju Veliki nalog (Ma-tej 28,16-20; Luka 24,36-49; Ivan 20,19-23).

Prva osoba koja je vidjela Isusa živog bila je Marija Magdalena (Ivan 20,11-18). I druge žene su Ga također vidjele (Matej 28,8-10). Vrlo je značajna činjenica što su Ga prvo vidjele žene. S obzirom na to da se žene u antičkom svijetu nisu smatrale pouzdanim svjedocima, kad bi priča bila izmišljena, mnogo je vjerojatnije da bi kao prvi svjedoci bili navedeni muškarci. Ali nisu bili u pitanju muškarci, niti netko od Dvanaestorice, već jedna žena. Ona javlja radosnu vijest učenicima, ali oni, što nije nikakvo čudo, ne vjeruju njezinom svjedočanstvu prije svega zato što je zvučalo nestvarno, ali, nažalost, i zato što ga je iznijela žena. Branitelji događaja o Isusovom uskrsnuću koristili su tu činjenicu — što su žene prve vidjele uskrslog Isusa — kao silan dokaz u prilog istinitosti tog događaja.

`Što u Marku 16,14 ne bi imalo smisla da je taj događaj izmišljen?`

Da su oni izmislili ovaj događaj, zašto bi sebe prikazali u tako lošem svjetlu? Isus ih je morao ukoriti zbog njihove “okorjelosti srca”. Od trenutka Isusovog uhićenja pa sve do Njegovog ukazanja nakon uskrsnuća, evanđeoski izvještaji prikazuju Njegove sljedbenike u vrlo negativnom svjetlu — kako su se razbježali, odrekli Ga se, nisu vjerovali i tako redom. To ne bi imalo smisla da je taj događaj izmišljen.

Nasuprot tomu, njihovo kasnije odvažno i nepokolebljivo objavljivanje uskrslog Krista i nade koju ono pruža svima, moćan je dokaz u prilog istinitosti njihovih tvrdnji.

`Kako se možemo sačuvati da ne upadnemo u duhovnu zamku sumnje i nevjerovanja? Zašto se moramo svakodnevno povezivati s uskrslim Kristom?`
