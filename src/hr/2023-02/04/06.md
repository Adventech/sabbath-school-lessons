---
title:  POBJEDNICI O KOJIMA GOVORI OTKRIVENJE
date:   20/04/2023
---

“Ovdje je postojanost svetih, ovdje su oni koji drže zapovijedi Božje i vjeru Isusovu.” (Otkrivenje 14,12 — Varaždinska Biblija) To je slika Božjeg vjernog naroda na svršetku vremena. A opet, jedini način na koji netko može držati Božje zapovijedi, u ono vrijeme kao i sada, jest vjerom u Isusa. Međutim, zapazite da naš tekst ne spominje “vjeru u Isusa”, premda je i to vrlo važno, već “vjeru Isusovu”, a to je ipak nešto više. To je ona vjera koja je Kristu omogućila da pobijedi najžešće Sotonine kušnje. Vjera je dar koji se daje svakom vjerniku. Kada pokazujemo vjeru koju Duh Sveti stavlja u naše srce, ta vjera raste. Tada pobjeđujemo ne snagom svoje volje, već silom živoga Krista koji djeluje preko nas. Ne pobjeđujemo mi, već On.

Mi možemo pobijediti zato što je On pobijedio. Možemo biti pobjednici zato što je On bio pobjednik. Možemo svladati kušnje zato što ih je On svladao.

`Pročitajte Hebrejima 4,14-16; 7,25. Što nam omogućuje da nadvladamo kušnje, “bojimo se Boga” i slavimo Ga?`

Isus, presveti Božji Sin, odolio je đavoljim lukavstvima. Suočio se s kušnjama uzdajući se u Božja obećanja, pokoravajući svoju volju Očevoj i oslanjajući se na Očevu silu. Uzdajući se u Njega, gledajući u Njega, vjerujući u Njega, i mi možemo pobijediti. Isus je za nas sve u svemu, a vijesti trojice anđela govore o Njemu. Otkrivenje govori o pobjedi, a ne o porazu. Ono govori o narodu koji pobjeđuje Njegovom milošću i Njegovom silom.

Riječ “pobijediti”, u ovom ili onom obliku, koristi se jedanaest puta u Otkrivenju. U viđenju o sedmerim crkvama koje predstavljaju kršćansku Crkvu od prvog stoljeća do našeg vremena, u svakom naraštaju postoje vjernici koji su, kako kaže Ivan, “pobijedili”. Na svršetku vremena oni koji “pobijede” baštinit će sve (Otkrivenje 21,7). To nije legalizam. To je pobjeda u Isusu Kristu, čiji je život savršene pravednosti jedino što nam pruža obećanje o vječnom životu. To je vjera na djelu. To je čudesna milost u životu vjernika koja oplemenjuje i mijenja život.

`Postoji li nešto u vašem životu što želite pobijediti? Kako svoje želje možemo pretočiti u djelo? Koje praktične korake možemo poduzeti da bismo bili jedan od “pobjednika” o kojima govori Otkrivenje?`