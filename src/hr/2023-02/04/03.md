---
title:  BOJATI SE BOGA I BITI MU POSLUŠAN
date:   17/04/2023
---

Čemu nas još Biblija uči o tome što znači bojati se Boga?

`Pročitajte: Ponovljeni zakon 6,2; Psalam 119,73.74; Propovjednik 12,13.14. Što nam navedeni tekstovi otkrivaju o tome što znači “bojati se Boga”?`

Ti redci otkrivaju vezu između straha Gospodnjeg i držanja Njegovih zapovijedi. Strah od Boga duboko je poštovanje koji vodi u poslušnost. Nebo upućuje žurni poziv da oni koji su spašeni milošću budu poslušni Božjim zapovijedima (Efežanima 2,8-10). Milost ne ukida našu obvezu da se pokoravamo Božjim zapovijedima. Evanđelje nas oslobađa osude Zakona, a ne odgovornosti da ga poštujemo.

Osim što nas oslobađa krivnje za djela učinjena u prošlosti, milost nam daje i snagu da živimo pobožno i poslušno u sadašnjosti. Apostol Pavao izjavljuje da “smo i mi primili milost i apostolstvo da na slavu njegova imena propovijedamo poslušnost — vjeru među svim narodima” (Rimljanima 1,5).

Neki ljudi imaju čudnu logiku da spasenje milošću na neki način niječe Božji zakon ili umanjuje potrebu za poslušnošću. Oni svaki razgovor o poslušnosti smatraju legalizmom, pa tako kažu: Isus je sve što mi treba. Međutim, pitanje je koji Isus? Isus kakvog smo sami zamislili ili Isus iz Svetoga pisma? Krist iz Svetoga pisma nikad nas ne navodi da omalovažavamo Njegov Zakon, koji je zapravo prijepis Njegovog karaktera. Krist iz Svetoga pisma nikad nas ne navodi da umanjujemo značenje biblijskog nauka, koji jasnije otkriva Njegovu narav i Njegov plan za ovaj svijet. Krist iz Svetoga pisma nikad nas ne navodi da Njegov nauk svedemo na vjerske fraze u kojima nema biti. Krist je utjelovljenje cjelokupne doktrinarne istine. Isus je utjelovljena istina. On je doktrina pretočena u život.

Otkrivenje nas u svojem posljednjem obraćanju poziva da vjerom u Isusa prihvatimo puninu svega što nam On nudi. Poziva nas da se “bojimo Boga”, što se izražava vjerom u Njegovu otkupiteljsku silu koja nas može osposobiti da živimo pobožno u poslušnosti.

`Kako nam Isusove riječi: “Ne bojte se onih koji ubijaju tijelo, a duše ne mogu ubiti! Bojte se radije onog koji može i dušu i tijelo uništiti u paklu.” (Matej 10,28) — pomažu da razumijemo što znači bojati se Boga?`