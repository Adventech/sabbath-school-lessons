---
title:  BOG U SREDIŠTU ŽIVOTA
date:   18/04/2023
---

U doba konzumerizma, kada svjetovne vrijednosti postavljaju čovjeka u središte svega, Nebo nas poziva da odbacimo tiraniju sebičnosti i robovanja napuhanoj samovažnosti i da Boga postavimo u središte svojeg života. Za neke je novac središte života. Za druge je to zadovoljstvo ili moć. Za neke, opet, to može biti sport, glazba ili razonoda. Međutim, Otkrivenje nam upućuje jasan poziv da strahopoštovanje i odavanje časti Bogu učinimo istinskim središtem svojeg života.

`Pročitajte sljedeće tekstove: Matej 6,33; Kološanima 3,1.2; Hebrejima 12,1-2. Što nam oni govore o tome kako Boga možemo učiniti istinskim središtem svojeg života?`

U završnom sukobu na Zemlji vodit će se bitka za um. To je zapravo bitka za odanost, pokoravanje i posvećenost Božjoj volji.

Posljednja bitka u okviru velike borbe vodit će se između sila dobra i sila zla za vlast nad našim mislima. Apostol Pavao upućuje nam sljedeću opomenu: “Težite među sobom za onim za čim treba da težite u Kristu Isusu!” (Filipljanima 2,5) Um je tvrđava našeg bića. On je izvorište našeg djelovanja. Izraz kojim se Pavao ovdje koristi znači “dopustiti ili izabrati, odlučiti”. Radi se o svjesnom činu volje. Kad odlučimo imati Kristov um, mi Mu dopuštamo da On oblikuje naš način razmišljanja tako što će naš um ispuniti onim što ima vječnu vrijednost. Naši postupci otkrivaju kamo vode naši misaoni procesi. Bojati se Boga znači dati Mu prvo mjesto u svojem životu.

Razmislite o tome koliko je lako vladati svojim mislima, bar kad ste svjesni da trebate njima vladati. Često je problem u tome što će, ako ne uložimo svjestan napor da se bavimo onim što je ispravno, “što je gore a ne što je na zemlji”, naš um, pao i grešan kakav jest, prirodno težiti onome što je prizemno, stvarima ovoga svijeta. Trebamo se, dakle, kao što kaže Pavao, svjesno i voljno, služeći se svetim darom slobodne volje, baviti onim što je nebesko.

`“Uostalom, braćo, sve što je čestito, što je dično, što je pravedno, što je nevino, što je ljubezno, što je na dobru glasu, i sve što je kreposno i hvale vrijedno, to neka bude sadržaj vaših misli!” (Filipljanima 4,8) Kako možemo činiti to o čemu nam Pavao ovdje govori?`