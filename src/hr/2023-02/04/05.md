---
title:  DAVANJE SLAVE BOGU
date:   19/04/2023
---

Jedno istraživanje o upotrebi izraza “dati slavu Bogu” — (Varaždinska Biblija) u Starom zavjetu pokazuje da se on, što je posebno zanimljivo, često (ali ne isključivo) pojavljuje u kontekstu božanskog suda (Jošua 7,19; 1. Samuelova 6,5; Jeremija 13,15.16; Malahija 2,2), baš kao u vijesti prvog anđela (Otkrivenje 14,7). Tu misao vidimo također u Otkrivenju 19,1.2: “Aleluja! Spasenje, slava i moć pripadaju našem Bogu jer su istiniti i pravedni njegovi sudovi!”

`Pročitajte sljedeće tekstove: 1. Korinćanima 3,16.17; 6,19.20; 10,31. Kako nam oni pomažu da razumijemo jedan od načina na koji možemo slaviti Boga?`

Prema apostolu Pavlu, naše tijelo je hram u kojem prebiva Božji Duh — hram posvećen Božjom prisutnošću. Sveto pismo upućuje nam jasan poziv da slavimo Boga svakim aspektom svojeg života. Kada se Bog nalazi u središtu našeg života, naša je jedina želja da Ga proslavimo bilo svojom prehranom, odjećom, načinom na koji se zabavljamo ili odnosimo prema drugima. Bogu dajemo slavu kad Njegov karakter ljubavi otkrivamo svijetu vršeći Njegovu volju. To postaje još važnije u svjetlu suda nad ovim svijetom na svršetku vremena.

`Pročitajte Rimljanima 12,1.2. Koji nam poziv apostol Pavao upućuje u vezi s našim životnim izborima?`

Novozavjetnu grčku riječ somata, “tjelesa”, u ovom je odlomku bolje prevesti kao cjelinu onoga što jesmo — tijelo, um i emocije. U jednom biblijskom prijevodu izraz “duhovno bogoštovlje” tumači se kao “čin razumskog obožavanja”. Drugim riječima, kada se potpuno prepustite “strahu Gospodnjem” i veličate Ga svim onim što radite, kada Mu posvetite svoj um, tijelo i emocije, to je onda čin razumskog obožavanja. Osim toga, u svjetlu Božjeg suda dobro je obratiti pozornost na poslušnost.

`Razmislite o tome kako se odnosite prema svojem tijelu. Što možete učiniti da svojim tijelom doista proslavljate Boga?`