---
title:  BOJTE SE BOGA
date:   16/04/2023
---

Otkrivenje treba pripremiti ljude našeg naraštaja za Isusov skori povratak. Oni se trebaju udružiti s Njim kako bi svijetu prenijeli Njegovu vijest za posljednje vrijeme. Ova knjiga razotkriva Božje planove i razobličuje planove Sotone. Ona iznosi posljednji Božji poziv, Njegovu žurnu, neprolaznu, sveobuhvatnu vijest za cijelo čovječanstvo.

`U Otkrivenju 14,7 pročitajte obraćanje apostola Ivana u vezi s posljednjim vremenom. (Vidi također Postanak 22,12; Psalam 89,7; Izreke 2,5; Propovjednik 12,13.14; Efežanima 5,21.) Koju nam konkretnu uputu on daje?`

Grčka novozavjetna riječ fobeo u Otkrivenju 14,7 znači “strah”. Ovdje se ne koristi u smislu straha od Boga, već u smislu duboke odanosti i strahopoštovanja. Ona prenosi misao o apsolutnoj vjernosti Bogu i potpunoj predaji Njegovoj volji. To je stav uma koji je usredotočen na Boga, a ne na sebe, suprotan Luciferovom stavu iznesenom u Izaiji 14,13.14, kada on u svojem srcu kaže: “Uspet ću se na nebesa, povrh zvijezda Božjih prijesto ću sebi dići. Na zbornoj ću stolovati gori na krajnom sjeveru. Uzaći ću u visine oblačne, bit ću jednak Višnjemu.”

To je Kristov stav koji “premda u obličju Božjem … ponizi sam sebe postavši poslušan do smrti, smrti na križu” (Filipljanima 2,6.8 — Varaždinska Biblija).

U središtu velike borbe nalazi se pitanje pokoravanja Bogu. Lucifer je bio sebičan. Odbacio je svaku vlast osim svoje. Umjesto da se pokori Onomu koji sjedi na prijestolju, Lucifer je želio vladati s prijestolja. Jednostavno rečeno, bojati se Boga znači dati Mu prvo mjesto u našem razmišljanju. To znači odreći se svoje sebičnosti i oholosti, i živjeti u potpunosti za Njega.

A to je vrlo važno, jer su to prve riječi iz usta prvog od trojice anđela. Dakle, na to moramo obratiti pozornost.

`Kakvo je vaše iskustvo sa strahom od Boga? Kako biste nekome na pozitivan način objasnili zašto je “strah Gospodnji” nešto dobro?`