---
title:  SUPUTNIK U NEVOLJI
date:   07/05/2023
---

Nakon uzašaća na Nebo (Djela 1,9), Isus je posjetio posljednjeg preživjelog apostola, Ivana, na otoku Patmosu, kamo je bio prognan od strane nemilosrdnog rimskog cara Domicijana.

`Pročitajte Otkrivenje 1,9. Pogledajte također Matej 13,21; Djela 14,22; Ivan 16,33. Koja se poruka tu nalazi za sve one koji žele slijediti Isusa u ovom svijetu?`

Premda lišen blizine svoje obitelji, prijatelja i kršćanske zajednice, Ivan ipak nije ostao sam u patnjama i nevoljama s kojima se suočavao kao Isusov sljedbenik. Njegova služba još uvijek nije završila. Njegovo svjedočanstvo nije bilo dovršeno. Anđeoski posjetitelj blistave vanjštine pojavio se pred Ivanom na tom samotnom otoku i donio mu vijest izravno s Božjeg prijestolja. Ta vijest od Isusa trebala je odzvanjati koridorima vremena kroz sve vjekove. Bila je to vijest nade za sve naraštaje, ali u posebnom smislu vijest koja treba pripremiti Božji narod posljednjeg vremena za Isusov dolazak. To je ozbiljna vijest upozorenja, u istoj mjeri koliko i vijest ohrabrenja dok se spremamo za suočavanje s kušnjama posljednjih dana (ili bilo kojom drugom kušnjom s kojom se možda trenutačno suočavamo).

Ako biste ušli u špilju u kojoj je Ivana, kako se tvrdi, posjetio nebeski anđeo donoseći mu proročko viđenje, odmah biste zapazili riječi zapisane na ploči koja je postavljena na njezinom ulazu — riječi koje sažimaju čitavo Otkrivenje: “Bojte se Boga i zahvalite mu, jer je došao čas njegova suda! Poklonite se Stvoritelju neba i zemlje, mora i izvora voda!” (Otkrivenje 14,7)

Glavna tema Otkrivenja jest obožavanje. Mi smo stvoreni kao bića sklona obožavanju. I zato svatko od nas nekoga ili nešto obožava. Pravo obožavanje, obožavanje Stvoritelja, omogućava nam da otkrijemo istinsku svrhu života. Ono nam daje razlog za život. Ono nam pruža nešto za što trebamo ne samo umrijeti, već, što je još važnije, nešto za što trebamo živjeti i, ako je potrebno, trpjeti nevolje. I doista, kada nastupe konačne nevolje, bolje ćemo razumjeti riječi “da nam treba kroz mnoge nevolje ući u kraljevstvo Božje” (Djela 14,22).

`Ako su se tako vjerni Božji sluge poput Ivana suočavali s patnjom i nevoljama, zašto mislimo da se i mi nećemo suočiti s njima? (Vidi 1. Petrova 4,12-15.)`