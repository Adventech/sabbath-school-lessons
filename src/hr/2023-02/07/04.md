---
title:  BOG KOJI JE BLIZU
date:   09/05/2023
---

Bog Stvoritelj, koji je doveo u postojanje Sunce, Mjesec i zvijezde, koji je svojom zadivljujućom silom oblikovao ovaj planet i ispunio ga životom, isto je tako Bog koji se zanima za svakoga od nas. On je Bog koji je svoj narod izbavio iz egipatskog ropstva, koji ga je vodio u lutanju kroz pustinju, obasipao ga manom s neba, srušio jerihonske zidine i pobijedio njegove neprijatelje. Isti Bog koji je svojom beskonačnom silom stvorio svemir, koristi se tom beskonačnom silom da bi pobijedio snage zla koje vode bitku za naše živote.

`Pročitajte tekstove: 2. Korinćanima 5,17; Psalam 139,15-18; Djela 17,27; Kološanima 1,17. Čemu nas ti redci uče o Božjoj blizini?`

Teolozi govore o Božjoj transcendentnosti. To je misao da Bog postoji iznad i izvan cjelokupnog stvorenog svijeta. Ali govore i o Božjoj imanentnosti. To je misao da Bog na neki način prebiva i u našem svijetu i, kao što pokazuje biblijska povijest, blisko je povezan s njim. Premda Bog boravi “na visoku i svetu mjestu”, On je također “s onim koji je skrušena i ponizna duha” (Izaija 57,15 — Varaždinska Biblija). Kao što je sam Isus rekao o svojim vjernim sljedbenicima: “Ja u njima, a ti u meni — da postanu potpuno jedno, da svijet upozna da si me ti poslao i da si njih ljubio kao što si mene ljubio.” (Ivan 17,22.23) Nema ničega prisnijeg i bliskijeg od toga.

Divna je vijest o našem Bogu da su Njegova veličina i moć toliko velike da sežu s kraja na kraj svemira, a zalaze i u život svakoga od nas. On obećava da će nas obnoviti, oblikovati i preobraziti u svoje obličje. Razmislite što to znači. Bog koji je stvorio i održava milijarde galaktika, isti je Bog u kojem ne samo da “živimo, mičemo se i jesmo” (Djela 17,28), već On djeluje i u našem srcu da bi ga obnovio, da bi nas očistio od grijeha i pretvorio u novo stvorenje u Kristu. Kako je moćna i utješna misao da nas naš Bog, Bog takve snage i moći, ljubi i brine se za nas.

`Kako možemo crpiti nadu i utjehu iz razumijevanja Božje imanentnosti? Ili vas to možda plaši, jer Bog zna i vaše najmračnije tajne? Kako bi vam Evanđelje trebalo pružiti mir u tom kontekstu?`