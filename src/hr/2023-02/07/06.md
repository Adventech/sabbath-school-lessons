---
title:  STVORITELJ NA KRIŽU
date:   11/05/2023
---

Koliko god mi obožavali Boga kao svojeg Stvoritelja, koliko god Mu se divili, uvijek možemo i više od toga. Već smo zapazili, ali vrijedi ponoviti, da je naš Stvoritelj ujedno i naš Otkupitelj. Bog koji nas je stvorio isti je onaj Bog koji nas je otkupio. Bog koji je rekao: “Načinimo čovjeka na svoju sliku, sebi slična” (Postanak 1,26), isti je Onaj koji je na križu zavapio: “Eli, Eli! Lema sabakthani! — a to znači: Bože moj, Bože moj! Zašto si me ostavio?” (Matej 27,46) To mnogo govori o razlozima zbog kojih bismo se trebali bojati Boga, ili, čak i više, slaviti Ga i klanjati Mu se! Kako mi, kao pala ljudska bića, možemo adekvatno reagirati na jednu tako nevjerojatnu istinu? Što možemo učiniti? U vijesti prvog anđela rečeno nam je što trebamo učiniti: “Bojte se Boga i zahvalite mu, jer je došao čas njegova Suda! Poklonite se Stvoritelju neba i zemlje, mora i izvora voda!” (Otkrivenje 14,7)

`Pročitajte Ivan 19,16-30 — Ivanov izvještaj o Isusu na križu. Dok budete čitali, sjetite se biblijskih tekstova koje smo naveli o Isusu kao Stvoritelju po kojem je “sve stvoreno — sve na nebu i na zemlji; vidljivo i nevidljivo, bilo prijestolja, bilo gospodstva, bilo poglavarstva, bilo vlasti; sve je stvoreno po njemu i za njega” (Kološanima 1,16). Kako možemo odgovoriti na taj nevjerojatni izraz Božje ljubavi?`

Vijest prvog anđela — da se klanjamo Stvoritelju — stigla je nakon križa, nakon što je Kristovim sljedbenicima i svemiru koji je to promatrao postalo jasno da je Onaj “koji je stvorio nebo i zemlju i more i izvore vodene”, zapravo isti Onaj koji se, premda je bio Bog, “odrekao svega. Uzeo je narav sluge i postao sličan ljudima. Postao je čovjek. Ponizio se i ostao poslušan sve do smrti, i to smrti na križu.” (Filipljanima 2,7.8 — Suvremeni hrvatski prijevod)

Kako je to bio zadivljujući prizor za one koji su poznavali Isusa prije nego što je došao na Zemlju kao ljudsko biće. Nije ni čudo što Ga i nebeska bića obožavaju. A što se tiče nas, otkupljenih Njegovom krvlju, što bismo drugo i mogli učiniti osim da se poklonimo svojem Stvoritelju i Otkupitelju?

`Zašto je u svjetlu križa misao da bi pala ljudska bića mogla išta dodati onome što je Krist učinio na križu, u osnovi heretička? Koje bi se naše djelo moglo dodati onome što je Stvoritelj već učinio za nas?`