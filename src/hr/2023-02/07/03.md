---
title:  POKLONITE SE STVORITELJU
date:   08/05/2023
---

`Pročitajte Otkrivenje 14,7. Kako završava poruka prvog anđela? Kakav nam konačni poziv upućuje ta vijest o sudu? (Vidi i sljedeće tekstove: Izaija 40,26; Ivan 1,1-3; Rimljanima 1,20.)`

Otkrivenje 14,7 završava jasnim pozivom na obožavanje Stvoritelja. Taj poziv je posebno važan sada, kada je većina znanstvenog, pa čak i kršćanskog svijeta, prihvatila teoriju o evoluciji, učenje koje pogađa u samu srž svega što je biblijsko i kršćansko. Kad bi ta teorija bila istinita, naša vjera bila bi laž. Toliko su oštro suprotstavljeni ti stavovi.

Posljednji poziv Otkrivenja se, prema tome, temelji na prvoj biblijskoj knjizi Postanku. Nikad nećemo u potpunosti razumjeti predmet rasprave u toj sveopćoj borbi oko bogoštovlja ako ne razumijemo značenje stvaranja. “U početku stvori Bog nebo i zemlju.” (Postanak 1,1) Taj redak temelj je cijelog Svetoga pisma. “U početku stvori Bog.” Hebrejski glagol bara, “stvoriti”, u ovom tekstu, koristi se jedino i isključivo kada je vršitelj radnje sam Bog.

Da bismo stekli makar i najmanju predodžbu o neograničenosti Božje sile, razmotrimo samo jedno djelo Njegovog stvaranja — Sunce. Sunce zrači više energije u jednoj sekundi nego što je čovječanstvo proizvelo uz pomoć nafte, plina, ugljena ili vatre od početka vremena.

Sunce ima promjer od približno milijun i četiristo tisuća kilometara i moglo bi obuhvatiti milijun planeta veličine Zemlje. Međutim, Sunce je samo jedna od najmanje stotinu milijardi zvijezda u našoj galaktici Mliječnoj stazi. Na primjer, zvijezda po imenu “Pištolj” (na engleskom Pistol Star) zrači čak deset milijuna puta više energije od našeg Sunca. Milijun zvijezda veličine našeg Sunca lako može stati u sferu te zvijezde. Kako uopće razumjeti stvaranje takvih razmjera?

Stvaranje govori o Bogu strahovite moći i bezgranične sile. Ali Njegova stvaralačka moć nije samo dovela u postojanje Nebo i Zemlju, već je vjekovima djelovala u korist Njegovog naroda. On je Bog koji je začeo ovaj svijet, koji je uvijek prisutan u ovom svijetu i koji nikad neće napustiti svoj narod na ovom svijetu.

`Kako te goleme razmjere stvaranja još više naglašava stvarnost Božje ljubavi pokazujući da je Krist, usprkos našoj malenkosti u odnosu na čitav stvoreni svijet, ipak umro za nas?`