---
title:  "EVANĐELJE, SUD, STVARANJE"
date:   10/05/2023
---

Pogledajte poruku prvog anđela. Neprolazna Radosna vijest. Sud. Poklonite se Stvoritelju. Pogledajte koliko su te ideje blisko povezane. Kad budemo stajali pred našim Stvoriteljem na sudu, samo će nam Evanđelje moći pružiti nadu. “Nikakve dakle sada nema osude onima koji su u Kristu Isusu, koji ne hode po tijelu, nego po Duhu.” (Rimljanima 8,1 — Varaždinska Biblija) Nikakve osude nema sada, a svakako ni na sudu.

Poruka o Bogu kao Stvoritelju od presudne je važnosti za sadašnju istinu, posebno s obzirom na to da teorija o evoluciji, čak i kad je preobučena u “kršćansko” ruho, ruši temelj kršćanske vjere.

Naime, usred tog naglog napredovanja evolucijske misli, Bog je podigao crkvu — narod čije ime svjedoči protiv evolucijske misli — narod koji treba objaviti temeljnu istinu o Bogu kao našem Stvoritelju i Otkupitelju.

`Pročitajte sljedeće tekstove: Efežanima 3,9; Kološanima 1,1317; Otkrivenje 4,11; Rimljanima 5,17-19. Čemu nas ti tekstovi uče o Isusu kao Stvoritelju i Otkupitelju?`

Pogledajte kako je Isus kao Stvoritelj blisko povezan s Isusom kao Otkupiteljem. Čim se Njegova uloga kao Stvoritelja umanji, što teorija o evoluciji nužno čini, odmah se i Njegova uloga kao našeg Otkupitelja dovodi u pitanje. Isus nas dolazi otkupiti od grijeha, smrti, patnje i nasilja — dok su prema teoriji o evoluciji grijeh, smrt, patnja i nasilje sredstva stvaranja? Ispada, prema tome, da nas Bog otkupljuje od onog procesa kojim nas je i stvorio? To je opasna laž.

Ali najgore od svega jest što se teorija o evoluciji ruga Isusovoj smrti na križu. U kojem smislu? Apostol Pavao (vidi Rimljanima 5,1719) neraskidivo povezuje pojavu grijeha na ovom svijetu i u Adamu s Isusovom smrću. Prema tome, postoji izravna veza između Adama i Isusa. Međutim, ni prema jednom evolucijskom modelu, nikakav bezgrešni Adam nije mogao donijeti smrt, jer je umiranje — milijuni godina umiranja — bilo, navodno, sredstvo i sila potrebna za Adamovo stvaranje.

`Teorija o evoluciji, dakle od samog početka ruši biblijski temelj križa. Nasuprot tome, adventisti sedmoga dana, pozivajući svijet da obožava Stvoritelja, stoje kao živi svjedoci protiv te zablude.`