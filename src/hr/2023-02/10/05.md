---
title:  POZIV NA VJERNOST
date:   31/05/2023
---

Vijest drugog anđela iz 14. poglavlja Otkrivenja glasi: “Pade, pade veliki Babilon.” (Otkrivenje 14,8) U 17. poglavlju, žena prepoznata kao duhovni Babilon, obučena u grimiz i skrlet, jaše na skrletnoj Zvijeri i pruža čašu svojeg vina da bi opila svijet svojim zabludama. Crkva i država se ujedinjuju. Prevladava laž. Demoni čine čuda kojima zavode ljude i svijet velikom brzinom juri u konačni sukob.

U isto vrijeme Božji narod biva omalovažavan, ismijavan, tlačen i proganjan, ali u Kristu i silom Njegovog Duha Svetoga ostaje nepokolebljiv u svojem opredjeljenju. Sve sile pakla i vojske zla ne mogu slomiti njihovu odanost Kristu. U Njemu oni su sigurni. On je njihov “zaklon i utvrda, pomoćnik spreman u nevolji” (Psalam 46,1).

Bog poziva ljude posljednjeg vremena da se vrate odanosti Njegovoj Riječi. Isus se molio: “Posveti ih istinom; tvoja je riječ istina.” (Ivan 17,17) Istina Božje riječi, a ne ljudsko mišljenje i predaja, zvijezda je Danica koja će nas voditi u ovom kritičnom času zemaljske povijesti.

Evo izvanredne izjave dr. Edwarda T. Hiscoxa, autora priručnika namijenjenog baptističkim crkvama. On se 1893. godine obratio skupini od više stotina baptističkih svećenika i zaprepastio ih objašnjenjem kako je nedjelja ušla u kršćansku crkvu.

“Kakva je šteta što je ona (nedjelja) obilježena žigom poganstva i krštena imenom boga Sunca, a potom usvojena i odobrena papskim otpadništvom i predana kao sveta baština protestantizmu!” (Edward Hiscox, New York ministers’ conference, 13. studenoga 1893.)

`Pročitajte Ezekiel 20,1-20. Što je srž te Ezekielove poruke i kako se subota uklapa u ovaj poziv na vjernost?`

U 20. poglavlju Knjige proroka Ezekiela upućen je ozbiljan poziv Izraelu da odbaci poganske običaje i da obožava Stvoritelja umjesto svojih lažnih bogova, u ovom slučaju “idola egipatskih” (Šarić). U vijestima trojice anđela Bog upućuje sličan poziv: “Poklonite se Stvoritelju” jer “pade veliki Babilon”. Osim toga, kao što znamo, subota i vjernost njoj imat će veliku ulogu u završnim događajima.

`Koje pouke možemo izvući iz onoga što je napisano u Ezekielu 20,1-20? (Vidi također 1. Korinćanima 10,11.)`