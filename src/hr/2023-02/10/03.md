---
title:  STARA LAŽ O BESMRTNOSTI
date:   29/05/2023
---

`Pročitajte sljedeće tekstove: Otkrivenje 16,13.14; 18,2.23. Koje aluzije na spiritizam nalazite u tim redcima?`

Izrazi kao što su “boravište demona”, “nečisti duhovi” i “vračanje” ukazuju na demonske aktivnosti. Nije ni čudo što smo upozoreni da će od dvije velike prijevare posljednjeg vremena jedna biti “besmrtnost duše” (vidi Ellen G. White, Velika borba, str. 462; u izvorniku 588).

Naravno, danas se to lako može vidjeti. Čak i u kršćanskom svijetu nauk o besmrtnosti duše praktično je jedno od osnovnih kršćanskih učenja. Mnogi kršćani vjeruju da će se spašeni nakon smrti vinuti u raj, a izgubljeni sići u pakao. Koliko smo često, na primjer, nakon smrti velikog evanđelista Billyja Grahama mogli čuti kako je “Billy sada siguran na Nebu, u Isusovom naručju punom ljubavi” ili nešto slično? Takve izjave stalno se čuju u crkvama i učionicama, a posebno na sahranama.

`Pročitajte sljedeće tekstove: Propovjednik 9,5; Job 19,25-27; 1. Solunjanima 4,16.17; Otkrivenje 14,13. Koju je jasnu uputu Bog dao svojem narodu o životu nakon smrti, i u čemu mi nalazimo svoju nadu?`

Jedan od stupova babilonske obmane jest pogrešno razumijevanje smrti koje, zasnovano na nauku o besmrtnosti duše, utire put varljivom utjecaju spiritizma. Ako vjerujete da mrtvi u nekom obliku nastavljaju živjeti i da su možda u stanju čak i komunicirati s nama, kakvu zaštitu onda imate od bilo koje od bezbrojnih sotonskih obmana? Kad bi se pred vama iznenada pojavio netko za koga biste mogli pomisliti da je vaša pokojna majka ili dijete, ili netko drugi od vaših voljenih, i kad bi razgovarao s vama, koliko bi vas vaša osjetila lako mogla prevariti? To se događalo u prošlosti, događa se i sada, a, svakako, kako se budemo bližili posljednjim danima, događat će se ponovno. Naša je jedina zaštita da stojimo čvrsto ukorijenjeni u onome što Biblija naučava i držimo se biblijskog viđenja smrti kao sna koji će trajati do Isusovog drugog dolaska.

`Koji su primjeri suvremenog spiritizma u vašoj kulturi danas?`

`Zašto je čvrsto oslanjanje na Božju riječ naša jedina zaštita?`