---
title:  "BABILON — SREDIŠTE KULTA SUNCA"
date:   30/05/2023
---

Obožavanje Sunca bilo je uobičajeno u Egiptu, Asiriji, Perziji i, naravno, u Babilonu. U knjizi The Vorship of Nature (Obožavanje prirode), James G. Frazer iznosi sljedeće zapažanje: “U starom Babilonu Sunce se obožavalo od davnina.” Možda djeluje iznenađujuće, ali babilonsko obožavanje Sunca povremeno je utjecalo na bogoštovlje Božjeg naroda u Starom zavjetu.

`Pročitajte retke: Ezekiel 8,16; 2. o kraljevima 23,5.11. Što su proroci pisali o utjecaju koji je obožavanje Sunca imalo u Izraelu i Judi? (Vidi također Rimljanima 1,25.)`

Prorok Ezekiel, Danielov suvremenik, opisao je pripadnike Božjeg naroda kako se leđima okrenuti prema Božjem hramu, klanjaju Suncu prema istoku. Umjesto da se klanjaju Stvoritelju Sunca, oni su obožavali Sunce. U 17. poglavlju Otkrivenja Ivan opisuje vrijeme kompromisa, kada su se babilonska načela, uključujući obožavanje Sunca, uvukla u kršćansku Crkvu. Konstantinovo formalno preobraćenje, početkom četvrtog stoljeća, izazvalo je veliku radost u Rimskom Carstvu. Car je bio snažno naklonjen obožavanju Sunca. Edward Gibbon, poznati povjesničar, piše: “Sunce je slavljeno širom Carstva kao Konstantinov nepobjedivi vodič i zaštitnik.” (Opadanje i propast Rimskog Carstva, 20. poglavlje) Godine 321. Konstantin je donio prvi “nedjeljni zakon”. U tom proglasu je pisalo: “Na časni dan Sunca neka se odmaraju magistrati i ljudi koji žive u gradovima, i neka se zatvore sve radionice.” (Konstantinov proglas 321. godine) To nije značilo da se svetkovanje nedjelje zakonom nametalo svim Konstantinovim podanicima, ali je donošenje tog proglasa ipak učvrstilo svetkovanje nedjelje u svijesti rimskog stanovništva.

U idućim su desetljećima carevi i pape, preko državnih uredbi i crkvenih vijeća, nastavili utvrđivati nedjelju kao jedinstveni dan za bogoslužje, što se kod većine kršćana održalo do danas. Ovo je snažan dokaz činjenice da nešto ne postaje ispravno samo zato što većina ljudi vjeruje u to ili to prakticira.

`Osvrnite se oko sebe i pogledajte koliko je svetkovanje nedjelje zastupljeno u kršćanskim crkvama. Čemu bi nas ta činjenica trebala naučiti kad je riječ o raširenosti sotonskih obmana? I opet, kao u vezi sa stanjem mrtvih, što je naša jedina zaštita?`