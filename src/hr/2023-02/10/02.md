---
title:  PUT KOJI SE ČINI PRAV U LJUDSKIM OČIMA
date:   28/05/2023
---

U kontekstu posljednjeg vremena Isus je izrekao snažno upozorenje: “Jer će ustati lažne mesije i lažni proroci i činit će čudesne znakove, da zavedu, kad bi bilo moguće, izabranike.” (Marko 13,22) Tko su “izabranici”? On poslije kaže: “I on će poslati anđele svoje s glasnom trubom da skupe izabranike njegove od četiri vjetra, od jednoga kraja nebesa do drugoga.” (Matej 24,31) Pomalo je zastrašujuće, zar ne, što će obmana u posljednjim danima biti tolika da će se i vjerni naći u opasnosti da budu prevareni?

`Pročitajte Otkrivenje 12,9. Koga Sotona vara? Kako razumijemo te riječi?`

Bog će očito imati vjernih ljudi i u posljednjim danima, kao što ih je imao kroz sve vjekove. Međutim, izbor riječi u ovom tekstu otkriva koliko je Sotonina obmana široko rasprostranjena.

`Pročitajte Izreke 14,12. Koje je snažno upozorenje ovdje izneseno?`

Ljudima se često savjetuje da slijede vlastitu savjest kako bi sami odredili što je ispravno a što pogrešno, što je dobro a što zlo, a zatim da žive u skladu s tim. Međutim, Sveto pismo kaže da smo svi mi grešnici, da smo svi iskvareni (Jeremija 17,9; Rimljanima 3,9-18), tako da je oslanjanje na vlastite osjećaje gotovo zajamčen način da prije ili poslije nešto pogrešno shvatimo, pa i da pogrešno postupimo. Tijekom vjekova mnogo su zla počinili ljudi koji su bili potpuno uvjereni u ispravnost svojih ciljeva. Oni su samo slijedili put koji se “učini čovjeku prav”.

Mi se moramo udubiti u Božju riječ i na osnovi Njegove Riječi, pošto se predamo Duhu Svetome, naučiti razlikovati istinu od zablude, ispravno od pogrešnog, dobro od zla. Jer prepušteni sami sebi, ili vlastitim osjetilima, možemo postati lak plijen Sotoninih obmana.

`Zamislite se nad primjerima ljudi koji su djelovali prema onome što su smatrali ispravnim, ili su čak vjerovali da je to po Božjoj volji, a ipak su činili zlo. Što možemo naučiti iz tih tragičnih događaja?`