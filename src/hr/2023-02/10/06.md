---
title:  MILOST ZA POSLUŠNOST
date:   01/06/2023
---

Žena obučena u skrlet i grimiz koja jaše na skrletnoj Zvijeri, pruža svoju čašu vina i svijet se opija babilonskim lažnim naukom. Govoreći o “babilonskom vinu”, Ellen G. White jasno kaže: “Što predstavlja to vino? To je njezin lažni nauk. Ona je svijetu dala lažnu subotu umjesto subote iz četvrte zapovijedi i ponovila je laž koju je Sotona prvi put rekao Evi u Edenu — laž o urođenoj besmrtnosti duše.” (Ellen G. White, Review and Herald, 6. prosinca 1892.) Taj lažni nauk zaveo je milijune ljudi. Zbog svega toga Bog upućuje svojem narodu, još uvijek upletenom u zablude, posljednji poziv milosti.

`Pročitajte Otkrivenje 18,4.5. Koji poziv Bog upućuje mnoštvu koje se još uvijek nalazi u otpalim vjerskim organizacijama?`

Kao što smo već vidjeli (ali vrijedi ponoviti), mnogi pripadnici Božjeg naroda nalaze se u vjerskim organizacijama koje dovode u pitanje biblijski nauk. Oni ne razumiju istine Svetoga pisma. Njima Bog upućuje jednostavan poziv pun ljubavi: “Iziđite iz nje, moj narode, da ne postanete sudionicima njezinih grijeha i da ne dijelite njezinih zala!” (Otkrivenje 18,4)

`Pročitajte 1. Ivanova 3,4 i usporedite Rimljanima 14,23. Kako Biblija definira grijeh? Kako se ti biblijski redci mogu uskladiti?`

Grijeh je prestupanje ili kršenje Božjeg zakona. A čovjek može vršiti Zakon jedino vjerom u moć živoga Krista. Mi smo slabi, nepostojani, posrnuli, grešni ljudi. Kad vjerom prihvatimo Krista, Njegova milost otkupljuje našu prošlost i osnažuje našu sadašnjost. On nam daje “milost i apostolstvo” (Rimljanima 1,5). Nebo upućuje poziv Božjem narodu u crkvama koje ne poštuju i ne drže Božji zakon da vjerom istupi iz njih. A adventistima, u crkvama koje svetkuju subotu, Bog upućuje poziv da napuste sve pokušaje da budu poslušni ljudskom snagom, usredotočeni na sebe i da žive pobožno vjerom u Kristovu milost koja nas oslobađa od osude i vlasti grijeha. I kao što je vjernost Izraelaca zakonu (Ponovljeni zakon 4,6) trebala biti snažno svjedočanstvo svijetu, i naša vjernost može biti snažno svjedočanstvo i doprinijeti izlasku ljudi iz Babilona.