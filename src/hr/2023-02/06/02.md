---
title:  ČIŠĆENJE SVETIŠTA
date:   30/04/2023
---

Kao što smo već vidjeli, sud se mora odigrati prije nego što Krist dođe. Anđeo glasno objavljuje da “je došao čas njegova Suda” (Otkrivenje 14,7). Knjiga proroka Daniela otkriva nam vrijeme početka tog suđenja.

`Pročitajte Daniel 8,14. Koji konkretan vremenski slijed Daniel iznosi u vezi s čišćenjem Svetišta?`

Svaki Židov jasno je razumio što znači čišćenje zemaljskog Svetišta. To se događalo na Dan pomirenja, što je zapravo bio dan suda. Tako je i Daniel razumio pojam suda i čišćenje Svetišta, ali ga je zbunjivalo tih 2300 dana.

`Pročitajte sljedeće tekstove: Daniel 8,27; 9,21.22. Kako je Daniel reagirao na viđenje o 2300 dana, i kakav mu je odgovor dao Bog?`

Na kraju 8. poglavlja Daniel kaže: “Bijah smeten zbog viđenja, no nitko to nije dokučio.” (Daniel 8,27) — misleći na viđenje o 2300 dana (jer je ostatak viđenja već bio protumačen; vidi Daniel 8,19-22). Sljedeće poglavlje, Daniel 9, bilježi kako je anđeo Gabriel došao objasniti Danielu proročanstvo o 2300 dana. “Daniele, evo me: dođoh da te poučim.” (Daniel 9,22)

Prorok ostaje zadivljen, dok mu Gabriel daje mnogo širi odgovor na molitvu nego što je mogao i zamisliti. Anđeo vodi Daniela kroz vrijeme i otkriva mu istinu o dolasku Mesije, navodeći točne datume početka Njegove službe i Njegove okrutne smrti, događaja koji su izravno povezani s čišćenjem Svetišta, o čemu govori Daniel 8. Drugim riječima, Kristova smrt neraskidivo je povezana sa sudom.

`Zašto je značajno što je Isusova smrt, prorečena u Danielu 9,24-27, izravno povezana sa sudom iz Daniela 8,14? Koju veliku istinu saznajemo na osnovi te povezanosti?`