---
title:  "MESIJA “POGUBLJEN”"
date:   03/05/2023
---

Gabriel je kao početak tog 490-godišnjeg proročanstva označio događaj od iznimne važnosti za Daniela i Židove — zapovijed da se Jeruzalem obnovi i sazida. Premda su kad je riječ o Jeruzalemu donošene razne uredbe, u Ezri 7 saznajemo da je prema proglasu izdanom 457. godine pr. Kr., Židovima dopušteno ne samo da se vrate u svoju domovinu, već i da ponovno uspostave svoje vjerske običaje (vidi Ezra 7,13.27).

Značajno je napomenuti da je Artakserksov proglas izdan u jesen 457. godine pr. Kr. Dakle, od njegovog izdavanja, 457. godine pr. Kr., do Mesije, trebalo bi, prema Danielu, proći šezdeset devet tjedana, odnosno 483 godine. Ako počnemo od 457. godine pr. Kr. i krenemo naprijed na povijesnoj vremenskoj crti, stižemo do 27. godine.

Riječ “Mesija” znači “pomazanik”. Dvadeset sedme godine kršten je Isus Krist — Mesija. (Vidi Matej 3,13-17.) Dakle, Daniel je stotinama godina unaprijed pretkazao točnu godinu Kristovog krštenja — trenutak kada će Isus otpočeti svoju troipolgodišnju službu.

`Pročitajte Rimljanima 5,6-9 i Daniel 9,26. Koje su velike istine tu otkrivene?`

“A poslije šezdeset i dvije sedmice, bit će Pomazanik pogubljen, ali ne za sebe.” (Daniel 9,26) Mesija će biti “odsječen”, odnosno razapet. U retku se dodaje “ali ne za sebe”. Drugim riječima, Krist je umro na golgotskom križu zbog nas, a ne zbog sebe, na osnovi čega je Pavao mogao napisati: “Ali Bog pokaza svoju ljubav prema nama time što je Krist, dok smo još bili grešnici, umro za nas.” (Rimljanima 5,8)

U Danielu 9,27 čitamo da će usred tog tjedna — posljednjih sedam godina, Krist ukinuti “žrtvu i prinos”. Sredinom tog sedamdesetog tjedna, 31. godine, Krist je svojom krvlju potvrdio vječni Savez kada je umro na križu, čime je žrtveni sustav ispunio svako proročko značenje.

Ta su proročanstva, dakle, otkrila da će Krist, Mesija, biti razapet i da će žrtveni sustav izvršiti svoje proročko značenje u proljeće 31. godine. To se proročanstvo ispunilo do najsitnijih pojedinosti. Upravo na Pashu, kada je veliki svećenik prinosio pashalno janje na žrtvu, Krist je žrtvovan za nas.

`Imajući na umu sve što je gore napisano, pročitajte Marko 15,38; Matej 3,15.16. Kako nam ti redci pomažu da razumijemo proročanstvo iz Daniela 9,24-27?`