---
title:  ANĐELOVA UPUTA DANIELU
date:   02/05/2023
---

`Pročitajte Daniel 9,23. Koju konkretnu uputu anđeo daje Danielu? Zašto je to važno da bismo razumjeli značenje čišćenja Svetišta o kojem je riječ u Danielu 8,14?`

Anđeo je Danielu jasno rekao: “Pazi dobro na riječ, pazi na viđenje.” (Daniel 9,23) Na koju riječ i na koje viđenje? Pošto u 9. poglavlju nije zabilježeno nijedno viđenje, Gabriel nesumnjivo govori o dijelu viđenja iz 8. poglavlja koji prorok nije razumio — viđenja o 2300 dana (Daniel 8,27).

`Gabriel nastavlja svoje objašnjenje u Danielu 9,24-27. O kojim događajima iz Isusovog života govori?`

Prvi dio tog proročanstva odnosi se na Božji narod, Židove. “Sedamdeset je sedmica određeno tvom narodu” — židovskom narodu (Daniel 9,24). U biblijskom proročanstvu jedan proročki dan odgovara jednoj doslovnoj proročkoj godini (Ezekiel 4,6; Brojevi 14,34). U Danielu i Otkrivenju, kada imate simboličnu sliku, obično imate i simbolično vremensko proročanstvo. Jedan od razloga što možemo biti sigurni da je ovdje upotrijebljeno načelo “dan za godinu” jest što se, kada ga primijenimo na Danielovo proročanstvo, svaki događaj na vremenskoj crti savršeno uklapa (pogledajte sutrašnju pouku). Kad primijenimo to načelo, zaključujemo da se sedamdeset tjedana sastoji od 490 dana. A budući da jedan proročki dan odgovara jednoj doslovnoj godini, 490 dana bi, dakle, bilo 490 doslovnih godina.

Gabriel kaže Danielu da je 490 godina “odsječeno” (doslovno značenje hebrejske riječi čatak, koja se katkad prevodi kao “određeno”). Odsječeno od čega? To se može odnositi samo na neko drugo vremensko proročanstvo, a jedino drugo vremensko proročanstvo koje se u vezi s tim spominje jest 2300 dana iz Daniela 8,14. Tih 490 godina, koje su i same vremensko proročanstvo, izravno su povezane s vremenskim proročanstvom iz Daniela 8,14, jedinim dijelom viđenja koji je ostao neobjašnjen u 8. poglavlju, a također i jedinim vremenskim proročanstvom u tom poglavlju. Dakle, vidimo da Gabriel dolazi s tim proročanstvom kako bi pomogao Danielu da razumije ono što nije razumio u prethodnom poglavlju — 2300 dana.