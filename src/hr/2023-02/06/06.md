---
title:  "GODINA 1844."
date:   04/05/2023
---

Prvih 490 godina iz proročkog lanca u trajanju od 2300 godina bilo je posebno određeno za židovski narod i dolazak Mesije. Preostali dio razdoblja od 2300 godina odnosi se na Božji narod — Židove i obraćene pogane — na čišćenje nebeskog Svetišta i, konačno, na Kristov drugi dolazak.

Dakle, prvih 490 godina odnosilo se na Mesijin prvi dolazak i završilo je 34. godine. Oduzimanjem 490 od 2300 godina, dobivamo 1810 godina. Tih drugih 1810 godina odnosilo se na Božji narod. Ako krenemo od 34. godine i dodamo 1810 godina, dolazimo do 1844. godine.

U svjetlu čišćenja, odnosno obnove istine o Svetištu i nebeskom sudu na svršetku vremena, Bog upućuje posljednji poziv cijelom čovječanstvu, zabilježen u Otkrivenju 14,6.7 — poziv da se odazove na Njegovu ljubav, da prihvati Njegovu milost i da živi pobožno u poslušnosti.

`Pročitajte Levitski zakonik 16,16. Koji je bio razlog čišćenja Svetišta i što nas to uči o Evanđelju?`

Zbog grijeha i bezakonja naroda Svetište se moralo čistiti, a to se radilo isključivo krvlju životinja. Isti je slučaj i s nama. Potreban nam je Spasitelj, čiji život simbolički predstavljaju životinje koje su žrtvovane na Dan pomirenja, što je jedini način da budemo pomilovani na sudu.

`Pročitajte Levitski zakonik 23,26-29. Što je Bog zapovjedio svojem narodu da čini na taj dan suda, i što bi to trebalo značiti za nas danas?`

Izraelci su trebali postiti. To znači da su se trebali poniziti, preispitati svoje srce, priznati grijehe, pokajati se i moliti Boga da ih očisti, kao što je veliki svećenik čistio zemaljsku Svetinju.

`Proročki tekstovi iz Daniela 7—9, kao i Otkrivenje 14, posebno nam skreću pozornost na ozbiljne pozive da se pripremimo za sud. Od 1844. godine živimo u vrijeme suda, a poruka prvog anđela iz Otkrivenja glasi: “Jer je došao čas njegova Suda.” (Otkrivenje 14,7) Kako s tim u vezi mi danas možemo postiti?`