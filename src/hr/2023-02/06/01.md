---
title:  Došao je čas Njegova Suda
date:   29/04/2023
---

### Biblijski tekstovi
Daniel 8; Daniel 9; Ezra 7; Matej 3,13-17; Rimljanima 5,6-9; Marko 15,38; Levitski zakonik 16,16.

> <p></p>
> “Ovo činite jer znate vrijeme (u kojemu živimo). Već je naime čas da se probudite od sna, jer je sada naše spasenje bliže nego kad smo prigrlili vjeru. Noć je poodmakla. Dan je blizu. Svucimo dakle sa sebe djela tame, a obucimo se u oružje svjetla!” (Rimljanima 13,11.12)

Prije nekoliko godina časopis National Geographic pisao je o jednom šumskom požaru u Nacionalnom parku Yellowstone u Sjedinjenim Američkim Državama. Nakon što je požar ugašen, šumari su se popeli na planinu da procijene štetu. Jedan od njih pronašao je pticu koja je bila doslovno spržena u podnožju drveta. Potresen tim strašnim prizorom, kucnuo je pticu štapom. U tom trenutku tri sićušna ptića izletjela su ispod krila svoje mrtve majke. Po svemu sudeći, majka puna ljubavi, predosjetivši predstojeću katastrofu, prenijela je svoje ptiće u podnožje drveta i skupila ih pod svoja krila. Mogla je odletjeti na neko sigurno mjesto, ali nije htjela napustiti svoje mladunce. Ovo je lijepa slika vjernika koji je potpuno siguran u Kristu!

Oganj Božjeg suda dogorio je na Njemu na Golgoti, i svi koji su u Kristu zauvijek su sigurni u Njegovom naručju. Na križu je Krist osuđen kao grešnik da bismo na sudu mi bili proglašeni pravednim građanima nebeskog kraljevstva. On je osuđen kao zločinac da bismo mi bili pošteđeni razornog ognja vječnog gubitka, kako u slikovitom, tako i u doslovnom smislu.

**Oikos: Ovog tjedna čitamo iz knjige Ellen G. White, Patrijarsi i proroci, Znaci vremena, 2020., stranice 605—614.**