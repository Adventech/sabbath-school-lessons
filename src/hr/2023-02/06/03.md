---
title:  RAZDOBLJE OD 2300 DANA I VRIJEME KRAJA
date:   01/05/2023
---

`Pročitajte Daniel 8,17.19.26. Na koje se razdoblje, prema tumačenju anđela, odnosi viđenje iz Daniela 8 o 2300 dana, i zašto je to važno razumjeti?`

Neki tvrde da se razdoblje od 2300 dana odnosi na doslovne dane. Oni također smatraju da se “mali rog” iz Daniela 8 odnosi na seleukovićkog vojskovođu Antioha Epifana (216.—164. pr. Kr.), koji je napao Jeruzalem i oskvrnuo židovski hram, premda se 2300 dana uopće ne uklapa u vremenski okvir njegove vladavine. Takvo tumačenje je u raskoraku s jasnom napomenom anđela da se viđenje odnosi na “vrijeme posljednje”. Antioh definitivno nije živio u posljednje vrijeme.

U Danielu 8 Gabriel počinje svoje tumačenje proročanstva o 2300 dana. On imenuje ovna kao Medo-Perziju, a rutavog jarca kao predstavnika Grčke (Daniel 8,20.21), i premda nije konkretno imenovan kao dvije sile prije njega, sljedeći entitet, mali rog, očito predstavlja Rim (Daniel 8,9.23.24). On zatim opisuje neku vrstu vjersko-političke faze Rima, za koji kaže da će “na zemlju oboriti istinu” (Daniel 8,10-12.25) i remetiti Kristovu nebesku službu (Daniel 8,10-12). Čišćenje Svetišta u Danielu 8,14, što je vrhunac tog poglavlja, Božji je odgovor na drskost zemaljskih i vjerskih sila koje će pokušati uzurpirati Božju vlast. To je dio Božjeg rješenja za problem grijeha.

Gabriel je došao s namjerom da objasni pojedinosti Božjeg proročkog vremenskog rasporeda. Na kraju 8. poglavlja jasno se vidi da Daniel nije razumio dio viđenja o 2300 dana (Daniel 8,27). Prethodni dio o ovnu, jarcu i malom rogu objašnjen je u cjelini, pri čemu se prve dvije sile čak navode i konkretno po imenu (Daniel 8,20.21). Čišćenje Svetišta, međutim, nije objašnjeno.

Anđeo Gabriel, koji se javlja u 8. poglavlju, javlja se ponovno u 9. poglavlju Daniela i kaže mu: “Od početka tvoje molitve izišla je riječ, i ja dođoh da ti je navijestim. Ti si miljenik. Pazi dobro na riječ, razumij viđenje.” (Daniel 9,23) Koje viđenje? Kao što ćemo vidjeti, viđenje o 2300 dana jedini je dio prethodnog viđenja iz 8. poglavlja koji Danielu još uvijek nije bio razjašnjen.

`Anđeo kaže Danielu da je “mio”. Što nam to govori o prisnoj vezi između Neba i Zemlje?`