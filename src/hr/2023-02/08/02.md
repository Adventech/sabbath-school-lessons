---
title:  "SUD, STVARANJE I ODGOVORNOST"
date:   14/05/2023
---

Ako smo mi samo nakupina nasumično nastalih stanica, običan proizvod slučajnosti, napredniji oblik afričkog majmuna i ništa više, život nema mnogo smisla. Ako smo samo jedno od približno osam milijardi ljudskih bića koja se međusobno grabe za životni prostor na planetu zvanom Zemlja, život gubi svaku svrhu osim pukog opstanka. Nasuprot tome, biblijsko stvaranje pruža nam razlog i moralni imperativ za život. Stvorio nas je Bog i Njemu smo odgovorni za svoja djela. Naš Stvoritelj smatra nas odgovornima. On uspostavlja vrijednosti, čak i u svijetu “moralnog relativizma”.

`Pročitajte sljedeće tekstove: Otkrivenje 14,7; Rimljanima 14,10; Jakov 2,8-13. Što sud podrazumijeva kad je riječ o pitanjima kao što su dužnost i odgovornost? Na koji su način sud, Božje zapovijedi i bogoštovlje povezani?`

Poruke trojice anđela koji lete posred neba u Otkrivenju 14 najavljuju dolazak “njegova Suda” (Otkrivenje 14,7). Budući da nas je Bog stvorio sa sposobnošću donošenja moralnih izbora, mi smo odgovorni za odluke koje donosimo. Kad bismo bili samo nasumična skupina stanica, samo proizvod naslijeđa i okruženja, naši bi postupci u velikoj mjeri bili određeni silama nad kojima nemamo vlast.

Međutim, sud podrazumijeva moralnu odgovornost. U ovom kriznom času zemaljske povijesti, času suda, Bog nas poziva da donosimo odluke u svjetlu vječnosti. Ozbiljan poziv prvog anđela da se klanjamo “Stvoritelju neba i zemlje, mora i izvora voda” (Otkrivenje 14,7) potvrđuje da je temelj svakog bogoštovlja činjenica da nas je Bog stvorio.

S druge strane, svetkovanje sedmog dana subote jasno pokazuje našu vjeru da je Isus dostojan obožavanja kao naš Stvoritelj. To pokazuje da mi prihvaćamo Njegov zakon Deset zapovijedi kao božanski nadahnuta načela za življenje punim plućima. Budući da je Zakon temelj Božje vladavine i otkrivenje Njegovog karaktera, on postaje mjerilo suda. Naša vjernost zapovijedi o suboti potvrđuje našu čvrstu odluku da živimo u poslušnosti.

`Kako razumijevanje stvaranja utječe na naše ponašanje? Kako naslijeđe i životna sredina utječu na odluke koje svakodnevno donosimo? Kako možemo, Božjom milošću, nadvladati nedostatke karaktera koje nismo sami birali?`