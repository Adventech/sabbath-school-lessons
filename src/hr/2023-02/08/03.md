---
title:  SUBOTA I STVARANJE
date:   15/05/2023
---

Bog nam je dao subotu zato što je našem svijetu tako očajnički potrebna umirujuća vijest o stvaranju. Sredinom 19. stoljeća, kada je evolucijska hipoteza na juriš osvojila intelektualni svijet, Bog je poslao vijest punu nade. Mi proučavamo upravo tu vijest koja se nalazi u Otkrivenju 14,6.7.

Sotona na svaki način pokušava iskriviti ideju o stvaranju jer mrzi Isusa i ne želi da Ga mii obožavamo, što Mu s pravom pripada kao našem Stvoritelju i Otkupitelju. Subota je u središtu velike borbe oko Kristove dostojnosti da bude obožavan kao naš Stvoritelj. Božja vijest za posljednje vrijeme poziva cijelo čovječanstvo da se vrati obožavanju Krista kao Stvoritelja Neba i Zemlje. Temelj je svakog obožavanja činjenica da nas je On stvorio.

`Tekstove u Postanku 2,1-3; Izlasku 20,8-11 i Ponovljenom zakonu 5,12-15 pročitajte u svjetlu Otkrivenja 14,6.7. Kako u zapovijedi o suboti vidimo, između ostalog, vezu između stvaranja i otkupljenja?`

Subota je vječni simbol našeg počinka u Njemu. To je poseban znak odanosti Stvoritelju (Ezekiel 20,12.20). Ona nije neki proizvoljan legalistički zahtjev, već otkriva da se u Njemu nalazi pravi odmor od opravdanja djelima. Subota govori o Bogu koji je za nas ostvario ono što sami nikad ne bismo mogli učiniti.

Sveto pismo poziva nas da svake subote počivamo u Njegovoj ljubavi i brizi. Subota je simbol odmora a ne djela, milosti a ne legalizma, ohrabrenja a ne osude, oslanjanja na Njega a ne na sebe. Svake subote radujemo se Njegovoj dobroti i hvalimo Ga za spasenje koje se može naći samo u Kristu.

Subota je također vječna spona između savršenstva Edena iz prošlosti i slave novog Neba i nove Zemlje u budućnosti (Izaija 65,17; Otkrivenje 21,1). Subota nas poziva da se vratimo svojim korijenima. To je veza s obitelji iz koje potječemo. Subota se svetkuje neprekidno od početka vremena. To je neprekinuta veza koja nas vraća kroz vrijeme do trenutka našeg stvaranja. Subota nas upućuje na slavnu istinu da smo Božja djeca i poziva nas na prisan, blizak odnos s Njim.

`Kako je zapovijed o suboti nagoviještena u Otkrivenju 14,6.7 i zašto je to važno za našu vijest za posljednje vrijeme? (Vidi tekst Izlazak 20,8-11.)`