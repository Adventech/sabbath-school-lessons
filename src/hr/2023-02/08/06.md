---
title:  SUBOTA I VJEČNI ODMOR
date:   18/05/2023
---

Subota je utočište u ovom umornom svijetu. Jedanput tjedno mi ostavljamo brige ovoga svijeta i ulazimo u Božji počinak — subotu. Čuveni židovski pisac Abraham Heschel naziva subotu “palačom u vremenu”. Svakog sedmoga dana Božja nebeska palača spušta se s Neba na Zemlju i Gospodin nas poziva u slavu svoje prisutnosti, da to vrijeme od dvadeset četiri sata provedemo u bliskom druženju s Njim.

U svojoj knjizi o ljepoti i svetosti subote, Heschel opisuje njezino značenje sljedećim riječima: “Subota je metafora za raj i svjedočanstvo o Božjoj prisutnosti. Mi u svojim molitvama prizivamo mesijansku eru, koja će zapravo biti jedna velika subota, a svaka subota ovdje i sada priprema nas za to iskustvo. Ako čovjek danas ne nauči uživati u milini subote … neće moći uživati ni u vječnosti u budućem svijetu.”

Prigodom stvaranja Isus je za nas pripremio posebno mjesto prebivanja. Tu možemo naći utočište. Tu možemo biti sigurni. Njegovo djelo je dovršeno i potpuno. Kada se odmaramo subotom, mi počivamo u Njegovoj brizi punoj ljubavi. Odmaramo se očekujući vječni počinak na novom Nebu i novoj Zemlji koji će ubrzo doći.

`Pročitajte sljedeće tekstove: Izaija 65,17; 66,22; 2. Petrova 3,13; Otkrivenje 21,1. Kako nas svetkovanje subote upućuje na vječnost?`

Isti Bog koji je u početku stvorio Zemlju, stvorit će je ponovno, a subota će ostati vječni simbol stvaranja (vidi Izaija 66,23). Hebreji su subotu vidjeli kao simbol ili sliku onoga što se na hebrejskom naziva olam haba, “budući svijet”.

Vijesti trojice anđela što lete posred neba i pozivaju nas da obožavamo Stvoritelja, nebeski su odgovor na beznađe i očaj koji obuzima mnoge ljude u dvadeset prvom stoljeću. One nas upućuju na našeg Stvoritelja, na Onoga koji je sve stvorio, ali i na našeg Otkupitelja — na Onoga koji će nakon suda nakon što grijeh bude iskorijenjen, sve obnoviti. “Tada onaj koji sjedi na prijestolju reče: ‘Evo sve činim novo.’ I nadoda: ‘Piši: Ove su riječi pouzdane i istinite!’” (Otkrivenje 21,5)

`Što vi možete učiniti da subota postane slika raja u vašem životu i vašoj obitelji?`