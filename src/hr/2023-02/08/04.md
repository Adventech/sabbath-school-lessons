---
title:  NE TAKO VJEŠTA PRIJEVARA
date:   16/05/2023
---

U pokušaju da zatre istinu o našem nenadmašnom stvaranju, đavao je napravio jednu ne baš tako vještu krivotvorinu. Krivotvorina, koju čak i neki među nama prihvaćaju, glasi otprilike ovako: Bog je glavni pokretač stvaranja, ali Mu je trebalo mnogo vremena da stvori život i u tu svrhu je koristio proces evolucije. Taj pristup pokušava usuglasiti “znanstvene činjenice” s izvještajem iz Postanka. Tako se tvrdi da su dani stvaranja zapravo duga, neodređena vremenska razdoblja i da je život na Zemlji star milijardama godina.

`Pročitajte Psalam 33,6.9; Hebrejima 11,3. Što nam ti jasni biblijski tekstovi govore o tome kako je Bog stvorio svijet?`

Biblijski izvještaj je jasan. Bog “reče — i sve postade, naredi — i sve se stvori” (Psalam 33,9). “Vjerom doznajemo da je svijet stvoren Božjom riječju, tako da je vidljivo proizvedeno od nevidljivoga.” (Hebrejima 11,3) Prvo poglavlje Postanka potvrđuje da je Bog stvorio svijet za šest doslovnih dana od dvadeset četiri sata, a sedmoga je dana počinuo. Jezična struktura 1. i 2. poglavlja Postanka ne dopušta drugačije tumačenje. Čak i znanstvenici koji ne vjeruju u doslovno šestodnevno stvaranje priznaju da je autor biblijskog teksta iznio nauk o šestodnevnom stvaranju. Hebrejska riječ jom u 1. poglavlju Postanka znači “dan”. Svaki put kada u Bibliji broj u svojstvu pridjeva dolazi uz riječ jom (na primjer dan prvi, dan treći, ili bilo koji), on ograničava to vremensko razdoblje na dvadeset četiri sata. Ne postoji nijedan slučaj u Bibliji da broj koji stoji uz imenicu jom označava neko neodređeno vrijeme. To je uvijek, bez iznimke, 24-satno razdoblje.

Osim toga, da Bog nije stvorio svijet za šest doslovnih dana, kakvo bi značenje uopće imala subota kao sedmi dan? Zašto bi nam Bog dao zapovijed da je svetkujemo? Ne bi imalo baš nikakvog smisla ostaviti subotu kao vječno naslijeđe šestodnevnog stvaranja ako tog šestodnevnog stvaranja uopće nije ni bilo. Prihvatiti nauk o stvaranju tijekom dugih vremenskih razdoblja znači osporiti potrebu za svetkovanjem subote kao sedmog dana. To bi također pokrenulo ozbiljna pitanja u vezi s vjerodostojnošću Svetoga pisma.

Napadajući subotu, Sotona zadire u samu srž Božje vladavine, a što bi moglo bolje uništiti uspomenu na šestodnevno stvaranje od nijekanja realnosti šestodnevnog stvaranja? Nije ni čudo što tolik broj ljudi, uključujući i kršćane, odbacuju subotu kao sedmi dan.