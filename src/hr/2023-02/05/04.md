---
title:  VELIČANSTVENI PRIZOR
date:   25/04/2023
---

Proročke knjige Daniel i Otkrivenje uzajamno se dopunjuju i upućuju na događaje koji će se odigrati u posljednjim danima zemaljske povijesti. Otkrivenje objavljuje da je došao čas Božjeg suda. Knjiga proroka Daniela otkriva kada je taj sud otpočeo.

U Danielu 7, Bog je proroku otkrio budućnost svijeta. Narodi će se uzdizati i propadati. Progoniteljske sile tlačit će Božji narod. Pošto je opisao Babilon, Medo-Perziju, Grčku, Rim, raspad Rimskog Carstva i progonstvo Crkve u razdoblju od 1260 godina (Daniel 7,25; vidi Otkrivenje 12,14), Bog skreće Danielu pozornost na veličanstveni nebeski događaj kojim će se sve dovesti u red. Prorokova se pozornost s uspona i pada naroda i tlačiteljskih sila na Zemlji usmjerava prema prijestolnoj dvorani svemira i Božjem konačnom sudu, na kojem će On ispraviti svaku nepravdu i uspostaviti svoje vječno kraljevstvo pravednosti.

Iz kaosa i sukoba na Zemlji, Bog je Daniela u proročkom viđenju prenio u slavu nebeskog Svetišta, na zasjedanje vrhovnog suda svemira, gdje će Krist, istinski Vladar ovoga svijeta, od svojega Oca primiti Kraljevstvo koje Mu s pravom pripada.

`Pročitajte Daniel 7,9.10.13 i opišite što je Daniel vidio u tim redcima. Kakav će biti konačan ishod tog suđenja? Vidi Daniel 7,14.26.27.`

Sudbina cijelog čovječanstva odlučuje se u nebeskoj sudnici. Tu pravda pobjeđuje. Istina trijumfira. Pravednost vlada. To je jedan od najčudesnijih, najdojmljivijih i najspektakularnijih prizora u cijelom Svetom pismu. A radosna je vijest da će se to suđenje završiti vrlo povoljno po Božji vjerni narod — one koji su obučeni u Kristovu pravednost.

Isus prilazi svojem nebeskom Ocu u prisutnosti čitavog svemira. Nebeska bića okupljaju se oko Božjeg prijestolja. Golemo mnoštvo bića koja nisu pala stoji u strahopoštovanju pred tim prizorom suda. Dugotrajna borba, vođena tisućama godina, ubrzo će završiti. Bitka za prijestolje svemira napokon će biti u potpunosti odlučena.

`Svjetska kraljevstva dolazila su i prolazila, baš kao što je Daniel prorekao. Zašto, dakle, valja vjerovati Božjoj riječi kad govori o konačnom, “vječnom kraljevstvu” koje nikada neće “proći”?`