---
title:  BOŽJA MILOST I SUD
date:   24/04/2023
---

I križ i sud otkrivaju da je Bog pravedan i milostiv. Prekršeni Zakon zahtijeva smrt grešnika. Pravda objavljuje da je “plaća grijeha smrt”, a milost odgovara da je “milosni dar Božji život vječni u Kristu Isusu, Gospodinu našemu” (Rimljanima 6,23). Da se Božji zakon mogao promijeniti ili ukinuti, Isusova smrt bila bi potpuno nepotrebna. Kristova smrt potvrđuje vječnu narav Zakona, a Zakon je temelj suda.

`Pročitajte Otkrivenje 20,12. Na osnovi čega nam se sudi? Kakve veze naša dobra djela imaju s našim spasenjem?`

Naša djela otkrivaju kakve smo odluke donosili i koliko smo bili odani Bogu. Prema Efežanima 2,8.9, “milošću ste spašeni — po vjeri. … To ne dolazi od djelâ, da se tko ne bi hvalisao”. Međutim, kada nas Krist spasi, On nas i promijeni. “Njegovo smo, naime, stvorenje, stvoreni u Kristu Isusu radi djela ljubavi.” (Efežanima 2,10)

Naša dobra djela, nadahnuta Duhom Svetim, ne spašavaju nas, ali svjedoče da je naša vjera prava. Božji konačni sud razotkriva svako pretvaranje, svako licemjerje, svaku laž; on proniče u dubinu našeg bića. Opisujući naš položaj pred Bogom na sudu, Ellen G. White na sljedeći način opisuje kako Evanđelje i sud idu ruku pod ruku:

“Činjenica da je priznati Božji narod prikazan kako stoji pred Gospodinom u prljavoj odjeći, treba dovesti do poniznosti i dubokog istraživanja srca svih koji ispovijedaju Njegovo ime. Oni koji čiste svoje duše poslušnošću istini, imat će najponiznije mišljenje o sebi. Što budu više gledali Kristov besprijekorni karakter, to će biti jača njihova želja da budu što sličniji Njemu i to će manje vidjeti čistoću ili svetost u sebi samima. Ali dok moramo biti svjesni svoje grešnosti, trebamo se pouzdati u Krista koji je naša pravednost, naše posvećenje i naše otkupljenje. On je u stanju ušutkati tužitelja dokazima koji nisu zasnovani na našim, nego na Njegovim zaslugama.” (Svjedočanstva za Crkvu, sv. 5, str. 415; u izvorniku 471,472)

`Kako vi, na osnovi njezinih riječi, vidite neodvojivost Evanđelja od suda? Kakvu vam nadu može donijeti uviđanje te veze između Evanđelja i suda?`