---
title:  LETIMIČAN POGLED U NEBO
date:   26/04/2023
---

U 4. poglavlju Otkrivenja Ivan gleda otvorena vrata u Nebu i dobiva poziv: “Uziđi ovamo da ti pokažem što se ima dogoditi poslije ovoga.” (Otkrivenje 4,1) Isus je pozvao apostola da kroz otvorena vrata pogleda u nebesko Svetište, da vidi stalne prizore velike borbe između dobra i zla. I mi možemo, zajedno s Ivanom, pogledati kroz ta otvorena vrata i steći uvid u vječni plan spasenja. Mi smo svjedoci spornih pitanja o kojima se odlučuje na nebeskom sudu. Pred našim očima rješavaju se temeljna pitanja u okviru velike borbe između dobra i zla.

`Pročitajte Otkrivenje 4,2-4. Koje zapažate sličnosti s prizorom suda iz Daniela 7?`

To je očito prizor iz prijestolne dvorane. Bog Otac sjedi na prijestolju okružen nebeskim bićima. Grme gromovi i sijevaju munje, što simbolizira Božje sudove. U Otkrivenju 4,4 Božje prijestolje okružuju i 24 starješine.

Tko su ti 24 starješine? U starom Izraelu postojala su 24 reda levitskih svećenika. Oni su predstavljali narod pred Bogom. U 1. Petrovoj 2,9 apostol izjavljuje da su novozavjetni vjernici “izbrani rod, kraljevsko svećenstvo”. Ti 24 starješine mogli bi predstavljaju sve otkupljene koji će se jednog dana radosno okupiti oko Božjeg prijestolja. Ili možda predstavljaju ljude koji su uskrsli zajedno s Kristom i zajedno s Njim uzašli na Nebo (Matej 27,52; Efežanima 4,7.8).

U svakom slučaju, to je radosna vijest. Ima nekih koji su otkupljeni sa Zemlje i nalaze se pred Božjim prijestoljem. Oni su se suočavali s kušnjama baš kao i mi. Kristovom milošću i silom Duha Svetoga pobijedili su. Obučeni su u “bijele haljine”, što označava Kristovu pravednost koja pokriva i čisti njihove grijehe. Na glavi imaju zlatnu krunu, što potvrđuje da su postali pobjednici u borbi sa zlom i pripadnici nebeske kraljevske loze odanih vjernika.

Vidimo nebesko prijestolje na kojem sjedi Bog. Nebeska bića okružuju prijestolje, i ubrzo cijelo Nebo počinje sve glasnije pjevati: “Dostojan si, naš Gospodine i naš Bože, da primiš slavu, čast i moć, jer ti si stvorio sve: sve tvojoj volji duguje postojanje i stvaranje.” (Otkrivenje 4,11)