---
title:  ZNAČENJE SUDA
date:   23/04/2023
---

Posljednja biblijska knjiga, Otkrivenje, usredotočuje se na vrhunac vjekovne borbe između dobra i zla. Lucifer, pobunjeni anđeo, doveo je u pitanje Božju dobrotu, pravednost i mudrost. On je tvrdio da Bog na nepravedan i nepošten način upravlja svemirom. Završno suđenje, o kojem govori Otkrivenje, čini samu srž tog sukoba koji se vodi oko Božjeg karaktera.

`“Bojte se Boga i zahvalite mu, jer je došao čas njegova Suda! Poklonite se Stvoritelju neba i zemlje, mora i izvora voda!” (Otkrivenje 14,7) Zašto je značajno to što nam prvi anđeo, odmah nakon što je spomenuo “neprolaznu Radosnu vijest”, skreće pozornost na Božji sud? Kakve veze “neprolazna Radosna vijest” ima s Božjim sudom?`

I Evanđelje i sud dio su vijesti prvog anđela i neraskidivo su isprepleteni. Da nije bilo “neprolazne Radosne vijesti”, ne bi bilo ni nade da će do tog suda uopće doći. Jer kao što ćemo vidjeti, “neprolazna Radosna vijest” naša je jedina nada da će se to suđenje održati. Nema nikakve sumnje da je dio sadržaja Radosne vijesti zapravo najava suda.

Na tom sudu svjetovi koji nisu pali uvjerit će se da je Bog učinio sve što je bilo moguće kako bi spasio svako ljudsko biće. Taj sud otkriva Božju pravednost i milost. On govori o Njegovoj ljubavi i Njegovom Zakonu — o Njegovoj spasonosnoj milosti i sili izbavljenja.

Taj sud je dio Božjeg konačnog rješenja za problem grijeha. U okviru velike borbe između dobra i zla u svemiru, Bog je na križu pružio odgovor na Sotonine optužbe, ali tek će se na sudu pokazati da je On učinio sve što je bilo moguće da bi nas spasio i doveo do križa.

Bit će otvoreni beskonačni, precizni i detaljni Nebeski izvještaji (vidi Daniel 7,10). Mi smo za Boga toliko dragocjeni da će cijeli svemir zastati i razmatrati odluke koje smo donosili u svjetlu nježnih poziva Duha Svetoga i otkupljenja koje nam je Krist na križu na Golgoti tako velikodušno osigurao.

`Pozorno pročitajte Psalam 51,3-6, posebno 6. redak. Kako ti redci rasvjetljavaju značenje i svrhu suda?`