---
title:  ISUS JE DOSTOJAN
date:   27/04/2023
---

U Otkrivenju 5,1-3 ponovno vidimo prijestolje. Pojavljuje se svitak ispisan s obje strane. On je zapečaćen božanskim pečatom, i nitko na Nebu ni na Zemlji ne može ga otvoriti. Nebeska bića drhte. Problem je ozbiljan. Nijedno anđeosko biće ne može predstavljati ljudski rod na konačnom sudu nad Zemljom. Ivan plače jer nitko ne može otvoriti svitak. Tada jedan od starješina, jedan od onih koji su otkupljeni sa Zemlje, izgovara riječi ohrabrenja Ivanovom srcu. Isus, Janje Božje, dostojno je da otvori svitak.

Ivan promatra konačno rješenje problema grijeha u Otkrivenju 5,5. Tu ostarjeli prorok vidi jedini način na koji se netko može održati na konačnom sudu pred Božjim prijestoljem.

“Tada mi jedan od Staraca reče: ‘Nemoj plakati, pobijedio je Lav iz Judina plemena, Davidov Izdanak, tako da može otvoriti knjigu.’ … Tada opazih … Janje gdje stoji kao zaklano.” (Otkrivenje 5,5.6)

`Pročitajte Otkrivenje 5,8-12. Kako cijelo Nebo reagira na najavu da je Isus dostojan otvoriti sudski svitak i otkupiti nas?`

Isus, Janje Božje koje je žrtvovalo svoj život za spasenje cijelog čovječanstva, uzima sudski svitak i otvara ga. Cijelo Nebo prolama se ushićenim povicima hvale. Njegova pobjeda nad Sotoninim kušnjama, Njegova smrt na križu na Golgoti, Njegovo uskrsnuće, Njegova velikosvećenička služba pružaju spasenje svima koji vjerom odgovore na Njegovu milost. Taj sud je izvanredno radosna vijest za Božji narod. Ona govori o završetku vladavine grijeha i oslobođenju Božjeg naroda.

Može li nas išta ohrabriti više od toga? Isus nas zastupa na sudu. Pokriva nas Njegov savršeno pravedni život. Njegova pravednost djeluje u nama i obnavlja nas. Njegova milost nam oprašta, preobražava nas i daje nam snagu da živimo pobožno.

Ne trebamo se plašiti. Isus nas zastupa na sudu, a sile zla su poražene. Presuda se donosi u korist Božjeg naroda (Daniel 7,22). Svrha suda nije da utvrdi koliko smo mi loši, već koliko je Bog dobar.

`Razmislite ponovno o velikoj nadi koju nam pruža taj sud — Isusu kao našoj zamjeni. Zašto je to naša jedina nada`?