---
title:  SOTONIN NAPAD
date:   27/03/2023
---

Sotona je od početka (vidi Otkrivenje 12,4.5) nastojao uništiti Krista. Međutim, u svakom od tih pokušaja doživio je neuspjeh. Prigodom Kristovog rođenja, na primjer, anđeo je upozorio Josipa i Mariju na Herodove opake planove i oni su pobjegli u Egipat. U pustinji Isus je Sotonine najprimamljivije kušnje dočekao riječima: “Pisano je”, i tako našao zaštitu u Božjoj riječi. Svojom smrću na križu On je otkrio veličinu svoje ljubavi izbavljajući nas od osude i kazne za grijeh. A svojim uskrsnućem, kao naš živi Veliki svećenik, izbavio nas je od sile grijeha u našem životu.

**Pročitajte sljedeće tekstove: Otkrivenje 12,4-6.9; Efežanima 5,25-27.32; Psalam 2,7-9, a zatim odredite sljedeće simbole:**

`Zmaj`

`Žena`

`Muško dijete`

`Željezno žezlo`

Palica je u Bibliji simbol dominacije ili vladavine. Željezna palica je, prema tome, simbol nesalomljive, svemoćne, nepobjedive vladavine. Isus se suočio sa svakom kušnjom koju i mi doživljavamo, ali je izišao kao pobjednik. –avao je, dakle, poraženi neprijatelj. Krist ga je pobijedio za života, prigodom smrti i, konačno, svojim uskrsnućem. A pošto je Isus već pobijedio đavla na golgotskom križu, i mi možemo biti pobjednici. Međutim, premda je Kristova pobjeda nad Sotonom bila potpuna, velika borba između njih još uvijek nije završena.

Ipak, kada mi vjerom prihvatimo ono što je Krist učinio za nas, naši grijesi se brišu i bivaju nam oprošteni. Stojimo savršeni pred Bogom, pokriveni Kristovom pravednošću Pavao piše: “I da budem u njemu, ne pravednošću koja bi bila moja — onom koja dolazi od Zakona — nego onom koja se dobiva po vjeri u Krista, pravednošću koja dolazi od Boga na osnovi vjere.” (Filipljanima 3,9) Ako nam je oprošteno, nema ničega za što bismo mogli biti optuženi. Isus je pobijedio i zauvijek nadvladao ono najgore što su Mu grijeh i zlo mogli učiniti. On je izvršio frontalni napad na zlo i pobijedio ga. A kada mi vjerom prihvatimo Isusa, Njegova pobjeda postaje naša.

`Zašto je sigurnost spasenja, zahvaljujući Kristovoj pobjedi nad Sotonom, tako važna za nas? Na koji način ono o čemu je Pavao pisao u Filipljanima 3,9 može postati naše vlastito iskustvo?`