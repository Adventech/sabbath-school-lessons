---
title:  ŽENA U PUSTINJI
date:   29/03/2023
---

`Pročitajte Otkrivenje 12,6 i usporedite s Otkrivenjem 12,14-16. Posebno obratite pozornost na vremensko razdoblje, Sotonin napad na “Ženu” (Božju crkvu) i Božju brigu za Njegov narod. O čemu govore ti redci?`

Razdoblje od 1260 dana iz Otkrivenja 12,6 paralelno je s vremenom, vremenima i polovinom vremena iz Otkrivenja 12,14. Isto vremensko proročanstvo, koje opisuje isto vremensko razdoblje, nalazimo u Danielu 7,25, Otkrivenju 11,2.3 i Otkrivenju 13,5. Budući da su to proročki simboli (nikakva žena s krilima nije doslovno pobjegla u pustinju), mi na ta proročanstva primjenjujemo proročko vrijeme, odnosno načelo “dan za godinu” (vidi, na primjer, Brojevi 14,34 i Ezekiel 4,4-6). To jednostavno znači da jedan proročki dan odgovara jednoj godini. To isto proročko razdoblje iz Otkrivenja 11,2, u Andrews University Study Bible tumači se ovako: “Historistički tumači, dakle, općenito razumiju da razdoblje od 1260 proročkih dana označava 1260 doslovnih godina, od 538. do 1798.” (str. 1673, tumačenje Otkrivenja 11,2). U tom razdoblju pokvarena crkva, zajedno s pokvarenom državom, tlačila je, progonila i zatirala Božji vjerni narod.

Taj žestoki, sotonski progon kršćana koji su vjerovali u Bibliju bio je samo nastavak velike borbe između dobra i zla. Pošto su izišli iz tame Srednjega vijeka, ljudi su u vrijeme reformacije bili suočeni s izborom.

Hoće li biti vjerni Božjoj riječi ili će prihvatiti učenja svećenika i prelata? Istina je još jednom pobijedila i Bog je opet imao narod koji Mu je bio vjeran usprkos snažnom protivljenju.

U tim redcima ima nekoliko zadivljujućih i iznimno ohrabrujućih izraza koji opisuju Božju brigu za Njegov narod. U Otkrivenju 12,6 koristi se izraz “gdje joj je Bog pripravio sklonište”. U Otkrivenju 12,14 navodi se da je Žena “hranjena” u pustinji, a u Otkrivenju 12,16 stoji: “A zemlja pomože Ženi.” U vrijeme teškog progona Bog se brinuo za svoju crkvu. A kao što je to činio tada, tako će činiti i za svoj ostatak na svršetku vremena.

`Opišite neko razdoblje kušnji i poteškoća u svojem životu kada ste se lako mogli obeshrabriti, ali vam je Bog pružio utočište i hranio vas u teškim trenucima. Kako vam je Bog pomogao onda kad vam je bilo najpotrebnije?`