---
title:  BITKA NA NEBU
date:   26/03/2023
---

U Otkrivenju 12 iznosi se niz dramatičnih događaja, kratkih uvida u vjekovni sukob između dobra i zla koji je otpočeo na Nebu, ali će završiti ovdje na Zemlji. Ti nas događaji vode kroz vrijeme, od početnog prizora Sotonine pobune na Nebu, do njegovih zlobnih napada na Božji narod na svršetku vremena.

`Pročitajte Otkrivenje 12,7-9, gdje se opisuje taj sukob u svemiru između dobra i zla. Kako je moguće da se nešto takvo dogodi na Nebu? Što nam ti redci posredno govore o slobodnoj volji i slobodi izbora?`

Sloboda izbora osnovno je načelo Božje vladavine na Nebu i na Zemlji. Bog nije stvorio robote ni na Nebu ni na Zemlji. Stvoreni na Božju sliku, mi ljudi možemo donositi moralne odluke.

Moć izbora usko je povezana sa sposobnošću da se voli. Ako ljudima oduzmete slobodu izbora, lišavate ih sposobnosti da vole, jer ljubav nikad ne može biti prisilna niti iznuđena. Ljubav je izraz slobodne volje. Svaki anđeo na Nebu bio je suočen s izborom hoće li odgovoriti na Božju ljubav ili će je odbaciti prepuštajući se sebičnosti i oholosti. I baš kao što su nebeski anđeli iz ljubavi bili suočeni s vječnim izborom, Otkrivenje svakoga od nas stavlja pred vječni izbor u konačnom sukobu na Zemlji.

U velikoj borbi nikad nije bilo neutralnosti (vidi Luka 11,23), a neće je biti ni u posljednjem sukobu na Zemlji. Kao što se svaki anđeo morao opredijeliti za Isusovu ili za Luciferovu stranu, cijelo čovječanstvo bit će na svršetku vremena stavljeno pred konačni, neopozivi izbor. Tko će zadobiti našu odanost, naše obožavanje, našu poslušnost? Za ljude je to oduvijek bilo sporno pitanje, a tako će biti, samo još mnogo dramati-čnije, u posljednjoj krizi zemaljske povijesti.

Ali evo jedne nevjerojatno radosne vijesti: u Otkrivenju 12 opisuje se Kristova pobjeda u tom sukobu, a mi, služeći se svojom slobodnom voljom, trebamo samo stati na Njegovu, pobjedničku stranu. Dobro je što u tom sukobu možemo izabrati stranu za koju unaprijed znamo da će pobijediti.

`Razmislite o tome koliko slobodna volja i sloboda izbora moraju biti svete za Isusa koji nam je, znajući da će ga to odvesti na križ (vidi 2. Timoteju 1,9), ipak dao tu slobodu. Koliko bismo se onda ozbiljno trebali služiti tim svetim, ali skupim darom?`