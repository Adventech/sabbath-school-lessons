---
title:  PRIHVAĆANJE ISUSOVE POBJEDE
date:   28/03/2023
---

Kao što je opisano u Bibliji, Isus nikad nije izgubio nijednu bitku sa Sotonom. On je moćni osvajač — Pobjednik nad silama zla. Međutim, jedno je vjerovati da je Isus odolio Sotoninim kušnjama, a sasvim je nešto drugo vjerovati da je Njegova pobjeda istodobno i naša pobjeda.

`Pročitajte Otkrivenje 12,10. Koje ohrabrenje možemo crpiti iz činjenice da je naš tužitelj “zbačen”?`

Premda bitka na Zemlji još uvijek bjesni, Sotona je već poražen. To se ne odnosi samo na Kristovu konačnu pobjedu na vrhuncu ljudske povijesti, već i na bitku nad poglavarstvima, vlastima i upraviteljima tame u našem osobnom životu. Neki kršćani žive s gorkim osjećajem poraza. Oni pokušavaju postići pobjedu nad nekim stavom ili navikom, ali ne uspijevaju proniknuti u stvarnost pobjede koju je Krist izvojevao za njih u njihovom vlastitom životu.

`Pročitajte Otkrivenje 12,11. Kakvu sigurnost u pobjedu nam Krist daje u tom retku?`

U Otkrivenju u porukama sedmerim crkvama, sedam puta nalazimo izraz “koji pobijedi”. I ovdje u Otkrivenju 12,11 ponovno nalazimo taj pojam pobjeđivanja. Riječ “pobijedi”, u izvornom tekstu nikao, može se doslovno prevesti i kao “nadvladati”, “trijumfirati”, “izvesti pobjedonosni proboj”. A zapazite na koji način mi možemo postati pobjednici. U Otkrivenju 12,11 jasno je da je pobjeda moguća isključivo “Janjetovom krvi”.

U Otkrivenju 5,6, Ivan u proročkom viđenju gleda u Nebo i vidi “Janje gdje stoji kao zaklano”. Kristova žrtva nalazi se u središtu pozornosti cijelog Neba. Božju beskrajnu, nedokučivu ljubav ništa ne može dočarati bolje od križa.

Kada vjerom prihvatimo ono što je Krist učinio za nas, naš dug biva izbrisan i mi stojimo savršeni pred Bogom. Naši grijesi bivaju oprošteni (Kološanima 1,14; Efežanima 1,7; Kološanima 2,14), a “tužitelj naše braće” zbačen (Otkrivenje 12,10). Mi smo otkupljeni i spašeni i pobjeđujemo ne na osnovi vlastitih zasluga, već zahvaljujući Kristovoj pobjedi.