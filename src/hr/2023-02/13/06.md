---
title:  ZAKLANO JANJE
date:   22/06/2023
---

U Otkrivenju ima mnogo simbola, vrlo značajnih biblijskih simbola kao što su: Zmaj u nebu (Otkrivenje 12,3.4.7), anđeli koji lete posred neba (Otkrivenje 14,6), žena koja jaše na skrletnoj Zvijeri (Otkrivenje 17,3) i tako dalje. Ti simboli nalaze se u Božjoj riječi. Duh Sveti nadahnuo je Ivana da ih zapiše i oni imaju važnu ulogu u otkrivanju istine ljudima koji čitaju riječi te knjige i koji ih vrše, jer kao što piše: “Blago čitaču i slušačima riječi ovoga proročanstva ako vrše što je u njemu napisano, jer je (određeno) vrijeme blizu!” (Otkrivenje 1,3)

Postoji, međutim, još jedna slika koja se uvijek iznova pojavljuje u Otkrivenju. Kakva je to slika i koga ona prikazuje?

`Pročitajte sljedeće tekstove: Otkrivenje 5,6.8.12; 7,17; 14,1; 15,3; 19,7; 21,22.23; 22,1.3. Kakvo je značenje simbolike janjeta i zašto se ono toliko puta pojavljuje u Otkrivenju?`

Naravno, kao što uvodne riječi napominju, ta je knjiga otkrivenje “Isusa Krista”. I to ne samo kao Janjeta, već kao “zaklanog” Janjeta (Otkrivenje 5,6.12; 13,8), odnosno Isusa Krista raspetog. U tome je srce i duša ne samo cijele Biblije, već i Otkrivenja i vijesti trojice anđela. Ne možemo biti vjerni svojem pozivu, ne možemo obavljati djelo radi kojeg je Bog podigao ovu Crkvu ako se zaklano janje, raspeti Isus, Žrtva za naše grijehe, ne nalazi u žarištu naše vijesti.

“Moramo svjesno postaviti zaklano Janje u središte našeg nauka i naše misije, u srž svake propovijedi koju držimo, svakog članka koji pišemo, svake molitve koju uputimo, svake pjesme koju pjevamo, svakog biblijskog sata koji održavamo i svega ostalog što radimo. Neka ljubav koju je Janje pokazalo na križu preobrazi način na koji se ophodimo jedni prema drugima i potakne nas da vodimo više računa o ovom svijetu.” (Ángel Manuel Rodriguez, The Closing of the Cosmic Conflict: Role of the Three Angels’ Messages, str. 70)

Usred prizora opasnih zvijeri, ratobornog Zmaja, raznih pošasti, progona i nametanja žiga Zvijeri, nalazimo zaklano Janje — Ono je ispred i u srži svega. I samo Isus i ono što je učinio za nas, što sada čini i što će učiniti prije nego što se sve završi — samo On daje smisao vijestima trojice anđela.

`Zašto je stavljanje zaklanog Janjeta u središte naše vijesti od ključnog značenja ne samo za dovođenje drugih k Njemu, već i za naš duhovni život?`