---
title:  SPOZNATI ISTINU
date:   19/06/2023
---

`Pročitajte sljedeće tekstove: Ivan 8,32; 7,17; 17,17. Koja obećanja Isus daje o spoznavanju istine i o tome gdje se ona može naći?`

U posljednjem obraćanju pripadnicima svojeg naroda, Bog ih poziva da bježe od babilonskih zabluda i da hodaju u svjetlu vječne istine koja se nalazi u Njegovoj Riječi. Ključ svega je Biblija. Dok god se budu držali Biblije i slijedili njezin nauk, ljudi neće biti prevareni u posljednjoj krizi, posebno u pogledu subote.

Vijest drugog anđela poziva nas da prihvatimo istinu umjesto zablude, Sveto pismo umjesto predaje i nauka Božje riječi umjesto zavodljivih teorija.

Vijest trećeg anđela, koji slijedi nakon prve dvojice anđela, upozorava protiv primanja žiga Zvijeri. U svim biblijskim proročanstvima zvijer predstavlja političku ili vjersku silu. Zvijer koja izlazi iz mora, opisana u 13. i 14. poglavlju Otkrivenja, podiže se na ruševinama Rima i uspostavlja svjetski bogoslužni sustav. Na kraju će ta rimska sila proširiti svoj utjecaj na cijeli svijet i predvodit će pokret za ujedinjenje crkve i države. Njezin cilj bit će postizanje jedinstva svijeta u vrijeme gospodarskih preokreta, elementarnih katastrofa, društvenih previranja, međunarodne političke krize i globalnog sukoba.

I na kraju će Sjedinjene Američke Države preuzeti vodstvo u tom globalnom savezu. “Dvjema velikim zabludama, zabludom o besmrtnosti duše i zabludom o svetosti nedjelje, Sotona će uspjeti zavesti ljude. Dok prva polaže temelj spiritizmu, druga stvara vezu prijateljstva s Rimom. Protestanti Sjedinjenih Američkih Država prvi će preko bezdana pružiti ruku spiritizmu; posegnut će preko ponora i pružiti ruku rimskoj sili, i pod utjecajem ovog trostrukog saveza ova će zemlja poći stopama Rima u gaženju prava savjesti.” (Ellen G. White, Velika borba, str. 462; u izvorniku 588)

Te tri vijesti završavaju žurnim pozivom Kristovim odanim sljedbenicima da Božje zapovijedi drže živom vjerom u Isusa koji prebiva u njihovom srcu (Otkrivenje 14,12).

`Kako razumijete Isusove riječi da će nas “istina osloboditi”? Što to znači? Kako vas je istina oslobodila? Što znači biti “slobodan” u tom kontekstu?`