---
title:  REFORMACIJA SE NASTAVLJA
date:   20/06/2023
---

Bog je podigao narod posljednjeg vremena koji stoji na ramenima velikih reformatora iz prošlosti — s Biblijom kao svojim jedinim pravilom vjere, s Kristom kao jedinim izvorom spasenja, s Duhom Svetim kao jedinim izvorom snage, i uzdanjem u Gospodnji povratak kao ispunjenjem svih svojih nada. Istine koje su dugo bile zamagljene zabludama i predajom, uključujući istinu o pravoj biblijskoj suboti, bit će objavljene svijetu neposredno pred povratak našega Gospodina.

Vijesti trojice anđela iznjedrile su ovaj pokret posljednjeg vremena koji će zaokružiti reformaciju i surađivati s Kristom u dovršenju Njegovog djela na Zemlji. Velika proročanstva iz posljednje biblijske knjige ukazuju na božanski pokret proizišao iz velikog razočaranja, čija je uloga objavljivanje Božje posljednje vijesti svijetu. U Otkrivenju 14 opisuje se svjetska crkva koja neprolaznu Radosnu vijest raznosi širom svijeta.

Trima anđelima iz 14. poglavlja Otkrivenja pridružuje se četvrti anđeo iz 18. poglavlja. Taj anđeo daje posebnu silu objavama trojice anđela i “zemlja se rasvijetli od njegova sjaja” (Otkrivenje 18,1). Osamnaesto poglavlje usredotočuje se na glavne događaje koji će dovesti do vrhunca ljudske povijesti i do konačne, potpune pobjede Evanđelja.

`Pročitajte Otkrivenje 18,1. Koje nam tri pojedinosti Ivan otkriva o tom anđelu? (Vidi također Habakuk 2,14.)`

Anđeo koji dolazi iz Božje slavne prisutnosti, iz prijestolne dvorane nebeskog Svetišta, dobio je zadatak da objavi Božju posljednju vijest milosti i da upozori zemaljske stanovnike na ono što će snaći njihov planet.

Tekst kaže da taj anđeo ima “veliku moć”. Novozavjetna grčka riječ za “moć” je exousia. Isus se koristi tom riječju u Evanđelju po Mateju kada šalje svoje učenike u službu. U Mateju 10,1 Isus svojim učenicima daje “vlast” nad nečistim duhovima. On ih šalje s božanskom silom da pobjeđuju u borbi između dobra i zla. U Mateju 28,18.19 On ih još jednom šalje, ali ovog puta sa “svom vlašću” na Nebu i na Zemlji, da idu i “učine sve narode učenicima mojim”.

`Kako se problemi posljednjeg vremena (kao uostalom i svakog drugog vremena) u konačnici svode na pitanje vlasti? Čiju vlast slijedimo: Božju, vlastitu, vlast Zvijeri ili nekog drugog? Čiju vlast vi trenutačno slijedite?`