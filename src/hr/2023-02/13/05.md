---
title:  BOŽJA SLAVA ISPUNJAVA ZEMLJU
date:   21/06/2023
---

`Pročitajte sljedeće retke: Otkrivenje 4,11; 5,12; 19,1; 21,26. Koje se riječi povezuju s Božjom slavom koja ispunjava zemlju, kao što je opisano u Otkrivenju 18,1?`

Velika borba između dobra i zla u svemiru vodi se i oko Božje časti i ugleda. Sotona, buntovni anđeo, iznio je tvrdnju da je Bog nepravedan, da zahtijeva obožavanje, ali da zauzvrat malo pruža. To zlo biće tvrdi da Božji zakon ograničava našu slobodu i umanjuje našu radost.

Isusov život, smrt i uskrsnuće razbili su taj mit. Onaj koji nas je stvorio, spustio se u zmijsku jazbinu ovoga svijeta da bi nas otkupio. On je na križu pobio Sotonine optužbe i pokazao da je Bog istodobno pravedan i pun ljubavi. Očaran Njegovom ljubavlju i zabrinut za Njegovu čast, Božji narod posljednjeg vremena otkriva Njegovu slavu — Njegov samopožrtvovni karakter pun ljubavi — pred ovim egocentričnim, bezbožnim svijetom, i Zemlja biva obasjana slavom Božjeg karaktera.

`Pročitajte Izlazak 33,18.19. Kako je Bog otkrio svoju slavu pred Mojsijem? Što je uopće Božja slava?`

Božja slava je Njegov karakter. Zemlja će se ispuniti Božjom slavom kad se mi ispunimo Božjom ljubavlju i kada se naš karakter promijeni otkupljujućom ljubavlju. Pokazivanje Njegove ljubavi u našem životu otkriva Njegovu slavu, Njegov karakter, pred svijetom. Posljednja vijest koja će biti objavljena svijetu utonulom u duhovni mrak, i koju nose trojica anđela što lete posred neba, glasi: “Poštujte Boga i dajte mu slavu!” (Otkrivenje 14,7 — Suvremeni hrvatski prijevod)

Nama ne pripada nikakva slava ni zbog naših dobrih djela, ni zbog naše pravednosti, ni zbog naše dobrote. “Vijest o Kristovoj pravednosti treba odjeknuti s kraja na kraj Zemlje. … To je Božja slava kojom završava djelo trećeg anđela.” (Ellen G. White, Svjedočanstva za Crkvu, sv. 6, str.19,20; u izvorniku 19) Ellen G. White također piše: “Što je opravdanje vjerom? To je Božje djelo koje se ogleda u tome što On čovjekovu slavu polaže u prah, a potom čini za njega ono što čovjek sam nije u stanju učiniti za sebe.” (Testimonies to Ministers and Gospel Workers, str. 456) Dakle, nikakva slava ne pripada nama, već Bogu.