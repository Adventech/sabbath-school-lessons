---
title:  PRIPREMA ZA ZAVRŠNU KRIZU
date:   18/06/2023
---

`Pročitajte 1. Solunjanima 5,1-6. Na što nas apostol Pavao upozorava u vezi s posljednjim danima ljudske povijesti?`

U kontekstu Kristovog drugog dolaska apostol Pavao je vjernike u Solunu poticao da “bdiju” i da “budu trijezni”. A ako je to govorio tadašnjim vjernicima, što bi tek Pavao nama danas rekao?

Nazivao ih je “sinovima svjetla” (1. Solunjanima 5,5) i govorio im da nisu u tami pa da ih taj dan (Kristov povratak) “iznenadi kao lopov” (1. Solunjanima 5,4). Isus se koristio izrazom “bdijte” u vezi s ustrajnom, usrdnom molitvom (Matej 24,42; 26,40.41). Bdjeti znači biti duhovno budan. Biti trijezan znači ozbiljno shvatiti vrijeme u kojem živimo i posvetiti se onome što je istinski bitno.

Ellen G. White primjećuje: “Mi koji poznajemo istinu trebamo se pripremiti za ono što će ubrzo doći na svijet kao silno iznenađenje.” (Svjedočanstva za Crkvu, sv. 8, str. 27; u izvorniku 28)

I premda bi to moglo iznenaditi ovaj svijet, ne bi trebalo iznenaditi i nas. Iako ne znamo kada će se sve to odigrati, ipak vidimo dovoljno da bismo znali da to doista dolazi i da je upravo sada, danas, vrijeme da budemo spremni.

`Pročitajte 2. poglavlje Daniela i zabilježite redoslijed kraljevstava koja su došla i prošla točno onako kako je prorečeno. Što nam to govori o potrebi da vjerujemo u ono što Bog kaže da će se dogoditi?`

Krist nam je uputio vijesti za posljednje vrijeme da bismo se, znajući do čega će doći, mogli pripremiti za to. Proročanstva iz Daniela i Otkrivenja, zajedno sa suvremenim darom proroštva, daju nam božanski uvid u ono što dolazi na ovaj svijet. Božja proročka Riječ unaprijed ocrtava povijest spasenja, a Daniel 2 pruža nam snažan, uvjerljiv dokaz da se u Boga možemo pouzdati.

`Pavao nas poziva da “ne spavamo kao ostali”. Što to znači i kako možemo provjeriti da li možda ipak spavamo? A ako spavamo, što bi nas moglo probuditi?`