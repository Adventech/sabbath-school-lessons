### Uvod

#### Vijesti trojice anđela

Dana 15. listopada 1844., tjedan dana prije Velikog razočaranja, u  jednoj pobožnoj luteranskoj obitelji u Njemačkoj rodio se dječak. Njegovo je ime bilo Friedrich Nietzsche, i on je postao jedan od najutjecajnijih  ateista suvremenog doba. Budući da je vjerovao da kršćanski Bog na  Zapadu umire, Nietzsche je kritizirao postojeći moralni utjecaj kršćanske  vjere ismijavajući ga kao "ropski moral" - moral slabih koji su, u pokušaju da se zaštite od jačih, smislili tako budalaste parole poput "Ljubite  svoje neprijatelje." Prema Nietzscheu, suvremeno doba trebalo je nadvladati zastarjele pojmove o "dobru i zlu". Lik iz jedne od njegovih knjiga (Tako je govorio Zaratustra) poručuje: "Razbijte stare ploče zakona!" (misleći, naravno, na Deset zapovijedi).

Godina 1844. bila je važna i za Karla Marxa, osnivača komunizma. On je te godine napisao djelo pod nazivom "Ekonomski i filozofski rukopisi iz 1844.", premda je ono objavljeno tek 1932. godine u Sovjetskom Savezu. Ti rukopisi pokazuju rani razvoj Marxove ideologije. On se zalaže za uspostavljanje potpuno materijalističke stvarnosti preko različitih faza gospodarskog razvoja, sve dok se radnici cijelog svijeta ne ujedine, zbace kapitalističke tlačitelje i stvore neku vrstu utopije na zemlji.

Godina 1844. bila je važna i za Charlesa Darwina. U rukopisu koji je postao poznat kao "Esej iz 1844.", Darwin je iznio jednu od najranijih inačica svoje teorije o evoluciji, premda taj rad nije odmah objavljen. Tek 1859., objavivši knjigu O podrijetlu vrsta, Darwin je javno obznanio svoje mišljenje da su svi oblici života na Zemlji nastali od zajedničkog pretka djelovanjem isključivo prirodnih i nasumičnih procesa.

S druge strane, ta 1844. godina označila je i ispunjenje proročanstva o 2300 dana iz Daniela 8,14, a te su iste godine oni koji su preostali nakon Velikog razočaranja, posijali sjeme koje će izrasti u svjetski pokret, čija osnovna poruka u potpunosti opovrgava marksističku, ničeovsku i darvinističku ideologiju.

Nasuprot Marxu, pokret adventista sedmoga dana tvrdi da velika borba izmedu Krista i Sotone, a ne materijalistički tijek povijesti, tumači svjetsku povijest koja neće završiti komunističkom utopijom smišljenom od strane čovjeka, već natprirodnim uspostavljanjem Božjeg vječnog kraljevstva.

Nasuprot Darwinu, pokret adventista sedmoga dana uči da život nije nastao nasumičnim mutacijama i prirodnom selekcijom, već silom Boga Stvoritelja, koji je za šest dana stvorio život na Zemlji, a sedmoga je dana počinuo.

Nasuprot Nietzscheu, pokret adventista sedmoga dana objavljuje ne samo da Bog postoji, već da je Njegov univerzalni moralni Zakon, Deset zapovijedi, obvezujuć za cijelo čovječanstvo i da je još uvijek vrhovno mjerilo na Božjem sudu.

Je li čista slučajnost što su se svi ti događaji odigrali upravo 1844. godine? Na to ne treba ni pomišljati.

Marx, Nietzsche i Darwin utjecajne su osobe čiji je rad čovječanstvu nanio nepopravljivu štetu. Međutim, i pored svih tih zabluda Bog nije ostavio svijet bez svjedoka svoje istine, zbog čega je, u vrijeme tih destruktivnih ideologija, podigao pokret koji je vremenom prerastao u Crkvu adventista sedmoga dana i koji svijetu objavljuje Njegovu istinu za posljednje dane poruke trojice anđela. To su poruke koje pobijaju pogreške i zablude te trojice teško prevarenih ljudi.

Poruke trojice anđela u izvjesnom smislu izražavaju djelovanje Crkve adventista sedmoga dana. One iznose Evanđelje, čisto i jednostavno, koje je prikazano u kontekstu "sadašnje istine" (2. Petrova 1,12).

I upravo to - te tri anđeoske poruke bit će predmet našeg proučavanja tijekom ovog tromjesečja.

Rodom iz Connecticuta u Sjedinjenim Američkim Državama, Mark Finley, svjetski poznati evanđelist, bio je potpredsjednik Generalne konferencije od 2005. do 2010. godine. I nakon umirovljenja ostao je pomoćnik predsjednika Generalne konferencije s punim radnim vremenom. Pastor Finley i njegova supruga Ernestina imaju troje djece i petero unučadi.