---
title:  OTPAD
date:   12/06/2023
---

`Pročitajte 2. Solunjanima 2,3.4.9-12. Što Pavao pretkazuje u vezi s posljednjim danima? Koje znakove prepoznavanja on navodi za Zvijer — silu antikrista?`

Apostol Pavao upozorava kršćansku zajednicu na “otpad” od istine iz Božje riječi. On je zabrinut zbog sjemena otpadništva koje je bilo prisutno već u novozavjetnoj Crkvi i koje će cvjetati prije Kristovog drugog dolaska. U Crkvu će se uvući lažno evanđelje izvrćući Božju riječ.

Sotona stoji iza tog otpadništva. On je pravi “Čovjek bezakonja”, koji “sam sebe oholo uzdiže protiv svega što ljudi nazivaju Bogom, tako da sjedne u Božji hram” (2. Solunjanima 2,4). Ali taj “veliki varalica” na ostvarenju svojih ciljeva radi preko ljudskih bića. Znakovi prepoznavanja iz Daniela i Otkrivenja pokazuju da je “mali rog” iz Daniela 7, “Zvijer” iz 13. i 14. poglavlja Otkrivenja i “Bezbožnik” iz 2. Solunjanima 2 ista sila.

U adventističkom biblijskom komentaru to se tumači na sljedeći način: “Usporedba s Danielovim proročanstvom o bogohulnoj sili koja je naslijedila poganski Rim ... i s Ivanovom slikovitom predodžbom zvijeri nalik leopardu ... otkriva mnoge sličnosti između ta tri opisa (malog roga, sile Zvijeri i Bezbožnika). To nas navodi na zaključak da Daniel, Pavao i Ivan govore o istoj sili ... papinstvu.” (The SDA Bible Commentary, sv. 7, str. 271)

Iznimno je važno imati na umu da biblijsko proročanstvo opisuje vjerski sustav koji je odbacio Božju riječ, zamijenio Evanđelje ljudskim predajama i običajima i odstupio od biblijske istine. Ta proročanstva dao nam je Bog neizrecive ljubavi da bi pripremio ljude za Isusov dolazak. Ona upućuju ukor otpadničkim vjerskim organizacijama koje su se udaljile od Božje riječi, premda ne nužno i ljudima koji im pripadaju (vidi Otkrivenje 18,4). Naša vijest odnosi se na sustav koji je prevario milijune ljudi. Te ljude, iako su prevareni, Krist i dalje ljubi. Zato se i mi prema njima moramo ponašati u skladu s tim.

`“Sve što želite da ljudi čine vama, činite i vi njima! U tome je sav Zakon i Proroci.” (Matej 7,12) Kako možemo primijeniti to načelo kad govorimo o Zvijeri iz 13. i 14. poglavlja Otkrivenja?`