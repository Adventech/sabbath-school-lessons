---
title:  SOTONINA ZAVRŠNA STRATEGIJA
date:   13/06/2023
---

Istraživanja javnog mišljenja širom svijeta pokazuju dubok nedostatak povjerenja u vlasti i državne ustanove. Milijuni ljudi se pitaju: “Ima li ikoga tko je moralno podoban da vodi ovaj svijet?” S druge strane, proročanstva iz Otkrivenja ukazuju na “Zvijer”, na silu od koje će se očekivati da pod okriljem vjersko-političkog saveza ispuni tu ulogu.

`Pročitajte Otkrivenje 17,12-14. Kako Ivan opisuje te posljednje prizore zemaljske povijesti? Koji snažan kontrast iznosi?`

Ivan u ovom tekstu ističe tri značajne pojedinosti. Prvo, te političke sile “imaju jednu namjeru” i one će “svoju silu i svoju vlast” dati Zvijeri. Drugo, ta mješavina laži zaratit će protiv Isusa — Janjeta. Treće, u posljednjem sukobu na Zemlji Krist i Njegovi sljedbenici će pobijediti. Dakle, ne pobjeđuje Zvijer, nego Isus.

Jeste li se ikad zapitali koju će strategiju đavao upotrijebiti da bi ujedinio sve narode? Povijest se često ponavlja. Iz propasti Rimskog Carstva možemo izvući neke vrijedne pouke. Kad su upadi germanskih plemena sa sjevera opustošili zapadnu Europu, rimski car Konstantin okrenuo se vjeri. Autoritet crkve, ujedinjen sa snagom države, postao je upravo takvo oruđe kakvo je Konstantinu bilo potrebno. Neprekidno isticanje svetosti nedjelje u četvrtom stoljeću bilo je proračunat politički i vjerski potez da bi se Carstvo ujedinilo u to vrijeme krize. Konstantin je želio da se njegovo Carstvo ujedini, a Rimska crkva je željela da se ono “preobrati”. Poznati povjesničar Arthur Weigall to jasno kaže: “Crkva je od nedjelje načinila sveti dan ... uglavnom zato što je to bio tjedni festival Sunca. Jer politika kršćanske Crkve bila je da preuzme omiljene poganske blagdane iz narodne predaje i da im dodijeli kršćansko značenje.” (Arthur Weigall, The Paganism in Our Christianity, New York: G. P. Putnam’s Sons, 1928., str. 145)

U vrijeme velike krize, kada cijeli svijet bude zastrašen, napaćen i ugrožen, ljudi će očajnički željeti nekoga tko bi im mogao pružiti stabilnost i zaštitu. Tako su tiranije nastajale u prošlosti, i nema razloga pomišljati da se to ne bi moglo ponoviti. A prema proročanstvima pojavit će se nešto što će dovesti do tih završnih događaja.

Premda je teško predvidjeti kako će se sve to odvijati, svijet se već uvjerio da do velikih promjena može doći, i to vrlo brzo. Iako ne znamo sve pojedinosti o onome što dolazi, ipak moramo biti spremni, što god to bilo.