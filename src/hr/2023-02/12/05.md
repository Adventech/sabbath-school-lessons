---
title:  ŽIG ZVIJERI
date:   14/06/2023
---

`Pročitajte Otkrivenje 14,9 i usporedite s Otkrivenjem 14,12. Gdje će biti utisnut žig Zvijeri? (Vidi Ponovljeni zakon 6,8; 11,18.) Koje dvije značajke odvajaju Božji narod od onih koji primaju žig Zvijeri?`

Jedna skupina se klanja Zvijeri, a druga drži Božje zapovijedi (što podrazumijeva i četvrtu, jedinu zapovijed koju Zvijer nastoji promijeniti) i ima vjeru Isusovu. To je potpuna suprotnost. Radeći preko Zvijeri iz mora i Zvijeri iz zemlje, đavao pokušava potkopati Božji autoritet napadom na samu srž bogoštovlja, odnosno na subotu. Žig Zvijeri se stavlja na čelo ili na ruku. Čelo je simbol uma, sjedište savjesti, razuma i prosuđivanja. Ruka je, s druge strane, simbol postupanja i djelovanja.

Dolazi dan, možda čak i prije nego što mislimo, kada će biti doneseni zakoni koji će ograničiti našu vjersku slobodu. Oni koji savjesno slijede Božju riječ i svetkuju pravu Gospodnju subotu bit će označeni kao neprijatelji jedinstva i dobrobiti društva.

“Oni koji poštuju biblijski dan odmora subotu, bit će žigosani kao neprijatelji zakona i reda, kao oni koji ruše moralna društvena ograničenja, pa uzrokuju anarhiju i pokvarenost i navlače Božje kazne na zemlju. Njihova će savjesnost biti proglašena za nepopustljivost, tvrdoglavost i prijezir prema vlastima.” (Ellen G. White, Velika borba, str. 465; u izvorniku 592)

Rimska crkva tvrdi da je nedjelja “znak” njezinog crkvenog autoriteta. “Naravno, Katolička crkva tvrdi da je ta promjena bila njezin čin. ... A taj čin je pokazatelj njezine crkvene moći i autoriteta u vjerskim pitanjima.” (The American Catholic Quarterly Review, siječanj 1883.)

Otkrivenje pretkazuje da će se u budućnosti, u vrijeme velike svjetske krize, naš svijet suočiti s nekom vrstom korjenite političke, društvene, vjerske i moralne promjene, tijekom koje će se svetkovanje nedjelje početi silom nametati, i tada će ona postati “žig Zvijeri”. Međutim, kako će točno do toga doći, nije nam rečeno. Sveto pismo nam daje samo široke obrise, ali i to je sasvim dovoljno da nam pokaže da će na vrhuncu velike borbe ključno pitanje biti klanjamo li se Zvijeri ili Stvoritelju, i da će sedmi dan subota imati središnju ulogu.

`Na koje se načine čovječanstvo oduvijek dijelilo u pitanju odanosti Božjoj ili Sotoninoj strani? Zašto ne može postojati neki srednji put? Kako možemo sa sigurnošću znati na čijoj smo strani?`