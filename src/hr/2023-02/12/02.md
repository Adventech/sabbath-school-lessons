---
title:  SMRTNA RANA
date:   11/06/2023
---

Kao što smo već utvrdili, zvijeri iz 13. i 14. poglavlja Otkrivenja predstavljaju sveopći svjetski sustav lažnog bogoštovlja. Ali to nije sve.

`Pročitajte tekstove: Otkrivenje 13,5; 12,6.14; Daniel 7,25. Koliko dugo je ta sila prevladavala vjerskom pozornicom u prethodnim stoljećima?`

Vlast Zvijeri trajala je određeno vremensko razdoblje u povijesti. U simboličkim vremenskim proročanstvima jedan proročki dan odgovara jednoj doslovnoj godini. U Brojevima 14,34 Bog određuje svojem narodu “na svaki dan jednu godinu” — primjenjujući biblijsko načelo računanja dana kao godine. A na drugom mjestu Bog kaže: “Dajem ti po dan za svaku godinu.” (Ezekiel 4,6) To načelo se više puta pokazalo točnim u tumačenju biblijskih vremenskih proročanstava, kao što je slučaj s proročanstvom o sedamdeset tjedana iz Daniela 9,24-27. Množeći razdoblje koji se spominje u Otkrivenju 13,5, četrdeset dva mjeseca, budući da svaki mjesec ima trideset dana, dolazimo do 1260 proročkih dana, odnosno doslovnih godina. Stari kalendari su po pravilu imali 360 dana u godini. U četvrtom stoljeću rimski car Konstantin legalizirao je kršćanstvo širom svojeg carstva. Kada je 330. godine preselio svoju prijestolnicu u Carigrad da bi ujedinio istočni i zapadni dio Carstva, ostalo je prazno mjesto vladara u Rimu. A onda je papa popunio tu prazninu. On je postao ne samo moćan vjerski vođa, već i snažna politička figura na koju je u Europi trebalo računati. Godine 538. Justinijan, poganski rimski car, službeno je dodijelio rimskom biskupu ulogu branitelja vjere. Srednjovjekovna crkva je od 538. do 1798. godine imala velik utjecaj, što je uključivalo i strašne progone, kao što je onaj koji smo spomenuli u uvodu ove pouke. A onda je 1798. godine Napoleonov maršal Berthier zarobio papu, čime se proročanstvo u potpunosti ispunilo.

Berthier i njegova vojska uhitili su papu Pija VI. i bez ikakvih ceremonija uklonili ga s papskog prijestolja. Bio je to ozbiljan udarac za papinstvo, ali prema Otkrivenju 13,12 ta smrtna rana bit će iscijeljena, i svijet će imati još toga čuti od te sile — još mnogo više.

`Razmislite o tome koliko su nevjerojatna biblijska proročanstva i kako nam ona otkrivaju Božje znanje o budućim događajima. Kako bi nas ta činjenica trebala poučiti da se možemo osloniti na Gospodnja obećanja, čak i na ona čije ispunjenje još uvijek ne vidimo?`