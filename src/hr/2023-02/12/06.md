---
title:  SUBOTA KAO ISPIT
date:   15/06/2023
---

Sasvim je moguće da se već sada priprema pozornica za taj predstojeći progon. Papa Benedikt XVI. je 6. lipnja 2012. godine, pred više od petnaest tisuća ljudi okupljenih na Trgu Svetog Petra u Rimu, uputio žurni poziv da nedjelja postane dan odmora za sve, kako bi ljudi to vrijeme mogli provesti sa svojim obiteljima i s Bogom. “Obranom nedjelje brani se ljudska sloboda.” To, naravno, nije isto što i zahtijevanje od drugih da svetkuju taj dan umjesto biblijske subote, ali nam ipak pokazuje da je zamisao o nedjelji kao “danu za odmor” nesumnjivo stvarni problem. Prije ili poslije zakoni će se donijeti, a oni koji budu htjeli savjesno slijediti Božju riječ i svetkovati pravu subotu, bit će označeni kao ljudi koji se protive napretku društva.

U to vrijeme krize Božji vjerni narod će Njegovom milošću i Njegovom silom ostati čvrst u svojoj namjeri da Ga slijedi i neće podleći pritisku.

Umjesto žiga Zvijeri oni će dobiti Božji pečat. Pečatima se od davnina potvrđivala autentičnost službenih dokumenata. S tim u vezi, očekivali bismo Božji pečat utisnut u Njegov Zakon. Pečati su u davnini bili prepoznatljivo obilježje pojedinca. Prorok Izaija kaže: “Pohrani ovo svjedočanstvo, zapečati ovu objavu među učenicima svojim.” (Izaija 8,16)

`Pročitajte Izlazak 20,8-11. Koje elemente biblijskog pečata nalazite u zapovijedi o suboti? Po čemu se zapovijed o suboti razlikuje od svih ostalih zapovijedi?`

Četvrta zapovijed sadrži tri elementa autentičnog pečata. Prvo, ime onoga koji stavlja pečat: “Jahve, Bog tvoj” (Izlazak 20,10). Drugo, naslov onoga koji stavlja pečat: Bog koji je “stvorio” (Izlazak 20,11), odnosno Stvoritelj. I treće, područje vladavine onoga koji stavlja pečat: “nebo, zemlju i more i sve što je u njima” (Izlazak 20,11). Prema Otkrivenju 7,1.2, Božji pečat stavlja se samo na naše čelo, simbol našeg uma. Isus poštuje našu slobodu izbora. On nas poziva da Mu dopustimo da svojim Duhom Svetim oblikuje naš um kako se ne bismo odvojili od sidra naše vjere, a to je Božja riječ (Efežanima 4,30). Prema tome, zaključujemo da su vjerni oni “koji drže Božje zapovijedi i imaju vjeru Isusovu” (Otkrivenje 14,12 — Varaždinska Biblija), a u te zapovijedi spada i četvrta, jedina zapovijed koju je Zvijer promijenila.

`Primjećujete li da se trenutačno stječu određeni uvjeti koji bi mogli dovesti do ograničenja naše vjerske slobode? Koje prepreke već sad postoje?`