---
title:  ŽANJEMO ONO ŠTO SMO POSIJALI
date:   06/06/2023
---

Proročanstvo o žigu Zvijeri govori o vjerskoj nesnošljivosti, gospodarskom bojkotu, progonu i, na kraju osudi na smrt. Ali začudo, to je i poruka ohrabrenja. Jer čak i u najgorim vremenima Bog će se brinuti za svoj narod koji “čuva Božje zapovijedi i vjeru u Isusa” (Otkrivenje 14,12). A među tim zapovijedima je, naravno, i četvrta — sedmi dan subota.

Proročanstvo o žigu Zvijeri u 13. poglavlju Otkrivenja govori nam o najgorem okršaju, o vrhuncu Sotoninog rata protiv Boga. Njegova glavna strategija u tom ratu je prijevara. Otkrivenje 13 govori o vremenu u budućnosti kada će đavao djelovati preko ovozemaljske političko-vjerske sile zvane “Zvijer”, i kada će pribjegavati nasilju.

Vjerski progon, naravno, nije nikakva novost. On postoji još otkako je Kajin ubio Abela zato što je služio Bogu u skladu s Božjim uputama (vidi Postanak 4,1-8). Isus je prorekao da će vjernici trpjeti progonstvo već u prvom, a i u sljedećim stoljećima: “Doći će čas”, upozorio ih je, “kada će svaki koji vas ubije misliti da Bogu služi.” (Ivan 16,2; vidi također Matej 10,22; 1. Petrova 4,12)

Proročanstvo o žigu Zvijeri odnosi se na posljednju kariku u tom bezbožnom lancu. Kao i progoni u prošlosti, i ovaj progon pokušat će prisiliti svakoga da se pokori određenim vjerovanjima i propisanom sustavu bogoštovlja.

`Pročitajte Otkrivenje 13,15-17. S čim će se Božji narod posljednjeg vremena suočavati tijekom te završne krize?`

Proročanstvo kaže da će progon početi gospodarskim sankcijama: “Nitko ne može ni kupiti ni prodati” ako nema “žig”. Kada se to dogodi, velika većina će pokleknuti. Jer svatko tko ne primi žig, na kraju će biti osuđen na smrt.

Navodeći ih na kompromise u svakidašnjem životu, đavao priprema kršćane da prime žig Zvijeri u budućnosti kada naiđe posljednji ispit. Ali ljubav koju Bog osjeća prema nama ojačat će nas i sačuvati u teškim vremenima koja nam predstoje.

`Pročitajte Galaćanima 6,7-9. Premda to nije napisano u kontekstu događaja posljednjih dana, zašto je načelo koje je tu izloženo toliko važno kad je riječ o žigu Zvijeri i o tome kako možemo ostati vjerni?`