---
title:  ONI KOJI PRATE JANJE
date:   07/06/2023
---

`Pročitajte Otkrivenje 13,1.2. Odakle dolazi Zvijer i tko joj daje vlast?`

Prva Zvijer iz Otkrivenja 13 dobiva silu, prijestolje i veliku vlast od Zmaja. Otkrivenje 12,9 i Otkrivenje 20,2 poistovjećuju Zmaja sa Sotonom. Sotona je lukavi neprijatelj i on djeluje preko zemaljskih sila. U Otkrivenju 12,3-5 stoji da je taj Zmaj — đavao — pokušao prožderati “muško dijete” čim se rodilo. To “muško Dijete” je poslije “uzeto k Bogu i prijestolju njegovu” (Šarić). To se, naravno, odnosi na Krista. U želji da uništi Krista kao dijete, Sotona je djelovao preko Heroda i carskog Rima. Na kraju Isusovog života rimski namjesnik Pilat osudio je Krista na smrt, rimski krvnik Ga je prikovao na okrutni križ, rimski vojnik Ga je probo kopljem, a drugi rimski vojnici čuvali su Njegov grob. Prema Otkrivenju 13,2, Zvijer, Sotona, djelujući preko poganskog Rima, dao je svoje prijestolje toj novonastaloj sili.

“Premda prvenstveno predstavlja Sotonu, Zvijer u prenesenom smislu predstavlja Rimsko Carstvo. ... Vlast koja je naslijedila Rimsko Carstvo, koja je od Zvijeri primila ‘svoju moć, svoje prijestolje i veliku vlast’, očito je papinski Rim.” (The SDA Bible Commentary, sv. 7, str. 817) Povjesničar A. C. Flick objašnjava da se “iz ruševina političkog

Rima uzdiglo veliko moralno carstvo u divovskom obličju Rimske crkve” (A. C. Flick, The Rise of the Medieval Church, 1900., str. 150; citirano u The SDA Bible Commentary, sv. 7, str. 817).

`Pročitajte Otkrivenje 13,3; 14,4. Kakvu suprotnost vidite u tim redcima?`

Za razliku od “cijelog svijeta” koji slijedi Zvijer, Bog će imati narod koji će “pratiti Janje”. Kao i uvijek, morat ćemo se opredijeliti za jednu ili drugu stranu, za Isusa ili protiv Njega. Ni tada kao ni sada, neće biti nekog srednjeg puta niti neopredijeljenih ljudi. Ne biti čvrsto posvećen Isusu znači predati se, svjesno ili nesvjesno, drugoj strani.

`“A vas će mrziti svi zbog mene, ali tko ustraje do konca, taj će se spasiti.” (Matej 10,22) Koliko ste vi spremni ustrajati do kraja?`