---
title:  ISUS NAŠ JEDINI POSREDNIK
date:   08/06/2023
---

`Pročitajte Otkrivenje 13,4.5. Koja karakteristična obilježja Zvijeri nalazimo u tim redcima?`

Zvijer iz Otkrivenja otpadnička je vjerska sila koja se uzdiže iz poganskog Rima i prerasta u svjetski vjerski sustav. Međutim, prema Otkrivenju 13,5, to je bogohulna sila. U Novom zavjetu bogohuljenje se izjednačuje s prisvajanjem Božjih prava i osobina od strane nekoga tko se postavlja kao da je ravan Bogu.

`Pročitajte Luka 5,18-26; Ivan 10,33. Na koja dva područja bogohuljenja ukazuju ti redci?`

Vođe su optuživali Isusa za bogohuljenje. U Isusovom slučaju te optužbe su bile neopravdane, jer je On raspolagao svim pravima i osobinama Boga — uključujući i pravo da oprašta naše grijehe. I to samo zato što je Isus bio Bog. Ili kako je On to sam rekao: “Toliko sam vremena s vama … i ti me, Filipe, nisi upoznao? Tko je vidio mene, vidio je i Oca. Pa kako veliš: ‘Pokaži nam Oca!’” (Ivan 14,9)

S druge strane, u 1. Timoteju 2,5 čitamo da postoji samo jedan posrednik između Boga i ljudi — čovjek Isus Krist. Nasuprot tome, Rimska crkva naučava da je svećenik posrednik između Boga i grešnog čovječanstva. Međutim, budući da je i sam grešno ljudsko biće, svećenik ne može biti naš posrednik, jer je i njemu samom potreban posrednik. Bogohuljenje se također definira kao tvrdnja bilo kojeg čovjeka da je Bog ili da zauzima mjesto Boga. Navest ćemo samo dvije takve izjave iz vjerodostojnih izvora Rimske crkve:

“Papa posjeduje tako veliko dostojanstvo i toliko je uzvišen da nije kao običan čovjek ... on kao da je Bog na Zemlji.” (Lucius Ferraris, “Papa”, article 2, Prompta Bibliotheca, 1763., sv. 6, str. 25—29)

Papa Lav XIII. hvalio se: “Mi (pape) na ovom svijetu zauzimamo mjesto Svemogućeg Boga.” (The Great Encyclical Letters of Pope Leo XIII [New York: Benziger, 1903.], str. 193)

Te tvrdnje postaju još značajnije i čudnije kada shvatimo da predmetak “anti-”, kao u izrazu “antikrist”, ne znači uvijek “protiv”, već može značiti i “umjesto”. Stoga “antikrist” također znači i “umjesto Krista”. Ima li većeg bogohuljenja?!