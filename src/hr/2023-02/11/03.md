---
title:  KOZMIČKA BORBA
date:   05/06/2023
---

`Pročitajte Matej 27,45-50. Što je prema ovim redcima Krist iskusio na križu? Što je Isus mislio kada je pitao Boga zašto Ga je ostavio, i kako nam taj prizor pomaže da razumijemo što znači imati “vjeru Isusovu”?`

Dok je visio na križu, obavijen tamom, noseći krivnju, sramotu i osudu za grijehe svijeta, odvojen od ljubavi svojeg Oca, Isus se mogao osloniti samo na odnos koji je imao s Ocem tijekom svojeg života. Dakle, životom potpune ovisnosti o Ocu, čak i u dobrim vremenima, Isus se pripremao za najgore trenutke, čak i za križ. Spasitelj je vjerovao čak i kad su Ga sve okolnosti nagonile na sumnju. Čak i kad Mu se činilo da Ga je Bog ostavio, Isus nije odustao.

“Usred užasnog mraka, prividno napušten od Boga, Krist je ispio do dna čašu ljudskog jada. U tim užasnim trenucima oslanjao se na dokaze o Očevom prihvaćanju koji su Mu do tada dani. ... Krist je vjerom izvojevao pobjedu.” (Ellen G. White, Krist Pobjednik, str. 317,318; u izvorniku 277)

Vjera Isusova je tako duboka, tako puna pouzdanja, tako posvećena da je ne mogu poljuljati ni svi demoni u svemiru ni sve kušnje na Zemlji. To je vjera koja se uzda i kad ne vidi, vjeruje i kad ne razumije, ustrajava čak i kad ima malo toga na što bi se mogla osloniti. Ta “vjera Isusova” je sama po sebi dar koji primamo vjerom, i ona će nas provesti kroz predstojeću krizu. Upravo ta “vjera Isusova” koja prebiva u našem srcu osposobit će nas da se klanjamo Kristu kao svojem Kralju i da ostanemo postojani kada se bude nametao žig Zvijeri iz Otkrivenja.

Međutim, ta vjera nije nešto što se može iznenada pojaviti niotkuda. Božji narod živi vjerom iz dana u dan, upravo sada. U dobrim vremenima, u lošim vremenima, kad se može osjetiti Božja blizina i kad se čini da je Bog daleko — svejedno je. “Pravednik će živjeti od vjere.” (Galaćanima 3,11; vidi također Habakuk 2,4) Vrijeme pripreme je sada. Svaka kušnja sada, ako se trpi u vjeri, može donijeti dragocjene plodove u našem životu.

`Sjetite se nekog trenutka kad je izgledalo da vam se život raspada i kad je jedino što ste imali bila vaša vjera. Kako ste kroz to prošli? Koje ste pouke naučili? Što ste doživjeli što bi moglo pomoći nekome drugom tko prolazi kroz nešto slično?`