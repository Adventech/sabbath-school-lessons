---
title:  NEPOKOLEBLJIVA USTRAJNOST
date:   04/06/2023
---

Kao što smo vidjeli u Otkrivenju 14,7, Bog poziva sve ljude da se poklone Stvoritelju. To je vijest prvog anđela. U Otkrivenju 14,8, Bog upozorava svijet na “Babilon”, lažni vjerski sustav čiji korijeni sežu unatrag sve do starog Babilona. To je vijest drugog anđela.

U Otkrivenju 14,9.10, treći anđeo opominje ljude da se ne klanjaju Zvijeri. On jakim glasom objavljuje: “Tko se god pokloni Zvijeri i njezinu kipu i primi žig na svoje čelo ili na svoju ruku, pit će vino Božje srdžbe.”

`Pročitajte Otkrivenje 14,12. Koje dvije značajke Božjeg naroda posljednjeg vremena otkrivamo u tom retku? Zašto su obje značajke važne?`

Bog će na svršetku vremena imati narod koji će Mu biti odan usprkos protivljenju i žestokom progonu. Božjom milošću oni će pokazati postojanost i živjet će blagoslovljenim životom poslušnosti, potpuno usredotočenim na Boga.

Obožavanje Stvoritelja (Otkrivenje 14,7) u izravnoj je suprotnosti s klanjanjem Zvijeri (Otkrivenje 14,9), i izražava se u narodu koji drži Božje zapovijedi i ima vjeru Isusovu (Otkrivenje 14,12). Taj konačni sukob u vezi s odanošću Kristu ili sili Zvijeri odvija se oko bogoštovlja, a u srži velike polemike između dobra i zla naći će se u jednom trenutku i pitanje subote.

`Pročitajte sljedeće tekstove: Rimljanima 8,1-4; Efežanima 2,810; Kološanima 1,29. Čemu nas ti redci uče o življenju po vjeri?`

Kad živimo po vjeri, primamo Božju milost i naš se život mijenja. Posvećeni Spasiteljevi sljedbenici neće imati samo “vjeru u Isusa”, već i “vjeru Isusovu”. Oni će imati onu posebnu vjeru, svojstvenu za posljednja vremena, sasvim po ugledu na Isusa, i ostat će vjerni do smrti — baš kao i On.

`Koliko ste vjerni u sitnicama? Što vam to govori o tome kako ćete se pokazati kad naiđu prave nevolje? (Vidi Luka 16,10.)`