---
title:  "BABILON — SREDIŠTE IDOLOPOKLONSTVA"
date:   25/05/2023
---

Evo još jednog pokazatelja za jasno prepoznavanje “tajne velikog Babilona” — idolopoklonstvo je činilo srž babilonskog bogoštovlja.

`Pročitajte sljedeće tekstove: Jeremija 50,33-38; 51,17.47. Što nam ti redci otkrivaju o klanjanju kipovima u starom Babilonu i o tome kako Bog gleda na to?`

Jeremija 50 i 51 pretkazuje uništenje Babilona od strane Medijaca i Perzijanaca. Jedan od razloga za propast Babilona bio je njegovo idolopoklonstvo. Babilonci su vjerovali da ti kipovi predstavljaju njihova božanstva. U babilonskoj religiji ritualno opsluživanje i obožavanje kipova božanstava smatrani su svetim. Smatralo se da ti bogovi žive istodobno u svojim kipovima u hramovima i u prirodnim silama koje oličavaju. Pljačkanje ili uništavanje idola smatralo se gubitkom božanske zaštite.

Tijekom novobabilonskog razdoblja kaldejski kraljević Marduk-apla-idina II. pobjegao je u južne močvare Mezopotamije s kipovima babilonskih bogova kako bi ih spasio od vojske Sanheriba iz Asirije. (Jane R. McIntosh, Ancient Mesopotamia: New Perspectives, 2005., str. 35—43)

Biblijski proroci su obožavanje tih beživotnih kipova prikazivali kao suprotnost obožavanju Boga Stvoritelja, koji je živ i sposoban da podari život (Jeremija 51,15.16.19).

`Pročitajte Izlazak 20,4-6; Psalam 115,4-8. Čemu nas oni uče o idolopoklonstvu`?

Premda problem idolopoklonstva duhovnog Babilona zadire mnogo dublje od pukog klanjanja pred kipovima od drveta i kamena, on je sličan suvremenom Babilonu kad je riječ o unošenju slika i kipova u bogoštovlje. Upotreba slika i kipova kao predmeta obožavanja, ili takozvanog “klanjanja”, kršenje je druge zapovijedi jer ograničava sposobnost Duha Svetoga da u naš um utisne vječne istine, a Božje veličanstvo svodi na beživotne kipove. Te slike i kipovi uvedeni su u kršćanstvo u četvrtom stoljeću kako bi se kršćanska vjera učinila prihvatljivijom poganskom stanovništvu. Nažalost, tim slikama i kipovima često se pripisuje svetost i odaju im se počasti koje pripadaju samo Bogu, što čitavu stvar čini posebno duhovno ponižavajućom.