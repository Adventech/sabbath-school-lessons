---
title:  VINO SRDŽBE
date:   22/05/2023
---

`Pročitajte Otkrivenje 17,1.2.15; 18,1-4. Koliko je velik utjecaj Babilona?`

Otpali crkveni sustav ima međunarodni utjecaj i on svojim obmanama utječe na ljude širom svijeta. Sotona se razgnjevio zato što će Evanđelje biti objavljeno “svakom narodu i plemenu, jeziku i puku” i zato što će se “neprolazna Radosna vijest … navijestiti stanovnicima zemlje”, pa se koristi svakom mogućom prijevarom ne bi li zarobio umove “stanovnika zemaljskih” (Otkrivenje 14,6 — Varaždinska Biblija; Matej 24,14; Otkrivenje 17,2).

Otkrivenje 17,2 nastavlja tumačiti tajnu Velikog Babilona iznoseći tvrdnju da on “čini blud” sa zemaljskim vladarima. Što je blud? To je nezakonita veza. U slučaju otpalog crkvenog sustava, to je njegovo sjedinjenje s državom. U pravom crkvenom sustavu crkva je sjedinjena s Isusom Kristom. Pala crkva svoju moć i autoritet traži od političkih vođa zemlje. Ona traži od države da provodi njezine uredbe. Umjesto da crpi snagu od Isusa kao svojeg pravog vođe, ona traži potporu države.

Otkrivenje 17,2 nastavlja svoj dramatični opis: “… koja je napojila stanovnike zemlje vinom svoga bluda!” Cijeli Novi zavjet koristi se simbolikom čistog soka od grožđa kojim prikazuje neokaljanu, čistu Kristovu krv prolivenu na križu za naše spasenje (Matej 26,27-29). U Luki 22,20 Isus kaže: “Ovaj je kalež Novi savez u mojoj krvi, koja se za vas prolijeva.” Međutim, kada se čisto, novo vino Evanđelja izobliči a nauk Božje riječi zamijeni učenjem ljudskih vjerskih vođa, to postaje “babilonsko vino”. (Vidi Matej 15,9.)

Zapazite također da Bog svoj narod poziva da iziđe iz Babilona. Drugim riječima, koliko god taj sustav bio pokvaren i zao, njegov doseg je tako širok da obuhvaća, bar za izvjesno vrijeme, i Božje vjerne, Njegov narod (Otkrivenje 18,4). Ipak, dolazi vrijeme kada će ih Bog pozvati da iziđu iz tog sustava, kojem zbog njegove pokvarenosti i zloće predstoji pad, jer je postao “boravištem demonâ” i “skloništem svih nečistih ptica” (Otkrivenje 18,2).

`Kakvu ulogu imaju oni koji objavljuju vijesti trojice anđela dok Bog preko njih poziva svoj narod da iziđe iz Babilona?`