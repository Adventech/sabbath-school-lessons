---
title:  "TAJNA — “VELIKI BABILON”"
date:   23/05/2023
---

`Pročitajte Otkrivenje 17,4-6. Čemu nas ovi redci uče o naravi tog zlog sustava?`

Kao što smo vidjeli, Otkrivenje 17 opisuje otpadnički vjerski sustav koji u kršćanstvo unosi mnoga učenja starozavjetnog Babilona.

“Da bismo razumjeli narav Babilona, moramo se osvrnuti na njegovo prvo spominjanje u biblijskom zapisu koji nalazimo u Postanku. Sve je počelo u ravnici zemlje Šinear u južnom dijelu Mezopotamije, danas u južnom Iraku, koja se zove Babilon. Tu je podignuta Babilonska kula, simbol čovjekove samodovoljnosti, samoodržanja i neovisnosti o Bogu (Postanak 11,1-4).” (Ángel Manuel Rodríguez, The Closing of the Cosmic Conflict: Role of the Three Angels’ Messages, str. 43)

Babilonska kula, na području grada Babilona, sagrađena je kao izraz izravnog prkošenja Božjoj riječi. Babilonski graditelji zidali su taj spomenik sebi u slavu, a Bog im je onda pomiješao jezike. Izvještaj iz Postanka o tome govori ovako: “Stoga mu je ime Babel, jer je ondje Jahve pobrkao govor svima u onom kraju i odande ih je Jahve raspršio po svoj zemlji.” (Postanak 11,9)

Taj sustav je toliko zao da je pijan “od krvi svetih i od krvi Isusovih svjedoka” (Otkrivenje 17,6). Upravo tim strašnim prizorima dočarava se pokvarenost Babilona (vidi također i Izaija 49,26).

Duhovni Babilon predstavlja vjeru zasnovanu na ljudskim učenjima, utemeljenu na ljudskim idejama i poduprtu ljudskim običajima. To je oblik vjere koju su uspostavili ljudi, koju su osnovali možda čak i briljantni vjerski vođe, ali koja se protivi sili Evanđelja i crkvi koju je Isus osnovao — crkvi zasnovanoj na ljubavi, ne na nasilju.

U Otkrivenju se opisuju ta dva vjerska sustava. Prvi pokazuje potpuno povjerenje u Isusa i oslanja se na Njegovu Riječ. Drugi pokazuje povjerenje u ljudski autoritet i oslanja se na ljudske vjerske učitelje. Prvi je vjera usredotočena na Krista koja se za spasenje u potpunosti oslanja na Kristovu milost, žrtvu i pomirenje. Drugi je ljudski pristup vjeri koji potpuno oslanjanje na Krista u pogledu spasenja zamjenjuje oslanjanjem na crkvenu predaju i običaje.

`Kako se možemo zaštititi od suptilnog utjecaja Babilona kad je riječ o nečemu takvom kao što je sklonost da se oslanjamo na sebe, umjesto da se u potpunosti oslonimo na Boga?`