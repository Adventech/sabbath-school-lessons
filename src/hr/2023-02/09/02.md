---
title:  DVA SUPROTSTAVLJENA SUSTAVA
date:   21/05/2023
---

`Pročitajte Otkrivenje 12,17; 17,14. Kako je opisana Božja crkva i kakva je Sotonina reakcija?`

Bog je kroz sve vjekove imao narod koji Mu je bio vjeran. Opisujući taj narod, u Otkrivenju 12,17 stoji da su to oni koji “vrše Božje zapovijedi”, a na drugom se mjestu nazivaju “pozvanima, izbranima i vjernima” (Otkrivenje 17,14).

`Pročitajte Otkrivenje 14,8; 17,1.2. Koju svečanu objavu iznosi anđeo i što je Babilon učinio da bi opravdao takve riječi?`

Ivan je Otkrivenje napisao krajem prvog stoljeća. U to vrijeme grad Babilon bio je samo gomila pijeska. Dakle, u trenutku kad je Ivan zapisivao poruke u Otkrivenju, doslovni grad Babilon već stoljećima nije postojao.

U Otkrivenju je grad Babilon simbol Babilona posljednjeg vremena. U proročanstvima u Otkrivenju Babilon prikazuje lažni vjerski sustav koji će imati slične karakteristike kao starozavjetni Babilon. Načela kojima se rukovodio drevni Babilon činit će temeljnu strukturu suvremenog, duhovnog Babilona.

U Otkrivenju 17,1-6 žena obučena u grimiz gazi čvrstim koracima preko vremenskog pejzaža. Ta žena jaše na “skrletnoj Zvijeri”. Biblija je naziva bludnicom. Napustila je svoju pravu ljubav, Isusa Krista. Ovdje nam apostol Ivan slikovito prikazuje otpadnički vjerski sustav koji ima moćan utjecaj u svijetu. Obratite pozornost na prorokov izbor riječi kad kaže da je to sila “s kojom su blud provodili kraljevi zemlje, i koja je napojila stanovnike zemlje vinom svoga bluda” (Otkrivenje 17,2). Opijanje? To je u Bibliji uvijek nešto negativno. A bludničenje? To je simbol lažnog nauka, pogrešnih vjerovanja i loše vjerske prakse.

`I vođe i običan narod podjednako su izloženi negativnom utjecaju te sile. Što je u tom slučaju naša jedina zaštita? (Pročitajte Efežanima 6,10-18.)`