---
title: POZIV NA POSVEĆENJE
date:  24/05/2023
---

U Otkrivenju se upućuje poziv na posvećenje, sažet u simbolici dviju žena o kojima ta knjiga govori. Premda će povremeno izgledati kao da je Božji narod poražen u toj velikoj borbi između istine i zablude, Bog obećava da će Njegova crkva na kraju pobijediti.

`Usporedite Matej 16,18 i Otkrivenje 17,14. Koje je obećanje Isus dao učenicima o svojoj Crkvi?`

Krist je čvrst temelj na kojem je sazidana Njegova crkva. Ona je utemeljena na nauku Njegove Riječi i vođena je Njegovim Duhom. Nasuprot tome, Babilon, kao što smo vidjeli, ima korijene u ljudskim učenjima i predaji. Svaki vjerski vođa koji ljudsko mišljenje i običaje postavlja na mjesto, ili čak iznad Božje volje otkrivene u Svetom pismu, jednostavno potiče i nastavlja babilonsku zbrku.

U vrijeme starog Babilona crkva i država bile su jedno te isto. Babilonski kralj Nabukodonozor, sjedeći u hramu na svojem kraljevskom prijestolju, navodno je govorio u ime bogova. Jednom je taj kralj, kao čin prkosa pravom Bogu, donio opći proglas kojim je nametnuo lažno bogoštovlje i zapovjedio svim svojim podanicima da se poklone njemu, što prikazuje ono s čime će se vjerni Božji narod, kada odbije klanjanje lažnom bogu, suočiti na svršetku vremena. (Vidi Daniel 3.)

U posljednjim danima zemaljske povijesti nastat će državno-crkveni sustav, duhovni Babilon, s duhovnim vođom koji će tvrditi da govori u Božje ime. Njegova riječ bit će proglašena kao riječ samog Boga, a njegove zapovijedi kao Božje zapovijedi. Rimski pape vjekovima su tvrdili da zauzimaju Božje mjesto na Zemlji. U svojoj enciklici od 20. lipnja 1894. Papa Lav XIII. izjavio je: “Mi na ovom svijetu zauzimamo mjesto Svemogućeg Boga.” U rječniku Ferraris Ecclesiastical Dictionary stoji: “Papa posjeduje tako veliko dostojanstvo i toliko je uzvišen da nije običan čovjek, već više kao Bog i Božji namjesnik.” Apostol Pavao sljedećim riječima raskrinkava tu silu: “Koji sam sebe oholo uzdiže protiv svega što ljudi nazivaju bogom ili drže za sveto, tako da sjedne u Božji hram pokazujući sebe kao da je Bog.” (2. Solunjanima 2,4)

`Pošto smo već vidjeli da Bog ima svoj vjerni narod u “Babilonu”, zašto moramo biti oprezni kad govorimo o tome i voditi računa da ne osuđujemo ljude kao pojedince, već sustav?`