---
title:  VIJESTI O MILOSTI
date:   11/04/2023
---

Vijesti trojice anđela govore o milosti. One govore o Spasiteljevoj neizrecivoj ljubavi — govore o Isusu koji nas toliko ljubi da bi radije sam prošao kroz pakao nego da izgubi nekoga od nas. One govore o bezgraničnoj, nedokučivoj, neobjašnjivoj, besmrtnoj, beskrajnoj ljubavi.

Boga ništa ne može iznenaditi. On nije podložan utjecaju promjenjivih ljudskih odluka. Kao što smo već vidjeli, Njegov plan da nas izbavi iz kraljevstva grijeha nije bio neka naknadna misao, začeta tek nakon što je grijeh podigao svoju ružnu glavu. Bog nije bio zatečen tom strašnom dramom grijeha.

`Pročitajte Otkrivenje 13,8; 1. Petrova 1,18-20. Čemu nas ti redci uče o planu spasenja?`

Izraz “neprolazna Radosna vijest” u Otkrivenju 14,6 odnosi se na prošlost, sadašnjost i budućnost. Kada je stvorio ljudski rod sa sposobnošću da donosi moralne odluke, Bog je mogao očekivati da će ljudi donositi i neke pogrešne odluke. Kada su Njegova stvorenja dobila mogućnost da biraju, dobila su mogućnost i da se pobune protiv Njegove naravi ljubavi. Jedini način da se to izbjegne bio bi stvaranje robotskih bića kojima bi se upravljalo i manipuliralo u skladu s nekim božanskim planom. Međutim, prisilna odanost suprotna je Božjoj naravi. Ljubav zahtijeva slobodu izbora, a kad se ta sloboda nekome pruži, postoji mogućnost da on donese i neke pogrešne odluke. Zato je plan spasenja bio začet u Božjem umu još prije pobune naših praroditelja u Edenu.

“Plan za naše spasenje nije bila naknadna misao, plan načinjen nakon Adamova pada. On je bio otkrivenje ‘po objavi Tajne sakrivene od vječnosti’ (Rimljanima 16,25). On je objava načela koja su od vječnosti bila temelj Božjeg prijestolja.” (Ellen G. White, Isusov život, str. 9, u izvorniku 22)

“Neprolazna Radosna vijest” ne odnosi se samo na prošlost i sadašnjost — ona je temelj nade u budućnost. Ona govori o vječnom životu s Onim čije srce čezne za tim da zauvijek bude s nama.

`Pročitajte Efežanima 1,4. Razmislite o tome što znači to što ste još “prije stvaranja svijeta” bili “izabrani” za spasenje u Kristu. Zašto bi vas ta istina trebala ohrabriti?`