---
title:  PO CIJELOM SVIJETU
date:   12/04/2023
---

`Ponovno pročitajte Otkrivenje 14,6. Koliki je opseg širenja neprolazne Radosne vijesti i zašto je odgovor na to pitanje važan za nas, našu misiju i poziv koji smo kao Crkva primili?`

Prema žurnoj vijesti za posljednje vrijeme prvog od ove trojice anđela, “neprolazna Radosna vijest” treba se objaviti svakom narodu i plemenu, jeziku i puku. Ta misija je tako značajna, tako velika, tako široka i tako opsežna da je sveobuhvatna. Ona zahtijeva naše najveće napore i potpunu posvećenost. Ona nas vodi od zaokupljenosti vlastitim probicima do oduševljenja Kristovom službom. Nadahnjuje nas nečim što nas nadilazi, vodi nas od uskih granica vlastitog uma do mnogo šire zadaće.

`Pročitajte Matej 28,19.20. Kako se ti redci nadovezuju na vijest prvog anđela?`

U knjizi A Quest for More: Living for Something Bigger Than You (Traganje za nečim višim: Živjeti za nešto veće od nas), Paul David Tripp govori o psihološkoj potrebi svakog ljudskog bića da bude dio nečega većeg od njega samog: “Ljudska bića stvorena su da budu dio nečega što nadilazi njihov osobni život. Grijeh nas navodi da svoj život svedemo na razinu vlastitog bivstvovanja, ali nas Kristova milost izbavlja iz klaustrofobičnih okvira našega osobnog, skučenog svijeta usredotočenog na sebe, i oslobađa nas da živimo za vječne ciljeve i bogate užitke Božjeg kraljevstva.” Nema ničega što više nadahnjuje, ispunjava i nagrađuje od mogućnosti da budemo dio duhovnog pokreta, božanskom providnošću pozvanog da izvrši zadaću daleko veću i obuhvatniju nego što bi ijedno ljudsko biće ikada moglo samostalno obaviti. Božji nalog opisan u 14. poglavlju Otkrivenja najznačajnija je dužnost ikada povjerena Njegovoj Crkvi. To je svesrdan poziv da svoj život posvetimo najvećem pothvatu Neba — da Božju neshvatljivu ljubav objelodanimo neposredno prije Isusovog povratka.

`Kakvo je vaše iskustvo sudjelovanja u nečemu većem od vas samih? Kako vam to iskustvo pomaže da razumijete smisao današnjeg proučavanja? Osim toga, što bi moglo biti veće od mogućnosti da vas Stvoritelj svega upotrijebi za djelo koje je važno za čitav svemir?`