---
title:  NEPROLAZNA RADOSNA VIJEST
date:   10/04/2023
---

Zapazite kako počinju vijesti trojice anđela u Otkrivenju 14,6 — “neprolaznom Radosnom viješću” “vječnim Evanđeljem”. Dakle, ako ne razumijemo dubinu Evanđelja, propustit ćemo sav smisao vijesti trojice anđela. Ako ne razumijemo Evanđelje, nećemo moći u potpunosti razumjeti Božju vijest o Sudu, o padu Babilona i o žigu Zvijeri.

`Pročitajte 1. Korinćanima 15,1-4; Rimljanima 3,24-26; 5,6-8. Kako je “neprolazna Radosna vijest” prikazana u tim tekstovima? Kakva nam je velika nada tu ponuđena?`

Evanđelje je nevjerojatno radosna vijest o Kristovoj smrti za naše grijehe, o Njegovom slavnom uskrsnuću i vječnoj ljubavi i brizi za nas. Vjerom u Njegovu prolivenu krv i Njegovu moć uskrsnuća, bivamo oslobođeni kazne za grijeh i sile grijeha. Krist je zaokupljao misli apostola Pavla i nalazio se u središtu njegovog učenja i propovijedanja. Raspeti Krist otkupio ga je od osude i krivnje za njegovu prošlost. Uskrsli Krist davao mu je snagu u sadašnjosti, a Krist koji se vraća pružao mu je nadu za budućnost.

Zapazite četiri pojedinosti u navodima iz Poslanice Rimljanima:

1.	Besplatno smo opravdani milošću.

2.	Milost je pokazatelj Božje pravednosti.

3.	Milost opravdava one koji vjerom prihvaćaju Isusa.

4.	Božja ljubav pokazala se prema nama dok smo još bili grešnici.

Kristova milost je nezaslužena, nestečena i nezarađena. Isus je umro mučnom, bolnom smrću kakvom će umrijeti izgubljeni grešnici. Osjetio je puninu Očevog gnjeva i osude za grijeh. Bio je odbačen da bismo mi bili prihvaćeni. Umro je smrću kakvu smo mi zaslužili, da bismo mi imali život kakav je On zaslužio.

Je li onda čudno što se spasenje može postići samo vjerom, bez djela Zakona? Što bismo mi uopće mogli tome dodati? Što bi naša djela, čak i ona najdobronamjernija, djela ispunjena Duhom Svetim, mogla dodati onome što je Krist učinio za nas na križu?

A taj plan spasenja donesen je još prije početka vremena (2. Timoteju 1,9; Titu 1,2; Efežanima 1,4), što nam pomaže da objasnimo zašto je on proglašen “neprolaznom Radosnom viješću”. Jer prije nego što je svijet stvoren, Bog je znao što će se dogoditi i zato je osmislio plan spasenja, kako bi se s tom krizom suočio kada do nje konačno dođe.