---
title:  KNJIGA NADE ISPUNJENA MILOŠĆU
date:   09/04/2023
---

Kad razmišlja o posljednjoj biblijskoj knjizi Otkrivenju, većina ljudi nema na umu Božju milost. Kad razmatraju Božju poruku za posljednje vrijeme, njihove misli obično se odmah okreću zastrašujućim zvijerima, tajanstvenim simbolima i neobičnim stvorenjima. Knjiga Otkrivenje nekim ljudima ulijeva strah u istoj mjeri u kojoj drugima pruža smirenje, što je prava šteta, jer je ona zapravo prožeta milošću i puna nade. Dakle, bez obzira na sve te strašne zvijeri, upozorenja na progonstvo i teška vremena koja su pred nama, Bog nam i dalje daje razloge da se radujemo Njegovom spasenju.

`Pročitajte Otkrivenje 1,1-3; 14,6. Što nam ti redci, promatrani zajedno, govore ne samo o Otkrivenju, već i o neprolaznoj Radosnoj vijesti, vječnom Evanđelju?`

Otkrivenje je u biti knjiga o Isusu. To je vijest koju On upućuje svojem narodu i može se posebno primijeniti na Njegovu Crkvu posljednjeg vremena. To je vijest puna milosti i nade za nas koji živimo u posljednje vrijeme. U cijeloj toj knjizi Krist se opisuje kao zaklano Janje, a onima koji je čitaju, razumiju i postupaju u skladu s istinama otkrivenim u njoj obećan je blagoslov.

Prema Otkrivenju 1,5.6, Isus nas ljubi i otkupio nas je “od grijeha svojom krvi i učinio nas kraljevstvom svećenikâ za Boga, svoga Oca”. U Kristu nam je oprošteno. Milost nam oprašta grijehe iz prošlosti, osnažuje nas u sadašnjosti i pruža nam nadu za budućnost. U Kristu smo oslobođeni kazne i sile grijeha, a jednog dana, uskoro, bit ćemo oslobođeni i prisutnosti grijeha. To je poruka posljednje biblijske knjige.

A to je također i žurna vijest što je objelodanjuje anđeo koji leti posred neba noseći “neprolaznu Radosnu vijest”, “vječno Evanđelje”.

Radosna vijest, spasenje vjerom u Krista, Kristova otkupiteljska smrt, obećanje o vječnom životu ne na osnovi onoga što sami možemo učiniti, već na osnovi onoga što je Krist učinio za nas — sve se to nalazi na samom početku vijesti trojice anđela.

Nije, dakle, nikakvo čudo što su to vijesti pune milosti, nade i obećanja za nas kao pala, napaćena bića.

`Premda je lako usredotočiti se na zvijeri i upozorenja o posljednjem vremenu, kako sve to možemo uskladiti s najvažnijom porukom Otkrivenja — Kristovom samopožrtvovnom smrću umjesto nas?`