---
title:  EVANĐEOSKI POKRET
date:   13/04/2023
---

Zahvaljujući ozbiljnom, dubokom proučavanju Biblije, prvi adventisti su sve više napredovali u razumijevanju ovih vijesti. Osjećali su da Bog ima vijest prilagođenu potrebama ovog naraštaja — neodgodivu vijest za posljednje vrijeme, koja se mora objaviti svakom narodu i plemenu, jeziku i puku, kako bi se svijet pripremio za Kristov povratak. Vijesti trojice anđela bile su pokretač adventističke misije od samog početka.

Godine 1874. Generalna konferencija poslala je našeg prvog misionara u Europu. Ellen G. White nazvala je Johna Andrewsa “najsposobnijim čovjekom u našim redovima”. Andrews je govorio najmanje sedam jezika i znao je napamet cijeli Novi i veći dio Starog zavjeta. Bio je briljantan mislilac, plodan pisac, veliki propovjednik i stručan teolog.

Zašto je takvog čovjeka trebalo poslati u područje gdje je bilo vrlo malo vjernika? Zašto bi “najsposobnijeg čovjeka” kojeg imate uputili u nepoznato evanđeosko polje? I zašto je on prihvatio poziv? Žena mu je umrla nekoliko godina ranije. Zašto je bio spreman ostaviti obitelj i prijatelje u Americi, i s dvoje djece otploviti u nepoznatu zemlju, riskirajući sve za Kristovo djelo?

Postojao je samo jedan razlog. Vjerovao je da će Isus doći vrlo brzo i da vijest istine za posljednje vreme mora upoznati cijeli svijet.

Tijekom cijele naše povijesti, najsposobniji i najbolji među nama putovali su s kraja na kraj svijeta da bi objavili Božju vijest za posljednje vrijeme. Bilo je među njima učitelja, medicinskog osoblja, pastora, ratara, mehaničara, stolara i trgovaca svih vrsta. Neki su bili službenici Crkve, ali mnogi nisu. Bili su to laici koji su vjerovali da će Isus uskoro doći.

`Pročitajte sljedeće retke: Otkrivenje 14,6; Djela 1,8; Matej 24,14. Koje sličnosti zapažate među njima?`

Propovijedanje neprolazne Radosne vijesti ne poznaje geografske granice. Prodire u najudaljenija područja Zemlje. Dopire do ljudi svih jezika i kultura. Na kraju, ono će izvršiti utjecaj na cijeli svijet. Zadivljujuće je znati da je naša vijest dosada stigla u više od 210 od ukupno 235 zemalja svijeta priznatih od strane Ujedinjenih naroda!

`Kako biste vi mogli doprinijeti širenju vijesti trojice anđela do svakog “naroda i plemena, jezika i puka”?`