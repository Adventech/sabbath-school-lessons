---
title:  Neprolazna Radosna vijest
date:   08/04/2023
---

### Biblijski tekstovi
Otkrivenje 14,6-12; 1. Korinćanima 15,1-4; Rimljanima 3,24-26; 1. Petrova 1,18-20; Matej 28,19.20; Djela 1,8.

> <p></p>
> “Uto spazih nekoga drugog anđela gdje leti u najvišem dijelu neba noseći jednu neprolaznu radosnu vijest koju mu je trebalo navijestiti stanovnicima zemlje: svakom narodu i plemenu, jeziku i puku.” (Otkrivenje 14,6)

Stari Izrael, u vrijeme kad su neznabošci oko njega bili politeisti i obožavali mnogobrojne “bogove” od drveta i kamena, imao je jasnu, prepoznatljivu, moćnu izjavu vjere koju nalazimo u Ponovljenom zakonu 6,4: “Čuj, Izraele! Jahve je Bog naš, Jahve je jedan!”

Tijekom stoljeća, pjevanje “Šeme” (kako su Izraelci skraćeno nazivali tu izjavu, na osnovi hebrejske riječi za “Čuj”) podsjećalo ih je na duhovnu viziju koja ih je ujedinila kao narod i osnažila njihovu odlučnost da sačuvaju svoj zasebni identitet kao štovatelji jedinog istinitog Boga.

Za adventiste sedmoga dana, “Šema” su vijesti trojice anđela iz 14. poglavlja Otkrivenja. One su naša prepoznatljiva izjava vjere. One nas određuju kao narod i opisuju našu misiju u svijetu. Ukratko, naš jedinstveni proročki identitet zacrtan je u Otkrivenju 14,6-12, i upravo tu nalazimo pokretačku snagu za objavljivanje Evanđelja svijetu.

U pouci za ovaj tjedan započet ćemo detaljno proučavanje ulomka u Otkrivenju 14,6-12, ali ćemo to činiti kroz prizmu milosti dok slušamo kako se Bog obraća našem srcu.

**Oikos: Ovog tjedna čitamo iz knjige Ellen G. White, Patrijarsi i proroci, Znaci vremena, 2020., stranice 581—587.**