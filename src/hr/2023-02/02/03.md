---
title:  POVRATAK SINA ČOVJEČJEGA
date:   03/04/2023
---

Otkrivenje 14 sadrži Gospodnju vijest za posljednje vrijeme, upućenu Njegovom narodu i cijelom svijetu. U središtu svega je Isusov povratak — ispunjenje Njegovog obećanja: “I vi ćete vidjeti Sina Čovječjega gdje sjedi s desnu Svemogućega i gdje dolazi na oblacima nebeskim.” (Marko 14,62)

`Pročitajte Otkrivenje 14,14. Kojim se nazivom opisuje Isus u trenutku svojeg povratka na Zemlju? Što mislite, zašto se Ivan koristi upravo tim nazivom za Isusa?`

Govoreći o sebi, Isus je u evanđeljima 82 puta upotrijebio izraz “Sin Čovječji”. Bila je to jedna od njegovih omiljenih titula. Koristio ga je kao izraz naklonosti, da bi se poistovjetio s nama. On je Spasitelj koji nas razumije — bio je kušan kao i mi i prošao je kroz iste nevolje kroz koje i mi prolazimo. On je “Sin Čovječji” koji se vraća da bi nas odveo kući. Isus koji dolazi po nas onaj je isti Isus koji je živio među nama. On nas može otkupiti jer je postao jedan od nas, i kao jedan od nas je, premda suočen sa svom žestinom Sotoninih kušnji, izišao kao pobjednik.

**Što saznajemo iz sljedećih biblijskih redaka o Isusu, Sinu Čovječjem?**

`Matej 16,27`

`Matej 24,27.30`

`Matej 25,31.32`

Zapazite ove pojedinosti: (1) Isus, Sin Čovječji, dolazi u slavi sa svojim anđelima. (2) On će odvojiti ovce od jaraca (što je, u biti, prizor suda). (3) Sudbina naroda i čitavog čovječanstva bit će zauvijek odlučena.

`Razmislite o izrazu “Sin Čovječji” i o tome što on govori o Kristovoj ljudskoj naravi. Iako Bog, On je postao jedan od nas, isti kao mi, ali za razliku od nas, nikada nije sagriješio. Kakvu nam nevjerojatnu nadu to pruža kad je riječ o (1) spoznaji Božje ljubavi prema nama; (2) spoznaji da On suosjeća s našim slabostima i da nam može osigurati pobjedu nad njima?`