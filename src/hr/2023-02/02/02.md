---
title:  ODLUKE S VJEČNIM POSLJEDICAMA
date:   02/04/2023
---

U Otkrivenju 14 nalazi se Isusova posljednja poruka milosti palom i pobunjenom svijetu koji je već oko šest tisuća godina ogrezao u grijehu i zlu. Međutim, doći će dan kada će svako ljudsko biće na planetu Zemlji donijeti svoju konačnu, neopozivu odluku za ili protiv Isusa. Do tog će trenutka poruka o Kristovoj pravednosti, koju nalazimo u Otkrivenju i koja nas izbavlja od osude grijeha, ali i njegove stege u našem životu, odjekivati uzduž i poprijeko planeta.

`Pročitajte Matej 24,14 i usporedite s Otkrivenjem 14,6. Koje je obećanje Isus dao svojim učenicima u vezi sa širenjem Evanđelja po cijelom svijetu neposredno prije Njegovog povratka?`

Isusovo obećanje: “Ova Radosna vijest o Kraljevstvu propovijedat će se po svemu svijetu”, zabilježeno u Mateju 24,14, nalazi svoje konačno ispunjenje u Kristovoj posljednjoj poruci u Otkrivenju 14,6, da će se Evanđelje objavljivati “svakome plemenu i jeziku i koljenu i narodu” .

Triput u Otkrivenju 22 Isus kaže da će doći uskoro (Otkrivenje 22,7.12.20). U kontekstu svojega skorog povratka, naš Gospodin dodaje: “Neka nepravednik i dalje bude nepravedan; neka se nečisti i dalje onečišćuje; neka pravednik i dalje živi pravedno; neka se sveti i dalje posvećuje.” (Otkrivenje 22,11) Otkrivenje dostiže veličanstveni vrhunac u trenutku kada će se svaki čovjek morati opredijeliti za ili protiv Krista.

Naravno, svakog dana svojim izborima čak i kad je riječ o takozvanim “sitnicama”, mi se opredjeljujemo za ili protiv Isusa. Malo je vjerojatno da će netko tko sada donosi pogrešne odluke u svojem životu, iznenada, u posljednjoj krizi, stati na Isusovu stranu, posebno kada sve snage zla ovog svijeta budu protiv njega. Upravo sada, danas i svakog idućeg dana moramo donositi odluku da ćemo ostati vjerni Kristu i Njegovim zapovijedima. “Jer u ovome stoji ljubav prema Bogu: da vršimo njegove zapovijedi. A njegove zapovijedi nisu teške.” (1. Ivanova 5,3) Ellen G. White primjećuje: “Isus neće promijeniti naš karakter prigodom svojeg dolaska. Ovo djelo preobrazbe mora se obaviti sada. Naš svakidašnji život odredit će našu sudbinu.” (Last Day Events, str. 295)

`Kako Bog oblikuje naš karakter? Kojim se sredstvima On koristi da bi nas potaknuo da rastemo u milosti? Kako možemo dopustiti Duhu Svetom da nas preobrazi i učini još sličnijim Isusu?`