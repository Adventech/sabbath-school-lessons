---
title:  NEBESKI SUD
date:   04/04/2023
---

`Pročitajte Otkrivenje 14,14; Djela 1,9-11. Koje sličnosti nalazite u ovim redcima?`

Ivan kaže: “Potom sam imao ovo viđenje: Bijel oblak i na oblaku opazih nekoga slična Sinu Čovječjemu.” (Otkrivenje 14,14) Dok se Isus uznosio na Nebo a učenici stajali i promatrali, Luka u Djelima 1,9 bilježi: “Kad to reče, bi na njihove oči uzdignut u zrak, i oblak ga ote očima njihovim.” Isus se uznio na oblaku anđela, i vratit će se na oblaku anđela. Anđeli su tada rekli zapanjenim učenicima: “Ovaj isti Isus koji je uznesen na nebo između vas opet će se vratiti isto onako kako ste ga vidjeli da odlazi na nebo.” (Djela 1,11) U te riječi utkana je božanska istina koja u prvi mah možda nije očigledna. “Ovaj Isus”, “Sin Čovječji”, Onaj koji je hodao prašnjavim ulicama Nazareta, propovijedao u prepunom Jeruzalemu, liječio bolesne u palestinskim selima i poučavao narod na travnatim obroncima Galileje — On je taj koji će ponovno doći. Sin Čovječji također se spominje u svjetlu suda u Danielu 7.

`Pročitajte Daniel 7,9.10.13.14. Zašto Daniel naziva Isusa “Sinom Čovječjim” u vezi s nečim tako ozbiljnim kao što je nebeski sud? S obzirom na ono što smo već razmotrili, kakvu utjehu možemo naći u spoznaji da “Sin Čovječji” ima ključnu ulogu na nebeskom sudu?`

U Danielu 7,9.10, prorok promatra zasjedanje nebeskog suda s tisuću tisuća anđeoskih, nebeskih bića okupljenih oko prijestolja. Suđenje počinje i knjige — nebeski izvještaji o našem životu — otvaraju se pred cijelim svemirom. U Danielu 7,13.14, Sin Čovječji približava se Pradavnome, Ocu, i prima Njegovo vječno Kraljevstvo. Suđenje objelodanjuje pred čitavim svemirom da su Otac, Sin i Duh Sveti učinili sve što je bilo moguće kako bi spasili čitav ljudski rod. Na tom suđenju bivaju opravdani ne samo sveti, već i Božji karakter od Sotoninih lažnih optužbi (vidi Job 1—2; Psalam 51,1-4).

`Razmišljajte o činjenici da će čitav vaš život biti ispitan pred Bogom. A kada do toga dođe, u čemu će se sastojati vaša jedina nada? (Vidi Rimljanima 8,1)`