---
title:  SVAKO SJEME DONOSI ŽETVU
date:   06/04/2023
---

U Otkrivenju 14 spominju se dvije žetve. Žetva zlatnog zrna predstavlja pravedne, a berba krvavog grožđa predstavlja nepravedne ili izgubljene. Obje žetve su potpuno sazrele. Svako posijano sjeme sasvim je zrelo.

`Pročitajte Otkrivenje 14,17-20. Što znači izraz “veliki tijesak Božjega gnjeva”? Pogledajte i sljedeće tekstove: Otkrivenje 14,10; 15,1; 16,1.`

“A sa žrtvenika je opet došao drugi anđeo koji je imao moć nad vatrom.” (Otkrivenje 14,18 — Suvremeni hrvatski prijevod) Evo anđela koji zapovijeda ognjem konačnog Božjeg suda. Žetva je sazrela. Grijeh je dostigao svoje krajnje granice. Pobuna je prevršila mjeru Božje milosti. Koliko god nam okolnosti danas izgledale zle i loše, postat će još gore prije nego što sve završi. Bog pun ljubavi učinio je sve što se moglo učiniti za nas, što je uključivalo i prinošenje sebe na križ kao žrtve za naš grijeh. “Njega koji je bez ikakva grijeha Bog učini mjesto nas grijehom, da mi u njemu postanemo pravednošću Božjom.” (2. Korinćanima 5,21; vidi također Galaćanima 3,13)

Što je Bog mogao učiniti više od tog križa? Ne postoji ništa više što bi milost mogla učiniti za otkupljenje onih koji uporno odbacuju Duha Svetoga.

To je neodgodiva proročka poruka iz Otkrivenja 14. Svako sjeme prispjelo je za žetvu. Žito je potpuno sazrelo, a i grožđe je potpuno sazrelo. Božji narod pokazuje Njegovo milosrđe, suosjećanje i ljubav pred cijelim svemirom. Djeca Zloga pokazuju pohlepu, požudu, ljubomoru i mržnju. Jedni otkrivaju Isusov karakter, a drugi karakter Sotone.

Svemir će u Božjem narodu vidjeti oličenje pravednosti o kakvoj možda nijedan prethodni naraštaj nikad nije svjedočio. Ali nasuprot Kristovoj pravednosti otkrivenoj u Njegovom narodu, svemir će vidjeti i krajnji rezultat pobune protiv Boga. Izopačenost, zlo, grijeh i bezakonje pokazat se u potpunosti pred ljudima i anđelima. Suprotnost između dobra i zla, ispravnog i pogrešnog, poslušnosti i neposlušnosti bit će očita cijelom svemiru — i ljudima i anđelima.

`Koliko jasno uočavate suprotnost između dobra i zla? Zašto je to važno? (Vidi Hebrejima 5,14)`