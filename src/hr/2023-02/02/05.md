---
title:  POBJEDNIČKA KRUNA
date:   05/04/2023
---

Ivan opisuje Isusa kao Sina Čovječjeg, koji “sjedi sa zlatnom krunom na glavi i oštrim srpom u ruci” (Otkrivenje 14,14). Riječ za “krunu” je stefanos. To je zapravo pobjednički vijenac. Kada bi sportaš pobijedio na nekom važnom natjecanju, dobivao je stefanos, vijenac časti, slave i pobjede.

Isus je u jednom trenutku ponio krunu od trnja koja je simbolizirala sramotu i ruglo. Tada je bio prezren i odbačen od ljudi. Vrijeđali su Ga, ismijavali, pljuvali, udarali i bičevali. Ali sada On nosi krunu slave i dolazi ponovno, ali ovog puta kao Kralj nad kraljevima i Gospodar nad gospodarima.

`Pročitajte Otkrivenje 14,15; Marko 4,26-29. Koje sličnosti zapažate u ovim redcima? O čemu oni govore?`

Anđeo dolazi iz Božje prisutnosti u slavi hrama. Bog gleda u tog anđela i kaže: “Vrijeme je. Žetva je potpuno sazrela.” Anđeo leti iz hrama k Isusu i glasno uzvikuje: “Vrijeme je. Žetva je sazrela. Idi po svoju djecu i dovedi ih kući.”

Isus se u Novom zavjetu više puta koristi ilustracijama iz ratarstva. On se u više navrata koristi simbolikom žetve koja sazrijeva kako bi ilustrirao rast sjemena Evanđelja u životu Njegovog naroda.

“Klijanje sjemena prikazuje početak duhovnog života, a razvijanje biljke prekrasna je slika kršćanskog rasta. Kao što je s prirodom, tako je i s božanskom dobrotom; ne može biti života bez rasta. Biljka mora rasti ili će propasti. I kao što ona raste tiho i neprimjetno, ali stalno, tako se razvija i kršćanski život. U svakom razdoblju razvitka naš život može biti savršen; ako se ispuni Božja namjera u nama, mi ćemo neprestano napredovati. Posvećenje traje cijelog života. Kako se naše mogućnosti budu umnožavale, tako će se širiti naše iskustvo i uvećavati naše znanje.” (Ellen G. White, Isusove usporedbe, str. 37; u izvorniku 65,66)

Sazrijevanje zlatnog zrna simbolizira sve one koji su preobraženi milošću, pokrenuti ljubavlju i žive poslušnim životom na slavu Kristovog imena. Njihovo srce je jedno s Isusovim srcem i oni žele samo ono što i On želi.

`Kako razumijete izjavu Ellen G. White da “u svakom razdoblju razvitka naš život može biti savršen”? Što to znači, posebno kad vidimo svoje sadašnje mane i nedostatke karaktera?`