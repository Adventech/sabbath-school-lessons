---
title: 'Uloga Roditelja'
date: 07/10/2020
---

“I vi, očevi, ne razdražujte djece svoje, nego ih odgajajte stegom i opomenom Gospodnjom!” (Efežanima 6,4 — Varaždinska Biblija) “Tko će naći ženu vrsnu? Više vrijedi ona nego biserje.” (Izreke 31,10)

Roditelji imaju veliku odgovornost. Otac je glava obitelji, a obitelj je mjesto gdje se odgaja crkva, škola i društvo. Ako je otac slab, neodgovoran i nekompetentan, posljedice će trpjeti obitelj, crkva, škola i društvo. Očevi trebaju pokazivati plod Duha, a to je “ljubav, radost, mir, strpljivost, blagost, dobrota, vjernost, krotkost, uzdržljivost” (Galaćanima 5,22.23).

Majke imaju možda najvažniju ulogu u čitavom društvu. One imaju veliki utjecaj na oblikovanje karaktera svoje djece i stvaranje raspoloženja i ozračja koji vladaju u domu. Očevi bi trebali dati sve od sebe kako bi surađivali s majkama u odgajanju svoje djece.

`Što mogu očevi i majke naučiti iz sljedećih tekstova: Efežanima 5,22.23.25.26; 1. Korinćanima 11,3; 2. Korinćanima 6,14; Rimljanima 13,13.14; 2. Petrova 1,5-7; Filipljanima 4,8?`

Moralna je obveza kršćanskih roditelja da svojim ponašanjem pruže biblijski primjer Krista i Crkve. Bračni odnos analogija je Kristovog odnosa prema Crkvi. Ako roditelj ne prihvaća ulogu vođe, ili ako je provodi na nasilan način, on pruža lažnu sliku Krista pred svojom djecom i cijelim svijetom. Bog zapovijeda svim kršćanskim roditeljima da marljivo poučavaju svoju djecu (vidi Ponovljeni zakon 6,7). Roditelji su dužni svoju djecu naučiti da svesrdno vole Gospodina. Trebaju ih naučiti strahu Gospodnjem, potpunom posvećenju i pokoravanju Njemu u ljubavi.

U Postanku 6,7 Izraelcima su dane posebne upute o tome kako da poučavaju svoju djecu o velikim stvarima koje je Gospodin učinio za svoj narod. Koliko god bila veličanstvena poruka koju su oni mogli prenijeti svojoj djeci, mi koji živimo nakon Kristovog križa imamo još bolju, zar ne?

Prema tome, poučavanje koje se od nas očekuje trajni je, proaktivni događaj tijekom kojeg prenosimo istinu o Bogu svojoj djeci i pripremamo ih za njihov osobni odnos s Kristom.

Ipak, svima nam je dan sveti dar slobodne volje. Na kraju krajeva, naša će djeca, kad odrastu, sama za sebe odgovarati pred Bogom.