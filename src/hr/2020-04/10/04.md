---
title: 'Stručnjaci Za Zabludu'
date: 01/12/2020
---

Znamo da na svijetu ima više toga, osim umjetnosti i filozofije, čime se pokazuje nepoštovanje prema Bogu. Mnogi bi se složili da kršćani nikad ne trebaju stupiti na to tlo. Zato adventistički kršćani moraju pažljivo razmisliti o svojem bavljenju određenim poslovima, o pokroviteljstvu nad određenim ustanovama i praćenju određenih medija.

`U 1. Timoteju 6 dana nam je jasna uputa što bismo trebali izbjegavati, ali i opsežno objašnjenje u vezi s tim. Koje su to težnje protiv kojih nas Pavao opominje u 9. i 10. retku?`

`Pročitajte ostatak 1. Timoteju 6. Koje ključne težnje Pavao odobrava?`

Zapazite kako nas u 1. Timoteju 6,20 Pavao upozorava na “lažno nazvanu spoznaju”. Premda ga on koristi u drugačijem kontekstu, to je načelo još uvijek primjenjivo. Sjetite se svih informacija, svih učenja i svih vjerovanja ne samo sada, već kroz čitavu ljudsku povijest koja su bila potpuno pogrešna. Ljudi mogu biti pravi stručnjaci za zabludu.

Skoro dvije tisuće godina najpametniji ljudi na svijetu, stručnjaci, vjerovali su da je Zemlja nepokretna i da je središte svemira, dok se sve zvijezde i planeti okreću oko nje u savršenim krugovima. Kao potpora tom vjerovanju upotrijebljena su neka vrlo složena matematička i znanstvena objašnjenja, premda se ispostavilo da je ono bilo pogrešno u skoro svakoj pojedinosti. Zato bismo mogli reći da su ti ljudi doslovno bili stručnjaci za zabludu i da je to učenje nesumnjivo bilo “lažno nazvana spoznaja”.

Biološka znanost u današnje vrijeme, primjerice, polazi od pretpostavke da je život nastao prije više milijardi godina na osnovi čiste slučajnosti, bez ikakvog Boga i krajnje svrhe. Istodobno se pojavila nevjerojatna količina komplicirane, iscrpne znanstvene literature zasnovane na tom učenju. Kako iz ovoga možemo zaključiti da ljudi mogu biti stručnjaci za zabludu? Kako bi ta činjenica trebala utjecati na kršćansko obrazovanje uopće, a posebno na poučavanje u području znanosti?