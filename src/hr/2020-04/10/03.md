---
title: 'Ljepota Svetosti'
date: 30/11/2020
---

`Psalam 96,9 glasi: “Poklonite se Jahvi u sjaju svetosti njegove. Strepi pred njim, zemljo sva!” Kako razumijemo pojam “u sjaju svetosti”? Što bi to trebalo značiti za jednog kršćanina i kako to utječe na ono što učimo o umjetnosti i ljepoti koja se često povezuje s njom?`

Premda se kaže da je “ljepota u oku promatrača”, ne smijemo zaboraviti tko je taj koji je stvorio oko (vidi Izreke 20,12). I premda moramo voditi računa da ne obožavamo stvorenja (vidi jučerašnji odsjek pouke), na osnovi ljepote stvorenog svijeta možemo saznati nešto o Bogu i Njegovoj ljubavi prema ljepoti. Ako naš pali svijet još uvijek tako lijepo izgleda, tko može i zamisliti kako je on izgledao prije pada? A to nas uči da je Bog Stvoritelj lijepog.

Proučavanje umjetnosti i znanosti, dakle, može i trebalo bi nas približiti Božjem srcu i karakteru. Budući da smo dio Božjeg umjetničkog djela i znanstvenog fenomena, možemo također saznati nešto više o vlastitom identitetu u Kristu.

“Bog bi želio da se Njegova djeca dive Njegovim djelima i da uživaju u jednostavnoj i tihoj ljepoti kojom je ukrasio naš zemaljski dom. Bog je ljubitelj ljepote, ali više od svake vanjske privlačnosti voli ljepotu karaktera; On bi želio da njegujemo čistoću i jednostavnost, tihe vrline cvijeća.” (Ellen G. White, Put Kristu, str. 88,89; u izvorniku 85)

`Pročitajte Postanak 3,6. Kako nas ovaj redak uči o tome da ljepota sama po sebi nije nužno dobra i sveta? Vidi također Izreke 6,25; 31,30.`

Kao i sve ostalo što je Bog načinio, i mi imamo neprijatelja koji to iskorištava i izvrće. Stoga nas ne treba iznenaditi što se i ljepota i shvaćanje ljepote može upotrijebiti protiv nas. Prema tome, posebno u umjetnosti kršćansko obrazovanje vođeno Svetim pismom mora nam pomoći u razumijevanju da nije sve što je lijepo nužno dobro i sveto.

`Koje su to “lijepe” stvari koje nisu nužno svete i dobre? Ili koje to lijepe stvari mogu postati nesvete i loše, ovisno o okolnostima? Kojim se mjerilom služimo da bismo uočili te razlike?`