---
title: 'U Bijegu'
date: 02/11/2020
---

`Pročitajte Postanak 28,10-17. Čemu nas ovaj izvještaj uči u vezi s Božjom milošću prema onima koji, u određenom smislu, pokušavaju pobjeći od svojih grijeha?`

U odnosu prema ostalim članovima svoje obitelji, Jakov je, uz pomoć majke, počinio veliku prijevaru — i sad je plaćao za to. Brat mu je slao prijeteće poruke i on je postao bjegunac zaputivši se u Haran — mjesto gdje je živio njegov ujak. Sve je u tom trenutku bilo neizvjesno i zastrašujuće.

Jednog dana Jakov je hodao do sutona, a onda je pao mrak. Našao se usred bespuća, a nebo mu je bilo jedini krov nad glavom. Upotrijebivši kamen umjesto jastuka, utonuo je u san. Ali tupa nesvjesnost sna uskoro je bila prekinuta. Tada mu dolazi čuveni san i on vidi ljestve — ili stube — koje počivaju na Zemlji i pružaju se sve do Neba. Anđeli se njima uspinju i spuštaju.

Zatim čuje glas koji kaže: “Ja sam Jahve, Bog tvoga praoca Abrahama.” Glas tada počinje ponavljati obećanja koja su Jakovu dobro poznata iz njegove obiteljske predaje. Tvoje potomstvo bit će brojno. Ono će biti blagoslov svim obiteljima na Zemlji. “Dobro znaj: ja sam s tobom; čuvat ću te kamo god pođeš te ću te dovesti natrag u ovu zemlju; i neću te ostaviti dok ne izvršim što sam ti obećao.” (Postanak 28,15)

Ellen G. White pisala je kako Pavao mnogo kasnije “promatra ljestve iz Jakovljevog viđenja što prikazuju Krista koji je povezao Zemlju s Nebom, prolaznog čovjeka s beskonačnim Bogom. Vjera mu jača kad se prisjeća patrijarha i proroka koji su se oslanjali na Onoga koji je njegova potpora i utjeha i za koga daje svoj život.” (Djela apostolska, str. 322,323; u izvorniku 512)

Jakov se budi i sâm sebi kaže: “Zaista se Jahve nalazi na ovome mjestu, ali ja nisam znao!” (Postanak 28,16) To što se tu dogodilo bilo je “strašno”. On nikad neće zaboraviti to mjesto i zato mu daje ime. I tada se zaklinje na doživotnu vjernost Bogu.

`Što iz ovog izvještaja saznajemo o tome kako Bog u Kristu nastoji doprijeti do nas usprkos našim grijesima? Zašto kršćansko poučavanje mora imati ovo načelo u prvom planu?`