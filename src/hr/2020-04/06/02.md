---
title: 'Umjesto Skrivanja'
date: 01/11/2020
---

`Pročitajte Postanak 3,1-11. Zašto je Bog pitao Adama: “Gdje si?”`

U razgovorima o padu u grijeh uobičajeno je da se zabranjeni plod opisuje kao jabuka. Ali to u izvještaju ne stoji. To je jednostavno bio “plod stabla” (Postanak 3,3). Vrsta ploda nije bitna. Jedenje s tog stabla bilo je zabranjeno jer je to stablo nešto prikazivalo. Ono je prikazivalo kušnju da se Boga odgurne u stranu i kaže: “Ja mogu biti mjerilo za sebe. Mogu biti svoj Bog. Ja imam vlast nad Božjom riječju.“

Ali kad je zmija navela Adama i Evu da jedu plod s tog stabla, njihov je život, sasvim sigurno, izgubio smjer. I onda, kad su osjetili da je Bog u blizini, pokušali su se sakriti “među stabla u vrtu” (Postanak 3,8).

Kako je neobično što je Bog pitao Adama: “Gdje si?” Bog je sigurno već znao gdje je on. Možda je Gospodin postavio to pitanje da bi pomogao Adamu i Evi da shvate što zapravo rade — da se skrivaju zbog onoga što su učinili. Pomagao im je da uvide tužne posljedice svojeg postupka.

`Pročitajte Rimljanima 5,11-19, gdje Pavao višeput izravno povezuje ono što su Adam i Eva učinili u Edenu s onim što je Isus učinio na križu. Što nam to govori o činjenici da je Isus došao poništiti ono što je učinio Adam?`

Moglo bi se reći da je plan spasenja Božji odgovor na čin Adama i Eve. Oni su se krili od Boga s osjećajem stida i krivnje zbog svojega grijeha, a On ih je došao izbaviti. I mi smo, na neki svoj način, učinili isto, ali Isus nas je došao spasiti. Zato bi se pitanje: “Gdje si?” moglo postaviti i nama. Gdje se mi nalazimo sa svojim grijehom i krivnjom u odnosu na Isusa, i što je On učinio da nas spasi?

`Bez obzira na to što se podrazumijeva pod kršćanskim poučavanjem, zašto ono neizostavno mora obuhvatiti i čak naglasiti činjenicu da je skrivanje od Boga naše prirodno stanje i da je Isus jedino rješenje?`