---
title: 'Oni Koji Preziru Autoritet'
date: 01/10/2020
---

Neki učenici smatraju se “prirodnim talentima” u razredu. Oni skoro uopće ne moraju učiti da bi dobili odlične ocjene. Lako usvajaju gradivo. Znanje kao da se jednostavno “lijepi” za njih. Međutim, 1. i 2. Petrova poslanica pokazuju da naše obrazovanje u Kristu pruža podjednake mogućnosti svima koji mu se posvete.

Ipak, ohrabrujuće riječi iz 1. poglavlja 2. Petrove poslanice u suprotnosti su s otrežnjavajućom opomenom u 2. poglavlju.

`Pročitajte 2. Petrova 2,1-17. Koje snažne i oštre riječi Petar ovdje iznosi? U isto vrijeme, usred tih oštrih opomena i ukora, kakva nam je velika nada obećana?`

Zapazite što Petar u 10. retku piše o onima koji preziru autoritet. Ovo je ujedno oštar ukor za naše vrijeme. Mi kao crkveno tijelo moramo raditi na preuzimanju određenih razina autoriteta (vidi Hebrejima 13,7.17.24), a pozvani smo i da im se pokoravamo i budemo im poslušni, makar u onom stupnju u kojem su oni sami vjerni Gospodinu.

Međutim, usred tih oštrih ukora, Petar (u 9. retku — Varaždinska Biblija) iznosi potpuno suprotnu misao. On kaže da bez obzira na to što ima moć uništiti one koji izaberu prijevaru, “znade Gospodin pobožne iz kušnji izbavljati”. Znači li to da dio našega kršćanskog obrazovanja nije samo izbjegavanje kušnji, već i učenje na koje nas sve načine Bog može izbaviti iz njih i zaštititi od onih koji žele, kako on kaže, “kradom unijeti pogubna krivovjerja” (2. Petrova 2,1)? Budući da je preziranje vlasti tako oštro osuđeno, zar naše kršćansko obrazovanje ne bi trebalo obuhvatiti i učenje kako da na ispravan način razumijemo svoje učitelje, kako da im se pokorimo i da ih slušamo (Hebrejima 13,17)?

Premda se ne može reći da su Adam i Eva prezirali autoritet, oni su mu na kraju odlučili biti neposlušni. A njihov prijestup dodatno otežava činjenica da su oni to učinili nasuprot onome što im je taj autoritet, Bog osobno, rekao, i koji je to, uostalom, učinio za njihovo dobro.

Pozabavite se detaljnije pitanjem autoriteta ne samo u crkvi i obitelji, već i u životu uopće. Zašto je autoritet toliko važan, bilo da je riječ o njegovom pravilnom pokazivanju ili o pravilnom iskazivanju poštovanja prema njemu? Iznesite svoje odgovore u subotu u razredu.