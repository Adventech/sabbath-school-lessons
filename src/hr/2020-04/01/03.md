---
title: Upad
date: 28/09/2020
---

Jedna od velikih radosti za mnoge učitelje je uređivanje učionice: postavljanje ploče s obavijestima, nabavljanje pomoćnih nastavnih sredstava i uređivanje prostorije na najpoželjniji način. Kad vidimo Božji koncept učionice kakva je bila Edenski vrt, vidimo koliko je pažnje On uložio da bi Adamu i Evi osigurao odgovarajuće uvjete za učenje. Želio je da oni budu okruženi ljepotom. Možemo zamisliti da su svaki cvijet, ptica, životinja i stablo nudili mogućnost Adamu i Evi da nauče nešto više o svojem svijetu i Stvoritelju.

A onda, nakon 1. i 2. poglavlja Postanka, u 3. poglavlju dolazi do naglog zaokreta. Pregledali smo popis svega dobrog što je Bog stvorio s najplemenitijom namjerom. Ali u Postanku 3,1 skreće nam se pozornost da je Bog dopustio slobodu izbora. Pojava zmije koja je bila “lukava mimo sve zvijeri poljske” donosi odstupanje od rječnika koji se do tog trenutka koristio. Izrazi kao što su “bijaše veoma dobro”, “ne bješe ih sramota”, “lijepa za gledanje”, opisivali su djela Božjeg stvaranja u prethodnim poglavljima. Međutim, sada, s pojavom zmije, dolazi do promjene tona. Ona se opisuje kao “lukava”. Odjednom se unosi taj negativni čimbenik u nešto što je do tog trenutka bilo potpuno savršeno.

Za razliku od toga, Postanak prikazuje Boga kao potpunu suprotnost “lukavstvu”. Bog je bio naglašeno jasan u vezi sa svojim očekivanjima od ljudskog para u vrtu. Na osnovi Božje zapovijedi u Postanku 2,16.17 znamo da je On postavio ključno pravilo koje su morali poslušati — da ne jedu sa stabla spoznaje dobra i zla.

Na temelju ovog događaja posebno se nameće zaključak da su Adam i Eva stvoreni kao slobodna moralna bića, sposobna da izaberu između poslušnosti i neposlušnosti. Dakle, od samog početka, čak i u savršenom svijetu, zapažamo postojanje ljudske slobodne volje.

`Proučite u Postanku 3,1-6 opis koji je upotrijebila zmija, a koji je Eva potom ponovila. Što zapažate u zmijinom obraćanju Evi? Zapažate li na koji je način Eva potom gledala na stablo spoznaje dobra i zla?`

U Postanku 2,17, Bog je rekao Adamu da će, ako bude jeo s tog stabla, “zacijelo umrijeti”. Kada je Eva u Postanku 3,3 ponovila tu zapovijed, ublažila je njezino značenje izostavljajući riječ “zacijelo”. U Postanku 3,4, zmija vraća tu riječ, ali na način koji potpuno proturječi onome što je Bog rekao. Izgleda da Eva, iako je bila naučena od Boga u vrtu, nije ozbiljno shvatila to znanje, što se vidi iz riječi koje je upotrijebila.