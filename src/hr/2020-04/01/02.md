---
title: 'Prva škola'
date: 27/09/2020
---

Iako mi uglavnom ne doživljavamo vrt kao učionicu, ta usporedba doista ima smisla, pogotovo kad je riječ o Edenskom vrtu, punom netaknutog bogatstva Božjeg stvaranja. Teško je iz naše današnje perspektive zamisliti koliko su toga ta savršena bića u savršenom svijetu mogla naučiti u toj “učionici”.

`Pročitajte Postanak 2,7-23. Što zapažate u vezi sa svrhovitošću s kojom je Bog stvorio, smjestio i uposlio Adama?`

Bog je stvorio muškarca i ženu na svoju sliku, dao im je dom i posao. Kad uzmemo u obzir odnos između učitelja i učenika, ovaj je odnos idealan. Bog je poznavao Adamove sposobnosti budući da ga je On sam stvorio. Mogao je poučavati Adama znajući da je Adam u stanju ostvariti svoj puni potencijal.

Bog je čovjeku dao odgovornost, ali je želio i da on bude sretan. A možda je dio onoga što ga je činilo sretnim bilo upravo to što je dobio odgovornosti. Uostalom, tko ne nalazi zadovoljstvo — pa čak i sreću u tome da dobije određene dužnosti i da ih vjerno izvršava? Bog je poznavao Adamovo srce i znao je što njemu treba da bi napredovao, pa mu je dao zadatak da održava vrt. “Jahve, Bog, uzme čovjeka i postavi ga u edenski vrt, da ga obrađuje i čuva.” (Postanak 2,15) Mi teško možemo zamisliti, budući da poznajemo samo svijet grijeha i smrti, što je sve taj posao obuhvaćao i koje je pouke Adam nesumnjivo naučio dok je obrađivao i održavao vrt u kojem je živio.

U Postanku 2,19-23 vidimo kako Bog stvara životinje da bi Adamu pravile društvo, a zatim i Evu kao Adamovu ženu. Bog je znao da je Adamu potrebno društvo i pomoć nekoga ravnog njemu, te je stvorio ženu.

Bog je također znao da je čovjeku potreban blizak odnos s Njim i zato je stvorio prisno mjesto u Edenu. Sve to dokazuje Božju svrhovitost u stvaranju i Njegovu ljubav prema čovječanstvu. I ponovno, s obzirom na veliku vremensku udaljenost između nas i Edena, teško je zamisliti kako je to sve izgledalo — ali je izazovno pokušati zamisliti, zar ne?

`Iako smo vremenski vrlo udaljeni od Edena, još uvijek možemo izvlačiti pouke iz prirode. Koje su to pouke i kakve koristi imamo od njih kada ih tumačimo kroz leće Svetoga pisma?`