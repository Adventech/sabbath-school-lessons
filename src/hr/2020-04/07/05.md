---
title: 'Ljepota Svetosti'
date: 11/11/2020
---

`Pročitajte 1. Ljetopisa 16,1-36. Pokušajte si dočarati taj prizor. Zamišljate li ga kao ozbiljan i zastrašujući, ili kao svečan i veseo? U kojem bi smislu mogao biti kombinacija jednog i drugog? Što možemo naučiti iz tog prizora o bogoštovlju, o tome kako bismo trebali poučavati o njemu, pa čak ga i doživjeti?`

Mjesto održavanja bogoslužja bilo je Šator sastanka, gdje je Bog prebivao među Izraelcima i gdje im je bio otkriven plan spasenja. Dakle, u središtu bogoslužja i bogoslužnog poučavanja mora biti Isus i plan spasenja, što je sve bilo simbolično prikazivano i prorečeno službom u Svetištu. Da je Bog učinio za nas bilo što drugo što zaslužuje hvalospjeve i štovanje, to ne bi značilo ništa bez nade u vječni život koji nam je ponuđen na osnovi Njegove žrtvene i zamjeničke smrti na križu.

Zapazite također “evanđeoski” naglasak tog teksta — cijeli svijet trebao je saznati za Izraelovog Boga.

`“Dajte Jahvi slavu imena njegova, nosite prinose i dolazite pred njegovo lice! Poklonite se Jahvi u sjaju svetosti njegove!” (1. Ljetopisa 16,29) U sjaju svetosti njegove? Što bi to moglo značiti?`

Za početak, pomislite koliko je grijeh ružan, štetan i ponižavajući. Osim toga, nama je teško uopće zamisliti koliko su bili zli, strašni i ponižavajući vjerski običaji naroda koji su okruživali Izrael, običaji koji su između ostaloga uključivali žrtvovanje djece. A sve to se nesumnjivo odražavalo i na karakter ljudi koji su održavali te običaje.

Nasuprot tome, Izraelci su trebali biti sveti narod, odvojen od zlih običaja onih koji su ga okruživali. Trebali su biti sveti u srcu i umu, i to je ono što je njihovom bogoštovlju davalo smisao i ljepotu pred Bogom. Starozavjetni proroci stalno su podizali glas protiv onih koji su navodno služili Gospodinu, dok su im srca bila daleko od Njega, a oni sami upleteni u nečasna djela.