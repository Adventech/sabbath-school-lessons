---
title: 'U Duhu I Istini'
date: 10/11/2020
---

Jedan od najljepših novozavjetnih izvještaja o tome kako je Isus služio ranjenim dušama nalazimo u zapisu o Isusu i ženi kraj zdenca.

`Pročitajte Ivan 4,7-26. Što Isus kaže toj ženi u vezi s bogoštovljem? Kako su oni uopće došli na temu bogoštovlja?`

Premda je ona tom pričom samo pokušavala promijeniti temu razgovora, Isus je iskoristio njezinu taktiku da bi joj iznio neke duboke istine u vezi s bogoštovljem i onim što ono obuhvaća. Za nas je možda najvažnije ono što je On rekao u Ivanu 4,24: “Bog je Duh i koji mu se klanjaju, moraju mu se klanjati u duhu i istini.“

Pravo štovanje Gospodina mora biti “u duhu”, mora proistjecati iz Božje ljubavi, iz osobnog poznanstva s Njim. “Vjera koja dolazi od Boga jedina je vjera koja vodi k Bogu. Da bismo Mu pravilno služili, moramo biti rođeni od božanskog Duha. To će očistiti srce i obnoviti um, omogućavajući nam da bolje upoznamo i više volimo Boga. To će nam dati dragovoljnu poslušnost svim Njegovim zahtjevima. To je pravo bogoslužje. To je plod djelovanja Duha Svetoga.” (Ellen G. White, Isusov život, str. 139; u izvorniku 189)

Istodobno, bogoštovlje mora biti “u istini”. Moramo imati ispravno znanje o Bogu, o tome tko je On i što On zahtijeva od nas. Drugim riječima, obuhvaćena je i doktrina. (Koliko je značajno, primjerice, znati da mi služimo Bogu koji ne osuđuje ljude da gore u paklu svu vječnost.)

Dakle, tu vidimo dva elementa bogoštovlja: iskustvo koje proistječe iz poznavanja Boga i poslušnosti Njemu, kao i objektivne istine koje su nam otkrivene o Bogu. Duh bez istine može odvesti u plitki sentimentalizam, zasnovan više na nestalnim emocijama nego na bilo čemu drugom. Suprotno tome, istina bez Duha vodi u beživotni formalizam. Prema tome, potrebno nam je oboje.

`Kako biste pokušali naučiti nekoga da služi Bogu u “duhu i istini”? U kojim slučajevima jedno treba naglasiti više od drugog?`