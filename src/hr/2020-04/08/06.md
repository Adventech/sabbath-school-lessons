---
title: 'Obrazovanje U Prvoj Crkvi'
date: 19/11/2020
---

Jedno od značajnih načela obrazovanja u Svetome pismu dolazi do izražaja u trenutku kad se Isus, Veliki Učitelj, pripremao napustiti svoje učenike. Oni su proveli s Njim tri i pol godine, što otprilike odgovara vremenskom razdoblju koje mi odvajamo za srednjoškolsko ili fakultetsko obrazovanje. Po završetku jednog od tih stupnjeva obrazovanja, ovisno o pojedincu, učenici i studenti obično se smatraju spremnima da se samostalno snalaze.

Ali Isus je znao da to nije baš tako i zato je svojim sljedbenicima omogućio trajno ili kontinuirano obrazovanje pod mentorstvom Duha Svetoga. Na drugim mjestima taj učitelj ili vodič prepoznaje se kao Utješitelj ili Branitelj (grč. parakletos), koji će Isusovim sljedbenicima biti dodijeljen trajno (Ivan 14,16.17). On se označava kao Duh istine. Premda se Duh Sveti ne spominje kao prosvjetitelj, Njegovo je djelo nesumnjivo obrazovne naravi, pogotovo kada se odnosi na traženje i nalaženje istine.

`Pročitajte 1. Korinćanima 2,1-16. Što je prema Pavlu važno u obrazovanju?`

Pavao počinje time što podsjeća crkvu u Korintu da im prvi put kad je došao k njima nije govorio ni o čemu drugom, osim o Isusu Kristu i to raspetom (1. Korinćanima 2,2) — nije im došao s nekom velikom mudrošću, već im je samo objavio Evanđelje. Ali to nije bilo sve (1. Korinćanima 2,6). Jer kada ti novi kršćani sazre, apostol će se vratiti i učiti ih mudrosti — stvarima koje je Bog sakrio još prije postanka svijeta (1. Korinćanima 2,7), dubinama Božjim (1. Korinćanima 2,10). Tada će svi učiti pod vodstvom Božjeg Duha, jer se On pridružuje duhu učenika.

Kako će duboko biti to proučavanje i koliko će znanja biti dostupno onima koji su vođeni Duhom? To poglavlje završava citatom iz Knjige proroka Izaije: “Tko je pokrenuo Duh Jahvin, koji ga je uputio savjetnik?” (Izaija 40,13) Ovdje prorok, misleći na običan narod svojeg vremena, kaže da to nitko ne može. Ali Pavao ispravlja takvo viđenje stvari zaključivši: “Ali mi posjedujemo Kristovu misao” (1. Korinćanima 2,16), što znači da Duhom vođeni kršćani imaju pristup čak i Božjem umu, a samim tim i svakoj količini znanja i razumijevanja (1. Korinćanima 2,1013) koji su im potrebni da bi spoznali put pravednosti.