---
title: 'Sudbina Mrtvih'
date: 20/12/2020
---

U sedamnaestom stoljeću francuski pisac Blaise Pascal razmišljao je o stanju čovječanstva. Prema njemu, koliko god dugo čovjek živio (a tada se nije baš dugo živjelo) i koliko god dobar život imao (a život i nije bio baš tako sjajan u to vrijeme), prije ili poslije će umrijeti.

Osim toga, bez obzira na ono što dolazi nakon smrti, to će trajati duže, beskrajno duže od kratkog životnog vijeka na ovom svijetu koji prethodi smrti. Stoga je prema Pascalu najlogičnija stvar koju bi netko mogao i trebao saznati kakva sudbina čeka umrle. On je bio zapanjen vidjevši koliko se ljudi uznemiravaju zbog nečega takvog kao što je “gubitak položaja ili neka navodna uvreda časti”, a skoro nikakvu pozornost ne posvećuju pitanju što će biti s njima nakon smrti.

To o čemu je Pascal pisao ima smisla. I to je nesumnjivo razlog što Biblija troši mnogo vremena govoreći o obećanju upućenom onima koji će naći spasenje u Isusu — obećanju o tome što ih čeka u budućnosti.

`Pročitajte sljedeće tekstove: Ivan 6,54; 3,16; 1. Ivanova 5,13; 1. Timoteju 1,16; Ivan 4,14; 6,40; Juda 1,21; Titu 3,7. Kakva nam je nada ovdje ponuđena?`

Vječni život ima tako mnogo smisla u svjetlu križa. I ništa osim vječnog života nema smisla. To što je Stvoritelj svemira, Onaj koji “je stvorio svijet” (Hebrejima 1,2), Onaj po kojemu “živimo, mičemo se i jesmo” (Djela 17,28), to što se On, Bog, javio u ljudskom tijelu i u tom tijelu umro... čemu sve to? Da bismo mi na kraju trunuli kao životinja uginula kraj puta?

Upravo je zbog toga Novi zavjet protkan obećanjima o vječnom životu, jer jedino ono što je vječno jamči povratak u stanje kakvo je bilo na početku. Ni u milijun, pa čak ni u milijardu godina možda ne bi bilo dovoljno lijepih trenutaka da bi se nadoknadili oni loši. Samo vječnost može dovesti u ravnotežu sve stvari, a zatim i neke pojedinačne, jer je beskonačno uvijek više od konačnog, i to uvijek beskonačno više.

Pascal je bio u pravu. Naše vrijeme na ovome svijetu tako je ograničeno u usporedbi s onim što dolazi. Kako je nerazumno ne biti spreman za vječnost koja nas očekuje.

`Što možete reći nekome tko pokazuje potpunu ravnodušnost prema onome što se događa nakon smrti? Kako možete pomoći toj osobi da uvidi koliko je zapravo nelogičan takav stav?`