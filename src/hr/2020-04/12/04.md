---
title: 'Vrijeme Za Nova Otkrića'
date: 15/12/2020
---

Usponi i padovi u životu Izraelaca bili su usko povezani s njihovim odnosom prema suboti. Bog je njihovu nespremnost da poštuju subotu vidio kao znak da im je On nebitan u životu (Jeremija 17,19-27). Obnovljena posvećenost suboti bila je također dio njihove obnove — pokazatelj da su prioriteti ispravno postavljeni. Izaija 58 iznosi zanimljiv kontrast.

`Pročitajte Izaija 58,1-14. Što Bog ovdje govori svojem narodu što je bitno i za nas danas?`

Izraelci su se javno pokazivali kao Božji sljedbenici — prigodom bogoslužja i za vrijeme posta — ali način na koji su živjeli nakon bogoslužja pokazivao je da su oni samo mehanički činili ono što je ispravno. Nije bilo iskrene, svesrdne posvećenosti Božjem zakonu.

Izaija u 58. poglavlju nastavlja otkrivati što Bog očekuje od svojeg naroda.

Ali to nije sve. (Pročitajte Izaija 58,13.14 — KS i Varaždinska Biblija.) Zašto se Bog na kraju jednog takvog poglavlja usredotočuje na subotu? Prorok se ovdje koristi sličnim izrazima kao i u ostatku tog poglavlja. Čuvaj se “da ne pogaziš subotu”; ne “postupaj po svojim putovima”; izbjegavaj zlo, “ne udovoljavaj svojim prohtjevima ni govoreći svoje riječi” — upozorava prorok. Drugim riječima, subota nije vrijeme za rutinsko pristupanje bogoslužju dok se mi nastavljamo baviti vlastitim mislima i voditi život koji nema nikakve veze s bogoslužjem. Subota treba biti “milina” i treba je učiniti “slavnom”. U ostatku tog poglavlja, bît subote je uživanje u učenju o Božjem karakteru i Njegovim namjerama, a zatim ponašanje u skladu s tim karakterom i namjerama u odnosu prema drugima. Nije dovoljno održavati obličje svetkovanja subote. Učenje mora utjecati na život. Subota je vrijeme za učenje o tome što nam je u životu najvažnije i za življenje u skladu s tim.

`Uživate li u suboti? Ako ne, kako to možete promijeniti? Jeste li spoznali “slavu” subote? Razgovarajte u vašem subotnjoškolskom razredu što bi to moglo značiti. Budite što je moguće praktičniji.`