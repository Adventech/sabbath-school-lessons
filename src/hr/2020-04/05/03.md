---
title: 'Otkrivenje Oca (2)'
date: 26/10/2020
---

U dirljivom uvodu svojeg evanđelja (Ivan 1,1-18) Ivan opisuje Isusa kao vječnu “Riječ”. Ivanove tvrdnje o Isusu nisu bojažljive ni suzdržane, već odvažne i duboke. Isus je postojao prije nego što je svijet stvoren — od vječnosti. Isus je aktivni sudionik u stvaranju (Ivan 1,2.3). On je “svjetlo ljudima” (Ivan 1,4) i kao Riječ koja je došla na svijet, On “rasvjetljuje svakoga čovjeka” (Ivan 1,9).

`Što se, prema Ivanu, dogodilo kada je Krist postao ljudsko biće? Kakvo je svjetlo On, kao Riječ, donio? Koje kvalifikacije posjeduje da bi to učinio (Ivan 1,14.18)?`

“Svjetlost se pojavila kad je tama u svijetu bila najdublja. ... Postojala je samo jedna nada za ljudski rod ... da se u svijetu obnovi znanje o Bogu. Krist je došao obnoviti to znanje i pobiti lažno učenje kojim su Boga pogrešno predočavali oni što su tvrdili da Ga poznaju. Došao je objaviti narav svojega Zakona i svojim vlastitim karakterom prikazati ljepotu svetosti.” (Ellen G. White, Odgoj, str. 63—65; u izvorniku 74— 76)

Sve što je Isus činio u svojem životu na Zemlji imalo je jednu jedinu svrhu: “otkriti Boga da bi se uzdignulo čovječanstvo” (Isto, str. 70; u izvorniku 82).

`Isus kaže: “Tko je vidio mene, vidio je i Oca.” (Ivan 14,9) Na osnovi čega Isus iznosi takvu tvrdnju? Zašto On to čini? Vidi Ivan 14,1-14.`

Možemo doći u napast da kritiziramo Filipovu nepromišljenu izjavu (Ivan 14,8) jer nakon višegodišnjeg bliskog zajedništva s Isusom, on još uvijek nije razumio bît utjelovljenja — činjenicu da je Isus došao pokazati Očev karakter. Današnji učitelji možda mogu naći nekakvu utjehu u tome što je i jedan učenik Velikog Učitelja napravio takvu pogrešku! Međutim, Filipova izjava vjerojatno je zabilježena ne da bi nam pružila razlog za kritiziranje, već da preispitamo sebe. Koliko dugo već mi hodamo s Isusom? I razumijemo li Ga imalo bolje nego što ga je Filip razumio? “Tko je vidio mene, vidio je i Oca.“