---
title: 'Otkrivenje Oca (1)'
date: 25/10/2020
---

`Koje najvažnije pojedinosti o Isusu apostol iznosi na početku Poslanice Hebrejima? (Hebrejima 1,1-4)`

Novozavjetni pisci na više mjesta naglašavaju značajnu misao da Isus dolazi na Zemlju pokazati ljudima Oca. U prošlim vremenima Bog se otkrivao djelomično preko proroka. U Isusu smo, međutim, dobili savršeno i potpuno otkrivenje Boga.

Osim toga, Isus je “odsjaj njegova sjaja” (Hebrejima 1,3). Kao ljudska bića mi ne možemo izdržati puni pristup Božjoj slavi. Kao utjelovljeni Sin, Isus je vjerni odraz te slave. Ipak, u Kristovoj ljudskoj naravi ona je prigušena tako da je možemo promatrati i jasno razumjeti Božji karakter.

Isus je također “otisak njegove biti” (Hebrejima 1,3). Grčka riječ karakter, koja je ovdje upotrijebljena, značila je otisak pečata u vosku ili lik utisnut na kovani novac. Dakle, Isus je “otisak [Božjeg] Bića” (Hebrejima 1,3 — Jeruzalemska Biblija).

Ako želimo upoznati Oca, moramo pažljivo slušati što Veliki Učitelj govori o Njemu. A moramo i promatrati toga Velikog Učitelja. Jer Otac se ogleda u Sinu.

`Usporedite Hebrejima 1,1-4 i 2. Korinćanima 4,1-6. Prema 2. Korinćanima 4,1-6, tko je Isus i što možemo naučiti od Njega?`

Dok su poučavali ljude o Bogu, Pavao i njegovi suradnici nastojali su vjerno odražavati Isusovu učiteljsku službu. Kao “slika Božja” (2. Korinćanima 4,4), Isus nam je donio spoznaju o Bogu Ocu. Tako i Pavao izbjegava prijevare i izvrtanje Božje riječi i umjesto toga jasno iznosi istinu (2. Korinćanima 4,2).

Kao što je Bog prigodom stvaranja upotrijebio svjetlost da bi odagnao tamu, tako nam je dao i svojega Sina, Isusa, da odagna pogrešno viđenje Boga i pokaže nam istinu o Njemu. Upravo “na licu Kristovu” mi stječemo najjasniju spoznaju Boga (2. Korinćanima 4,6).

`Isus je bio vjeran odraz svojega Oca, a i mi smo na to pozvani, kao što nam je rečeno: “Ugledajte se, dakle, na Boga, kao ljubazna djeca.” (Efežanima 5,1) Što to znači i što možemo naučiti od Isusa o ugledanju na Boga?`