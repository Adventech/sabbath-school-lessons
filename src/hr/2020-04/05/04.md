---
title: 'čitanje Misli Velikog Učitelja'
date: 27/10/2020
---

`Kakve su brige pritiskale Pavlovo srce dok je pisao svoju poslanicu vjernicima u Filipi? Filipljanima 2,1-4; 4,2.3.`

Ulomak u Filipljanima 2,1-11 iznosi jednu od najdubljih poruka u cijeloj Bibliji. On govori o Kristovom prapostojanju, o Njegovom božanstvu, utjelovljenju, ljudskoj naravi i prihvaćanju smrti na križu. On opisuje dugačak, težak, strmi put kojim se Isus spustio s Neba do Golgote (Filipljanima 2,5-8). Ali tu je opisano i kako Otac uzdiže Isusa na položaj sveopćeg obožavanja (Filipljanima 2,9-11). U tim redcima sažeto je mnoštvo zadivljujućih istina.

`Kako Pavao otpočinje ulomak u Filipljanima 2,5-11? Od svih događaja iz Isusovog života koje on tu veliča, za koje, po vašem mišljenju, Pavao očekuje da se ogledaju u životu vjernika? Vidi Filipljanima 2,6-11.`

Pavao se nada da će vjernici u Filipi, koji su bili skloni prepiranju, naučiti nešto od Isusa i Njegovog utjelovljenja. Ako je Isus mogao prihvatiti ljudsko obličje — “uzevši narav sluge i postavši sličan ljudima” (Filipljanima 2,7) — pa čak se i podvrgnuti raspeću, koliko bi se više oni trebali pokoravati jedni drugima iz ljubavi?

Ti tekstovi podsjećaju nas da ima mnogo toga što trebamo naučiti od Velikog Učitelja, Isusa. Mi učimo iz poruka koje je On iznosio tijekom svoje ovozemaljske službe. Učimo na osnovi čuda koja je činio i načina na koji se odnosio prema drugima. Možemo pokušati i urediti svoje odnose s drugima po ugledu na Njegovo veliko milosrđe i spremnost da nebesku slavu zamijeni za obične jasle (kakva pouka za nas!).

Suprotno tome, svijet nas prečesto poziva da veličamo sebe, da se hvalimo vlastitim dostignućima. Međutim, od betlehemskih jasala i od Velikog Učitelja učimo sasvim suprotno — da se Božje veliko djelo poučavanja i spasenja ne ostvaruje veličanjem sebe, već poniznošću pred Bogom i služenjem drugima.

`S kakvom se situacijom suočavate možda upravo sada, koja bi vam mogla pružiti odličnu priliku da ponizivši sebe budete Kristov odsjaj pred drugima?`