---
title: 'Isus Naš Uzor'
date: 15/10/2020
---

Isus Krist, Božji Sin, jedini je proveo svoj ljudski život u savršenoj poslušnosti Ocu — u savršenoj poslušnosti Božjem zakonu. On je to činio ne samo zato da bi bio naša Zamjena, što je bio, već i da bi bio naš Uzor, što je također bio.

`Pročitajte sljedeće retke: Luka 2,51.52; Filipljanima 2,8; Hebrejima 5,8; Ivan 8,28.29. Kako nas oni podsjećaju na poslušnost koju je Krist pokazivao tijekom čitavog svojeg života?`

Možda je Ivan to najbolje izrazio kad je napisao: “Tko tvrdi da ostaje u njemu, taj mora tako živjeti kako je on živio.” (1. Ivanova 2,6) Kad zadržimo svoj pogled na Kristovom životu i Njegovoj službi na Zemlji, lako zapažamo da je On ugodio Ocu svojom poslušnošću. Krist je ispunio proročanstva i uzdizao Božji zakon čitavog svojeg života.

Baš kao što je Bog rekao Mojsiju neka zapiše Njegov Zakon da bude svjedok Izraelu, Krist je bio živo utjelovljenje tog svjedoka apostolima, učenicima, grešnicima i svetima. Sada, umjesto niza pravila koja trebamo slijediti, mi imamo primjer Isusa, ljudskog bića od krvi i mesa, koji također trebamo slijediti.

Kao učitelji, koji bismo bolji uzor mogli ponuditi svojim učenicima od Isusa i Njegove poslušnosti Ocu?

“Ona takozvana vjera u Krista, koja tvrdi da oslobađa čovjeka obveze poslušnosti Bogu nije vjera, već drskost. ‘Da, milošću ste spašeni — po vjeri.’ (Efežanima 2,8) Međutim, ‘tako je i s vjerom: ako nema djela, mrtva je u samoj sebi’. (Jakov 2,17) Isus je rekao o sebi prije no što je došao na Zemlju: ‘Milje mi je, Bože moj, vršit volju tvoju, Zakon tvoj duboko u srcu ja nosim.’ (Psalam 40,9) A neposredno prije svojega ponovnog odlaska na Nebo objavio je: ‘… kao što sam i ja vršio zapovijedi Oca svog te ostajem u njegovoj ljubavi’. (Ivan 15,10) Pismo kaže: ‘Ako vršimo njegove zapovijedi, po tom znamo da ga poznajemo. … Tko tvrdi da ostaje u njemu, taj mora tako živjeti kako je on živio.’ (1. Ivanova 2,3.6)” (Ellen G. White, Put Kristu, str. 63; u izvorniku 61)

`Što možete učiniti da biste bolje slijedili Kristov primjer u svim područjima svojeg života i tako postali bolji učitelj drugima? Premda je to već pomalo stara, otrcana fraza, zašto ono što činimo — naša djela — govori glasnije od naših riječi?`