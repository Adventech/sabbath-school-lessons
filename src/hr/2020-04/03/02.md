---
title: 'Ljubiti Boga I Bojati Ga Se'
date: 11/10/2020
---

Knjiga Ponovljeni zakon sadrži Mojsijeve posljednje riječi upućene novom naraštaju Izraelaca — onom koji će končano ući u Obećanu Zemlju. Ali prije toga, on je za njih imao neke vrlo jasne poruke i upute.

`Pročitajte Ponovljeni zakon 31,9-13. Što znači bojati se Boga?`

Bog je imao određenu namjeru čak i u vezi s načinom na koji je davao svoj Zakon Izraelu. On se svim sredstvima potrudio da Njegovi zakoni ne budu zaboravljeni. To nam otkriva da je Bog strpljivi učitelj. On poučava, ponavlja pouke, šalje proroke i svoje sluge da bi prenio poruku. I to čini uvijek iznova. Zar nije istina da velik dio starozavjetnih spisa ne govori ni o čemu drugom nego o Bogu koji svoj narod poučava kako da ide putem života?

Zapazite kako Mojsije u tim redcima naglašava koliko je važno da se budući naraštaji upoznaju sa Zakonom. Mojsije to opisuje kao proces od dva koraka. Djeca Izraelova najprije slušaju Zakon, a zatim “naučit će bojati se Jahve, Boga vašega” (Ponovljeni zakon 31,13).

Prvo slušaju, a onda uče bojati se Boga. Dakle, ta potreba za učenjem podrazumijeva da strah nije prirodni ishod poznavanja Zakona. Bojati se Boga proces je koji se mora naučiti. Mojsije napominje da su znanje i strah proces i da nisu u uzročno-posljedičnom odnosu.

Osim toga, što znači “bojati se Boga” kad je narodu također rečeno: “Ljubi Jahvu, Boga svoga, svim srcem svojim, svom dušom svojom i svom snagom svojom” (Ponovljeni zakon 6,5)? Možda to možemo usporediti s ljubavlju i strahom koje dijete osjeća prema dobrom ocu, koji otkriva svoju ljubav i brigu time što pokazuje da govori ono što misli i da misli ono što govori. Ako imate takvog oca i učinite nešto loše, snosit ćete posljedice svojeg zlodjela. Da, mi možemo ljubiti Boga i bojati Ga se u isto vrijeme. To nisu proturječni pojmovi. Što više saznajemo o Bogu, više Ga ljubimo zbog Njegove dobrote. A opet, u isto vrijeme, što više upoznajemo Boga, više ćemo Ga se bojati jer uviđamo koliko je On svet i pravedan, a koliko smo mi grešni i nepravedni, i shvaćamo da samo zahvaljujući nezasluženoj milosti nismo uništeni.

`Kako vi razumijete što znači ljubiti Boga i bojati Ga se u isto vrijeme?`