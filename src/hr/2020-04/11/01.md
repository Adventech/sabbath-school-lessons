---
title: 'Kršćanin I Rad'
date: 05/12/2020
---

> <p></p>
> “Prema tome, braćo moja ljubljena, budite čvrsti, nepokolebljivi, uvijek napredujte u djelu Gospodnjem, svjesni da vaš trud u Gospodinu nije uzaludan.” (1. Korinćanima 15,58)

### Biblijski tekstovi
Postanak 3,19; Ponovljeni zakon 16,15; Izlazak 25,10—30,38; Galaćanima 5,22-26; Propovjednik 9,10; 1. Korinćanima 10,31.

Rad je Božja zamisao. U idealnom svijetu prije grijeha Bog je Adamu i Evi dao zadatak da se brinu o vrtu (Postanak 2,15). Kao i njihov Stvoritelj na čiju su sliku načinjeni, trebali su biti uključeni u stvaralački rad i službu iz ljubavi. Dakle, čak i u neiskvarenom svijetu, svijetu bez grijeha, smrti i patnje, ljudi su trebali raditi.

A u međuvremenu (nakon idealnog i prije obećanog svijeta), pozvani smo da na rad gledamo kao na jedan od Božjih blagoslova. Među Izraelcima svako dijete izučilo je neki zanat. Govorilo se čak da otac koji ne nauči svojeg sina nekom zanatu, zapravo odgaja kriminalca. U skladu s tim Isus, Božji Sin, proveo je mnoge godine vršeći Očevu volju i radeći pošteno kao vješti drvodjelja, pri čemu je stanovnicima Nazareta vjerojatno izrađivao potrebni namještaj i oruđa za obradu zemlje (Marko 6,3). To je bio sastavni dio Njegove poduke i pripreme za službu koja Ga je čekala. Apostol Pavao je isto tako obavljao Gospodnje djelo kad je zajedno s Akvilom i Priscilom godinu i pol dana pravio šatore, kao i kad je subotom vodio rasprave u sinagogi (Djela 18,1-4; 2. Solunjanima 3,8-12). Ovog ćemo tjedna razmotriti cjelokupno pitanje rada i njegovu ulogu u kršćanskom odgoju i obrazovanju.

*Oikos: Ovog tjedna čitamo iz knjige Ellen G. White, Služba liječenja, Znaci vremena, 2014., poglavlja 21 i 22*