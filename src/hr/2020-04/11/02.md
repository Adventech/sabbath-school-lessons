---
title: 'Brojne Strane Rada'
date: 06/12/2020
---

“Znam da nije druge sreće čovjeku osim da se veseli i čini dobro za svojega života. I kad čovjek jede i pije i uživa u svojem radu, i to je Božji dar.” (Propovjednik 3,12.13)

“Rad” je jednostavna riječ bez ikakvih suvišnih ukrasa. Sastoji se od jednog sloga, a ipak ima brojna značenja. Mi radimo iz nužde da bismo iznijeli hranu na stol, da bismo platili račune i uštedjeli nešto za teška vremena. Gubitak posla često je gori od mirenja s teškom situacijom na poslu.

Posao može dati osobi osjećaj vrijednosti. Posao je uobičajen odgovor na pitanje: “Čime se bavite?”, ili čak: “Što ste po zanimanju?” Većina umirovljenika nastavlja povremeno raditi dokle god su u mogućnosti, bilo da su za to plaćeni ili volontiraju. Posao nam daje razlog da ujutro ustanemo. Dajte tinejdžeru posao i imat ćete jednog kandidata manje za delikvenciju.

`Pročitajte Postanak 3,19. Kakav je ovdje kontekst i što nam to govori o još jednoj strani rada, barem za neke?`

Posao koji je čovjeku dan prije pada, odjednom se mijenja. To nas upućuje na još jednu stranu rada. Za neke rad znači samo mukotrpan svakidašnji napor koji će završiti smrću. Oni obavljaju posao koji preziru nadajući se samo da će otići u mirovinu prije nego što izgube zdravlje. Kod nekih opet rad potpuno preuzima njihov život i tako postaje središte cjelokupnog postojanja i osnovni izvor osobnog identiteta. Izvan svojeg posla ti ljudi se osjećaju potišteno i izgubljeno, nesigurni su što trebaju raditi i kamo se okrenuti. Po umirovljenju propadaju tjelesno i duševno i često prerano umiru.

Međutim, kršćani trebaju naučiti raditi onako kako je to odredio Bog. Rad je nešto više od ekonomske nužnosti. Čovjek je više od zaposlenika. Ispravno shvaćeno, nečije životno djelo je široki pristup službi, izraz nečijeg odnosa prema Bogu. Dio je zadatka onoga koji poučava da pomogne učenicima pronaći posao u kojem će se njihove vještine i Bogom dane sposobnosti poklopiti s potrebama ovoga svijeta.

`Što vi radite? Što radite sa svojim životom i kako možete bolje proslaviti Gospodina?`