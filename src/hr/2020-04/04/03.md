---
title: 'Leibnizovo Pitanje'
date: 19/10/2020
---

Prije mnogo godina njemački pisac i mislilac Gottfried Wilhelm Leibniz postavio je vjerojatno najosnovnije moguće pitanje: “Zašto postoji nešto umjesto da ne postoji ništa?”

`Kako sljedeći tekstovi odgovaraju na Leibnizovo pitanje: Postanak 1,1; Ivan 1,1-4; Izlazak 20,8-11; Otkrivenje 14,6.7; Job 12,710.`

Zadivljujuće je kako se u Bibliji Božje postojanje jednostavno podrazumijeva. Postanak 1,1 ne započinje gomilom logičkih dokaza (premda ih ima mnogo) u prilog Božjem postojanju. Tu se Njegovo postojanje jednostavno podrazumijeva (vidi također Izlazak 3,13.14), i od tog se polazišta na stranicama Biblije otkriva Bog kao Stvoritelj i sva istina.

Nauk o stvaranju temelj je svakog kršćanskog obrazovanja. Sve u što mi vjerujemo kao kršćani — baš sve — počiva na nauku o šestodnevnom stvaranju. Biblija ne započinje izvještajem o pomirenju, o Zakonu, križu, uskrsnuću, niti o drugom dolasku.

Ne, ona počinje izvještajem o Bogu kao Stvoritelju, jer nijedna od tih drugih doktrina ne bi imala nikakvog smisla bez Boga kao Stvoritelja.

Dakle, da ponovimo — u okviru biblijskog pogleda na svijet moramo naglašavati važnost nauka o stvaranju. Stavljanje naglaska na taj nauk vrlo je važno jer se on danas suočava s izravnim napadom u ime znanosti. Teorija o evoluciji i milijardama godina postupnog razvoja života na osnovi čiste slučajnosti — skoro je sasvim uništila povjerenje u Bibliju kod nebrojenih milijuna ljudi. Teško je zamisliti neko učenje koje bi bilo u većoj suprotnosti s Biblijom i kršćanskom vjerom uopće od teorije o evoluciji. Zato je misao da se evolucija može nekako dovesti u sklad s biblijskim naukom o stvaranju čak i gora od ateističkog razumijevanja evolucije. To se ne može učiniti bez izrugivanja Bibliji i kršćanskoj vjeri u cjelini.

`Bog nas poziva da sedminu svojeg života, svakog tjedna, provedemo u sjećanju na šestodnevno stvaranje, a to je nešto što On ne traži kad je u pitanju bilo koje drugo učenje. Što bi nam to trebalo govoriti o važnosti koju taj nauk ima za kršćanski pogled na svijet?`