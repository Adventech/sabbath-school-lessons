---
title: 'Dijeliti život'
date: 26/11/2020
---

`Pročitajte 1. Solunjanima 2,6-8. Što Pavao ovdje govori što bismo mi mogli i što bismo trebali primjenjivati u našim školama i crkvama?`

Suočeni s krizom zajedništva u društvu, mi živimo u doba u kojem biblijsko razumijevanje crkve nikad nije imalo veće značenje. Kao što nas podsjeća tekst u Mateju 18,20: “Jer gdje su dvojica ili trojica sabrana radi mene, tu sam ja među njima.” Novozavjetni pojam crkve oblikovao se prvenstveno u domovima vjernika. Upravo tu se zajednica okupljala u malim skupinama, molila se, održavala Gospodnju večeru, učila i govorila o Isusovim riječima među sobom.

Te skupine vjernika postale su i prve crkvene škole budući da je to bilo mjesto na kojem su se novi članovi upoznavali s Biblijom i novim životom u Isusu. Pavlovi spisi, kao što vidimo u Rimljanima 12,2: “Nemojte se prilagođivati ovomu svijetu! Naprotiv, preobličavajte se obnovom svoga uma da mognete uočavati što je volja Božja: što je dobro, ugodno i savršeno!”, pokazuju da je Crkva najozbiljnije shvatila to svoje obrazovno djelo.

Ti prvi vjernici ubrzo su otkrili da se Evanđelje može najbolje provesti u život upravo u zajednici. U zajednici imamo razloga da pjevamo glasnije, da se molimo svesrdnije, da budemo brižljiviji i suosjećajniji. Kad slušamo kako drugi govore o Božjoj dobroti, mi osjećamo koliko je On dobar prema nama. Kad slušamo o tuđim borbama i stradanjima, osjećamo Božje iscjeljenje u vlastitom životu i u nama se obnavlja želja da budemo oruđe Njegove milosti i iscjeljenja.

U današnjem uvodnom retku Pavao tvrdi da je Božje Evanđelje sve — sila križa, Gospodnje uskrsnuće, obećanje o Njegovom povratku. Jednostavno nije bilo radosnije vijesti u čitavom svijetu i Pavao se cijeli život posvećivao izazovu da prije i iznad svega objavljuje izvještaj o Isusu, i to s najvećim poštenjem i posvećenošću.

Ipak, Pavao ovdje napominje da se evanđeoska poruka može najbolje razumjeti i doživjeti kad dijelimo život s drugima. Nikad ne smijemo zaboraviti da ljudi pomno promatraju prikazuje li naš život u pravom svjetlu poruku o milosti koja se nalazi u Bibliji.

`Dobro razmislite o svojem životu i zapitajte se: Kakav sam ja svjedok onima oko sebe?`