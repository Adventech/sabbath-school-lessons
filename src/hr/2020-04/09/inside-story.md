---
title:  Iskustvo
date:   27/11/2020
---

#### Kriza na stažiranju u Francuskoj

Elisabeth Birba otpuštena je bez objašnjenja samo tjedan dana prije anketiranja tijekom osmotjednog stažiranja u bolnici u Francuskoj. Bila je nesretna. Trebala je staž za polaganje ispita druge godine. Ako ne uspije, izgubit će stipendiju, a s tim i hranu i stanovanje. Njezina obitelj živjela je daleko na Karibima.

Elisabeth je pala na zemlju i plakala. Dok je plakala, sjetila se da bi trebala nazvati prijateljicu. Tri puta je osjetila kako joj Bog govori da je nazove. Napokon je nazvala. “Izgubila sam stažiranje,” rekla je.

Prijateljica se iznenadila. “Vjeruješ li u Boga?” pitala je.

Kad je Elisabeth potvrdila da vjeruje, prijateljica joj je dala telefonski broj — za drugu bolnicu. “Ako vjeruješ u Boga, nazovi ovaj broj,” rekla je. Elisabeth je znala da će biti teško dobiti drugo mjesto za stažiranje. Pitala se što učiniti.

Tada se sjetila da ima telefonski broj za hitne slučajeve. Prije odlaska u Francusku dobila je broj jedne žene koja je bila adventistica sedmog dana na Karibima. “Ako ikada budeš imala problema u Francuskoj, nazovi moju sestru Vivian,” rekla je žena.

Elisabeth je prihvatila hitni broj iz uljudnosti. Ali sad je bila toliko uznemirena da je nazvala Vivian i ispričala joj o svojem stažiranju.

“Samo ti Bog može pomoći,” rekla je Vivian. “Jedino što možemo učiniti jest moliti se.”

Pitala je ima li Elisabeth Bibliju. Bila joj je prekrivena prašinom, ali je ipak imala svoj primjerak. “Čitaj Psalam 91,” rekla je Vivian. “Učini ga svojim psalmom. Kad to ponoviš, sjeti se da je riječ o tebi.”

Elisabeth je plakala dok je čitala Psalam 91. Suze su joj padale na stranice Biblije.

Potom je nazvala bolnicu kako bi se raspitala o stažiranju “u posljednji trenutak”.

“Nazovite za tri dana da čujete našu odluku,” rekla joj je službenica. Molila se i postila tri dana. Plakala je. Zapamtila je Psalam 91.

Trećeg dana službenica je ponudila Elisabeth stažiranje. “Imate sreće,” rekla je, “šef vas nije želio, ali se predomislio u posljednjem trenutku.”

Osjećaji su preplavili Elisabeth. Te noći nije mogla spavati. Uvidjela je da joj je Bog dao to stažiranje. Nazvala je Vivian.

“Nešto nije u redu?” pitala je Vivian.

“Ne brini se,” rekla je Elisabeth. “Molim te, odvedi me u Adventističku crkvu.”

Elisabeth je uskoro krštena i magistrirala je u Francuskoj.

“Da se nisam predala Bogu onog dana kad sam pozvala broj za hitne slučajeve, moje obrazovanje bi bilo završilo,” kaže Elisabeth. Tada je imala dvadeset i sedam godina. “Bog može učiniti sve. S Isusom sam uspjela.”

Hvala vam na subotnjoškolskim darovima za misiju, koji pomažu ljudima u Francuskoj i širom svijeta da uče o Isusu.

Andrew McChesney