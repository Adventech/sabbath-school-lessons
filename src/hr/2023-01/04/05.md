---
title: 'Bog Vodi Računa O Našim Darovima'
date: 25/01/2023
---

`Pročitajte Marko 12,41-44. Bilo da smo bogati ili ne, kakvu poruku možemo izvući iz tog izvještaja? Koje nam se načelo tu iznosi i kako ga možemo primijeniti na vlastito iskustvo bogoštovlja?`

Isus i Njegovi učenici nalazili su se u dvorištu Hrama gdje je bila smještena riznica, i On je promatrao kako ljudi donose svoje darove. Bio je dovoljno blizu da bi vidio kako je udovica dala dva bakrena novčića. Dala je sve što je imala. “Ali Isus je razumio njezinu pobudu. Vjerovala je da je Bog odredio službu u Hramu i željela je učiniti najviše što može da bi je poduprla. Učinila je što je mogla i njezino djelo trebalo je postati spomenikom koji će očuvati sjećanje na nju kroz sva vremena i biti njezina radost u vječnosti. Njezino je srce išlo s njezinim darom; njegova vrijednost procijenjena je ne vrijednošću novčića, već ljubavlju prema Bogu i zanimanjem za Njegovo djelo koje je potaknulo ovaj čin.” (Ellen G. White, Savjeti o upraviteljskoj službi, str. 158,159)

Također je važna činjenica da je to jedini dar koji je Isus ikada pohvalio — dar crkvi koja se spremala da ga odbaci, crkvi koja je uvelike odstupila od svojeg poziva i misije.

`Pročitajte Djela 10,1-4. Zašto je rimskog stotnika posjetio nebeski anđeo? Koja su dva njegova djela zabilježena na Nebu?`

Očito je da se na Nebu čuju ne samo naše molitve, već se bilježe i pobude za naše darove. U navedenom odlomku primjećuje se da je Kornelije bio velikodušni davatelj. “Jer gdje ti je blago, tu će biti i srce.” (Matej 6,21) Kornelijevo srce pratilo je njegove darove. Bio je spreman saznati više o Isusu. Molitva i milostinja usko su povezane i pokazuju našu ljubav prema Bogu i našim bližnjima — dva velika načela Božjeg zakona: “Ljubi Gospodina Boga svoga svim srcem svojim, svom dušom svojom, svom snagom svojom i svom pameću svojom, a svoga bližnjega kao samoga sebe!” (Luka 10,27) Prvi se otkriva kroz molitvu, drugi kroz milostinju.