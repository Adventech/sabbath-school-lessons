---
title: 'Pobude Za Davanje'
date: 22/01/2023
---

Mi ljubimo Boga jer je On prvi ljubio nas. Naše davanje je odgovor na nevjerojatni dar koji je On nama dao u Isusu. Rečeno je: “Gospodinu ne trebaju naše žrtve. On se neće obogatiti našim darovima. Biblija kaže: ‘Od tebe je sve, i iz tvojih ruku primivši, dali smo tebi!’ Mi Ga ne možemo obogatiti svojim darovima. Kao što psalmist kaže: ’Od tebe je sve, i iz tvojih ruku primivši dasmo ti.’ (1. Ljetopisa 19,14) Ipak, Bog nam dopušta da pokažemo zahvalnost za Njegovu milost samopožrtvovnim naporima da blagoslove prenesemo drugima. To je jedini način na koji mi možemo očitovati svoju zahvalnost i ljubav prema Bogu. On nam nije dao nijedan drugi način.” (Ellen G. White, Savjeti o upraviteljskoj službi, str. 18)

Kada “svoj” novac predamo Isusu, to zapravo jača našu ljubav prema Njemu i drugima. Dakle, novac može biti istinska sila za dobro. Isus je više vremena proveo govoreći o novcu i bogatstvu nego o bilo kojem drugom predmetu. Svaki šesti redak kod Mateja, Marka i Luke bavi se novcem i vlasništvom. A radosna je vijest da nas Bog može osloboditi ljubavi prema novcu i sklonosti da ga zloupotrebljavamo.

`Pročitajte Matej 6,31-34; Ponovljeni zakon 28,1-14. Što nam Bog obećava ako Mu budemo poslušni? Je li sebično s naše strane ako se pozivamo na Božja obećanja?`

Naši prinosi su dokaz spremnosti da se žrtvujemo za Boga. Oni mogu predstavljati duboko duhovno iskustvo, izraz činjenice da smo svoj život u potpunosti predali Bogu kao svojem Gospodaru. Vi možete govoriti da ljubite Boga, ali vaši velikodušni prilozi pomažu da se ta ljubav pokaže (pa čak i da ojača).

Dar potječe iz srca koje se uzda u Boga — Onoga koji se neprestano brine za naše potrebe na način koji On vidi kao najbolji. Naši prinosi počivaju na uvjerenju da smo našli sigurnost spasenja u Kristu. To nije pokušaj da se Bog umilostivi, niti traženje Njegovog prihvaćanja. Naprotiv, naši prinosi potječu iz srca koje je vjerom prihvatilo Krista kao jedino i dovoljno sredstvo milosti i spasenja.

`Pročitajte 2. Korinćanima 9,6.7. Što nam Gospodin tu govori? Što znači davati “kako je srcem odlučio”? Kako možemo radosno davati?`