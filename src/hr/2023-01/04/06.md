---
title: 'Posebni Projekti'
date: 26/01/2023
---

Istraživanja su pokazala da je tek oko devet posto ljudske imovine likvidno i da bi se odmah moglo dati kao prilog. Gotovina, čekovi, štednja, ulaganja na tržištu novca i slično, uglavnom se smatraju likvidnom imovinom, bar u slučaju onih koji takvo što posjeduju. Većina naše imovine, oko 91 posto, “uloženo” je u nekretnine, kao što su naši domovi, u stoku (ako smo na selu) i druge nelikvidne posjede.

Razlike u postocima likvidnih i nelikvidnih sredstava mogu se ilustrirati stavljanjem tisuću novčića u dvije različite staklenke, pri čemu deset novčića prikazuje jedan posto. Dakle, imali biste devedeset novčića u maloj staklenki koja prikazuje devet posto likvidne imovine i 910 novčića u velikoj staklenki koja prikazuje devedeset jedan posto nelikvidne imovine.

Većina ljudi svoje priloge ili darove daje iz male staklenke — iz svojih likvidnih sredstava. To je ono što imaju na svojem tekućem računu ili u novčaniku. Međutim, kad se netko nečim oduševi, onda daje iz velike staklenke. Biblija iznosi mnogo takvih slučajeva.

`Pročitajte Marko 14,3-9; Ivan 12,2-8. Tko su bili glavni protagonisti na Šimunovoj gozbi? Koja je bila vrijednost Marijinog dara? Zašto je pomazala Isusa baš u tom trenutku?`

Marijin dar vrijedio je tristo denara, što je bila puna godišnja plaća. Bio je to najvjerovatnije poklon iz “velike staklenke”. Nakon tog događaja Juda je izdao Isusa za nešto više od jedne trećine tog iznosa — dar iz “male staklenke”, trideset srebrnjaka (Matej 26,15). Potrebna je prava ljubav i posvećenost da bi se davali darovi iz velike staklenke — od naših ulaganja. Međutim, ako postanemo pohlepni kao Juda, može se dogoditi da svoju dušu prodamo u bescjenje.

Barnabin rad i zalaganje spominju se dvadeset osam puta u Novom zavjetu. Znamo ga prije svega kao pratitelja apostola Pavla i kao velikog misionara. Ali temelj svemu položen je već u prvom odlomku u kojem se on spominje. U Djelima 4,36.37 čitamo o njegovom davanju, o daru iz “velike staklenke”. Ovo je silan primjer Kristovih riječi: “Jer gdje ti je blago, tu će ti biti i srce.” (Matej 6,21)

`Zašto je požrtvovno davanje jednako važno za davatelje kao i za primatelje?`