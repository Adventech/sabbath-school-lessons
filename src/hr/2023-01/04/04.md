---
title: 'Prilozi I Bogoslužje'
date: 24/01/2023
---

Biblija nam ne daje neki strogo zacrtan redoslijed aktivnosti tijekom bogoslužja. Međutim, najmanje četiri pojedinosti uvijek su prisutne na bogoslužjima. U Novom zavjetu taj popis uključuje proučavanje/propovijedanje, molitvu, glazbu i davanje desetina i darova.

Triput godišnje svi Izraelci (i njihove obitelji) trebali su se pojaviti pred Jahvom u Jeruzalemu. A izrijekom je rečeno: “Ali neka nitko ne dođe pred Jahvu praznih ruku.” (Ponovljeni zakon 16,16) Drugim riječima, dio bogoštovlja odnosio se na vraćanje desetine i davanje darova. Na Pashu, Pedesetnicu i Blagdan sjenica Božja djeca su donosila svoje desetine i darove. Teško je i zamisliti da bi netko na te blagdane došao praznih ruku.

Dakle, u starom Izraelu davanje desetine i darova bilo je središnji dio bogoštovlja. Obožavanje, pravo obožavanje, podrazumijeva hvalu i zahvalnost Bogu, ali ne samo riječima, pjesmama i molitvama, već i donošenjem darova u dom Gospodnji. Oni su ih donosili u hram, a mi ih donosimo u crkvu subotom (bar kao jedan od načina da vratimo svoje desetine i prinose), što je čin bogoslužja.

`Pročitajte sljedeće tekstove: 1. Ljetopisa 16,29; Psalam 96,8.9; 116,16-18. Kako načela koja su ovdje iznesena možemo primijeniti na vlastito iskustvo bogoštovlja?`

Kao Božja djeca zadužena za upravljanje Njegovim poslovima na Zemlji, imamo prednost, priliku i odgovornost da Mu donosimo svoje darove. Ako nam je Gospodin dao djecu da ih odgajamo za Njega, radost davanja desetine i darova trebamo podijeliti s njima u subotnjoj školi i na bogoslužju. Ponegdje ljudi vraćaju desetinu preko interneta ili na neki drugi način. Kako god to radimo, vraćanje desetine i davanje darova sastavni je dio našeg proslavljanja Boga.

`Kakvo je vaše osobno iskustvo s ulogom koju vraćanje desetine i darova ima u okviru bogoslužja? Kako taj običaj utječe na vaš odnos s Bogom?`