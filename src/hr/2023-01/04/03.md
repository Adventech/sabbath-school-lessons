---
title: 'Koliko Odvojiti Za Prinose?'
date: 23/01/2023
---

`Pročitajte Ponovljeni zakon 16,17. Umjesto postotka, koje mjerilo Bog postavlja kao osnovu za utvrđivanje iznosa naših prinosa?`

Svojim prinosima odajemo priznanje i pokazujemo zahvalnost Bogu za izobilan dar života, spasenja, hrane, pića i stalnih blagoslova. Dakle, kao što smo primijetili u prethodnom odsjeku, iznos naših prinosa zasniva se na onome čime smo blagoslovljeni.

“Komu je mnogo dano, od njega će se mnogo tražiti.” (Luka 12,48)

`Pročitajte Psalam 116,12-14. Kako trebamo odgovoriti na pitanje postavljeno u 12. retku? Kako se novac uklapa u taj odgovor?`

Kako bismo se ikad mogli odužiti Bogu za sve blagoslove koje nam daje? Jednostavno rečeno, ne možemo. Po svemu sudeći, najbolje što možemo učiniti jest da budemo velikodušni u prilaganju za Božje djelo i pomaganju bližnjima. Kada je svoje učenike poslao na misionarsko putovanje, Isus im je rekao: “Badava ste primili, badava i dajte!” (Matej 10,8) Naši prilozi doprinose prije svega razvoju karaktera nalik na Kristov u nama. Na taj se način mijenjamo iz sebičnih pojedinaca u ljude koji pružaju ljubav. Mi trebamo voditi računa o Božjem djelu i o drugim ljudima kao što je Krist činio.

Imajmo uvijek na umu da je “Bog tako ljubio svijet da je dao” (vidi Ivan 3,16). Nasuprot tomu — s istom sigurnošću s kojom dan slijedi nakon noći — što više gomilamo za sebe, to postajemo sebičniji u svojem srcu, a i osjećamo se sve lošije.

Na nama je da odredimo koji ćemo iznos davati i tko će primiti naše darove. Ali davanje priloga Gospodinu kršćanska je dužnost s jasnim duhovnim i moralnim posljedicama. Zanemariti je znači nanijeti sebi štetu na duhovnom planu, možda i veću nego što smo toga svjesni.

`Što vaši prilozi i vaš stav o njihovom davanju govore o vašem odnosu prema Bogu?`