---
title: 'Odgovornosti članova Božje Obitelji'
date: 04/01/2023
---

Svi mi uživamo u duhovnim i tjelesnim blagoslovima i darovima koje nam Bog daje. Utješno je što znamo da smo “dio Njegove obitelji”.

`Pročitajte Ponovljeni zakon 6,5; Matej 22,37. O čemu oni govore i kako to možemo postići?`

Kako možemo ljubiti Boga “svim srcem svojim, svom dušom svojom i svom pameti svojom” (Matej 22,37)? Zanimljivo je da nam Biblija pruža odgovor na to pitanje, ali on nije onakav kakav većina ljudi očekuje.

`Pročitajte Ponovljeni zakon 10,12.13; 1. Ivanova 5,3. S biblijskoga gledišta, kakav bi trebao biti naš odgovor na odnos ljubavi koji imamo s našim nebeskim Ocem?`

Držanje zakona? Poslušnost zapovijedima? Za mnoge kršćane, nažalost, pomisao na držanje Zakona (posebno četvrte zapovijedi) znači legalizam, i oni tvrde da smo mi jednostavno pozvani da ljubimo Boga i svoje bližnje kao sebe same. Međutim, Bog je jasan — mi svoju ljubav prema Bogu i svojim bližnjima otkrivamo upravo poslušnošću Njegovim zapovijedima.

“Jer u ovome stoji ljubav prema Bogu: da vršimo njegove zapovijedi.” (1. Ivanova 5,3) Navikli smo na taj redak gledati na način da mi ljubimo Boga i da zato držimo Njegove zapovijedi. I to je u redu. Ali možda bismo ga trebali shvatiti i u smislu da je “u ovome ljubav prema Bogu”, to jest da mi Božju ljubav spoznajemo i doživljavamo tako što držimo Njegove zapovijedi.

U Mateju 7,21-27 Isus kaže da se oni koji slušaju i vrše Božje riječi mogu usporediti s mudrim graditeljem koji je svoju kuću sagradio na čvrstoj stijeni. Oni koji čuju ali ne poslušaju, mogu se usporediti s ludim graditeljem koji je svoju kuću sagradio na pijesku — s katastrofalnim posljedicama. Obojica su čuli riječ. Jedan je poslušao, drugi nije, a posljedice su bile razlika između života i smrti.

`Razmislite o povezanosti između ljubavi prema Bogu i pokoravanja Njegovom Zakonu. Zašto se ljubav prema Bogu izražava na taj način? Što u držanju zapovijedi otkriva tu ljubav? (Pomoć: Razmislite do čega dovodi nepoštovanje Njegovog Zakona.)`