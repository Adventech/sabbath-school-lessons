---
title: 'Mi Smo Dio Božje Obitelji'
date: 01/01/2023
---

`“Zato sagibam svoja koljena pred Ocem od koga svako očinstvo u nebesima i na zemlji ima ime.” (Efežanima 3,14.15) Koje slike ovi redci pobuđuju i kakvu nadu nalazimo u njima?`

Već na početku svoje službe Isus je izjavio: “Stoga vi molite ovako: Oče naš, koji jesi na nebesima! Sveti se ime tvoje!” (Matej 6,9) Poslije je istu molitvu ponovio svojim učenicima nasamo (Luka 11,2-4). Isus nam je rekao da Njegovog Oca zovemo “Oče naš”. Kad se srela s Isusom nakon Njegovog uskrsnuća, Marija Ga je željela zagrliti. Međutim, “Isus joj reče: ‘Nemoj me dulje držati, jer još nisam uzišao k Ocu, nego idi k braći mojoj i reci im: Uzlazim svome Ocu i vašemu Ocu, svome Bogu, i vašemu Bogu.’” (Ivan 20,17)

Budući da imamo istog Oca s Isusom, On je naš brat, a mi smo svi braća i sestre u Gospodinu. Isus je postao član ovozemaljske obitelji da bismo mi mogli postati članovi nebeske obitelji. “Nebeska i zemaljska obitelj su jedno.” (Ellen G. White, Isusov život, str. 691)

`Pročitajte sljedeće navode: Izlazak 3,10; 5,1; Galaćanima 3,26. 29. Što ovi redci govore o tome kako se Bog odnosi prema nama? Zašto bi ovo trebalo biti ohrabrujuće?`

Za razliku od učenja prema kojem se djela stvaranja smatraju pukim proizvodom hladnih, bezosjećajnih zakona prirode, Sveto pismo uči ne samo da Bog postoji, već i da nas On voli i da se prema nama odnosi s toliko ljubavi da se često koristi slika obitelji kako bi se taj odnos dočarao. Bez obzira na to naziva li Isus Izrael “svojim narodom”, ili nas “sinovima Božjim”, ili se poziva na Boga kao na “našeg Oca”, smisao je uvijek isti: Bog nas voli onako kao što bi članovi obitelji trebali voljeti jedni druge. To je predivna vijest u ovom svijetu koji zna biti vrlo neprijateljski nastrojen!

`Zamislite svijet u kojem bismo se prema svima odnosili kao prema članovima obitelji. Kako se prema svim ljudima možemo ophoditi kao prema svojoj braći i sestrama?`