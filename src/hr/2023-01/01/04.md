---
title: 'Bogatstva Dostupna Božjoj Obitelji'
date: 03/01/2023
---

Božji najveći dar Njegovoj djeci jest Isus Krist, koji nam donosi mir oprosta, milost za svakidašnji život i duhovni rast, kao i nadu u vječni život. “Da, Bog je tako ljubio svijet da je dao svoga jedinorođenog Sina da ne pogine ni jedan koji u nj vjeruje, već da ima život vječni.” (Ivan 3,16) “A svima koji ga primiše dade vlast da postanu djeca Božja: onima koji vjeruju u njegovo ime.” (Ivan 1,12)

Spasenje je, dakle, temeljni dar, jer što bismo drugo bez tog dara uopće mogli dobiti od Boga što bi bilo istinski važno na duge staze? Bez obzira na to što imamo ovdje, jednog dana ćemo umrijeti i nestati, kao i svi oni koji nas se budu sjećali, i što god učinimo bit će zaboravljeno. Prema tomu, prvo je i najvažnije da nam dar Evanđelja, odnosno Krist i to raspeti (1. Korinćanima 2, 2), bude uvijek u središtu pozornosti.

Pa ipak, Bog nam uz spasenje daje još mnogo toga. A onima koji su zabrinuti za svoju hranu i odjeću, Isus pruža utjehu sljedećim riječima: “Zato najprije tražite kraljevstvo Božje i njegovu pravednost, a to će vam se nadodati!” (Matej 6,33)

`Pročitajte: Psalam 23,1; 37,25; Filipljanima 4,19. Što nam ti redci govore o Božjoj brizi za naše svakidašnje potrebe?`

Kada je učenicima govorio o svojem odlasku, Isus im je, da bi ih utješio, obećao dar Duha Svetoga. “Ako me ljubite, vršit ćete moje zapovijedi. Ja ću moliti Oca, i dat će vam drugog Branitelja koji će ostati s vama zauvijek: Duha istine, kojega svijet ne može primiti, jer niti ga vidi niti ga poznaje. Vi ga poznajte, jer boravi s vama i jer će biti u vama.” (Ivan 14,15-17) “A kada dođe on, Duh Istine, uvest će vas u svu istinu.” (Ivan 16,13)

Tada će Duh dati Božjoj djeci nevjerojatne duhovne darove (vidi 1. Korinćanima 12,4-11).

Ukratko, Bog u kojemu “živimo, mičemo se i jesmo” (Djela 17,28), Bog “koji svima daje životni dah i sve ostalo” (Djela 17,25), osigurao nam je sve potrebe, dao obećanje o spasenju, pružio materijalne blagoslove i duhovne darove kako bismo bili blagoslov za druge. I opet, sve što u materijalnom smislu posjedujemo, kojim god darovima ili sposobnostima bili blagoslovljeni, dužni smo u svakom pogledu položiti Darovatelju račun o tome kako ih koristimo.