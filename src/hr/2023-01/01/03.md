---
title: 'Bog Je Vlasnik Svega'
date: 02/01/2023
---

`Pročitajte sljedeće tekstove: Psalam 50,10-12; 24,1; 1. Ljetopisa 29,13.14; Hagaj 2,8. Koja se poruka tu nalazi i što bi ta istina trebala značiti za nas i za naš odnos prema onome što posjedujemo?`

Knjiga 1. Ljetopisa, počevši od 17. poglavlja, izvještava o želji kralja Davida da sagradi kuću za Boga. On je tu želju povjerio proroku Natanu koji mu je na to uzvratio: “Što ti je god na srcu, čini, jer je Bog s tobom.” (1. Ljetopisa 17,2) Međutim, te noći došla je Božja riječ Natanu i naloženo mu je da kralju poruči da on, pošto je bio ratnik, ipak neće moći sagraditi Božju kuću. Umjesto njega, taj posao obavit će njegov sin. David je onda pitao može li makar napraviti nacrte i pripremiti građevinski materijal. Pošto mu je taj zahtjev odobren, David je ostatak svojeg života proveo prikupljajući velike količine tesanog kamena, cedrovine, željeza, zlata, srebra, i mjedi “bez mjere”. Kad je sav građevinski materijal bio prikupljen i posložen na gradilištu, David je sazvao izraelske vođe na svečanost proslavljanja i zahvalnosti.

Što kralj David u 1. Ljetopisa 29,13.14, u svojoj javnoj molitvi, kaže o tome tko je pravi izvor sveg tog građevinskog materijala u čije su prikupljanje on i njegov narod uložili vrijeme i novac? Naravno, on u bîti kaže: “Ne možemo sebi pripisati nikakve zasluge za svu tu građu, jer mi Ti samo vraćamo ono što je već Tvoje.“

Ta je poruka važna za sve nas, bilo da smo bogati ili siromašni (a posebno ako smo bogati). Budući da je Bog u početku sve stvorio (vidi Postanak 1,1; Ivan 1,3; Psalam 33,6.9), On je zapravo punopravni vlasnik svega što postoji, uključujući i ono što mi posjedujemo, što god to bilo — koliko god bilo naporno, koliko god marljivo i pošteno za to radili. Da nema Boga i Njegove milosti, mi ne bismo imali ništa i ne bismo bili ništa — ne bismo ni postojali. Prema tomu, moramo živjeti sa spoznajom da Bog posjeduje sve što postoji i da slaveći Ga i zahvaljujući Mu zbog Njegove dobrote prema nama, možemo tu važnu istinu uvijek imati na umu.

`“Tko sam ja, i što je moj narod, da bismo imali snage ovoliko prinijeti tebi dragovoljno?” (1. Ljetopisa 29,14) Koja su uzvišena načela sažeta u tim riječima, i kako ona odražavaju stavove koje bismo trebali imati prema Bogu i onome što posjedujemo?`