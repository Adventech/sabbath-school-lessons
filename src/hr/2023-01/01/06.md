---
title: 'Blago Na Nebu'
date: 05/01/2023
---

`“Ne sabirajte sebi blago na zemlji, gdje ga izgriza moljac i rđa; gdje lopovi prokopavaju zidove i kradu ga! Nego sabirajte sebi blago na nebu, gdje ga ni moljac ni rđa ne izgriza, gdje lopovi ne prokopavaju zidova i ne kradu! Jer gdje ti je blago, tu će ti biti i srce.” (Matej 6,19-21) O kojim ključnim istinama Isus ovdje govori?`

Tko nije čitao neku od brojnih priča o ljudima koji su stekli veliko bogatstvo, ali su ga ubrzo na ovaj ili onaj način izgubili? Naš svijet je vrlo nestalno mjesto — ratovi, zločini, nasilje, prirodne nepogode — sve to može naići u trenutku i odnijeti nam sve ono za što smo radili, i možda čak i pošteno i vjerno zaradili. Osim toga, smrt nas može snaći u trenutku, i sve te stvari ionako će nam postati beskorisne.

Naravno, Sveto pismo ni u jednom trenutku ne govori da je pogrešno biti bogat ili steći bogatstvo. Isus nas u tim redcima zapravo upozorava da sve sagledavamo iz odgovarajuće perspektive.

Što, međutim, znači sabirati blago na Nebu? To znači da nam Bog i Njegovo djelo moraju biti na prvom mjestu u životu, umjesto da nam zarađivanje novca bude ispred svega. To između ostalog znači da ono što imamo trebamo koristiti za Božje djelo, za unapređenje Njegovog kraljevstva, za rad za druge i da budemo blagoslov za druge.

Na primjer, kad je pozvao Abrahama, Bog je njega i njegovu obitelj namjeravao upotrijebiti kako bi blagoslovio sve obitelji na zemlji. Bog je Abrahamu, koji je postao “Božji prijatelj” (Jakov 2,23), rekao: “Velik ću narod od tebe učiniti, blagoslovit ću te, ime ću ti uzveličat, i sam ćeš biti blagoslov. Blagoslivljat ću one koji te blagoslivljali budu, koji te budu kleli, njih ću proklinjati; sva plemena na zemlji tobom će se blagoslivljati.” (Postanak 12,2.3) “Stoga blagoslov s Abrahamom, vjernikom, postižu oni koji vjeruju.” (Galaćanima 3,9) Dakle, pred nama se nalazi isti izazov kakav se nalazio pred njim.

“Novac ima veliku vrijednost jer može učiniti mnogo dobra. U rukama Božje djece novac postaje hrana gladnima, voda žednima, odjeća neodjevenima. On je obrana potlačenima, sredstvo za pomoć bolesnima. Ali novac sâm po sebi nema više vrijednosti od pijeska ako se ne upotrijebi za podmirivanje životnih potreba, za pomaganje bližnjima i za unapređenje Kristovog djela.” (Ellen G. White, Isusov usporedbe, str. 238)

`“Jer gdje ti je blago, tu će ti biti i srce.” (Matej 6,21) Što vaše srce govori o tome gdje se nalazi vaše blago?`