---
title: 'Od Varalice Do Kneza'
date: 08/02/2023
---

Kao mladić koji je volio Boga i bojao Ga se, Jakov se ipak toliko unizio da je s majkom Rebekom skovao urotu protiv oca kako bi dobio njegov blagoslov. On je svoje odraslo doba otpočeo na pogrešnom putu, primoran bježati da se ne bi suočio s preranom smrću. Rebeka je rekla Jakovu: “Odmah bježi mome bratu Labanu u Haran. Ostani kod njega neko vrijeme, dok bijes brata tvoga na te jenja, dok se srdžba brata tvoga odvrati od tebe. … Ja ću onda po te poslati i odande te dovesti.” (Postanak 27,43-45) Ali, Jakov je bio odsutan čitavih dvadeset godina i nikad više nije vidio majčino lice.

`Pročitajte Postanak 32,22-31. Što se Jakovu tu dogodilo i koje duhovne pouke možemo izvući o Božjoj milosti, čak i kada donesemo pogrešne odluke?`

“Poniznošću, pokajanjem i predajom samog sebe ovaj grešni, zabludjeli smrtnik nadvladao je Veličanstvo Neba. On se drhtavom rukom čvrsto držao Božjih obećanja i Srce beskrajne Ljubavi nije se moglo oglušiti na grešnikove molbe. Pogreška koja je dovela do Jakovljeva grijeha kojim je prijevarom pridobio pravo prvorodstva sada je jasno stavljena pred njega. On nije vjerovao Božjim obećanjima, ali je svojim naporima pokušavao ostvariti ono što bi Bog dao na način i u vrijeme koje On izabere. … Jakov je primio blagoslov za kojim je čeznula njegova duša. Njegov grijeh, prijevara i nepošteno istiskivanje s položaja bili su oprošteni.” (Ellen G. White, Patrijarsi i proroci, str. 158,159)

`Pročitajte Postanak 49,29-33. Premda Jakov više nije imao nikakvih posjeda u Kanaanu, koje je upute dao svojim sinovima u vezi sa svojom sahranom? Tko je sve također sahranjen u toj špilji? Što mislite zašto je Jakov to zahtijevao?`

Biblija nas izvještava da su sva trojica patrijarha i njihove žene sahranjeni u istoj špilji. Usprkos svemu, Jakovljevo povjerenje u Boga bilo je čvrsto i on je sebe smatrao strancem i hodočasnikom na zemlji (vidi Hebrejima 11,13). I pokraj svojih pogrešaka, otišao je od kuće bez ičeg, a vratio se u Kanaan kao bogat čovjek.

`Dakle, usprkos našim pogreškama, Bog nas još uvijek može blagosloviti. Koliko je, međutim, bolje izbjeći pogreške od samog početka! S kojim se vi odlukama trenutačno suočavate i kako možete izbjeći pogreške?`