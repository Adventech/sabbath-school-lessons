---
title: 'Abraham, Otac Vjernih'
date: 06/02/2023
---

Bog je pozvao Abrahama da napusti svoju rodbinu i zavičaj, i ode u zemlju koju će mu On pokazati. Time je začeta krvna loza Mesije. Premda nam pojedinosti nisu poznate, Abraham je morao napustiti zemlju u kojoj je rođen i u kojoj je proveo rane godine svojeg života. To svakako nije bila laka odluka, i on se bez sumnje morao odreći nekih ovozemaljskih zadovoljstava i pogodnosti.

`Pročitajte Postanak 12,1-3. Na koji su način kao ishod tog obećanja i njegovog prihvaćanja “sva plemena na zemlji” blagoslovljena?`

Za Abrahama i njegovu obitelj bio je to značajan događaj koji im je promijenio život. “Vjerom se Abraham pokori kad primi poziv da ode u zemlju koju je imao primiti u baštinu. Ode, iako nije znao kamo ide.” (Hebrejima 11,8) “Abrahamova neupitna poslušnost jedan je od najočitijih dokaza vjere u cijeloj Bibliji.” (Ellen G. White, Patrijarsi i proroci, str. 97) Mnogi od nas možda ne bi bili spremni napustiti svoju domovinu, svoje prijatelje i obitelj. Ali Abraham je to učinio. Njemu je bilo dovoljno da bude tamo gdje je Bog želio da bude. I koliko god to djelovalo čudno, Abraham, Izak i Jakov nikad za života nisu dobili tu zemlju — ali su ipak ostali vjerni Bogu.

`Pročitajte Hebrejima 11,8-13. Koja se tu bitna poruka nalazi za nas?`

Među onima koji su živjeli oko njega Abraham je bio poznat kao knez. Bio je poznat kao velikodušan, hrabar, gostoljubiv i sluga Svevišnjeg Boga. Njegovo svjedočenje za Boga bilo je bespogovorno. A po Božjem milosrđu, mi smo Abrahamovi subaštinici. “To je bilo kao i s Abrahamom: Vjerova Bogu i to mu se uračuna u pravednost. Dakle, razumijete: sinovi su Abrahamovi oni koji vjeruju.” (Galaćanima 3,6.7) “Ako vi pripadate Kristu, onda ste Abrahamovo potomstvo, baštinici po obećanju.” (Galaćanima 3,29) Kao rezultat poslušnosti Bogu, Abraham i Noa donijeli su krupnu odluku koja im je promijenila život.

`Pročitajte 2. Korinćanima 4,18. Kako bi poruka tog retka trebala utjecati na duhovne odluke koje donosimo? Na koji su način Mojsije i Abraham slijedili to načelo?`