---
title: 'Noa Je Našao Milost'
date: 05/02/2023
---

Važno je napomenuti da one koji tragaju za nebeskim blagom Bog često poziva da izvrše velike promjene u svojem životu ovdje na Zemlji. Zato budite spremni da se, ako bude potrebno, suočite s takvim pozivom.

`Pročitajte Postanak 6,5-14. Koje je korjenite promjene uveo Noa kao rezultat poslušnosti Bogu? Koja načela tu možemo pronaći za sebe, u ovom svijetu koji treba biti upozoren na predstojeću propast?`

Noa je mogao upotrijebiti vrijeme i sredstva kako bi sebi sazidao kuću, ali on je odlučio uvesti potpunu promjenu u svoj život pa je sljedećih sto dvadeset godina gradio korablju.

Mnogi skeptici danas izvještaj o potopu proglašavaju za mit, često zasnivajući taj stav na znanstvenim spekulacijama o dosad poznatim zakonima prirode. To nije ništa novo. “Svijet je prije potopa smatrao da su zakoni prirode stoljećima bili nepromijenjeni. Promjena godišnjih doba odvijala se svojim redoslijedom. Kiša dotad nikada nije padala, a zemlju je natapala rosa ili magla. Rijeke se nikada dotad nisu izlile iz svojih korita, već su sigurno svoje vode odvodile u mora. Nepromjenjivi su zakoni priječili vode da preplave zemlju.” (Ellen G. White, Patrijarsi i proroci, str. 70) Prije potopa ljudi su na osnovi pogrešnog razumijevanja stvarnosti tvrdili da do potopa ne može doći. A nakon potopa, opet na osnovi pogrešnog razumijevanja stvarnosti, oni tvrde da do njega nikad nije ni došlo. Kao što Biblija kaže: “I nema ništa novo pod suncem.” (Propovjednik 1,9)

S druge strane, Biblija također kaže da će ljudi biti skeptični prema događajima posljednjeg vremena, kao što su nekada bili prema potopu (vidi 2. Petrova 3,3-7). Kako se onda možemo pripremiti za predstojeće uništenje? Postoji nešto što se zove “odgođeno zadovoljenje”, što mora biti naša svjesna odluka. To u osnovi znači da treba strpljivo obavljati posao na koji nas je Bog pozvao u nadi da ćemo u budućnosti dobiti slavniju nagradu. Ne znamo kada će se Krist vratiti. U izvjesnom smislu to i nije važno. Važno je da u međuvremenu, poput Noe, radimo ono što Bog traži od nas čak i ako to, kao u slučaju Noe, zahtijeva neke korjenite životne promjene.

`Koliko biste vi bili spremni izvršiti za Boga neku krupnu promjenu u životu, kad biste bili pozvani da to učinite poput Noe?
(Pomoć: vidi Luka 16,10.)`