---
title: 'Lotove Pogrešne Odluke'
date: 07/02/2023
---

Kada je Abraham u odgovoru na Božji poziv napustio svoju domovinu, njegov nećak Lot odlučio je poći s njim. U Postanku 13 stoji da je Bog blagoslovio Abrahama u toj mjeri da “je bio veoma bogat stokom [glavno mjerilo bogatstva u toj kulturi], srebrom i zlatom” (Postanak 13,2). Lot također “imaše ovaca, goveda i šatora” (Postanak 13,5). Obojica su postala toliko bogata da sa svojim velikim stadima nisu mogli živjeti zajedno. Da bi izbjegao svađu između njihovih stočara, Abraham je ponudio Lotu da izabere gdje bi želio živjeti. Naravno, Lot je trebao prepustiti izbor Abrahamu, kao starijem, između ostalog i zato što je svoje blagostanje dugovao povezanosti s njim. Međutim, on nije pokazao nikakvu zahvalnost svojem dobročinitelju i sebično je poželio ono što je smatrao najboljom zemljom.

`Pročitajte Postanak 13,10-12. Koji su racionalni razlozi naveli Lota da donese odluku koju je donio?`

Koliko god je Lotu bilo lako opravdati svoju odluku o preseljenju u grad, tamošnje okolnosti nisu ispale baš sjajno po njega. S druge strane, Abraham, kad je čuo što mu se dogodilo, nije rekao: “E pa šteta, Lote, žanješ ono što si posijao”, već mu je pritekao u pomoć (vidi Postanak14).

Međutim, u nastojanju da steknemo što više, katkad ne naučimo dobro svoje životne lekcije. Lot se odmah nakon toga vratio u Sodomu! Pa ipak, Bog je u svojoj velikoj milosti poslao glasnike upozorenja Lotu i njegovoj obitelji, najavljujući predstojeće uništenje tih gradova.

`Pročitajte Postanak 18,20-33. Što je Bog naveo Abrahamu kao razlog svojeg posjeta? Kakav je bio Abrahamov odgovor na vijest da Bog namjerava uništiti te pokvarene gradove?`

Zbog svoje brige za Lota i njegovu obitelj, Abraham se počeo pogađati s Bogom, ne bi li Ga nagovorio da poštedi te gradove ako se u njima nađe nekoliko pravednih ljudi. Počeo je s brojem pedeset i spustio se do deset. A Bog, u skladu sa svojim karakterom ljubavi, nije prestao pružati milost sve dok Abraham nije prestao tražiti! Bog i dva anđela izbavili su Lota, njegovu ženu i dvije kćeri. Međutim, Lotova žena se osvrnula i postala stup od soli. Dakle, Lot je došao u Sodomu kao imućan čovjek, a otišao gotovo bez ičega. S obzirom na to, koliko bismo trebali biti oprezni kada donosimo odluke, posebno kad razmišljamo samo o kratkoročnim dobicima gubeći iz vida opću sliku (vidi Marko 8,36.37).