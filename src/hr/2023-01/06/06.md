---
title: 'Mojsije U Egiptu'
date: 09/02/2023
---

Mojsijev lik prevladava ranim godinama svete povijesti. On je sačuvan u životu Božjom promišlju, preko poduzetne majke i brižne sestre. Kada je pronašla djetešce Mojsija u košari od pruća, faraonova kći je zamolila njegovu majku, Hebrejku, da se brine o njemu, i čak joj platila za to. Kakav je to bio blagoslovljen izazov za mladu majku koja je bila došljakinja i ropkinja! Jokabeda je imala na raspolaganju samo dvanaest godina da svoje dijete nauči moliti, vjerovati u Boga i štovati Ga — oblikovati karakter svojeg sina za život službe. S druge strane, Mojsije je godinama obrazovan na dvoru egipatskog faraona. “Tako Mojsije bijaše poučen u svoj mudrosti egipćanskoj. I bijaše silan u svojim riječima i djelima.” (Djela 7,22) Ali kada je sazrio kao čovjek, Mojsije je donio svjesnu odluku koja je promijenila i njegov život i tijek povijesti.

`Pročitajte Hebrejima 11,24-29. Razmislite o tome što je Mojsije ostavio za sobom i s čime se morao suočiti. Pokušajte to sagledati iz njegovog položaja prije nego što je napravio takav izbor. Što je ostavljao, a što je svojim odlaskom odlučio prihvatiti?`

U to vrijeme Egipat je bio jedna od najvećih, ako ne i najveća sila starog svijeta. Rijeka Nil je plavila tlo i činila ga tako plodnim da je Egipat sa svojim obiljem usjeva bio bogato i moćno kraljevstvo, a sâm Mojsije je trebao biti na njegovom vrhu. Teško je i zamisliti koliko je za njega u njegovim ranim godinama bila jaka privlačnost tog svijeta — egipatskog kraljevstva sa svim njegovim blagom. Obožavanje mnoštva, razna zadovoljstva i veliko bogatstvo sigurno su mu djelovali primamljivo. Nema sumnje da bi lako mogao opravdati odluku da ostane u svemu tome, umjesto da svoju sudbinu poveže s gomilom prezrenih robova.

Pa ipak, što se dogodilo? Kao što Sveto pismo kaže, on je “radije odabrao da bude zlostavljan zajedno s Božjim narodom nego da ima časovito grešno uživanje” (Hebrejima 11,25). A što tek da kažemo o tim stradanjima? Velik dio Izlaska opisuje borbe i kušnje Mojsija koji, čak i nakon svega što je proživio, ipak nije ušao u Obećanu zemlju (vidi Brojevi 20,12). Međutim, na kraju krajeva, svi znamo da je Mojsije napravio dobar izbor, iako se on sâm možda povremeno pitao je li to doista tako.

`Gledano iz svjetovne perspektive, Mojsije je trebao ostati u Egiptu. Međutim, kao kršćani, mi smo dobili takav uvid u stvarnost koji nas vodi daleko izvan ovoga svijeta. Kako možemo uvijek imati u vidu tu širu sliku kada nas svijet iskušava? Zašto je to toliko važno?`