---
title: 'Kako Se Osloboditi Dugova'
date: 31/01/2023
---

`Pročitajte Izreke 22,7. U kojem se smislu mi nalazimo u vlasti svojeg zajmodavca?`

Što možemo učiniti da bismo se izbavili iz tih nesretnih okolnosti? Ako ste u dugovima, sljedeći pregled pomoći će vam da ih se počnete oslobađati. Plan je jednostavan. Sastoji se od jednog preduvjeta i tri koraka. Preduvjet je da budemo posvećeni Bogu i vjerni u vraćanju Njegove svete desetine, kako bismo imali pristup Njegovoj mudrosti i blagoslovima. Jer Bog blagoslivlja one koji Mu se pokoravaju.

Prvi je korak prestanak dodatnog zaduživanja — nema više potrošnje na kredit. Ako ne pozajmljujete novac, ne možete se zadužiti. Ako ne pozajmljujete sve više novca, ne možete se dodatno zadužiti.

Drugi je korak sklapanje zavjeta s Bogom da ćete od ovog trenutka, kako vas On bude blagoslivljao, otplaćivati svoje dugove što je prije moguće. Kada vas Bog financijski blagoslovi, smanjite dugove i ne kupujte više stvari. Ovaj je korak najvažniji. Kada dobije neočekivani novac, većina ljudi jednostavno ga potroši. Nemojte to činiti, već upotrijebite ta sredstva da biste ostvarili svoj plan za smanjenje duga.

Treći je korak krajnje praktičan. Napravite popis svih svojih dugova, od najvećeg do najmanjeg, opadajućim redoslijedom. Za većinu obitelji hipoteka na kuću je na vrhu popisa, a kreditna kartica ili osobni dug na dnu. Počnite tako što ćete redovno uplaćivati makar minimalan iznos duga koji vam dospijeva za mjesečnu otplatu. Zatim udvostručite ili povećajte kako znate i možete svoje uplate za dug s dna liste. Bit ćete ugodno iznenađeni kojom ćete se brzinom osloboditi tog najmanjeg duga. Zatim isti iznos koji ste uplaćivali za najmanji dug dodajte osnovnoj uplati za sljedeći dug na svojem popisu. Kako se budete oslobađali manjih dugova s visokim kamatama, ostajat će vam iznenađujuće veliki iznos novca za otplatu dugova koji su sljedeći po veličini.

Bog ne želi da budemo u dugovima. Kada sklope zavjet s Bogom, mnoge obitelji otkrivaju da ih On blagoslivlja na neočekivane načine, a njihov dug se smanjuje brže nego što su očekivali. Prateći ta tri jednostavna koraka, mnoge su se obitelji oslobodile dugova. I vi to možete! Kad Boga stavite na prvo mjesto, dobit ćete Njegovu mudrost i blagoslov za upravljanje onim što vam je povjerio.

`“Neka vaše vladanje bude bez pohlepe za novcem! Budite zadovoljni onim što imate, jer je on sâm rekao: ‘Sigurno te neću ostaviti; nipošto te neću zapustiti.’” (Hebrejima 13,5) Kako bi primjena tih riječi mogla uvelike pomoći ljudima da izbjegnu zaduživanje?`