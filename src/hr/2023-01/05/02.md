---
title: 'Problemi S Dugovanjem'
date: 29/01/2023
---

`Pročitajte Ponovljeni zakon 28,1.2.12. Kakav je Božji ideal za Njegovu djecu kad je riječ o dugovanju? Kako ona mogu dostići taj ideal? I premda su prilike u starom Izraelu bile dosta različite od naših, koja načela možemo izvući iz njihovih okolnosti i primijeniti ih na one u kojima se mi danas nalazimo?`

Istraživanja pokazuju da postoje tri glavna razloga zbog kojih ljudi zapadaju u financijske poteškoće. Navodimo ih ovdje prema učestalosti.

Prvi je neznanje. Mnogi ljudi, čak i oni obrazovani, financijski su nepismeni. Oni jednostavno nikad nisu bili poučeni biblijskim, pa čak ni svjetovnim načelima upravljanja novcem. Ipak, ima nade! Ova će im pouka pružiti jednostavan pregled tih načela i prijedloge za njihovu primjenu.

Drugi razlog za financijske teškoće je pohlepa ili sebičnost. Povodeći se za reklamama i osobnim željama, ljudi jednostavno žive iznad svojih mogućnosti. Nisu spremni živjeti, voziti i oblačiti ono što si mogu priuštiti. Mnogi od tih ljudi smatraju da su previše siromašni da bi davali desetinu. Posljedica je da žive bez Božje obećane mudrosti i blagoslova (vidi Malahija 3,10.11; Matej 6,33). I za njih ima nade, ali to zahtijeva promjenu srca — i duh dovoljnosti.

Treći razlog zbog kojega ljudi zapadaju u financijske poteškoće njihove su osobne nedaće. Možda su doživjeli tešku bolest bez odgovarajućeg zdravstvenog osiguranja. Možda ih je napustio rasipnički nastrojen bračni drug. Možda je neka prirodna nepogoda zbrisala njihovu imovinu. Ili su rođeni i odrasli u krajnjem siromaštvu. Ima nade i za te ljude. Iako je njihov put teži, i njihove se nevolje mogu prevladati. Promjena može doći u obliku potpore kršćanskih prijatelja, usmjerenja i pomoći pobožnih savjetnika, napornog rada u kombinaciji s dobrim obrazovanjem, ili Božje promisli i Njegovih blagoslova.

Ipak, bez obzira na razlog našeg zaduživanja, čak ako je do toga došlo našom krivnjom, dug se može ublažiti. Ali oni koji se nalaze u dugovima morat će unijeti važne promjene u svoj život, potrošnju i financijske prioritete.

`Pročitajte 1. Timoteju 6,6-9. Na što svi mi trebamo obratiti pozornost? Što te riječi vama znače, i na koji način možete bolje slijediti ono čemu nas uči Božja riječ?`