---
title: 'Slijediti Pobožan Savjet'
date: 30/01/2023
---

Mi smo materijalna bića i živimo u materijalnom svijetu — svijetu koji može biti vrlo privlačan. Morali biste biti načinjeni od čelika i sintetičkog ulja, a ne od krvi i mesa, pa da nikad ne osjetite privlačnost materijalnih dobara i želju za bogatstvom. Tko od nas nije u ovom ili onom trenutku maštao o tome da bude bogat ili da dobije novac na lutriji?

Premda se svi s tim suočavamo i premda u naporima da dobro zaradimo za život, pa čak i da se obogatimo, nema ničega lošeg samog po sebi, nitko od nas ne bi smio podleći zamci da od novca, bogatstva i materijalnih posjeda pravi idole. Obećana nam je božanska sila da ostanemo vjerni onomu što znamo da je ispravno. To je vrlo važno jer je žudnja za bogatstvom i materijalnim dobrima dovela do propasti mnogih duša.

Pročitajte Matej 6,24; 1. Ivanova 2,15. Premda je različito izražen, koji je zajednički predmet ta dva retka?

Nažalost, ljubav prema svijetu može biti toliko snažna da ljudi zapadaju i u dugove kako bi — kao što se nadaju — zadovoljili tu ljubav. (Međutim, to nikad ne uspijeva; vidi Propovjednik 4,8.) A budući da je dug jedna od sotonskih zamki za duše, logično je da Bog za svoju djecu želi da budu bez dugova. On nam u cijeloj Bibliju i preko dara Duha proroštva daje savjete koji će nas dovesti do financijske slobode.

Pročitajte Psalam 50,14.15. Kakav životni stav Božji narod treba zauzeti? Što znači “ispuni … zavjete svoje”?

U članstvo Crkve ulazimo s hvalom i zahvalnošću našem Bogu, koji nas je stvorio i otkupio. U točki 9 (od 13) naših kršteničkih zavjeta, postavlja se pitanje: “Vjerujete li u crkvenu organizaciju? Je li vaš cilj da služite Bogu i podupirete Crkvu svojim desetinama i prinosima, kao i svojim osobnim trudom i utjecajem?” Kao adventisti sedmoga dana, svi smo odgovorili potvrdno. Dakle, ovdje se (Psalam 50,14.15) nalazi obećanje onima koji pokazuju zahvalnost Bogu i vjerno ispunjavaju svoje zavjete.

Što vaše odluke govore o tome koliko ste otporni prema dražima ovoga svijeta? Zašto ulaganje truda da biste dobro zaradili za život nije isto što i pravljenje idola od bogatstva i novca? Kako možemo prepoznati razliku?