---
title: 'Rokovi Otplate I Uvjeti Zaduživanja'
date: 02/02/2023
---

`Pročitajte Ponovljeni zakon 15,1-5. Kao što nam ovi redci otkrivaju, što je Jahve zahtijevao od svojeg naroda?`

U skladu s ostalim sedmogodišnjim propisima (Izlazak 21,2; Levitski zakonik 25,3.4), uređivale su se ne samo obveze prema robovima, slugama i zemlji, već i zajmodavcima. Pošto zajmodavci nisu bili spremni opraštati dugove, najduži rok za otplatu bio je sedam godina. Na osnovi tih redaka, jasno se vidi da je Jahvi bilo stalo do takvih financijskih pitanja, posebno kad su se ticala odnosa prema drugim Izraelcima. Ti redci također pokazuju da je Jahve priznavao postojanje duga, koliko god on bio loš. Također je naglašavao da bi ga trebalo izbjegavati koliko god je moguće.

Danas se, nasuprot tomu, u mnogim dijelovima svijeta uzimaju krediti za kupnju stana ili kuće s rokom otplate na trideset ili četrdeset godina. Jedan od razloga što stanovi i kuće toliko stoje jest što su dostupni krediti za njihovu kupnju.

Osim toga, mnogi roditelji i studenti pozajmljuju novac za školovanje. Po pravilu, stjecanje fakultetske diplome uvećava sposobnost pojedinca za stjecanje veće zarade do kraja života. Neki će možda morati pozajmiti nešto novca za svoje školovanje, ali trebaju imati na umu sljedeće činjenice: morat će ga vratiti s kamatama. Bolje je natjecati se za sve stipendije koje je moguće dobiti. Treba raditi i uštedjeti za školovanje koliko god je moguće. Treba pohađati samo one škole i predmete koji će dovesti do zaposlenja. I roditelji trebaju pomoći. U biblijska vremena roditelji su svojoj djeci davali poljoprivredno zemljište kako bi mogla zarađivati za život. Danas bi to “naslijeđe” trebalo biti obrazovanje, kako bi mogla postati neovisne odrasle osobe.

U idealnom svijetu nema zaduživanja i duga. Ali budući da ne živimo u takvom svijetu, možda ćemo se katkad morati zadužiti. U tom slučaju gledajte da dobijete najbolju moguću ponudu i najbolju raspoloživu kamatnu stopu. Zatim pozajmite minimum koji vam je potreban i otplatite ga što je prije moguće da biste uštedjeli na troškovima kamate. U načelu, trebamo izbjegavati dugove koliko god nam je to kao ljudima moguće, a primjenjujući biblijska financijska načela u svakidašnjem životu, možemo u značajnoj mjeri izbjeći nepotreban dug i strašan pritisak koji on vrši na nas i naše obitelji.

`Ako ste vi nekome pozajmili novac, koliko ste iskreni, pošteni i ljubazni u svojem ophođenju prema toj osobi? Kako biste prošli pred Bogom kad biste morali odgovarati za te postupke? (Vidi Propovjednik 12,14.)`