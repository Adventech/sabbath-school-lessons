---
title: 'Jamstvo I Sheme Za Brzo Bogaćenje'
date: 01/02/2023
---

Biblija jasno govori da Bogu nije po volji kad Njegova djeca prihvaćaju odgovornost za tuđe dugove. U Izrekama nas Jahve upozorava na jamstvo — On je protiv toga da se obvezujemo da budemo jamci za druge.

`Pročitajte Izreke 6,1-5; 17,18; 22,26. Koja se poruka tu nalazi?`

Do jamstva obično dolazi kada osoba s lošom kreditnom sposobnošću traži zajam od kreditne ustanove, ali ne ispunjava uvjete. Tada službenik te ustanove priopćuje svojem klijentu da će mu se kredit odobriti ako nekog prijatelja s dobrim kreditnim sposobnostima nagovori da potpiše zajam zajedno s njim, pri čemu će banka tog supotpisnika smatrati odgovornim u slučaju neizvršenja obveza.

Možda će vam prići neki član crkve i zamoliti vas da potpišete njegov ugovor o zajmu (da mu budete jamac). Vaš odgovor trebao bi glasiti: “Biblija mi kaže da to nikada ne činim.” Biblija nas potiče da pružamo pomoć onima kojima je potrebna, ali ne i da prihvaćamo odgovornost za njihove dugove.

Tinejdžeri katkada traže od svojih roditelja da im budu jamci za kupnju prvog automobila. A odrasla djeca mogu tražiti od roditelja da potpišu njihov poslovni zajam. I u tom slučaju vrijedi isto pravilo. Prikladno je pomagati drugima kad postoji stvarna potreba, ali ne treba biti jamac za tuđe dugove. Istraživanja pokazuju da 75 posto onih koji su se potpisali kao jamci na kraju moraju otplaćivati tuđi dug!

`Pročitajte Izreke 28,20; 1. Timoteju 6,9.10. Koje upozorenje tu nalazimo?`

Sheme za brzo bogaćenje još su jedna financijska zamka; gotovo sigurno dovode do financijske propasti onih koji se u njih uhvate. Kad nešto zvuči previše dobro da bi bilo istinito, sigurno i jest tako. Na taj način mnogi bivaju oštećeni emocionalno i financijski. Dodatna je tragedija u vezi s takvim podmuklim planovima što u mnogo slučajeva ljudi moraju pozajmiti novac da bi se u njih uopće uključili. Mnogi životi i obitelji uništeni su planovima za brzo bogaćenje koji na kraju obogaćuju samo prevarante koji su ih osmislili, a na račun onih koji upadnu u njihovu zamku. Ako vas neki prijatelj, pa čak i voljena osoba, pokuša uvući u neku od tih shema, bježite. I to ne laganim tempom. Trčite što brže možete.