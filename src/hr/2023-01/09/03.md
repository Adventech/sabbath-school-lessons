---
title: 'Prokleti Predmeti U Taboru'
date: 27/02/2023
---

Bio je to vjerojatno jedan od najznačajnijih trenutaka u povijesti Izraela. Nakon četrdeset godina lutanja po pustinji, konačno su ulazili u Obećanu zemlju. Zahvaljujući dramatičnom čudu, Izraelci su rijeku Jordan za visokog vodostaja — prešli po suhu. Taj prelazak bio je toliko dojmljiv da su srca neznabožačkih vladara u Kanaanu smekšala, i njihov borbeni duh je splasnuo (Jošua 5,1).

Prvi pravi izazov u osvajanju Kanaana bio je Jerihon, grad opasan snažnim zidinama. Nitko nije znao kako svladati stanovnike Jerihona — čak ni Jošua. Tek u odgovoru na Jošuinu molitvu, Bog im je otkrio plan za uništenje grada koji su oni slijedili. Međutim, poslije su događaji poprimili izrazito negativan tijek.

`Pročitajte Jošua 7. Što se dogodilo nakon velike pobjede kod Jerihona i kakvu bismo poruku za sebe trebali izvući iz tog događaja?`

Pošto je bio suočen s krivnjom, Akan je priznao što je učinio, rekavši da se “polakomio” na te stvari. Hebrejska riječ chmd, prevedena kao “polakomih se”, upotrijebljena je na nekim mjestima u Bibliji u vrlo pozitivnom smislu. Isti korijen pojavljuje se, na primjer, u Danielu 9,23, kada je Gabriel rekao Danielu da je “miljenik”.

U ovom slučaju, međutim, riječ chmd bila je loša vijest. Usprkos jasnoj zapovijedi da ne uzimaju plijen iz osvojenih gradova (Jošua 6,18. 19), Akan je učinio upravo to, nanijevši sramotu cijelom narodu. Nakon poraza kod Aja, Jošua se uplašio pomislivši: “Ako to čuju Kanaanci i ostali žitelji zemlje, udružit će se protiv nas da zbrišu ime naše sa zemlje. Što ćeš dakle učiniti za veliko ime svoje?” (Jošua 7,9) Drugim riječima, Jahve je želio iskoristiti te velike pobjede kako bi okolnim narodima dao do znanja kolika je Njegova moć i kako On djeluje u vlastitom narodu. Njihova osvajanja trebala su biti (na poseban način) svjedočanstvo narodima o Jahvinoj moći. Naravno, nakon poraza u Aju, osim gubitka ljudskih života, i to svjedočanstvo je bilo upitno.

`Razmislite kako je Akan lako mogao opravdati svoje postupke: Pa to je tako mala količina u usporedbi s cjelokupnim plijenom. Nitko neće saznati, a i kako bi to moglo štetiti? Osim toga, mojoj obitelji je potreban novac. Kako se možemo zaštititi od takvog opravdavanja?`