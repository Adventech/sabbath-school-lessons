---
title: 'Prvobitni Grijeh?'
date: 26/02/2023
---

Često se, i to s razlogom, postavlja pitanje kako je grijeh uopće nastao u Božjem svemiru. Možemo razumjeti kako — bar donekle. A u svojoj srži nastao je zbog pohlepe. Pohlepa bi, prema tomu, mogla biti taj prvobitni grijeh.

`Pročitajte Izaija 14,12-14. Što je prouzročilo Luciferov pad? Kako je pohlepa odigrala presudnu ulogu u tom padu?`

“Nezadovoljan svojim položajem on se (Lucifer) usudio žudjeti za čašću koja je pripadala samo Stvoritelju. Umjesto da nastoji uzvisiti Boga u osjećajima i vjernosti svih stvorenih bića, on se trudio da njihovu službu i odanost osigura za sebe. Žudeći za slavom koju je beskonačni Otac darovao svom Sinu, ovaj je anđeoski knez težio za moći koja je bila

Kristovo isključivo pravo.” (Ellen G. White, Patrijarsi i proroci, str. 17)

`Pročitajte Efežanima 5,5; Kološanima 3,5. S čim Pavao izjednačava lakomost i zašto?`

Zanimljivo je da Pavao dvaput izjednačava pohlepu s idolopoklonstvom. Ljudi se odaju idolopoklonstvu kada se klanjaju — to jest posvećuju svoj život — nečemu drugom umjesto Bogu, nečemu stvorenom umjesto Stvoritelju (Rimljanima 1,25). Je li, prema tomu, pohlepa želja za nečim što nam ne pripada, i to tako snažna želja da ona, a ne Gospodin, zauzima središnje mjesto u našem srcu?

Nema sumnje da Lucifer u početku nije znao kamo će ga njegove grešne želje odvesti. To se može dogoditi i s nama. Međutim, zapovijed protiv pohlepe, jedina zapovijed koja govori isključivo mislima, može nas odvratiti od djela koja bi dovela do kršenja i drugih zapovijedi. (Vidi, na primjer, 2. Samuelova 11.)

`Pročitajte 1. Timoteju 6,6.7. Kako nas usredotočenost na to o čemu je Pavao ovdje pisao štiti od pohlepe?`