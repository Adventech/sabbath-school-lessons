---
title: 'čuvajte Se Pohlepe'
date: 25/02/2023
---

### Biblijski tekstovi:
Izaija 14,12-14; Efežanima 5,5; Jošua 7; Ivan 12,1-8; Djela 5,1-11; 1. Korinćanima 10,13.

> <p></p>
> “Pazite! Čuvajte se svake pohlepe, jer ni onomu tko je u izobilju nije život osiguran njegovim imanjem!” (Luka 12,15)

Pohlepa, lakomost ili zavist definira se kao neumjerena želja za bogatstvom ili imovinom koja vam ne pripada. Pohlepa je veliki problem — dovoljno velik da se stavi na istu razinu s laganjem, krađom i ubijanjem. Toliko je štetna da je Bog odlučio na nju upozoriti u svojem velikom moralnom Zakonu. “Ne poželi kuće bližnjega svoga! Ne poželi žene bližnjega svoga; ni sluge njegova, ni sluškinje njegove, ni vola njegova, ni magarca njegova, niti išta što je bližnjega tvoga!” (Izlazak 20,17)

Pohlepa se često ubraja u one mrske grijehe koji će čovjeka spriječiti da uđe u Božje kraljevstvo. “Zar ne znate da nepravednici neće baštiniti kraljevstva Božjega? Nemojte se varati! Ni bludnici, ni idolopoklonici, ni preljubnici, ni mekoputnici, ni oskvrnitelji dječaka, ni lopovi, ni lakomci, ni pijanice, ni klevetnici, ni razbojnici neće baštiniti kraljevstva Božjega.” (1. Korinćanima 6,9.10)

Pohlepa se, dakle, izjednačuje s iznudom, idolopoklonstvom, bludom i preljubom. To potvrđuju biblijski tekstovi, a mi ćemo ovoga tjedna razmotriti primjere koji nam pokazuju koliko je ona loša i što možemo učiniti da je pobijedimo.

**OIKOS: Ovog tjedna čitamo iz knjige Ellen G. White, Patrijarsi i proroci, Znaci vremena, 2020., stranice 537—540.**