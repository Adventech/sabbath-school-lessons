---
title: 'Judino Srce'
date: 28/02/2023
---

Izvještaj o Judi Iskariotskom jedan je od najtragičnijih izvještaja u Bibliji. Taj čovjek je imao prednost koju su imala samo još jedanaestorica drugih ljudi u cijeloj povijesti svijeta — da bude s Isusom i saznaje vječne istine izravno od samog Učitelja. Kako je tužno što će mnogi ljudi koji nisu imali ni približno takve prednosti kakve je imao Juda biti spašeni, dok je sâm Juda, kao što znamo, sada predodređen za vječno uništenje.

Što se dogodilo? Odgovor se može naći u jednoj riječi — u pohlepi, žudnji njegovog srca.

`Pročitajte Ivan 12,1-8. Koji je Marijin čin privukao toliku pozornost na gozbi? Kako je reagirao Juda? Zašto? Kakav je bio Isusov odgovor?`

Spasiteljev blagi ukor u odgovoru na njegov prigovor naveo je Judu da napusti gozbu i ode ravno u palaču velikog svećenika, gdje su se okupili Isusovi neprijatelji. Ponudio se da im preda Isusa u ruke za svotu mnogo manju od Marijinog dara. (Vidi Matej 26,14-16.)

Što se dogodilo s Judom? S obzirom na to da je imao toliko divnih prilika, toliko rijetkih prednosti, zašto je učinio nešto tako zlo? Prema Ellen G. White, Juda je “volio Velikog Učitelja i želio biti s Njim. Čeznuo je da promijeni karakter i život i nadao se da će to iskusiti svojim povezivanjem s Isusom. Spasitelj nije odbio Judu. Dao mu je mjesto među dvanaestoricom. Povjerio mu je djelo evanđelista. Obdario ga je silom da liječi bolesne i istjeruje đavole. Ali Juda nije došao do točke potpunog podčinjavanja Kristu.” (Isusov život, str. 592)

Na kraju krajeva, svi mi imamo nedostatke karaktera koji, ako se predamo Bogu, mogu biti prevladani djelovanjem Njegove sile u nama. Ali Juda se nije u potpunosti predao Kristu i njega je grijeh pohlepe, koji je mogao pobijediti Kristovom snagom, svladao s tragičnim posljedicama.

Tko se od nas ne bori s pohlepom za ovim ili onim? U ovom slučaju, Juda je žudio za novcem, a ta pohlepa — problem srca — dovela ga je do krađe (Ivan 12,6), što ga je na kraju navelo da izda Isusa.

`Ovo je strašna pouka za sve nas kad je riječ o opasnosti u koju nas pohlepa može dovesti. Nešto što izgleda tako sitno, obična želja srca, može dovesti do ozbiljne nesreće i vječnog gubitka.`