---
title: 'Ananija I Safira'
date: 01/03/2023
---

U ono vrijeme bilo je uzbudljivo biti član crkve. Nakon velikog izlijevanja Duha Svetoga na blagdan Pedesetnice, apostoli su sa silom propovijedali Evanđelje i tisuće ljudi pridruživalo se crkvi.

“Dok su molili, potrese se mjesto na kojemu bijahu skupljeni. Svi se napuniše Duha Svetoga te neustrašivo počeše navješćivati riječ Božju. Mnoštvo je vjernika bilo jedno srce i jedna duša. Nitko nije nazivao svojim ono što mu je pripadalo, već je među njima sve bilo zajedničko.” (Djela 4,31.32)

Kakvu je samo prednost imalo to dvoje ljudi, Ananija i Safira, da budu članovi prve Crkve, da vide njezin rast i promatraju izlijevanje Duha Svetoga na tako dojmljiv način. “Među njima, dakako, nitko nije oskudijevao, jer bi svi posjednici zemljišta i kuća to prodavali te novac od prodanih stvari donosili i stavljali pred noge apostolima. Tada se to dijelilo svakom pojedincu prema njegovim potrebama.” (Djela 4,34.35) U tom okruženju Ananija i Safira, očito zadivljeni onim što se događalo, i želeći biti dio svega toga, odlučili su prodati nešto imovine i dati prihod Crkvi. Do tog trenutka sve je bilo dobro.

`Pročitajte Djela 5,1-11. Što je po vašem mišljenju gore, to što su zadržali dio novca ili što su lagali? Zašto ih je stigla tako oštra kazna?`

U početku je izgledalo da oni iskreno žele svojim prilogom poduprijeti djelo. Međutim, “Ananija i Safira ožalostili su Duha Svetoga popuštanjem osjećaju pohlepe. Počeli su žaliti zbog danog obećanja i ubrzo izgubili sladak utjecaj blagoslova koji je zagrijavao njihovo srce željom da učine velike stvari za Kristovo djelo.” (Ellen G. White, Djela apostolska, str. 45) Drugim riječima, premda su u sve to ušli iz najboljih pobuda, pohlepa ih je navela da se lažno predstave, pretvarajući se da su nešto što zapravo nisu bili.

`“Velik strah spopade svu Crkvu i sve koji su to čuli.” (Djela 5,11) Nakon tog događaja ljudi su sigurno bili znatno ozbiljniji u vraćanju desetine. Međutim, taj tužni izvještaj nije uključen u Bibliju kao upozorenje na vjernost u davanju desetine. Čemu nas on uči o tome do čega pohlepa može dovesti?`