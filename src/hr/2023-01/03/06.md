---
title: 'Poštenje I Vjernost U Davanju Desetine'
date: 19/01/2023
---

`Pročitajte 1. Korinćanima 4,1.2. Kakvi trebamo biti kao Božja djeca i upravitelji Njegovih dobara?`

Što uopće znači biti vjeran u davanju desetine? Ovog smo se tjedna osvrnuli na nekoliko čimbenika povezanih s odvajanjem desetine:

1.	Desetina je deseti dio ili deset posto od našeg dohotka ili dobiti.

2.	Treba je donijeti u riznicu — mjesto odakle se plaćaju propovjednici Evanđelja.

3.	Time se ukazuje čast Bogu odvajanjem prvog dijela svojih prihoda.

4.	Treba je upotrebljavati u ispravnu svrhu — za potporu propovjedničke službe.

Naša je odgovornost kao članova crkve da ispunimo prve tri točke. Odgovornost je upravitelja riznice da sredstva prikupljena od desetina budu pravilno iskorištena. Osim toga, za razliku od dragovoljnih darova, desetina nije nešto što je prepušteno našem slobodnom izboru. Desetina i donošenje u riznicu dio su naših dužnosti. Te vrijednosti ne određujemo mi, već Bog. Ako ne vratimo punih deset posto svoje “dobiti”, mi zapravo ne dajemo desetinu. I ako ne donesemo tih deset posto u “riznicu”, ni tada ne dajemo desetinu.

`Pročitajte Matej 25,19-21. Kada ćemo morati položiti račun o tome kako smo upravljali Božjim sredstvima? Što će biti rečeno onima koji su bili vjerni u financijskom smislu?`

“Božja je zapovijed: ‘Donesite čitavu desetinu u riznicu.’ (Malahija 3,10) On nije uputio poziv na zahvalnost ili darežljivost. To je jednostavno pitanje poštenja. Desetina je Gospodnja i On nam nalaže da Mu vratimo ono što je Njegovo.” (Ellen G. White, Odgoj, str. 118) Upraviteljska služba jedinstvena je prednost, ali isto tako i odgovornost. Bog nas blagoslivlja i uzdržava, a od nas traži samo deseti dio. Zatim, On svojom desetinom podupire one koji rade u propovjedničkoj službi, kao što je činio za Levijevo pleme u vrijeme starog Izraela.

`Nekima se ne dopada kako se njihov novac od desetine koristi, i zato ne daju desetinu, ili svoj novac usmjeravaju negdje drugdje. Gdje je to Bog rekao: “Donesite desetine u riznicu, ali samo ako ste sigurni da ih rizničari pravilno koriste”?`