---
title: 'Desetina Od Bruto Ili Neto Prihoda?'
date: 18/01/2023
---

Desetinu obračunavamo od svojih “primanja” ako radimo za plaću, ili od “dobiti” ako smo samozaposleni i imamo vlastiti posao. U mnogim zemljama vlasti uzimaju porez od plaće radnika da bi pokrile troškove usluga koje se vrše za narod, kao što su državna sigurnost, izgradnja cesta i mostova, naknade za nezaposlene i slično. Kad je riječ o bruto i neto prihodima, ključno je pitanje obračunavamo li desetinu prije ili nakon odbijanja takvih poreza. Oni koji su samozaposleni imaju puno pravo troškove poslovanja izuzeti kod utvrđivanja svoje stvarne dobiti prije nego što im se odbiju porezi.

Istraživanja o navikama vjernika, kad je riječ o davanju, otkrivaju da većina adventista sedmoga dana desetinu odvaja od svojih bruto prihoda, to jest, prije nego što se odbiju porezi.

`Pročitajte 1. o kraljevima 17,9-16. U kakvim je okolnostima bila ta udovica prije nego što je Ilija došao k njoj? Što je prorok tražio da ona prvo učini, prije nego što se pobrine za sebe i svojeg sina? `

`Što iz tog izvještaja možemo naučiti o desetini?`

Udovici iz Sarfate Bog je rekao da će je posjetiti Božji čovjek (1. o kraljevima 17,9). Kada je Ilija stigao, ona mu je opisala svoje strašne okolnosti. Ilija je od nje najprije zatražio vode, a zatim dodao: “Ništa se ne boj. Idi i uradi kako si rekla; samo najprije umijesi meni kolačić, pa mi donesi; a onda zgotovi za sebe i za svoga sina. Jer ovako govori Jahve, Bog Izraelov: ‘U ćupu neće brašna nestati ni vrč se s uljem neće isprazniti sve dokle Jahve ne pusti da kiša padne na zemlju.’” (1. o kraljevima 17,13.14) Je li to bila sebičnost s njegove strane, ili je on jednostavno kušao njezinu vjeru — odnosno, dopuštao joj da je pokaže? Odgovor se sâm nameće.

Odluka o tome hoćemo li desetinu odvajati od bruto ili neto prihoda prepuštena je svakom od nas. Crkva nam ne određuje što trebamo učiniti, i to s razlogom. Na kraju krajeva, svatko treba načiniti osobni izbor, ali što god radili, ne smijemo osuđivati one koji rade drukčije. Svatko od nas morat će odgovarati Bogu i jedino Bogu za svoje odluke. “Svatko treba sâm procijeniti i njemu je prepušteno da daje prema onome što osjeća u srcu.” (Ellen G. White, Svjedočanstva za Crkvu, sv. 4, str. 429)

`Kako nekomu tko nikada nije dao desetinu opisati blagoslove koji proizlaze iz njegovog davanja? Koji su to blagoslovi i kako davanje desetine jača vašu vjeru?`