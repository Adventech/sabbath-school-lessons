---
title: 'Svrha Desetine'
date: 17/01/2023
---

`Pročitajte Levitski zakonik 27,30; Brojevi 18,21.24. Što Bog želi da se učini s desetinom?`

Budući da je Bog vlasnik svega (Psalam 24,1), Njemu novac očito nije potreban. Ali budući da desetina pripada Njemu, On nam govori što s njom trebamo činiti — koristimo je za potporu evanđeoskoj službi. Prema tomu, potrebe propovjednika zadovoljavaju se od Božje desetine.

Pripadnicima Levijevog plemena — svećenstvu Starog zavjeta — nisu bila dana velika imanja kao ostalim plemenima. Oni su dobili određene gradove, uključujući gradove za utočište, oko kojih je bilo tek toliko zemlje da bi se sadili vrtovi za osobnu upotrebu. Uzdržavali su se od desetina ostalih plemena, a i sami su davali desetinu od svojih prihoda.

`Pročitajte Djela 20,35. Koju poruku tu nalazimo i kako je ona povezana s pitanjem desetine?`

Desetina je važna jer nam pomaže da uspostavimo odnos povjerenja s Bogom. Odvojiti deseti dio svojih prihoda i “dati ga” (premda to ionako pripada Bogu) čin je vjere, a samo pokazivanjem vjere ona može rasti.

Sjetite se, na primjer, da u posljednjim vremenima oni koji budu vjerni neće moći kupovati ni prodavati, kao što je opisao u 13. i 14. poglavlju Otkrivenja (vidi Pouku 11). Imati povjerenje u Boga, u Njegovu providnost, moć i ljubav, bit će od najveće važnosti kada bude izgledalo da je cijeli svijet protiv nas. A vjernost u davanju desetine sigurno može doprinijeti razvijanju tog povjerenja. Važno je da se i prije tog vremena naučimo oslanjati na Boga, bez obzira na naše okolnosti.

Drugi važan razlog za vjernost u financijskom pogledu jest pristup obećanim Božjim opipljivim blagoslovima. Kao dio sporazuma o desetini, Bog nam je obećao blagoslove koji su toliko veliki da ih nećemo moći primiti. A onda ćemo od tog viška moći pomoći drugima i poduprijeti Božje djelo svojim prilozima.

`Na koje ste načine iskusili da je “blaženije davati nego primati”?`