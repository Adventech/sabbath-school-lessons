---
title: 'Gdje Je Riznica?'
date: 16/01/2023
---

`Pročitajte Malahija 3,10. Što možemo naučiti iz tog retka kad je riječ o tome gdje naša desetina treba završiti?`

Premda u samom retku nisu dane konkretne upute, ipak je jasno da je Božji narod znao na što se mislilo pod riječju “riznica”. Jer Bog je u svoj nalog uključio napomenu: “Da u mojoj kući bude hrane.” Njegov narod je razumio da je “Božja kuća” u početku bila Svetište — sklopljeni Šator izrađen prema uputama koje je Mojsije dobio na gori Sinaju. Poslije, kad je Izrael živio u Obećanoj zemlji, njezina glavna lokacija bila je najprije u Šilu, a zatim, trajnije, u jeruzalemskom Hramu.

`Pročitajte Ponovljeni zakon 12,5-14. Ti redci ne ukazuju na to da su Božja djeca mogla slobodno odlučivati o tome u što će se njihova desetina ulagati. Koja načela iz tih redaka možemo primijeniti na sebe danas?`

Kao članovi Božje obitelji, mi želimo razumjeti i provoditi Njegovu volju u vezi s desetinom. Iz biblijskog izvještaja saznajemo da je Božji narod trebao putovati u Jeruzalem tri puta godišnje — u vrijeme Pashe, Pedesetnice i blagdana Sjenica (Izlazak 23,14-17), kako bi se poklonili Bogu, slavili Ga i osobno priložili svoje desetine i darove. Zatim bi leviti razdijelili desetinu svojoj braći po cijelom Izraelu (vidi 2. Ljetopisa 31,1121; Nehemija 12,44-47; 13,8-14). U skladu s tim biblijskim načelom o središnjoj riznici, Crkva adventista sedmoga dana odredila je crkvene konferencije, misijska polja i unije kao riznice u ime Crkve u svijetu, iz kojih se plaća propovjednička služba.

Da bi se pogodovalo vjernicima, preporuča se donositi desetinu u mjesnu crkvu, čiji članovi kao dio svojeg bogoštovlja prilažu desetine i darove, premda neki vrše i uplate preko interneta. Blagajnici mjesne crkve zatim prosljeđuju desetinu u konferencijsku riznicu. Taj sustav upravljanja desetinom, zacrtan i propisan od strane samog Boga, omogućuje Crkvi adventista sedmog dana da ima sve veći utjecaj širom svijeta.

`Zamislite kada bi svatko svoju desetinu davao kome on hoće, a nauštrb crkve. Što bi se tada dogodilo s našom crkvom? Zašto bi, dakle, ta praksa bila nešto vrlo loše i suprotno Svetom pismu?`