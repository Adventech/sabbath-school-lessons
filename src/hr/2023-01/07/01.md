---
title: 'Jednomu Od Ove Moje Najmanje Braće'
date: 11/02/2023
---

### Biblijski tekstovi:
Luka 4,16-19; Izaija 62,1.2; Ponovljeni zakon 15,11; Matej 19,16-22; Luka 19,1-10; Job 29,12-16.

> <p></p>
> “Nakon toga će kralj reći onima s desne strane: ‘Dođite, blagoslovljeni Oca moga, i primite u posjed kraljevstvo koje vam je pripravljeno od postanka svijeta!’” (Matej 25,34)

> <p></p>
> Biblija često govori o strancima (nazivajući ih došljacima ili tuđincima), o siročadi i udovicama. To bi mogli biti upravo oni na koje je Isus mislio kad je rekao “jednomu od ove moje najmanje braće” (Matej 25,40).

S kim danas možemo poistovjetiti te ljude? Stranci iz biblijskih vremena bili su pojedinci koji su morali napustiti svoju domovinu, možda zbog rata ili gladi. U današnje vrijeme to bi mogli biti milijuni izbjeglica koji su ostali bez ičega u okolnostima koje nisu sami izabrali.

Siročad su djeca koja su izgubila očeve zbog rata, nesreće ili bolesti. U tu skupinu mogu se ubrojiti i oni čiji su očevi u zatvoru ili su zbog nekog drugog razloga odvojeni. Tu se otvara široko polje rada!

Udovice su žene koje su izgubile bračnog druga zbog istog razloga kao i siročad. Mnoge od njih su samohrani roditelji i dobro bi im došla pomoć koju im crkva može pružiti.

Kao što ćemo vidjeti ovoga tjedna, budući da smo upravitelji Božjih poslova, za nas pomaganje siromašnima nije nešto neobvezatno. To znači slijediti Isusov primjer i vršiti Njegove zapovijedi.

**OIKOS: Ovog tjedna čitamo iz knjige Ellen G. White, Patrijarsi i proroci, Znaci vremena, 2020., stranice 519—526.**