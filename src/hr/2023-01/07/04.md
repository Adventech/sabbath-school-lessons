---
title: 'Bogati Mladić'
date: 14/02/2023
---

O bogatom mladiću ne znamo ništa, osim da je bio mlad, bogat i da je imao vlast. A zanimao se i za duhovna pitanja. Bio je toliko energičan da je Isusu prišao trčeći (Marko 10,17). Oduševila ga je mogućnost da sazna nešto o vječnom životu. A izvještaj o njemu toliko je važan da je zabilježen u sva tri sinoptička evanđelja: Mateju 19,16-22; Marku 10,1722 i Luki 18,18-23.

`Pročitajte Matej 19,16-22. Što je Isus mislio kad je rekao: “Ako želiš biti savršen, hajde prodaj što imaš i podaj novac siromasima, pa ćeš imati blago na nebu! Onda dođi i slijedi me!” (Matej 19,21)?`

Od većine nas Isus ne traži da prodamo sve što imamo i da novac razdijelimo siromasima. Ali za ovog mladića novac je bio božanstvo pa, premda Isusov odgovor zvuči prilično oštro, On je znao da bi to za ovog čovjeka bila jedina nada u spasenje.

Biblija kaže da je otišao tužan jer je bio vrlo bogat, što dokazuje koliko je obožavao svoj novac. Ponuđen mu je vječni život i mjesto u Isusovom unutarnjem krugu (“Slijedi me” — iste riječi kojima je Isus pozivao svojih dvanaest učenika). Pa ipak, o tom se mladiću više nikad ništa nije čulo. On je zamijenio vječnost za ovozemaljske posjede.

Kakav strašan kompromis, zar ne? Kako tužan primjer nepoštovanja načela “odgođenog zadovoljstva” (pogledajte pouku od prošlog tjedna). Izbor koji je taj čovjek učinio velika je obmana, jer što god nam materijalno bogatstvo može sada pružiti, prije ili poslije svi ćemo umrijeti i suočiti se s izgledima za vječnost. A u međuvremenu je toliko bogataša otkrilo da im bogatstvo nije donijelo mir i sreću koju su očekivali. U mnogim slučajevima čak se dogodilo upravo suprotno. Toliko je životopisa napisano koji svjedoče o tome da su se mnogi od tih bogatih ljudi osjećali jadno. Jedna od najboljih ilustracija u cijeloj pisanoj povijesti o tome koliko bogatstvo samo po sebi može biti nezadovoljavajuće, nalazi se u Propovjedniku. Među mnogim poukama koje se iz ove knjige mogu izvući, jasno se nameće jedan zaključak — novcem se mir i sreća ne mogu kupiti.

`“Tko, naime, hoće sačuvati svoj život, izgubit će ga. A tko izgubi život svoj radi mene i Radosne vijesti, spasit će ga. Što, dakle, koristi čovjeku ako dobije cijeli svijet, a izgubi svoj život?” (Marko 8,35-37) Što znači izgubiti život radi Radosne vijesti?`