---
title: '“nisi Li Zapazio Slugu Moga Joba?”'
date: 16/02/2023
---

`Pročitajte Job 1,8. Kako je Bog opisao Joba?`

To zvuči prilično dobro, s obzirom na to da je čak i Bog za Joba rekao da je “neporočan”, “pravedan” (Job 1,8), toliko besprijekoran i ispravan da mu nitko drugi na Zemlji u to doba nije bio ravan. I opet, to je doslovno sâm Bog rekao o Jobu.

Čak i nakon što su se katastrofe, jedna za drugom, obrušile na Joba, Bog je ponovio isto ono što je i prvi put rekao o njemu — da na Zemlji nema nikoga sličnog njemu, neporočnog, pravednog i tako dalje, osim što je tada dodao jedan novi opis. Sve to o Jobu je bilo točno, “iako si tražio da ga upropastiš bez razloga” (Job 2,3 — SHP).

I premda dobivamo snažan uvid u Jobovo savršenstvo i poštenje na osnovi toga što se nije odrekao Boga usprkos svemu što se dogodilo, čak i usprkos podsmjehu svoje nesretne žene koja mu je rekla: “Zar i dalje nastojiš ostati vjeran? … Prokuni Boga i umri.” (Job 2,9 — SHP), knjiga otkriva još jedan sastojak Jobovog života prije drame koja se ovdje odvija.

`Pročitajte Job 29,12-16. Što nam u ovom opisu daje još bolji uvid u tajnu Jobovog karaktera?`

Ono što nam vjerojatno pruža najjasniju sliku jesu sljedeće Jobove riječi: “Branio sam stvar nepoznatoga.” (Job 29,16 — Šarić) Drugim riječima, Job nije samo čekao, na primjer, da mu priđe neki prosjak u dronjcima, pa da mu nešto udijeli. Umjesto toga zapažao je potrebe, a potom je djelovao u skladu s tim.

Ellen G. White upućuje savjet: “Ne čekajte da vam oni (siromasi) usmjere vašu pozornost na svoje potrebe. Postupajte kao Job. Ono što nije znao, to je istražio. Raspitajte se da vidite što je potrebno i kako to možete najbolje zadovoljiti.” (Svjedočanstva za Crkvu, sv. 5, str. 130) To je način upravljanja novcem i Božjim dobrima koji uvelike nadilazi postupanje Božje djece u današnje vrijeme.

`Pročitajte Izaija 58,6-8. Kako te riječi možemo primijeniti na sebe danas?`