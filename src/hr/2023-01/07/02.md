---
title: 'Isusov život I Služba'
date: 12/02/2023
---

Na početku svoje javne službe Isus je otputovao u Nazaret u Galileji. Bio je to Njegov rodni grad, i mještani su već čuli za Njegova djela i čuda. Po svojem običaju, Isus je prisustvovao subotnjem bogoslužju u sinagogi. Premda nije služio kao rabin, dodali su Mu svitak proroka Izaije i pozvali Ga da čita. Isus je pročitao retke iz Izaije 61,1.2.

`Pročitajte Luka 4,16-19 i usporedite Izaija 61,1.2 (vidi također Luka 7,19-23). Što mislite, zašto je Isus odabrao baš taj navod? Zašto se ti redci iz Knjige proroka Izaije smatraju mesijanskim? Što oni otkrivaju o Mesijinom djelu?`

Budući da su vjerski poglavari očito previdjeli proročanstva o Mesiji koji pati, i pogrešno primijenili ona koja su upućivala na slavu Njegovog drugog dolaska (što bi nam poslužiti kao opomena koliko je razumijevanje proročanstava važno), većina naroda prihvatila je zabludu da je zadaća Mesije oslobođenje Izraela od njegovih osvajača i tlačitelja, Rimljana. Tvrdnja da se u Izaiji 61,1.2 govori o Radosnoj vijesti koju će navijestiti Mesija bila je iznenađujuća.

Na siromašne su bezobzirni službenici, kao što su bili ubirači poreza, poslovni ljudi, pa čak i njihovi susjedi, uglavnom gledali s prijezirom. Vladalo je opće uvjerenje da je siromaštvo prokletstvo od Boga i da su ljudi sami krivi za svoje stanje. S obzirom na takve predrasude, bilo je malo onih koji su brinuli za siromašne i njihove nesretne okolnosti.

Međutim, Isusova ljubav prema siromašnima bila je jedan od najjačih dokaza Njegovog mesijanstva, što se vidi iz Njegovog odgovora na pitanje Ivana Krstitelja o Mesiji (vidi Matej 11,1-6). “Kao i Spasiteljevi učenici, Ivan Krstitelj nije shvatio narav Kristova kraljevstva. Očekivao je da će Isus zauzeti Davidovo prijestolje i, kako je vrijeme prolazilo, a Spasitelj nije zahtijevao nikakvu kraljevsku vlast, Ivan je postao zbunjen i uznemiren.” (Ellen G. White, Isusov život, str. 164)

`“Pobožnost čista i neokaljana pred Bogom i Ocem jest ova: pohađati siročad i udovice u njihovoj nevolji, čuvati se neokaljanim od svijeta.” (Jakov 1,27 — Varaždinska Biblija) Kako bi nam taj redak trebao pomoći da postavimo svoje vjerske prioritete?`