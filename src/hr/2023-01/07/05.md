---
title: Zakej
date: 15/02/2023
---

Zakej je bio bogati Židov koji je zarađivao novac ubirući porez za omražene Rimljane. Zato što je, kao i drugi poreznici, uzimao više nego što je trebalo, Zakej je bio omražen i smatran “grešnikom”.

Živio je u Jerihonu, gradu koji se nalazio na križanju mnogih trgovačkih putova. Susret Zakeja i Isusa nije bio slučajan. Zakej je očito doživio izvjesno duhovno osvjedočenje i želio je unijeti neke promjene u svoj život. Čuo je za Isusa i poželio Ga vidjeti. Pročulo se da će skupina s kojom je Isus putovao tog dana stići u Jerihon. Isus je iz Galileje morao proći kroz Jerihon na svojem posljednjem putovanju u Jeruzalem. Prve Kristove riječi upućene Zakeju otkrile su da je On, čak i prije nego što je ušao u grad, znao sve o tom čovjeku.

`Pročitajte Luka 19,1-10. U čemu se ogleda razlika između iskustva ovog bogatog čovjeka s Isusom i iskustva bogatog mladića?`

Zakej i bogati mladić imali su nešto zajedničko. Obojica su bila bogata, obojica su željela vidjeti Isusa i obojica su željela vječni život. Međutim, na tome sličnosti prestaju.

Zapazite da je Isus, kad je Zakej rekao da će “polovicu svog imanja” (Luka 19,8) dati siromasima, prihvatio tu gestu kao izraz istinskog obraćenja. Nije mu rekao: Oprosti, Zakeju, ali kao u slučaju bogatog mladića, pravilo je sve ili ništa. Pola neće biti dovoljno. Zašto? Najvjerojatnije zato što za Zakeja, premda je i on sigurno volio svoje bogatstvo, ono ipak nije bilo božanstvo kao za bogatog mladića. Premda ne znamo što mu je Isus točno rekao, Zakej je prvi spomenuo davanje novca siromasima. Nasuprot tomu, Isus je bogatom mladiću morao izričito reći da se odreče svoje imovine, u protivnom će ga ona uništiti. Premda se Zakej, kao i svaka bogata osoba, morao čuvati opasnosti povezanih s bogatstvom, izgleda da je on bolje vladao sobom nego bogati mladić.

“Kada je bogati mladi poglavar otišao od Isusa, učenici su se čudili primjedbi svojega Učitelja: ‘Kako je mučno ući bogatašu u kraljevstvo Božje!’ Uzviknuli su jedni drugima: ‘Tko se onda može spasiti?’ Sad su imali prikaz istinitosti Kristovih riječi: ‘Što je u ljudi nemoguće, to je Bogu moguće.’ (Marko 10,24.26; Luka 18,27) Vidjeli su kako jedan bogataš Božjom milošću može ući u kraljevstvo.” (Ellen G. White, Isusov život, str. 452)