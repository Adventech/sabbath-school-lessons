---
title: 'Božja Briga O Siromašnima'
date: 13/02/2023
---

Biblijski pisci spominju mnoge Božje odredbe koje se odnose na siromašne, strance, udovice i siročad. Zapise o tome nalazimo već podno gore Sinaja. “Šest godina zasijavaj svoju zemlju i njezine plodove pobiri, a sedme je godine pusti da počiva neobrađena. Neka se s nje hrani sirotinja tvoga naroda, a što njoj ostane, neka pojede poljska živina.
Radi tako i sa svojim vinogradom i svojim maslinikom.” (Izlazak 23,10.11)

`Pročitajte Levitski zakonik 23,22; Ponovljeni zakon 15,11. Koliko god se njihov kontekst razlikuje od našeg današnjeg života, koja bismo načela trebali preuzeti iz tih redaka?`

Uglavnom se podrazumijeva da se riječ “brat” u tim redcima odnosi na Izraelce ili pripadnike iste vjere. O njima također mislimo kao o dostojnim siromasima ili “najmanjima od ove moje braće”. Psalmi nam daju upute o tome kako bismo se trebali ponašati prema onima kojima je potrebna pomoć. “Štitite slaba i sirotu, vratite pravicu jadniku i siromahu! Izbavite potlačenog i ubogog: istrgnite ga iz ruku bezbožnih!” (Psalam 82,3.4) Ovi redci pokazuju da se naše djelovanje u tom smjeru ne treba ograničiti samo na osiguravanje hrane.

Zatim, tu su i obećanja onima koji pomažu siromašnima. “Tko daje siromahu, ne trpi oskudicu; a tko odvraća oči svoje, bit će proklet.” (Izreke 28,27) “Kralj koji sudi siromasima po istini ima prijesto čvrst dovijeka.” (Izreke 29,14) A kralj David naglašava: “Blago onome koji misli na uboga i slaba: u dan nevolje Jahve će ga spasiti!” (Psalmi 41,2) To je, dakle, oduvijek bio prioritet u starom Izraelu, čak ako se katkad gubilo iz vida.

Nasuprot tomu, pod utjecajem takozvanoga “socijalnog darvinizma”, posebno u Engleskoj, čak i u novije vrijeme, mnogi smatraju da pomaganje siromašnima ne samo da nije moralna nužnost, već da je to, naprotiv, pogrešno. Po ugledu na sile prirode, u kojoj jaki preživljavaju na račun slabih, “socijalni darvinisti” su uvjereni da bi bilo štetno za društvo pomagati siromašnima, bolesnima i slabima, jer bi oni, ako bi se namnožili, samo oslabili društveno tkivo u cjelini. Koliko god bilo okrutno, takvo razmišljanje je logičan ishod vjerovanja u teoriju o evoluciji i zaključke koji ona nameće.

`Kako bi Evanđelje — činjenica da je Krist umro za sve ljude — trebalo utjecati na naše ponašanje prema svim ljudima bez razlike?`