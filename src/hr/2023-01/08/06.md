---
title: 'Traženje Pobožnog Savjeta'
date: 23/02/2023
---

Postoji velik broj savjetnika za upravljanje novcem, ali Bog nas je upozorio da se s njima ne savjetujemo kad je riječ o upravljanju imovinom koju nam je On povjerio. “Blago čovjeku koji ne slijedi savjeta opakih, ne staje na putu grešničkom i ne sjeda u zbor podrugljivaca, već uživa u Zakonu Jahvinu, o Zakonu njegovu misli dan i noć. On je ko stablo zasađeno pokraj vôdâ tekućica što u svoje vrijeme plod donosi; lišće mu nikad ne vene, sve što radi dobrim urodi.” (Psalam 1,1-3)

Blagoslovljen će, dakle, biti čovjek koji uživa u Zakonu Gospodnjem (Zakon se ovdje može razumjeti u širem smislu kao Božja riječ).

`Pročitajte Izreke 3,5-8. Kako to načelo možemo primijeniti u svojem bavljenju osnovnim financijskim pitanjima?`

Biblijski savjeti o upravljanju financijama daju nam vrlo vrijedne smjernice koje trebamo slijediti. Pogledajmo neke od njih.

1.	Organizirajte se. Napravite plan potrošnje (Izreke 27,23.24). Mnoge obitelji jedva preživljavaju od plaće do plaće. Bez jednostavnog plana koji uzima u obzir zaradu, potrošnju i štednju, život postaje mnogo stresniji.

2.	Trošite manje nego što zarađujete. Donesite odluku da ćete živjeti u skladu sa svojim mogućnostima (Izreke 15,16). Mnoge obitelji u zapadnim zemljama troše više nego što zarađuju. To se događa zbog dostupnosti kredita i mogućnosti zaduživanja. Međutim, mnogi problemi muče one koji su u dugovima.

3.	Uštedite pomalo od svake plaće (Izreke 6,6-8). Trebamo štedjeti da bismo u budućnosti imali novca za neku veću kupnju i da pokrijemo neplanirane troškove kao što su bolest ili nesretni slučajevi. Dio te ušteđevine trebali bismo sačuvati za vrijeme kada zbog starosti više nećemo moći raditi.

4.	Čuvajte se dugova kao Covida-19 (Izreke 22,7)! Kamata je trošak kojega se možete odreći. Osoba ili obitelj koja živi s dugovima — to jest od pozajmljenog novca — zapravo živi danas od novca koji očekuje da će zaraditi u budućnosti. Ali ako dođe do bilo kakvih nepredviđenih promjena, to bi moglo dovesti do ozbiljnih neugodnosti u financijskom smislu.

5.	Budite marljiv radnik. “Uzaludna je žudnja lijenčine, a ispunit će se želja marljivih.” (Izreke 13,4)

6.	Budite vjerni Bogu u financijskom pogledu (Ponovljeni zakon 28,1-14). Nijedna obitelj ne može sebi priuštiti život bez Božjeg blagoslova.

7.	Imajte na umu da ova zemlja nije naš pravi dom. Način na koji upravljamo svojim sredstvima govori mnogo o tome koji su naši krajnji prioriteti (vidi Matej 25,14-21).