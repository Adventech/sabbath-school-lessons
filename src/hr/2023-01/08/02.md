---
title: 'Pravilno Postavljanje Prioriteta'
date: 19/02/2023
---

`Pročitajte Propovjednik 12,1. Koja se tu poruka nalazi za nas?`

Tijekom sazrijevanja, kod mladih se razvija svijest o tome da se u životu moraju zadovoljiti neke osnovne potrebe — hrana, odjeća i sklonište. Međutim, u vezi s tim potrebama, sâm Isus nam je rekao: “Zato najprije tražite kraljevstvo Božje i njegovu pravednost, a to će vam se nadodati!” (Matej 6,33) Naravno, i za one starije, koji se nisu već u mladosti odlučili za Isusa, još uvijek ima vremena da donesu ispravne odluke u pogledu upravljanja materijalnim sredstvima.

Kao što smo vidjeli u Postanku 28,20-22, Jakov je donio neke važne životne odluke u duhovnom i materijalnom smislu. Jahve se u viđenju predstavio Jakovu kao “Bog tvoga praoca Abrahama i Bog Izakov” (Postanak 28,13). Tada je, kao dio svojeg zavjeta Bogu, Jakov izjavio: “Jahve će biti moj Bog.” (Postanak 28,21)

`Pročitajte Postanak 29,9-20. Zašto je važan trenutak Jakovljevog života u kojem se ti događaji odvijaju?`

Tek nakon što se Jakov duhovno i financijski obvezao Bogu, On ga je uputio na Rahelu kraj zdenca (vidi Postanak 29,9-20). Dakle, prikladno je donijeti odluke o svojem duhovnom životu i životnom zanimanju prije nego što se posvetimo pitanju braka. Naš budući bračni drug treba znati “u što se upušta”. Je li ta osoba posvećeni kršćanin? Kojom će se vrstom posla ona baviti? Hoće li biti učiteljica, medicinska sestra, odvjetnik, radnik ili nešto treće? Kako ćemo živjeti? Prije nego što se obvežemo na brak, trebali bismo dobiti odgovore i na sljedeća pitanja: Koji je stupanj obrazovanja postigao naš budući bračni drug? S kolikim ćemo dugom ući u brak? Jesmo li spremni prihvatiti postojeće stanje kao dio svoje odgovornosti?

`Pročitajte 2. Korinćanima 6,14.15. Zašto je toliko važno uzeti u obzir to načelo kada tražimo životnog druga? Iako ne jamči dobar brak, zašto ipak povećava izglede da se to ostvari?`