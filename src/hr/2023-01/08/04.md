---
title: 'Godine Stjecanja'
date: 21/02/2023
---

Kao što smo vidjeli, Božja namjera bila je da ljudi rade. Taj dio našeg života (radni vijek) obično traje oko četrdeset godina. Za mnoge ljude to je i vrijeme u kojem se odgajaju i školuju djeca, kada se kupuje stan ili kuća i obavljaju druge velike kupnje. U financijskom smislu, to može biti vrlo burno razdoblje. To je i vrlo osjetljivo vrijeme, jer članovi obitelji tada uče surađivati i uspostavljaju veze koje će trajati cijelog života. Financijski stres u tom razdoblju može uništiti brak, a do toga često i dolazi. Ipak, obitelji u kojima oba supružnika imaju kršćansko opredjeljenje i slijede biblijska načela, mnogo su stabilnije.

`Pročitajte: 1. Timoteju 5,8; Izreke 14,23; Kološanima 3,23.24. Koje važne zaključke možemo izvući iz tih redaka kad je riječ o obiteljskim financijama?`

U većini slučajeva muž je glavni hranitelj, premda često rade oba supružnika. Naravno, mogu se pojaviti neočekivane okolnosti — bolest, gospodarski krah ili nešto drugo što otežava ostvarenje tog ideala. Tada se ljudi moraju prilagoditi nastalim okolnostima.

Djeca koja se donose na svijet tijekom tog životnog razdoblja smatraju se “Jahvinim darom” (Psalam 127,3). Međutim, moramo imati na umu da djeca sa sobom nose veliku odgovornost. Cilj je kršćanskih roditelja da svoju djecu osposobe da kad odrastu postanu samostalni ljudi u ovom životu, i da se pripreme za život koji dolazi. U nastavku iznosimo tri savjeta koji mogu pomoći roditeljima:

1.	Stvorite obiteljsko kršćansko okruženje. To podrazumijeva redovna i zanimljiva obiteljska bogoslužja, redovno pohađanje crkve i subotnje škole, kao i vjernost u davanju desetina i prinosa. To su dobre navike koje treba oblikovati rano u životu.

2.	Naučite ih da rade i da cijene rad. Otkrit će da se marljivost i poštenje na poslu uvijek primjećuju, cijene i nagrađuju. Naučit će da do novca dolazimo tako što obavljamo zadatke koji su drugima vrijedni.

3.	Pomozite im da steknu obrazovanje. Obrazovanje je danas skupo — posebno kršćansko obrazovanje u privatnim školama. Ali za roditelje koji za svoju djecu prave planove ne samo za ovaj život, već i za onaj koji će doći, to je trošak koji se isplati.

`Naravno, što god roditelji učinili, nitko im ne jamči u kojem smjeru njihova djeca mogu krenuti. Zašto je važno da roditelji ne okrivljuju sebe za pogrešne odluke koje će njihova odrasla djeca možda donijeti?`