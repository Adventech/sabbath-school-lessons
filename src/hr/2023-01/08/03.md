---
title: 'Blagoslov Rada (U Idealnom Slučaju)'
date: 20/02/2023
---

Ukoliko niste izuzetno bogati ili vam majka i otac nisu ostavili takvo nasljedstvo da ne morate raditi nijedan dan u životu (ako čitate priče o takvoj djeci, onda znate da novac koji im je trebao biti na blagoslov, često dovodi do tragedije kad odrastu), prije ili kasnije ćete morati zarađivati za život. Idealno je, naravno, ako nađete nešto što vas oduševljava i što vam može osigurati dobre prihode, pa se onda obučite za to, nađete posao i provedete u tome cijeli svoj radni vijek. Naravno, to je ideal i ne bude uvijek tako.

`Pročitajte Postanak 2,15 (vidi također Propovjednik 9,10; 2. Solunjanima 3,8-10). Kakvo je značenje činjenice da je Adamu (a svakako i Evi), još prije pada u grijeh dan određeni posao? Kako nam to objašnjava činjenicu da su oni koji nikad nisu morali raditi, kao što je prethodno rečeno, shvatili da je to zapravo njihovo prokletstvo?`

Takav rad očito nije bio kazna. Osmišljen je za njihovo dobro. Dakle, čak i u raju, čak i u svijetu u kojem nisu postojali grijeh, smrt i patnja, Bog je znao da je ljudskim bićima potreban rad.

“Adamu je bila povjerena briga oko vrta. Stvoritelj ja znao da Adam ne bi mogao biti sretan bez posla. Ljepota vrta ga je oduševljavala, ali to još nije bilo dovoljno. Morao je dobiti posao koji će pozivati na uporabu prekrasne organe njegovog tijela.

Da se sreća sastojala u neaktivnosti, čovjek bi, u stanju svete nevinosti, bio ostavljen bez posla. Ali Onaj koji je stvorio čovjeka, znao je što će mu donijeti sreću pa mu je dao određeni zadatak čim ga je stvorio. Obećanje o budućoj slavi i odluka da se čovjek mora mučiti za svoj svakidašnji kruh, dolazili su s istog prijestolja.” (Ellen G. White, Naše uzvišeno zvanje, str. 225)

Međutim, nakon pada, pošto je rad (kao i sve ostalo) bio ukaljan grijehom, Bog je rekao Adamu: “Zemlja neka je zbog tebe prokleta: s trudom ćeš se od nje hraniti svega vijeka svog!” (Postanak 3,17) Zapazite, Bog je prokleo zemlju “zbog tebe” — zbog Adama, jer je znao da će mu rad, posebno kao palom biću, biti doista potreban.

`Kako je rad, u idealnom slučaju, blagoslov za nas?`