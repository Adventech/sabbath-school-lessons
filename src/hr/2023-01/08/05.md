---
title: 'Raditi Pošteno'
date: 22/02/2023
---

Druga, posljednja, faza “uspješnog” života može biti i najugodnija — ako su odluke donesene u mladosti bile mudre i ako ih neočekivani događaji nisu osujetili. U idealnom slučaju roditelji su izveli djecu na put osposobivši ih za samostalan život, kredit za kuću ili stan je otplaćen, potrebe za prijevozom su zadovoljene, nema dugova i osigurani su dovoljni prihodi za potrebe starijeg kućanstva.

S druge strane, Bog poziva svoju djecu da dostignu više mjerilo u životu i radu. To mjerilo je Božji zakon zapisan u srcu (vidi Jeremija 31,33), koji se ogleda u karakteru. Što se društvo više urušava, a kršćanski nauk razvodnjava i omalovažava, za pojedinca postaje sve važnije da u životu i radu postigne takav stupanj da mu se nema što zamjeriti. Biblija kaže: “Dobro je ime bolje od velika bogatstva, i bolja je naklonost od srebra i zlata.” (Izreke 22,1)

Biblija bilježi slučajeve poslodavaca koji su shvatili da su blagoslovljeni zato što su imali pobožnog radnika. Kada je Jakov odlučio napustiti svojeg tasta Labana i vratiti se s obitelji u domovinu, Laban ga je molio da ne odlazi: “Ne idi, ako si mi prijatelj. Znam da me Jahve blagoslivljao zbog tebe.” (Postanak30,27) Kada je Josip prodan u ropstvo u Egiptu, njegov gospodar Potifar iznio je slično zapažanje o Josipovom radu i nagradio ga u skladu s tim.

`Pročitajte Postanak 39,2-5. Premda se to u tekstu ne navodi izrijekom, što mislite, zašto je Josipov gospodar na njega gledao tako blagonaklono?`

“Prema tome, bilo da jedete, bilo da pijete, bilo da što drugo činite, sve činite na slavu Božju!” (1. Korinćanima 10,31) Prema tomu, kad je riječ o našem poslu, o upravljanju financijama i o bilo čemu drugom što radimo, sve to trebamo raditi Bogu na slavu. A On nam daje znanje i snagu da bismo uspjeli u životu.

“Tvoja je, Jahve, veličina, sila, slava, sjaj i veličanstvo, jer je tvoje sve što je na nebu i na zemlji; tvoje je, Jahve, kraljevstvo, i ti si uzvišen povrh svega, Poglavar svega! Od tebe je bogatstvo i slava, ti vladaš nad svim, u tvojoj je ruci sila i moć, u tvojoj je vlasti da učiniš velikim i jakim sve.” (1. Ljetopisa 29,11.12)

`Kojih se načela vi pridržavate ne samo u poslu, već i životu uopće? Koje biste promjene možda trebali učiniti?`