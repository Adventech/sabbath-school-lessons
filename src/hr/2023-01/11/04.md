---
title: 'Je Li Vrijeme Da Pojednostavimo život?'
date: 14/03/2023
---

Što mi, kao adventistički kršćani, trebamo raditi u teško vrijeme? Hoćemo li se odlučiti na golo preživljavanje? Ne, upravo suprotno. Budući da znamo da je kraj svijeta i Kristov drugi dolazak blizu, trebamo upotrijebiti svoja sredstva za objavljivanje Evanđelja kako bismo drugima rekli što je Bog pripremio za one koji Ga ljube. Jer jasno nam je da će jednog dana, uskoro, sve na Zemlji izgorjeti.

`Pročitajte 2. Petrova 3,3-12. Što nam Petar poručuje?`

Na osnovi Božje riječi uviđamo da nam Bog neće poslati kamione za selidbu i naše stvari prevesti na Nebo. Sve će to izgorjeti u golemom, konačnom požaru, kada će svi tragovi grijeha i zla, osim ožiljaka na Kristovim rukama, biti zauvijek uništeni.

Što da onda činimo sa svojom imovinom? “Sada je vrijeme kada bi naša braća trebala smanjivati svoju imovinu umjesto da je uvećavaju. Dolazi trenutak kad ćemo se preseliti u bolju zemlju, onu nebesku. Stoga nemojmo biti zemaljski stanovnici, već se rješavajmo materijalnih stvari što je više moguće.” (Ellen G. White, Savjeti o upraviteljskoj službi, str. 51)

Naravno, ona je te riječi napisala prije više od jednog stoljeća! Ali i dalje vrijedi načelo: vrijeme je uvijek kratko, jer je naš život kratak. Što je šezdeset, osamdeset ili sto godina (ako imate dobre gene i zdrave životne navike) u odnosu na vječnost? Vaš život mogao bi završiti prije nego što završite s čitanjem pouka za ovaj tjedan, a sljedeće čega biste postali svjesni bio bi Isusov drugi dolazak. Bilo bi to baš brzo, zar ne? Kao adventistički kršćani, moramo uvijek živjeti u svjetlu vječnosti. Da, naravno, moramo i naporno raditi da bismo osigurali sebe i svoju obitelj. Ako smo blagoslovljeni bogatstvom, nema ničega lošeg u tome što uživamo u njemu, pod uvjetom da smo velikodušni prema siromašnima i da ne postanemo pohlepni. Ipak, uvijek moramo imati na umu da je sve što steknemo ovdje prolazno, nestalno i da nas, ako ne povedemo računa, može duhovno iskvariti.

`Kad biste znali da će Isus doći za deset godina, što biste promijenili u svojem životu? Ili za pet godina? Ili tri?`