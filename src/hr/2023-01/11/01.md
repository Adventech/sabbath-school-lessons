---
title: 'Upraviteljska Služba U Teškim Vremenima'
date: 11/03/2023
---

### Biblijski tekstovi:
2. Ljetopisa 20,1-22; 1. Ljetopisa 21,1-14; 2. Petrova 3,3-12; 1. Ivanova 2,15-17; Otkrivenje 13,11-17.

> <p></p>
> “Prinesi Bogu žrtvu zahvalnu, ispuni Višnjemu zavjete svoje! I zazovi me u dan tjeskobe; oslobodit ću te, a ti ćeš me slaviti.” (Psalam 50,14.15)

Katkad se čini da stanje u našem svijetu izmiče nadzoru — vidimo ratove, krvoproliće, kriminal, nemoral, prirodne nepogode, pandemije, gospodarsku neizvjesnost, političku korupciju i još mnogo toga. Upućuju se pozivi da pojedinci i obitelji razmišljaju o vlastitom opstanku. Mnogo se razmišlja o traženju sigurnosti u ovim nesigurnim vremenima, što je, naravno, razumljivo.

Životni problemi svakodnevno u velikoj mjeri zaokupljaju našu pozornost. Dugovi koje treba vratiti, djeca koju treba podizati, imovina koju treba održavati, zahtijevaju dosta vremena i promišljanja. A, naravno, potrebna nam je odjeća, hrana i sklonište. U Govoru na gori Isus se osvrnuo na te osnovne potrebe, a zatim je rekao: “Jer zna Otac vaš nebeski da vam je to sve potrebno. Zato najprije tražite kraljevstvo Božje i njegovu pravednost, a to će vam se nadodati!” (Matej 6,32.33)

U teškim vremenima, kada se više nego ikad trebamo osloniti na Gospodina, postoje neki konkretni koraci, zasnovani na biblijskim načelima, koje trebamo slijediti.

**OIKOS: Ovog tjedna čitamo iz knjige Ellen G. White, Patrijarsi i proroci, Znaci vremena, 2020., stranice 547—556.**