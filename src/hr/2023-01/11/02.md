---
title: 'Staviti Boga Na Prvo Mjesto'
date: 12/03/2023
---

`Pročitajte 2. Ljetopisa 20,1-22. Koja važna duhovna načela iz ovog događaja možemo primijeniti na sebe, bez obzira na borbe s kojima se suočavamo?`

Pred kraj Jošafatove vladavine, Judeja je bila napadnuta. Jošafat je bio hrabar čovjek. Godinama je jačao vojsku i utvrđene gradove. Bio je dobro pripremljen za suočavanje sa skoro svakim neprijateljem. Ipak, u ovoj krizi nije se pouzdao u svoju snagu, već u Božju moć. Potražio je Jahvu i objavio post po cijeloj Judeji. Sav narod se okupio u dvorištu Hrama, u skladu s onim što je Salomon u svojoj molitvi tražio kad im zaprijeti opasnost. Svi Judejci stajali su pred Jahvom sa svojim ženama i djecom. Molili su se da Bog unese zabunu među njihove neprijatelje kako bi se Njegovo ime proslavilo. Tada se kralj pomolio: “O Bože naš, zar im nećeš suditi? Jer u nas nema sile prema tome velikom mnoštvu koje dolazi na nas, niti mi znamo što da radimo, nego su nam oči uprte u te.” (2. Ljetopisa 20,12)

Pošto su se na ovaj način predali Bogu, Duh Gospodnji je sišao na Božjeg čovjeka koji je rekao: “Pozorno slušajte, svi Judejci, Jeruzalemci i ti kralju Jošafate! Ovako vam govori Jahve: ‘Ne bojte se i ne plašite se toga velikog mnoštva, jer ovo nije vaš rat, nego Božji. … Ne treba da se bijete; postavite se, stojte pa gledajte kako će vam pomoći Jahve.’” (2. Ljetopisa 20,15-17)

Tako je kralj rano sljedećeg jutra okupio narod na čelu s levitskim zborom koji je pjevao hvalospjeve Bogu. Zatim ih je opomenuo: “Pouzdajte se u Jahvu svoga Boga, i održat ćete se; pouzdajte se u njegove proroke i budite sretni!” (2. Ljetopisa 20,20) Tada je počeo pjevati zbor, a njihovi neprijatelji su se međusobno potukli i “nitko se nije spasio” (2. Ljetopisa 20,24). Judejcima je trebalo tri dana da sakupe plijen iz bitke, a četvrtog su se dana pjevajući vratili u Jeruzalem.

Naravno, Bog koji je njih izbavio isti je Bog kojega i mi ljubimo i štujemo, a Njegova sila je danas isto tako velika kao i tada. Dakle, i mi smo pozvani da vjerujemo u Njega i Njegovo vodstvo.

`Pročitajte ponovno 2. Ljetopisa 20,20. Kakvo bi posebno značenje taj redak trebao imati za adventiste sedmoga dana?`