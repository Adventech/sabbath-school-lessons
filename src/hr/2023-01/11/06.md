---
title: 'Kad Nitko Ne Bude Mogao Kupovati Ni Prodavati'
date: 16/03/2023
---

Biblija stvara bolnu sliku o tome kako će svijet izgledati pred Isusov drugi dolazak. Daniel kaže: “Bit će to vrijeme tjeskobe kakve ne bijaše otkako je ljudi pa do toga vremena.” (Daniel 12,1) S obzirom na neka posebno problematična razdoblja u prošlosti, ovo o čemu on ovdje govori mora biti prilično loše. U Otkrivenju se također ukazuje na teška vremena prije Kristovog povratka.

`Pročitajte Otkrivenje 13,11-17. Kako će financijska pitanja biti uključena u progonstvo na svršetku vremena?`

Neće se moći kupovati ni prodavati? U kojoj se mjeri naš život danas vrti oko kupnje i prodaje? Naš rad je u određenom smislu prodaja našeg vremena, vještina i dobara onima koji ih žele kupiti. Ne biti u mogućnosti da kupujete i prodajete, u bîti znači ne moći funkcionirati u društvu. U tom trenutku pritisak na one koji ostanu vjerni bit će golem. Osim toga, što više novca imate, to ćete više udjela imati u ovom svijetu, bar u pogledu materijalnih dobara, pa će i pritisak da se prilagodite biti još jači.

Kako se onda trebamo pripremiti? Pripremamo se sada tako što vodimo računa da Božjom milošću ne budemo robovi ni svojeg novca, ni onoga što je na svijetu. Ako sada nismo vezani za njih, nećemo biti ni onda kad ćemo ih se, da bismo ostali vjerni, morati odreći.

`Pročitajte Ponovljeni zakon 14,22.23. Što je Božji narod trebao činiti sa svojim viškom i prinosom svake godine? Zašto je Bog to od njih tražio?`

Bog je preko Mojsija objasnio da je jedan od razloga zbog kojih je uspostavio sustav desetine: “Da se tako naučiš zauvijek bojati se Jahve, Boga svoga.” (Ponovljeni zakon 14,23) U poetskom paralelizmu Psalma 31,20 vidimo da je taj “strah” zapravo sinonim za povjerenje.

“O, kako je velika, Jahve, tvoja dobrota, koju čuvaš za one koji te se boje, koju iskazuješ onima što se tebi utječu na očigled sinovima čovječjim.”

Te paralelne misli pokazuju nam da bojati se Boga znači uzdati se u Njega. Na osnovi toga uviđamo da je Bog uspostavio sustav desetine da bi nas zaštitio od sebičnosti i ohrabrio da vjerujemo da će se On brinuti za nas. Premda vjernost u davanju desetine svakako ne jamči da će ljudi na kraju ostati vjerni, oni koji nisu vjerni u davanju desetine izlažu se opasnosti da upadnu u nevolje.