---
title: Prioriteti
date: 15/03/2023
---

Isusove usporedbe i nauk, izvještaji o biblijskim junacima i savjeti Ellen G. White jasno ukazuju da ne postoji polovična predaja Kristu. Ili smo na Gospodnjoj strani, ili nismo.

Kada Ga je jedan književnik pitao koja je zapovijed najveća, Isus je odgovorio: “Ljubi Gospodina Boga svoga svim srcem svojim, svom dušom svojom, svom pameti svojom i svom snagom svojom!” (Marko 12,30) Kada sve predamo Kristu, ne ostaje ništa za drugog gospodara. To je tako. I tako mora biti.

`Pročitajte Matej 6,24. Kakvo je vaše iskustvo u vezi s istinitošću tih riječi?`

Zapazite, Isus nije rekao da je teško služiti Bogu i novcu, ili da treba voditi računa o tome kako služiti i jednom i drugom. Naprotiv, On je rekao da je to nemoguće. I točka. Ta misao trebala bi unijeti malo straha u naše duše (Filipljanima 2,12).

`Pročitajte 1. Ivanova 2,15-17. Kako se te tri pojedinosti pokazuju u našem svijetu i zašto je opasnost od njih katkada teže uočljiva nego što smo toga svjesni?`

Nije nikakvo čudo što je Pavao pisao: “Svraćajte misao na ono što je gore, ne na ono što je na zemlji.” (Kološanima 3,2) Naravno, to je lakše reći nego učiniti, jer nam je ono što je na zemlji svakodnevno pred očima. Privlačnost onoga “što je na zemlji” vrlo je velika — ponuda trenutačnog zadovoljenja je uvijek tu, šapće nam u uši ili nam zavrće rukave, ili oboje. Zar nije čak i najvjerniji kršćanin bar nekad osjetio ljubav prema onome “što je na zemlji”? Premda znamo da će sve to jednog dana nestati, još uvijek osjećamo tu privlačnost, zar ne? Dobra je vijest, međutim, da ne moramo dopustiti da nas to odvrati od Gospodina.

`Pročitajte 2. Petrova 3,10-14. Kako bi to što Petar ovdje kaže trebalo utjecati na naš način života, uključujući i odnos prema našim dobrima?`