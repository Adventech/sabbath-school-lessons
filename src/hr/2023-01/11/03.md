---
title: 'Uzdajte Se U Boga, A Ne U Vlastita Dobra'
date: 13/03/2023
---

Kralj David je trebao biti mudriji. Iz iskustva svojega najboljeg prijatelja Jonatana, trebao je znati da, kad ste u zavjetnom odnosu s Bogom, nije važno imate li uz sebe samo nekoliko ljudi ili mnogo — Bog vam u svakom slučaju može donijeti pobjedu. U 1. Samuelovoj 14,1-23, zabilježen je izvještaj o tome kako su Šaulov sin Jonatan i njegov štitonoša uz Božju pomoć porazili filistejsku stražu. Međutim, usprkos tom iskustvu i mnogim drugim iskustvima iz povijesti Božjeg naroda, kralj David je, kad su nastupila teška vremena, dopustio Sotoni da ga navede da se pouzda u svoju snagu i domišljatost.

`Pročitajte 1. Ljetopisa 21,1-14. Zašto je David odlučio izbrojiti svoje vojnike? Zašto ga je njegov vojni zapovjednik Joab odvraćao od toga?`

Imajte na umu da je prebrojavanje vojske bila Sotonina zamisao. On je naveo Davida da se radije pouzda u vlastitu snagu nego da se osloni na Božju providnost za svoju zaštitu. Joab, vojskovođa izraelske vojske, pokušao ga je uvjeriti da ne prebrojava narod, jer je vidio da Bog radi za Izraelce, ali David je zahtijevao da se prebrojavanje nastavi. I kao što izvještaj otkriva, njegovi su postupci navukli veliku nesreću na narod.

Nitko se nikada nije uzalud uzdao u Boga. Ali kad god trebate voditi Gospodnje bitke, pripremite se. I to se pripremite dobro. Sljedeće riječi pripisuju se britanskom vladaru Oliveru Cromwellu (1599.—1658.), koji je uoči bitke poručio svojoj vojsci: “Uzdajte se u Boga, momci moji, i čuvajte svoj prah (barut) suhim!” Drugim riječima, učinite sve što je u vašoj moći da biste uspjeli, ali na kraju krajeva budite svjesni da vam samo Bog može dati pobjedu.

U našem neposrednom kontekstu, vrlo je primamljivo vjerovati u moć vlade ili u osobni bankovni račun, ali u svakoj krizi spomenutoj u Bibliji, kad god su se ljudi pouzdali u Boga, On je opravdao njihovo povjerenje i pobrinuo se za njih.

Vrijeme koje nam je na raspolaganju trebali bismo iskoristiti za usklađivanje s Bogom, izvući se iz dugova i biti velikodušni s onim što nam je dano. U skladu s riječima stare evanđeoske pjesme: “Ako nam je Gospodin ikada bio potreban, onda je to sada.“

`Kako možemo uspostaviti ravnotežu između nastojanja da učinimo sve što možemo da bismo se, na primjer, financijski osigurali, a da se opet, u isto vrijeme, u svemu uzdamo u Gospodina?`