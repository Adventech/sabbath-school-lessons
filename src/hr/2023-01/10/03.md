---
title: 'Ništa Ne Možeš Ponijeti Sa Sobom'
date: 06/03/2023
---

Netko je jednom pitao poznatog evanđelista Billyja Grahama što ga je, sada kad je ostario, najviše iznenadilo u vezi sa životom (tada je imao šezdeset godina). Graham je odgovorio: “Njegova kratkoća.” Nesumnjivo, život brzo prolazi.

`Čemu nas sljedeći redci uče o ljudskom životu? Psalam 49,18; 1. Timoteju 6,6.7; Psalam 39,12; Jakov 4,14; Propovjednik 2,1822.`

Ne samo da život brzo prolazi, nego i kad umreš, ne možeš ništa ponijeti sa sobom, bar od materijalnih dobara koja si nagomilao. (A karakter? E, to je već druga priča.) “Kad umre, ništa neće ponijeti sa sobom, i blago njegovo neće s njime sići” (Psalmi 49,18), što znači da čovjek ostavlja za sobom ono što će netko drugi dobiti. A tko će to dobiti, ovisi, naravno, o tome kakvi se planovi unaprijed načine.

Premda nemaju svi velika imanja, većina ljudi, posebno ako su godinama radili, uspiju steći određena sredstva. A kad nas više ne bude, što će se dogoditi s tim sredstvima, važno je pitanje koje treba razmotriti. Kad je riječ o onima koji pred kraj života posjeduju neku imovinu, koliko god velika ili mala ona bila, oporučivanje te imovine može biti njihov konačni čin kao dobrih upravitelja — čin savjesnog upravljanja onim čime ih je Bog blagoslovio. Ako nemate plan za svoju imovinu u obliku oporuke ili ostavine, mogu se umiješati državni i građanski zakoni (što ovisi, naravno, o tome gdje živite). Ako umrete bez oporuke, većina građanskih vlasti jednostavno prosljeđuje vašu imovinu vašim rođacima, bez obzira na to je li im ona potrebna ili nije, hoće li oni dobro iskoristili taj novac ili neće, i jeste li vi to njima željeli dati ili niste. Crkva u tom slučaju neće dobiti ništa. Ako je to ono što želite, u redu, ali ako nije, trebate razraditi planove unaprijed.

Najjednostavnije rečeno, s obzirom na to da je Bog vlasnik svega (vidi Psalam 24,1), iz biblijske perspektive bilo bi logično da, kad završimo s onim što nam je Bog povjerio, ono što nam preostane vratimo Njemu, pravom Vlasniku, nakon što zadovoljimo potrebe svojih najmilijih.

`Smrt, kao što znamo, može nastupiti bilo kada, neočekivano, čak i danas. Što bi se dogodilo s vašim najmilijima da danas umrete? Što bi se dogodilo s vašom imovinom? Bi li ona bila razdijeljena u skladu s vašim željama?`