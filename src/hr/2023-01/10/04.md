---
title: 'Početi Od Osobnih Potreba'
date: 07/03/2023
---

U starozavjetno su vrijeme mnogi Izraelci bili ratari i pastiri. Zato su neki Božji obećani blagoslovi izraženi na jeziku ratara. Na primjer, u Izrekama 3,9.10 Bog kaže da će nam, ako Mu budemo vjerni u financijskom smislu, “žitnice biti prepune”. Naravno, mnogi kršćani danas nemaju štale i žitnice. Ipak, jasno je da će Bog blagosloviti naš rad i naše poslovne pothvate ako Ga budemo slijedili i slušali.

`Pročitajte Izreke 27,23-27. Kako biste poruku: “Brižno pazi na stoku svoju, i srcem se brini o stadima” protumačili u kontekstu današnjeg kršćanskog življenja?`

Koliko god upozoravala bogate da ne gaze siromašne i da ne budu pohlepni u raspolaganju svojom imovinom, Biblija nikad ne osuđuje bogatstvo niti napore ljudi da ga steknu, pod uvjetom da to ne čine nepošteno i tlačeći druge. Naime, savjeti koje danas čitamo u Izrekama, ukazuju da trebamo biti marljivi u svojem poslu kako bismo imali dovoljno za sebe i svoju obitelj. “Tad imaš izobilje kozjega mlijeka sebi za jelo, i za hranu kući svojoj i za prehranu sluškinjama svojim.” (Izreke 27,27)

Kako bismo poruku tog retka mogli izraziti drugačije da bude aktualna u današnje vrijeme? Evo nekih prijedloga: “Pregledaj financijske izvještaje i utvrdi stanje svojih poslova.” Ili: “Napravi pregled svojeg financijskog stanja i upoznaj se s odnosom duga i raspoloživih sredstava.” Bilo bi poželjno da s vremena na vrijeme, dok ste još u radnom odnosu, pregledate svoju oporuku, ostale dokumente i sadašnju imovinu, i da ih ažurirate po potrebi. Dokumente kao što su oporuke sastavljaju se rano u procesu planiranja upravljanja imovinom, kako biste se zaštitili u slučaju prerane smrti ili nemogućnosti da iz zdravstvenih razloga odlučujete o tome kako bi se vaša imovina trebala rasporediti. Smisao je da unaprijed isplanirate što će biti s vašom imovinom kad vam više ne bude pripadala.

Ukratko, dobro upravljanje onim čime nas je Bog blagoslovio ne odnosi se samo na ono što imamo dok smo živi, već i na ono što će se dogoditi kad nas više ne bude — jer ako se Gospodin ne vrati tijekom našeg života, jednog dana nas više neće biti, dok će naša materijalna dobra, mala ili velika, ostati iza nas. Dakle, na nama je da sada poduzmemo korake kako bi ono čime smo bili blagoslovljeni moglo poslužiti kao blagoslov za druge i za unapređenje Božjeg djela.

`“Jer bogatstvo ne traje dovijeka.” (Izreke 27,24 — SHP) Zašto je važno uvijek imati na umu tu misao?`