---
title: 'Bezumni Bogataš'
date: 05/03/2023
---

`Pročitajte Luka 12,16-21. Koja se bitna poruka tu nalazi za nas? Kakav je strogi prijekor Gospodin uputio tom bezumnom bogatašu i što nam to govori o odnosu koji bismo trebali imati prema onomu što posjedujemo?`

Premda ta poruka ima i šire značenje, moglo bi se reći da je Isus tom usporedbom naznačio što ne bi trebalo raditi u mirovini. Naime, ako se netko sprema napustiti posao s namjerom da svoju ušteđevinu troši samo na sebe, trebao bi tu usporedbu uzeti k srcu. Problem nije u napornom radu i stjecanju bogatstva, posebno kada zađete u godine i možda čak počnete zarađivati više. Problem je u odnosu prema svemu tome. Bogataševe riječi: “Počivaj, jedi, pij, uživaj!” (Luka 12,19) — pogađaju u srž problema.

“Ciljevi ovoga čovjeka nisu bili uzvišeniji od ciljeva životinja koje propadaju. Živio je kao da nema Boga, nema Neba, nema budućeg života; kao da je sve što ima samo njegovo, kao da ne duguje ništa ni Bogu ni ljudima.” (Ellen G. White, Isusove usporedbe, str. 170)

Ako u toj fazi života mislimo samo na sebe zanemarujući Božje djelo i potrebe drugih, mi slijedimo primjer tog bezumnog bogataša. U Isusovoj usporedbi nema nikakvih naznaka da je taj bogataš bio lijen ili nepošten. Problem je bio samo u tome kako je namjeravao trošiti ono što mu je Bog povjerio. Budući da ne znamo dan svoje smrti, uvijek bismo trebali biti spremni za taj trenutak vršeći Božju volju, umjesto da vodimo sebičan život.

Prema općoj slici iznesenoj u Bibliji, čovjek treba raditi i ostati produktivan dokle god može. Zanimljivo je primijetiti da su pisci velikih proročkih knjiga, Daniel i Ivan, pisac Otkrivenja, bili, kao što mnogi vjeruju, već u osamdesetim godinama kad su završili svoj rad. I to u vrijeme kada je prosječni životni vijek iznosio oko pedeset godina. Ellen G. White je neke od svojih najpoznatijih i najomiljenijih knjiga, kao što je Čežnja vjekova ili Isusov život, objavila oko sedamdesete godine života. Dakle, dok god smo zdravi, godine ne bi trebale biti razlog da prestanemo biti produktivni i da, dokle god je moguće, činimo nešto dobro.

Isus je onima koji čekaju Njegov drugi dolazak savjetovao ne samo da ostanu budni, već i da nastave marljivo raditi (Matej 24,44-46).

`Kako možemo u bilo kojem životnom dobu i s bilo kojom svotom novca izbjeći istu zamku u koju je upao čovjek iz ove usporedbe? Zapitajte se: “Za što ja živim?”`