---
title: 'Vječni život'
date: 20/03/2023
---

Pred nama kao ljudskim bićima (htjeli mi to ili ne), nalazi se čitava vječnost. Prema Bibliji, ta će se vječnost, u slučaju svakog pojedinca, javiti u jednom od dva moguća oblika — kao vječni život ili vječna smrt. Nema sredine. Nema prelaženja s jedne na drugu stranu. Postoji samo jedno (život) ili drugo (smrt). To je doslovno sve ili ništa.

`Pročitajte Rimljanima 6,23; Ivan 3,16. Koji nam je izbor ovdje predočen?`

Teško je zamisliti dva oštrije suprotstavljena i različitija izbora, zar ne?

Ako ovo čitate, veliki su izgledi da ste izabrali vječni život, ili da bar razmišljate o njemu. Bog ima jedinstvenu sposobnost da učini sve što kaže — da ispuni sva svoja obećanja. Naše je da Mu jednostavno vjerujemo, da se pozivamo na Isusove zasluge i da se vjerom pokoravamo Njegovoj Riječi.

`Pročitajte Ivan 14,1-3. Što nam Gospodin savjetuje u prvom retku, a što nam obećava u drugom i trećem?`

U posljednjim danima ovozemaljske službe, Isus je svojim učenicima uputio te nevjerojatne riječi nade i ohrabrenja. Te su im riječi podizale duh u trenucima kušnje i obeshrabrenja. A isto tako bi trebale djelovati i na nas. Isus je sišao s Neba, a onda se vratio na Nebo i obećao nam: “Vratit ću se da vas uzmem k sebi i da vi budete gdje sam ja.”

A Kristova smrt na križu više od svega drugoga jamči nam da će On ponovno doći, jer kad ne bi bilo drugog dolaska, kakve bi koristi bilo od prvog? Kao što smo sigurni da je Isus umro na križu radi nas, isto tako možemo biti sigurni da će On ispuniti ono što je obećao: “Ponovno ću doći i uzeti vas k sebi da i vi budete ondje gdje sam ja.” (Ivan 14,3 — Suvremeni hrvatski prijevod)

`Zadržite se više na misli da je Kristov prvi dolazak jamstvo Njegovog drugog dolaska. Što se to dogodilo u vrijeme Njegovog prvog dolaska, što obećanje o drugom dolasku čini tako pouzdanim? `