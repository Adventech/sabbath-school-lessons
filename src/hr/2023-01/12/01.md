---
title: 'Nagrada Za Vjernost'
date: 18/03/2023
---

### Biblijski tekstovi:
Hebrejima 11,6; Izaija 62,11; Rimljanima 6,23; Ivan 14,1-3; Otkrivenje 21; Matej 25,20-23; Rimljanima 8,16-18.

> <p></p>
> “Tada mu reče gospodar: ‘Dobro, valjani i vjerni slugo! Bio si vjeran nad malim, zato ću te nad velikim postaviti: Uđi u veselje gospodara svoga!’” (Matej 25,21)

Premda ne možemo zaslužiti spasenje, Biblija nas potiče da kao nezaslužni primatelji Božje milosti živimo vjerom. Jer na kraju krajeva, za sve što primamo možemo zahvaliti, uvijek i jedino, Božjoj milosti.

David piše: “Savršen je Zakon Gospodnji — dušu krijepi; pouzdano je svjedočanstvo Gospodnje — mudrim čini priprostoga. Prave su odredbe Gospodnje — srce raduju; čista je zapovijed Gospodnja — oči prosvjetljuje. Strah je Gospodnji čist, ostaje dovijeka; sudovi su Gospodnji i istiniti i pravedni. Poželjniji su od zlata, i od najčišćega; mnogo slađi i od meda, od samotoka iz saća. I sluga tvoj prožima se njima; tko ih drži, velika mu plaća.” (Psalam 19,7-11 — Varaždinska Biblija)

Biblija na raznim mjestima govori o našoj nagradi, o onome što nam je zahvaljujući Kristu, obećano da ćemo primiti nakon Njegovog drugog dolaska, i nakon što se ovo strašno iskustvo s grijehom jednom zauvijek završi.

Dakle, što nam je obećano i kakva jamstva imamo da ćemo to i dobiti?

**OIKOS: Ovog tjedna čitamo iz knjige Ellen G. White, Patrijarsi i proroci, Znaci vremena, 2020., stranice 557—568.**