---
title: 'Gledanje Na Nagradu'
date: 23/03/2023
---

Nakon obraćenja, Pavao se u potpunosti posvetio Kristovom djelu. Zahvaljujući svojem obrazovanju i oštrini uma, bio je vrlo uspješan, gledano iz svjetovne perspektive. Međutim, poput Mojsija, Pavao je radije stradao s vjernom Božjom djecom — zbog Krista. Trpio je batine, kamenovanje, zatvor, brodolom, glad, hladnoću i još mnogo toga što je zabilježeno u 2. Korinćanima 11,24-33. Kako je sve to mogao podnijeti?

`Pročitajte Rimljanima 8,16-18. Kako je spoznaja da je on Božje dijete postalo značajan čimbenik njegove vjernosti?`

Vrijednost koju je Pavao pridavao nagradi vjernih poticala ga je da strpljivo podnosi nevolje radi Krista. Iz zatvora je pisao: “Braćo i sestre, ne smatram da sam osvojio cilj, ali jedno neprestano radim; zaboravljam ono što je iza mene i naprežem se prema onome ispred mene. Trčim prema cilju da osvojim nagradu za koju nas je Bog odozgo pozvao u Isusu Kristu.” (Filipljanima 3,13.14 — Suvremeni hrvatski prijevod)

`Pročitajte 1. Timoteju 6,6-12, retke o kojima smo već govorili, ali se vrijedi ponovno osvrnuti na njih. Koja je ključna poruka tih redaka, posebno za nas kršćane?`

Iz biblijske perspektive blagostanje je imati ono što vam je potrebno onda kad vam je potrebno. To nije gomilanje imovine. Blagostanje je i mogućnost da se pozovemo na Božje obećanje iz Filipljanima 4,19: “A moj će Bog ispuniti u Kristu Isusu svaku vašu potrebu raskošno prema svom bogatstvu.” I konačno, blagostanje je kad smo zahvalni za ono što imamo u Gospodinu i kad se u svemu uzdamo u Njega.

Bog svojoj djeci ne obećava da će svi biti bogati u dobrima ovoga svijeta. On, naprotiv, kaže da će svi koji žive pobožno biti progonjeni. To što On nudi bolje je od bilo kakvog svjetovnog bogatstva. On kaže: “Ja ću zadovoljiti tvoje potrebe, i kamo god odeš, bit ću s tobom.” A onda će, na kraju, svojim vjernima dati pravo bogatstvo i vječni život. Kakva je to sjajna nagrada!

Pred kraj svojeg života Pavao je mogao reći: “Već se moja krv izlijeva u Božju čast, vrijeme je moje smrti blizu. Plemenitu sam borbu izvojevao, trku dovršio, vjeru sačuvao. Već mi je pripravljen vijenac pravednosti koji će mi u onaj Dan dati Gospodin, pravedni sudac, i ne samo meni nego i svima koji budu željeli njegov dolazak.” (2. Timoteju 4,6-8) Neka Bog učini da svi, zahvaljujući Njegovoj milosti, možemo reći to isto, s istom sigurnošću.