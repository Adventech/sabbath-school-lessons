---
title: 'Svođenje Računa'
date: 22/03/2023
---

Pred kraj Isusove službe, učenici su Mu pristupili nasamo i pitali Ga: “Kaži nam kad će to biti i koji je znak tvoga dolaska i svršetka svijeta?” (Matej 24,3) U sljedeća dva poglavlja Isus odgovara na ta njihova pitanja. U Mateju 24 govori se o znacima u svijetu oko nas, kao što su ratovi, nesreće i slično. Zatim, u Mateju 25 govori se o stanju u crkvi neposredno pred Isusov ponovni dolazak. To stanje ilustriraju tri usporedbe, a jedna od njih je usporedba o talentima, koja govori o tome kako Njegov narod koristi darove koje im je Bog dao.

`Pročitajte Matej 25,14-19. Tko je taj koji je otputovao u daleku zemlju? Komu je povjerio svoja dobra? Što znači “zatraži od njih račun” (vidi Matej 25,19)?`

O talentima katkad razmišljamo kao o prirodnim darovima kao što su pjevanje, govorništvo i slično. Međutim, u paralelnoj usporedbi o minama u Luki 19,12-24, navodi se konkretno novac i upravljanje njime. Ellen G. White također tvrdi: “Pokazano mi je da usporedba o talentima nije potpuno shvaćena. Ova važna pouka dana je učenicima za korist kršćana koji će živjeti u posljednje dane. I ovi talenti ne prikazuju samo sposobnost propovijedanja i poučavanja iz Božje riječi. Ova usporedba odnosi se na prolazna sredstva koja je Bog povjerio svojem narodu.” (Svjedočanstva za Crkvu, sv. 1, str. 178)

`Pročitajte Matej 25,20-23. Što Bog kaže onima koji su vjerno upravljali novcem podupirući Njegovo djelo? Što znači ući “u veselje gospodara svoga” (Matej 25,23)?`

Nama je sasvim prirodno misliti kako netko drugi ima više talenata od nas, te da stoga ima i veću odgovornost pred Bogom. U ovoj usporedbi, međutim, osoba sa samo jednim talentom — najmanje novca — pokazala se nevjernom i izgubila je kraljevstvo. Umjesto da razmišljamo o odgovornostima drugih, radije se usredotočimo na ono što je Bog nama povjerio, i razmišljajmo kako da to upotrijebimo Njemu na slavu.

`Kako ćete proći kad Bog “zatraži račun” od vas?`