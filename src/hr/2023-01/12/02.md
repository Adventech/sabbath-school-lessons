---
title: 'Nagrada Za Vjernost'
date: 19/03/2023
---

`Pročitajte Hebrejima 11,6. Što bi nam taj redak trebao značiti? Kako bismo trebali odgovoriti na to o čemu on govori? Vidi također Otkrivenje 22,12; Izaija 40,10; 62,11. Čemu nas sve te riječi uče?`

Nagrada koju je Bog namijenio svojoj vjernoj djeci nešto je jedinstveno i, kao i mnogi drugi duhovni predmeti, nadilazi našu ograničenu sposobnost razumijevanja. “Ljudski jezik nije sposoban opisati nagradu pravednih. Ona će biti poznata samo onima koji je budu vidjeli. Nijedan ograničeni um ne može shvatiti slavu Božjeg Raja.” (Ellen G. White, Velika borba, str. 531)

Isus je sljedećim riječima zaključio Blaženstva kojima je otpočeo Govor na gori: “Blago vama kad vas budu grdili i progonili i kad vam zbog mene budu lažno pripisivali svaku vrstu opačine! Radujte se i kličite od veselja, jer vas čeka velika nagrada na nebesima! Ta, tako su progonili i proroke koji su živjeli prije vas!” (Matej 5,11.12) Nakon što je u Hebrejima 11 nabrojio junake vjere, Pavao je sljedeće poglavlje započeo objašnjavajući zašto je Isus bio voljan umrijeti na križu.

“Zato i mi, opkoljeni tolikim oblakom svjedoka, odbacimo od sebe svako breme i grijeh koji lako zavodi, te ustrajno trčimo na utakmici koja nam je određena! Uprimo pogled u začetnika i završitelja vjere, u Isusa, koji namjesto određene mu radosti podnese križ ne mareći za sramotu te otada sjedi s desnu Božjeg prijestolja!” (Hebrejima 12,1.2)

Nagrada za vjernost, međutim, nije isto što i spasenje djelima. Tko se od nas, ili od biblijskih osoba, ikad mogao pohvaliti djelima dovoljno dobrim da mu pruže ikakvu zaslugu pred Bogom? Nitko, naravno. To je sav smisao križa. Da smo se mogli spasiti djelima, Isus nikad ne bi otišao na križ. Međutim, spasenje je moralo biti dar milosti. “A ako je po milosti, nije više po djelima; jer inače milost ne bi više bila milost.” (Rimljanima 11,6) Dakle, nagrada je samo ishod onoga što je Bog učinio za nas i u nama.

`Kako razumijemo razliku između spasenja milošću i nagrade za djela? Iznesite svoj odgovor u subotu u razredu.`