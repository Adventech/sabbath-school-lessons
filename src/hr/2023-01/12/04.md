---
title: 'Novi Jeruzalem'
date: 21/03/2023
---

Biblijski opis Novog Jerulema odgovara onome što je Abraham vidio vjerom. “Jer je očekivao grad s temeljima kojemu je Bog graditelj i tvorac.” (Hebrejima 11,10) Novi Jeruzalem Božje je remek-djelo, izgrađeno za one koji Ga ljube i vrše Njegove zapovijedi. Novi Jeruzalem bit će tijekom milenija dom vjerne Božje djece na Nebu, a nakon toga na novoj Zemlji kroz čitavu vječnost. Ima dobrih vijesti za one među nama koji se ne vole pakirati i seliti. Bog se brine o svemu. Ivan kaže da je vidio grad.

“I ja, Ivan, vidjeh sveti grad, novi Jeruzalem, gdje silazi s neba od Boga, opremljen kao nevjesta ukrašena za muža svojega.” (Otkrivenje 21,2 — Varaždinska Biblija)

`Pročitajte Otkrivenje 21. Što nam je još obećano?`

Tu ima toliko toga što naš um teško može shvatiti s obzirom na to da je oštećen grijehom, i da poznaje samo ovaj pali, grijehom opterećeni svijet. Međutim, i ono što možemo shvatiti daje nam tako puno nade.

Prvo, kao što je Isus boravio s nama na ovom palom svijetu kada je došao u tijelu, tako će živjeti s nama i na novom svijetu. Kakvu su samo prednost imali oni koji su osobno, izbliza gledali Isusa! I opet ćemo imati tu priliku, samo sada bez vela grijeha koji iskrivljuje ono što vidimo.

Mi koji poznajemo samo suze, tugu, plač i bol, teško možemo razumjeti jedno od najvećih obećanja u cijeloj Bibliji: “I otrt će Bog svaku suzu s očiju njihovih, i smrti više neće biti; ni tuge, ni jauka, ni boli više neće biti — jer prijašnje prođe.” (Otkrivenje 21,4 — Varaždinska Biblija) Proći će sve to što nikad nije ni trebalo postojati na ovom svijetu.

Osim toga, od Božjeg prijestolja teče čista rijeka života, a s obje strane nalazi se stablo života. Dakle, Božje prijestolje je tamo i otkupljeni će “gledati lice njegovo” (Otkrivenje 22,4). Oni će živjeti u bliskom odnosu s Bogom koji mi zasad nemamo.

`Pročitajte Otkrivenje 21,8, o sudbini onih koji će se suočiti s drugom smrću. Koji grijeh od onih koji su ovdje navedeni Isus nije mogao oprostiti? Zašto će onda ti ljudi biti izgubljeni, dok će neki drugi, koji su to isto činili, biti spašeni? Koja je bitna razlika između tih dviju skupina?`