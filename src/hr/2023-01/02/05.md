---
title: 'Sporazum O Desetini'
date: 11/01/2023
---

Postoji tijesna duhovna povezanost između davanja desetine i našeg odnosa prema Bogu. Izraelci su napredovali kada su bili poslušni Bogu i vjerni u davanju desetine. Nasuprot tomu, prolazili su kroz teška vremena kada to nisu činili. Izgledalo je kao da se smjenjuju razdoblja poslušnosti i izobilja, s razdobljima neposlušnosti i problema. Tijekom jednog od tih razdoblja nevjerovanja, Bog je preko proroka Malahije ponudio svojem narodu dvostrani sporazum.

`Pročitajte Malahija 3,7-11. Koja se obećanja i obveze navode u tim redcima?`

Bog je obećao da će se vratiti svojem narodu ako se oni vrate k Njemu. Kada je upitan što misli pod tim da Mu se trebaju vratiti, On je jasno rekao: “Može li čovjek krasti od Boga? A vi ipak kradete od mene. Vi pitate: ‘Kako krademo od tebe?’ Ne dajete punu desetinu svojih prinosa, ni druge propisane priloge.” (SHP) Zakidanje Boga bilo je uzrok njihovog prokletstva. A evo i Božjeg rješenja za taj problem: “Donesite čitavu desetinu u riznicu.” (Malahija 3,10) A kad to učinite, Bog će “otvoriti ustave nebeske … izliti na vas punom mjerom blagoslov”. Ako ne budemo imali dovoljno prostora da sve to primimo, imat ćemo višak s kojim ćemo moći pomagati drugima i unaprijediti Božje djelo.

“Onaj koji je dao svojega jedinorođenog Sina da umre za tebe, sklopio je savez s tobom. On ti daje svoje blagoslove, a zauzvrat zahtijeva da Mu doneseš svoju desetinu i prinose. Neka se nitko ne usudi reći da ne razumije ovo pitanje. Božji plan u vezi s desetinom i prinosima jasno je naveden u trećem poglavlju Knjige proroka Malahije. Bog poziva svoje ljudske suradnike da budu vjerni savezu koji je On s njima učinio.” (Ellen G. White, Savjeti o upraviteljskoj službi, str. 65)

Jedno od pozitivnih razdoblja poslušnosti zabilježeno je tijekom vladavine dobrog judejskog kralja Ezekije. U Judeji je došlo do istinskog preporoda i ljudi su počeli vjerno prilagati svoje desetine i prinose u hramsko skladište. Toliko toga je doneseno da se u gomilama skupljalo u hramu. U 2. Ljetopisa 31,5 govori se o tome što se dogodilo kad su “počeli … Izraelovi sinovi donositi najboljega žita, novog vina, ulja i meda, i svakojaka poljskog priroda, i donosili su obilne desetine od svega.”

`Što vaše davanje desetine (ili nedavanje) govori o vašoj duhovnosti i vašem odnosu prema Bogu?`