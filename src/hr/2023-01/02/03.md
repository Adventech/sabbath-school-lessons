---
title: '“ako Zbilja Poslušaš…”'
date: 09/01/2023
---

Knjiga Ponovljeni zakon pisana je inačica Mojsijevih oproštajnih poruka, upućena drugom naraštaju Izraelaca nakon četrdesetogodišnjeg lutanja po pustinji. Te poruke su izgovorene na moapskim ravnicama istočno od Jerihona. Zato se Ponovljeni zakon prikladno naziva “Knjiga sjećanja”.

Mojsije u toj knjizi razmatra Božje vjerno postupanje prema Izraelu. On se tu osvrće na putovanje od gore Sinaj do Kadeš Barnee na granici Obećane zemlje, kao i na njihovu pobunu i na četrdeset godina lutanja pustinjom. Ponovio je Deset zapovijedi, zahtjev za davanjem desetine i stvaranjem glavnog skladišta. Međutim, u žarištu Ponovljenog zakona nalazi se savjet da se treba pokoravati Bogu i primati Njegove blagoslove. Mojsije Boga prikazuje kao Onoga tko ima sposobnost i želju da se brine o svojem narodu.

`Pročitajte Ponovljeni zakon 28,1-14. Koji su tu veliki blagoslovi obećani narodu? Ipak, što su morali činiti da bi primili te blagoslove?`

Mojsije je jako želio da narod shvati kako Bog ima na umu divne, čak i čudesne blagoslove za njih. Njegove riječi: “Ako zbilja poslušaš”, dale su im do znanja da je u pitanju njihova vječna sudbina. Kakav moćan izraz stvarnosti slobodnog izbora! Oni su bili Njegov izabrani narod, primatelji velikih blagoslova i obećanja, ali ti blagoslovi i obećanja nisu bili bezuvjetni. Trebalo ih je prihvatiti, primiti i postupati u skladu s njima.

A ništa od onoga što je Bog tražio od njih nije bilo preteško ispuniti. “Ova zapovijed što ti je danas dajem nije za te preteška niti je od tebe predaleko. Nije na nebesima, da bi rekao: Tko će se za nas popeti na nebesa, skinuti nam je te nam je objaviti da je vršimo? Nije ni preko mora, da bi mogao reći: Tko će preko mora za nas poći, donijeti nam je te nam je objaviti da je vršimo? Jer, Riječ je posve blizu tebe, u tvojim ustima i u tvome srcu, da je vršiš.” (Ponovljeni zakon 30,11-14)

Naravno, osim blagoslova tu je i upozorenje o prokletstvima koja će ih snaći ako ne poslušaju (Ponovljeni zakon 28,15-68), odnosno posljedice koje će donijeti njihov grijeh i pobuna.

`Što za nas danas znači da “zbilja poslušamo” ono što nam Bog kaže da činimo?`