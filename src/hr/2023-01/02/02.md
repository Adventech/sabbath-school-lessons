---
title: 'Savez Spasenja'
date: 08/01/2023
---

Kristova smrt na Golgoti omogućila je spasenje svakom čovjeku koji je ikad živio ili će živjeti. Međutim, za razliku od obećanja o smjeni godišnjih doba, savez spasenja nije jednostran — ono se ne daje svima neovisno o tome što rade. Vjerovanje da će svi biti spašeni naziva se “univerzalizam”. Ali Isus je, nasuprot tomu, jasno učio da bez obzira na to što je On umro za cijelo čovječanstvo, mnogi ljudi ipak idu širokim putom, koji ih vodi u uništenje i vječnu smrt (Matej 7,13.14).

`Kako ljudi, prema Bibliji, primaju dar spasenja u Isusu?`

`1.	Ivanova 5,13 `

`Matej 10,22 `

`Ivan 6,29 `

`2.	Petrova 1,10.11`

Pavao je razumio bilateralnu narav saveza spasenja. Znajući da će uskoro biti pogubljen, on svojem dragom prijatelju Timoteju, usprkos činjenici da su ga mnogi suputnici napustili, s punim povjerenjem kaže da je ispunio svoj dio pogodbe. “Već se moja krv izlijeva u Božju čast, vrijeme je moje smrti blizu. Plemenitu sam borbu izvojevao, trku dovršio, vjeru sačuvao. Već mi je pripravljen vijenac pravednosti koji će mi u onaj Dan dati Gospodin, pravedni sudac, i ne samo meni nego i svima koji budu željeli njegov dolazak.” (2. Timoteju 4,6-8) Pavao zapravo kaže: “Spreman sam jer sam se dobro borio, svoju stazu sam istrčao, vjeru sam sačuvao.” On je, međutim, uvijek vrlo jasno tvrdio da se čovjek spašava samo vjerom, a ne djelima Zakona, tako da ni ovdje ne gleda na vlastita djela i dostignuća kao na svoje zasluge pred Bogom. Stoga je “vijenac pravednosti” koji ga čeka zapravo Isusova pravednost, na koju se Pavao vjerom pozivao i koje se držao do kraja života.

`Premda je spasenje nezasluženi dar, u čemu se ogleda razlika između onih koji prihvaćaju taj dar i onih koji ga ne prihvaćaju? Kakve zahtjeve pred nas postavlja prihvaćanje tog dara?`