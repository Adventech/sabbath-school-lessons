---
title: 'Poštuj Gospodina'
date: 10/01/2023
---

Knjiga Izreke ne bavi se toliko pitanjem što je ispravno a što pogrešno, koliko govori o mudrosti i ludosti. Dok čitate tu knjigu, vidjet ćete koje su prednosti mudrosti i koje su zamke ludosti.

`Pročitajte Izreke 3,1-10. Koja su tu predivna obećanja dana? I što znači izraz “prvinama svega svojeg prirasta”?`

Bog od nas traži da Ga stavimo na prvo mjesto kad je riječ o upravljanju našom imovinom, čime priznajemo da je On vlasnik svega i pokazujemo svoju vjeru da se On brine za nas. Ali čak i više od toga, On kaže da će, ako Ga stavimo na prvo mjesto, blagosloviti ono što nam preostaje. Da to učinimo — to jest, da Ga stavimo na prvo mjesto — za nas je čin vjere i povjerenja, pokazatelj da se svim srcem uzdamo u Gospodina, i da se na svoj razum ne oslanjamo (što je posebno važno, jer se tako često događa nešto što ne razumijemo i u čemu ne vidimo smisao).

Međutim, naše povjerenje u Boga i Njegovu ljubav ništa ne može pokrenuti jače od križa. Kad shvatimo što je svakom od nas dano u Isusu, ne samo kao našem Stvoritelju (Ivan 1,1-4) i Uzdržavatelju (Hebrejima 1,3), već i kao našem Otkupitelju (Otkrivenje 5,9), vraćanje Bogu prvina od svega što imamo najmanje je što možemo učiniti.

„Gospodin ne samo da polaže pravo na desetinu, već nam govori i kako je treba odvajati za Njega. On kaže: ‘Časti Jahvu svojim blagom i prvinama svega svojeg prirasta.’ (Izreke 3,9) To znači da ne bismo smjeli potrošiti svoja sredstva na sebe i donijeti Gospodinu ostatak, iako bi to i tada trebala biti iskrena desetina. Najprije treba biti odvojen Božji dio.” (Ellen G. White, Savjeti o upraviteljskoj službi, str. 71)

Bog kaže da ćemo, ako Njega stavimo na prvo mjesto, imati “prepune žitnice” (Izreke 3,10). Ipak, to se neće dogoditi nekakvim čudom. To jest, nećete se jednog jutra probuditi i otkriti da su vam kace i žitnice odjednom pune.

Umjesto toga, Biblija sadrži načela dobrog upravljanja, planiranja i financijske odgovornosti, pri čemu je vjernost u onome na što nas Bog poziva naša prva i najvažnija dužnost.

`Međutim, kako da se naučimo oslanjati na Boga i Njegova obećanja u financijski teškim vremenima kad, bez obzira na to što nastojimo biti vjerni, naše “žitnice i kace” nisu pune?`