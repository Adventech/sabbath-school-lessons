---
title: 'Nije Za Te Preteško'
date: 17/11/2021
---

U uvodu 30. poglavlja Ponovljenog zakona Jahve govori što će biti ako se narod pokaje i odvrati od svojih zlih putova. Kakva su im divna obećanja ponuđena!

`Pročitajte Ponovljeni zakon 30,1-10. Koja obećanja Bog daje Izraelcima bez obzira na činjenicu da se tu govori o posljedicama koje će uslijediti zbog njihove neposlušnosti? Što nam to govori o Božjoj milosti?`

To bi sigurno bilo utješno čuti. Međutim, naglasak nije bio na tome da je nevažno hoće li se odvratiti od onoga što im je Bog zapovjedio ili ne. On nikome ne nudi jeftinu milost. Ako im je to išta trebalo pokazati, onda je to Božja ljubav, da zauzvrat i oni zavole Njega pokazujući tu ljubav tako što će biti poslušni onome što im je rekao.

`Pročitajte Ponovljeni zakon 30,11-14. Što Jahve ovdje govori? Koje On obećanje upućuje u tim redcima i kojih se novozavjetnih tekstova možete sjetiti koji upućuju na to isto obećanje?`

Pogledajte kakav im je tu poziv upućen prelijepim jezikom i s ne-pobitnom logikom. Jahve ne traži ništa što bi za njih bilo preteško. Božja zapovijed nije “preteška” ni “predaleko” da bi je razumjeli. Ona nije izvan njihovog domašaja. Put u Nebo nije toliko dalek da bi im ga netko drugi morao osigurati, nije negdje preko mora da im ga netko drugi mora donijeti. Naprotiv, Gospodin kaže: “Jer, Riječ je posve blizu tebe, u tvojim ustima i u tvome srcu, da je vršiš.” (Ponovljeni zakon 30,14) Dovoljno vam je poznata da biste je mogli govoriti i nalazi vam se u srcu tako da ste svjesni daje morate vršiti. Dakle, nema opravdanja za neposlušnost. “Sve Njegove zapovijedi istodobno osposobljavaju.” (Ellen G. White, Isusove usporedbe, str. 223; u izvorniku 333)

Apostol Pavao citira neke od tih redaka kada govori o spasenju u Kristu. On upućuje na njih kao na primjer opravdanja vjerom (vidi Rim-ljanima 10,6-10). A onda, nakon tih riječi u Ponovljenom zakonu, Izraelcima se kaže neka izaberu život ili smrt, blagoslov ili prokletstvo. I ako zahvaljujući milosti vjerom izaberu život, imat će ga.

Ni danas nije ništa drugačije, zar ne?