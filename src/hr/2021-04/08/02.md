---
title: 'Stablo života'
date: 14/11/2021
---

Nitko od nas nije tražio da bude ovdje, zar ne? Nismo izabrali da dođemo u postojanje ništa više nego što smo izabrali gdje i kada ćemo se roditi i tko će nam biti roditelji.

Tako je bilo i s Adamom i Evom. Oni nisu izabrali da ih Bog stvori ništa više nego list, stijena ili planina. Ali nama, kao ljudskim bićima dano je ne samo da postojimo (i stijena postoji), i ne samo da živimo (i ameba je živa), već da živimo kao razumna slobodna bića stvorena na Božju sliku.

Ali mi nismo izabrali niti da dođemo u postojanje kao razumna slobodna bića stvorena na Božju sliku. Međutim, Bog nam nudi izbor da ostanemo u postojanju. To jest, možemo odlučiti imati život u Njemu, vječni život, zahvaljujući Isusu i Njegovoj smrti na križu.

`Pročitajte sljedeće tekstove: Postanak 2,8.9.15-17; 3,22.23. Koje je dvije mogućnosti Bog ponudio Adamu u pogledu njegovog postojanja?`

“Usred vrta raslo je stablo života čiji je plod imao moć obnavljati život. Da je Adam ostao poslušan Bogu, i dalje bi uživao slobodan pristup tom stablu i zauvijek živio. Ali kad je sagriješio, nije mu više bilo dopušteno jesti s drveta života, pa je postao podložan smrti. Božanska presuda: 'Prah si, i u prah ćeš se i vratit’ upućuje na posvemašnje ugasnuće života.” (Ellen G. White, Velika borba, str. 420; u izvorniku 532,533)

Dakle, Biblija nam od samog početka nudi samo jednu od dviju mogućnosti: vječni život, kakav smo prvobitno trebali imati, i vječnu smrt, koja je u biti samo povratak u ništavilo iz kojeg smo potekli.

Zanimljivo je također da se “stablo života”, za koje Pismo kaže da daje besmrtnost, i koje se prvi put spominje u prvoj knjizi Biblije, ponovno pojavljuje u posljednjoj knjizi. Pročitajte Otkrivenje 2,7; 22,2.14. Iako smo trebali imati pristup stablu života, zbog grijeha smo taj pristup izgubili. Ali na kraju, kada problem grijeha bude konačno i potpuno riješen zahvaljujući Isusu i planu spasenja, otkupljeni, oni koji su izabrali život, ponovno će imati pristup stablu života, kao što je trebalo biti od početka.

`Razmislite: Kako se mi svojim svakidašnjim odlukama opredje-ljujemo za život ili za smrt?`