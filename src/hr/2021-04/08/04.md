---
title: 'život I Dobro, Smrt I Zlo, Blagoslov I Prokletstvo'
date: 16/11/2021
---

Pred kraj Ponovljenog zakona, nakon dugog govora o tome što će se dogoditi s narodom ako bude neposlušan Jahvi i prekrši obećanja Saveza, trideseto poglavlje počinje obećanjem da će ih Bog, čak i ako padnu u grijeh i budu kažnjeni izgnanstvom, ipak vratiti u tu zemlju.

To jest, vratit će ih ako se pokaju i vrate se sa svojih zlih putova.

`Pročitajte Ponovljeni zakon 30,15-20. Koje su mogućnosti izbora ponuđene Izraelcima i kako one odražavaju ono što vidimo u cijeloj Bibliji?`

Bog je vrlo jasan — On, Jahve, stavio je pred njih jednu od dviju mogućnosti, u osnovi isto ono što je učinio s Adamom i Evom u Edenu. Hebrejske riječi za “dobro” (tov) i “zlo” (ra) u Ponovljenom zakonu 30,15 (Varaždinska Biblija) iste su one riječi koje se koriste u Postanku za stablo spoznaje “dobra” (tov) i “zla” (ra). Ovdje, kao i u cijeloj Bibliji, ne postoji sredina niti neko neutralno mjesto na kojem se može biti. Oni će služiti Jahvi i imati život, ili će izabrati smrt. A isto vrijedi i za nas.

Život, dobrota i blagoslov nasuprot čemu? Smrti, zlu i prokletstvu. Premda bi se u određenom smislu s pravom moglo tvrditi da im je Bog zapravo nudio samo dobro, samo život i samo blagoslove. Međutim, ako se odvrate od Njega, sve to zlo uslijedit će prirodno jer više neće uživati Njegovu zaštitu.

Kako god mi to razumjeli, narodu su ponuđene te mogućnosti. Također je vrlo jasno predočena stvarnost njihove slobodne volje, njihove slobode izbora. Ovi redci, zajedno s mnogim drugima u Bibliji, u Starome i Novome zavjetu, ne bi imali nikakvog smisla bez svetog dara slobodne volje, slobode izbora.

Bog im na vrlo određeni način kaže: Zato, služeći se slobodnom voljom koju sam vam dao — izaberite život, izaberite blagoslov, izaberite dobrotu, a ne smrt, zlo i prokletstvo.

Nije li potpuno jasno da bi takav izbor bio ispravan? Pa ipak, znamo što se dogodilo. Velika borba bila je i tada isto tako stvarna kao i danas, a na primjeru Izraela trebali bismo se poučiti što se može dogoditi ako se ne predamo Gospodinu u potpunosti, ako ne izaberemo život i sve što taj izbor podrazumijeva.

`Pročitajte Ponovljeni zakon 30,20. Zapazite povezanost između ljubavi i poslušnosti. Što je bilo potrebno da bi Izrael bio vjeran Gospodinu? U kojem smislu isto načelo vrijedi i za nas danas?`