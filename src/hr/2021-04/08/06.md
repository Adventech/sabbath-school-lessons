---
title: 'Pitanje Bogoštovlja'
date: 18/11/2021
---

U Savezu između Jahve i Izraela najvažnije je bilo bogoštovlje. Ono što je Izraelce činilo drugačijima od cijelog svijeta bilo je to što su samo oni kao narod štovali pravoga Boga, za razliku od lažnih poganskih bogova i božica, koji zapravo uopće i nisu bogovi. “Vidite sada da ja, ja jesam, i da drugog Boga pored mene nema!” (Ponovljeni zakon 32,39)

`Pročitajte sljedeće tekstove: Ponovljeni zakon 4,19; 8,19; 11,16; 30,17. Koje upozorenje nalazimo u njima? Zašto je to upozorenje bilo toliko bitno za izraelski narod?`

Prije više tisuća godina, baš kao i danas, Božji narod živio je u kulturi i okruženju čije su ozračje, običaji i shvaćanja u većini slučajeva bili u sukobu s njihovom vjerom. Zato je Božji narod morao uvijek biti na oprezu kako putovi svijeta, njegovi idoli i “bogovi” ne bi postali predmet njihovog štovanja.

Naš Bog je “ljubomoran” (Ponovljeni zakon 4,24; 5,9; 6,15) i samo On je kao naš Stvoritelj i Otkupitelj dostojan našeg obožavanja. Ni tu također nema sredine — ili se klanjamo Gospodinu koji donosi život, dobrotu i blagoslov, ili se klanjamo nekom drugom bogu koji donosi zlo, prokletstvo i smrt.

`Pročitajte Otkrivenje 13,1-15 i pogledajte kako je bogoštovlje ovdje prikazano. Zatim usporedite te retke s Otkrivenjem 14,6-12. Što u Otkrivenju podsjeća na upozorenje dano u Ponovljenom zakonu (zapravo u cijelom Pismu) u vezi s lažnim bogoštovljem?`

Koliko god kontekst bio različit, pitanje je isto: Hoće li se ljudi pokloniti pravom Bogu i imati život, ili će podleći pritiscima, bilo otvorenim, bilo prikrivenim, ili jednom i drugom, da se odvrate od Njega i suoče sa smrću? Odgovor leži u srcu svakog pojedinca. Bog nije primoravao Izraelce da Ga slijede, a neće ni nas. Kao što vidimo u Otkrivenju 13, Zvijer i njezin kip upotrijebit će silu. Bog, sasvim suprotno, djeluje putem ljubavi.

`Što možemo učiniti da svoju odanost Isusu ne zamijenimo polako, jedva primjetno, odanošću nekom drugom bogu?`