---
title: 'Za Daljnje Proučavanje'
date: 19/11/2021
---

I onda i danas svima je ponuđen izbor. Ovdje je ključna riječ izbor. Za razliku od shvaćanja nekih kršćana, prema kojem je Bog neke ljude još prije rođenja predodredio ne samo da budu izgubljeni, već i da zauvijek gore u paklu, Sveto pismo naučava da samo naš slobodan izbor između života i smrti, blagoslova i prokletstva, dobra i zla, određuje s kojim ćemo se trojstvom (život, dobro i blagoslov ili smrt, zlo i prokletstvo) na kraju suočiti. Dobro je znati da će čak i za one koji učine pogrešan izbor, posljedica biti smrt, vječna smrt, a ne vječno mučenje u beskrajnom ognjenom jezeru.

‘“Jer je plaća grijeha smrt, a milosni dar Božji jest život vječni.’ (Rimljanima 6,23) Dok je baština pravednih život, dio zlima je smrt. Mojsije je Izraelu objavio: ‘Gledaj! Danas preda te stavljam: život i sreću, smrt i nesreću.’ (Ponovljeni zakon 30,15) Smrt o kojoj je riječ u ovim tekstovima nije smrt izrečena nad Adamom, jer svekoliko čovječanstvo podnosi kaznu zbog njegova prijestupa. To je ‘druga smrt’, suprotna vječnom životu.” (Ellen G. White, Velika borba, str. 429; u izvorniku 544)

**Pitanja za razgovor**

`1.	Razgovarajte u razredu o tome kažnjava li Bog za neposlušnost ovdje i sada, ili do toga dolazi kao logična posljedica neposlušnosti. Ili je možda i jedno i drugo točno? Kako razumijemo to pitanje?`

`2.	Čemu nas gore navedeni tekstovi Ellen G. White uče o Božjoj sili koja nam stoji na raspolaganju u svladavanju grijeha?`

`3.	Pročitajte Rimljanima 10,1-10, gdje Pavao citira Ponovljeni zakon 30,11-14 dok objašnjava spasenje vjerom u Isusa, nasuprot spasenju i pravednosti koji se ostvaruju na temelju Zakona. Što mislite, zašto je on upotrijebio te retke Ponovljenog zakona? Obratite posebnu pozornost na Rimljanima 10,10: “Vjera srca postiže pravednost, a priznanje usta spasenje.” Što Pavao time želi reći?`

`4.	Na koje nas načine naša kultura, naše društvo i naše okruženje mogu svojim stavovima, ako ne budemo pazili, navesti na lažno bogoštovlje?`