---
title: 'Iz Svega Svoga Srca'
date: 24/11/2021
---

Ponovljeni zakon 30,1-10 otkriva Božju milost i dobrotu prema prije-stupnicima i grešnicima, premda je te grešnike i prijestupnike Bog bla-goslovio na jedinstven način: “Jer koji je narod tako velik da bi mu bogovi bili tako blizu kao što je Jahve, Bog naš, nama kad god ga zazovemo?” (Ponovljeni zakon 4,7) Usprkos svemu što je On učinio za njih i usprkos činjenici da nisu imali nikakvog pravog izgovora niti opravdanja za svoj grijeh, oni su svejedno griješili (prepoznaje li se itko u tome?).

Pa ipak, što se čak i tada događalo?

`Pročitajte Ponovljeni zakon 30,1-10. Što je podrazumijevalo njihovo pokajanje i povratak (teshuvah) Bogu? Što se zahtijevalo i čemu bi nas to danas trebalo naučiti o istinskom pokajanju?`

Na kraju su morali odlučiti hoće li Mu se vratiti i biti Mu poslušni iz svega srca. U određenom smislu pravi problem bio je njihovo srce, jer da je njihovo srce bilo ispravno pred Bogom, i njihovi postupci bili bi u skladu s tim. To jest, oni bi Mu bili poslušni.

Zato im je upućeno divno obećanje da će Bog, ako Mu se “vrate” iskreno Mu se obrativši, djelovati u njima i “obrezati” njihovo srce. Usred svojeg zatočeništva morali su donijeti odluku da se vrate Bogu, a On bi ih zatim vratio k sebi i u zemlju koju im je dao. Onda bi ih tamo, u toj zemlji, blagoslovio. A dio blagoslova sastojao se u Njegovom djelovanju na njihovo srce kako bi se još više približili k Njemu te bi oni i njihova djeca ljubili Boga “svim srcem svojim i svom snagom svojom” (Ponovljeni zakon 6,5).

Na kraju bi se, odgovarajući na Božji poticaj (vidi Djela 5,31), morali istinski pokajati za svoje grijehe. Premda je govorila o drugačijem povijesnom kontekstu, Ellen G. White je pisala: “Narod je jadikovao jer su im njihovi grijesi donijeli patnju, a ne zbog toga jer su obeščastili Boga prestupanjem Njegovog svetog Zakona. Istinsko pokajanje je više od žaljenja za grijehom. To je odlučno odvraćanje od zla.” (Ellen G. White, Patrijarsi i proroci, str. 467; u izvorniku 557) To je istina koju vidimo i u Ponovljenom zakonu 30,1-10.

`Kako možemo uočiti razliku između žaljenja zbog posljedica svojih grijeha, koje svatko može učiniti, i žaljenja zbog samih grijeha? Zašto je ta razlika toliko bitna? `