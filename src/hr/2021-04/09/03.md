---
title: 'Tražite Me I Naći ćete Me'
date: 22/11/2021
---

U cijeloj Bibliji nailazimo na dokaze o Božjem predznanju. On unaprijed zna što će se sve događati. Bilo da je riječ o usponu i padu svjetskih kraljevstava (Daniel 7) ili postupcima pojedinaca samo nekoliko sati prije nego što će do njih doći — “Zaista, kažem ti, još ćeš me noćas, prije nego pijetao zapjeva, triput zatajiti.” (Matej 26,34) — Bog zna kraj od početka. Međutim, Njegovo predznanje, čak i o tome što ćemo mi svojom slobodnom voljom odlučiti, nema nikakvog utjecaja na našu slobodu izbora. Tako je Gospodin, čak i prije nego što je Izraelce uveo u zemlju, znao što će oni raditi kad budu u zemlji.

`Pročitajte Ponovljeni zakon 4,25-28. Što je Jahve rekao da će oni učiniti nakon što uđu u zemlju koju im je obećao?`

U prethodnim redcima Jahve im posebno napominje da ne prave idole i da im se ne klanjaju (Ponovljeni zakon 4,15-20). Ipak, sljedeći redci prilično jasno govore da će oni praviti idole i da će im se klanjati usprkos svim upozorenjima.

Zapazite da Mojsije u Ponovljenom zakonu 4,25 jasno kaže da se to neće dogoditi odmah. Nakon svega što su upravo doživjeli, bilo je malo vjerojatno da će odmah pasti u idolopoklonstvo. Međutim, s vremenom, nakon jednog ili više naraštaja, sklonost da “zaborave” (Ponovljeni zakon 4,9) što je Jahve učinio za njih i na što ih je upozorio, dovest će do toga da rade upravo ono protiv čega ih je upozoravao.

`Pročitajte Ponovljeni zakon 4,29-31. Što će Jahve učiniti za njih u toj konkretnoj situaciji?`

Božja milost je nevjerojatna. Čak i kad padnu u strašno zlo ido- lopoklonstva, čak i kad dožive neizbježne posljedice svojih grijeha, ako se obrate Gospodinu, On će im oprostiti i obnoviti ih. Ukratko, ako se svojevoljno odluče pokajati, Bog će prihvatiti njihovo pokajanje.

Riječ iz Ponovljenog zakona 4,30, koja se često prevodi izrazom “obratiti se”, zapravo znači “vratiti se”. Izraelci se trebaju vratiti Gospodinu, tamo gdje su trebali biti sve vrijeme. Hebrejska riječ teshuvah, od iste korijenske riječi kao i “vratiti se”, zapravo znači “pokajati se”.

`Dakle, bez obzira na to što sve pokajanje obuhvaća, dio pokajanja je i povratak Bogu nakon što nas naši grijesi odvoje od Njega.`