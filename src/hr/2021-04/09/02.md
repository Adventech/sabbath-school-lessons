---
title: 'Mi Yitten'
date: 21/11/2021
---

Hebrejski jezik kojim je pisana Biblija, kao i većina ostalih jezika prožet je idiomima, izrazima koji poprimaju drugačije značenje od doslovnog značenja pojedinih riječi u njemu. Jedan od idioma u Starom zavjetu je mi-jiten. Mi je pitanje i znači “tko?” a jiten znači “dat će”. Prema tome mi-jiten doslovno znači: “Tko će dati?”

Međutim, u Starom zavjetu taj izraz označava želju i čežnju nekoga kome je očajnički stalo do nečega.

Na primjer, nakon bijega iz Egipta, suočeni s izazovima u pustinji, Izraelci su se jadali: “Oh, da smo pomrli od ruke Jahvine u zemlji egipatskoj.” (Izlazak 16,3) Izraz “oh, da smo” potječe od mi-jiten.

U Psalmu 14,7 David vapi: “0 neka dođe sa Siona spas Izraelu!” Izraz “o neka dođe”, u hebrejskom je mi-jiten.

Kada Job u 6,8 uzvikuje: “0 da bi mi se ispunila molba” — “o da bi” opet dolazi od mi-jiten.

`Pročitajte Ponovljeni 5,22-29 i posebno se usredotočite na redak 29. Što znači to što izraz “kad bi samo” potječe od mi-jiten?`

Tu sam Jahve — Bog Stvoritelj, Onaj koji je stvorio prostor, vrijeme i tvar, Onaj koji je doveo naš svijet u postojanje, Onaj koji je Adamu udahnuo dah života — izgovara izraz koji se uglavnom povezuje sa slabostima i ograničenjima ljudskog roda. Kakav je to primjer stvarnosti slobodne volje! Tu vidimo da postoje granice onoga što Bog može učiniti u okviru velike borbe. Mi-jiten ovdje otkriva da čak ni Bog ne može pogaziti našu slobodnu volju —jer u trenutku kad bi to učinio, ona više ne bi bila slobodna.

Ali isto kao što smo slobodni griješiti, mi ljudi također smo slobodni izabrati Gospodina, možemo izabrati Njegovo vodstvo, odazvati se pozivu Njegovog Duha, pokajati se za svoje grijehe i slijediti Ga. Izbor je u konačnici naš i samo naš, a taj izbor moramo praviti iz dana u dan, iz trenutka u trenutak.

`S kojim ćete se odlukama suočiti u sljedećih nekoliko sati ili dana? Kako možete predati svoju volju Bogu kako biste u Njegovoj sili mogli donositi ispravne odluke? `