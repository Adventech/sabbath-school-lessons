---
title: Teshuvah
date: 23/11/2021
---

Kroz cijeli Ponovljeni zakon provlači se ova ključna tema: Ako poslušate Jahvu, bit ćete blagoslovljeni, ako budete neposlušni, snosit ćete posljedice. Ni u Novom zavjetu nije ništa drugačije. “Ne varajte se: Bog se ne da ismjehivati! Što tko sije, to će i žeti: tko sije u svoje tijelo, iz tijela će žeti propast, a tko sije u duh, iz duha će žeti život vječni.” (Galaćanima 6,7.8)

Na nesreću, grijeh nam nakon pada djeluje isto tako jednostavno i prirodno kao disanje. I usprkos svim upozorenjima i obećanjima — “Ova zapovijed što ti je danas dajem nije za te preteška niti je od tebe predaleko.” (Ponovljeni zakon 30,11) — mnogi iz naroda činili su upravo to — padali su u grijehe na koje ih je Bog upozorio. Pa ipak, čak i tada Bog ih je bio voljan primiti natrag, pod uvjetom da se koristeći se svojom slobodnom voljom — slobodom izbora, pokaju i vrate Njemu.

`Pročitajte ponovno Ponovljeni zakon 30,1-10. Što će Jahve učiniti za svoj narod usprkos svim nepravdama koje su počinili? Na kojem su, međutim, uvjetu počivala ta divna obećanja?`

Misao je jednostavna i jasna — ako zastranite, posljedice po vas i vašu obitelj bit će strašne. To čini grijeh. Međutim, čak i tada se možete pokajati i Jahve će vas primiti natrag i blagosloviti.

Mnogo puta u tim redcima pojavljuje se ista hebrejska korijenska riječ iz koje se izvodi pojam teshuvah. U Ponovljenom zakonu 30,2 čitamo: “... i obratiš se k Jahvi Bogu svome.” Dio retka u Ponovljenom zakonu 30,8, premda se često prevodi, i to ispravno: “A ti ćeš ponovo slušati glas Jahvin”, mogao bi se prevesti doslovno: “Kad se vratiš i poslušaš glas Jahvin.” Konačno, u Ponovljenom zakonu 30,10, gdje stoji: “Kada se obratiš Jahvi, Bogu svome, svim srcem svojim i svom dušom svojom”, opet ta riječ “obratiš se” zapravo znači “vratiš se”.

Drugim riječima, usprkos svemu što im se dogodilo, usprkos njihovoj krajnjoj povredi i kršenju Saveza, Jahve još uvijek nije odbacio Izraelce, pa ako ni oni nisu željeli da ih On odbaci, mogli su tu želju pokazati pokajanjem.

`Premda govore o narodu u cjelini, kako ti tekstovi, usprkos drugačijem kontekstu od onog u kojem se mi danas nalazimo, ipak pokazuju koliko je istinsko pokajanje bitno za nas kao vjernike koji, s vremena na vrijeme, također prekršimo zavjet koji smo sklopili s Bogom?`