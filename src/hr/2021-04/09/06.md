---
title: 'Pokajte Se I Obratite Se'
date: 25/11/2021
---

Novi zavjet je, naravno, u velikoj mjeri prožet pojmom pokajanja. Ivan Krstitelj je započeo svoju službu pozivom na pokajanje.

`Pročitajte Matej 3,1-8. Kako je misao o “povratku” izražena u ovim redcima? Drugim riječima, što u Ivanovim riječima odražava istu misao koju nalazimo u Ponovljenom zakonu? Zašto su, osim toga, njegove riječi imale posebno značenje za farizeje i saduceje?`

Isus je također započeo svoju službu pozivom na pokajanje.

`Pročitajte Marko 1,15. Što Isus ovdje kaže i zašto On povezuje pokajanje s Evanđeljem?`

Bilo daje riječ o Ivanu koji razgovara konkretno s vjerskim vođama, ili o Isusu koji se obraća narodu u cjelini, poruka je ista. Mi smo grešnici i premda je Krist došao spasiti grešnike, mi se moramo pokajati za svoje grijehe. A to pokajanje — bilo da je riječ o prijestupniku ili kršćaninu koji padne u grijeh, ili o novoobraćenom vjerniku — podrazumijeva okretanje od naših starih grešnih putova. Moramo priznati svoju grešnost, a onda, kajući se zbog svojih grijeha (a ne samo zbog njihovih posljedica), moramo donijeti svjesnu odluku da ćemo te grijehe odbaciti i tek tada ćemo moći, oslanjajući se u potpunosti na Isusove zasluge, “slušati glas Jahve, Boga svoga” (Ponovljeni zakon 15,5).

Neki proučavatelji Biblije u Novom zavjetu vide odjeke ideje o pokajanju izražene u Ponovljenom zakonu. Na primjer, kada je Petar optužio okupljeni narod da su razapeli Isusa, mnogi ljudi “kad to čuše, duboko se u srcu potresoše te rekoše Petru i ostalim apostolima: ‘Braćo, što da činimo?’” (Djela 2,37) Dakle, kad su postali svjesni svojega grijeha, zažalili su zbog toga (“ražali im se u srcu” — Šarić) i poželjeli saznati što sada trebaju učiniti da bi bili ponovno pravi pred Bogom kojega su uvrijedili.

Nismo li svi mi u približno istoj situaciji — grešnici koji su uvrijedili Boga?

`Pročitajte Djela 2,38. Kako je Petar odgovorio na njihovo pitanje i kako taj događaj otkriva načelo istinskog pokajanja?`