---
title: 'Prva Zapovijed"'
date: 21/10/2021
---

Koliko god neki kršćani, iz raznih pobuda, nastojali odvojiti Stari zavjet od Novog, to se ne može učiniti a da Novi zavjet ne bude lišen svojeg pravog značenja. Otkrivenjem Isusa i teološkim objašnjenjima o Njegovom životu, smrti, uskrsnuću i velikosvećeničkoj službi, Novi zavjet upućuje na ispunjenje mnogih starozavjetnih proročanstava i slika. Po mnogočemu, Stari zavjet je pozadina, kontekst i temelj Novog zavjeta. A oba zavjeta otkrivaju Božju dobrotu i ljubav.

To je jedan od razloga što Novi zavjet, kao i sam Isus, često citira Stari zavjet.

`Pročitajte Marko 12,28-30. Koje je pitanje postavljeno u vezi s prvom “od svih zapovijedi”? Što Isus odgovara i odakle Mu taj odgovor?`

Zanimljivo je da jedan književnik, netko tko je svoj život posvetio razumijevanju Zakona i njegovoj primjeni, postavlja to pitanje. Međutim, s obzirom na mnoštvo zakona za koje su Židovi smatrali da ih treba poštovati (prema kasnijoj židovskoj predaji postoji 613 zakona), ne iznenađuje što su željeli da se sve to sažme u jedno pitanje.

A što Isus čini? On odlazi ravno u 6. poglavlje Ponovljenog zakona i počevši od retka: “Čuj, Izraele! Jahve je Bog naš, Jahve je jedan!” (Ponovljeni zakon 6,4), citira i sljedeći redak o tome da Jahvu treba ljubiti svim svojim srcem, svom svojom dušom i svom svojom snagom. On ukazuje na ključnu tvrdnju daje Jahve njihov Bog, njihov jedini Bog, a na osnovi te velike istine oni su pozvani da Ga ljube iznad svega.

Što bi “sadašnjoj istini” moglo odgovarati više od te zapovijedi? U posljednjim danima, kada se budu odvijali završni događaji i kada svi budu na vrlo dramatičan način pozvani da odaberu jednu ili drugu stranu, Božje zapovijedi (Otkrivenje 14,12) odigrat će ključnu ulogu.

Naposljetku, koju ćemo stranu odabrati, čak i suočeni s progonstvom, ovisit će o tome ljubimo li Boga ili ne. To je odlučujuće pitanje, a mi možemo zavoljeti Boga svim srcem, dušom i snagom samo ako Ga osobno upoznamo i iskusimo Njegovu dobrotu, ljubav i milost. A to je nešto za što, ako bude potrebno, vrijedi i umrijeti.

`Kad bi vas netko pitao: Kako ljudi mogu zavoljeti Boga kojega nikad nisu vidjeli, što biste im odgovorili? Razgovarajte u razredu o svojem odgovoru.`