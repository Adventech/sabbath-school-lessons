---
title: 'Za Daljnje Proučavanje'
date: 22/10/2021
---

“Kristov će križ biti znanost i pjesma otkupljenih kroz svu vječnost. U Kristu proslavljenom gledat će Krista raspetog. Nikada se neće zaboraviti da se Onaj čija je moć stvorila i održava nebrojene svjetove u širokom svemirskom prostranstvu — Božji miljenik, Veličanstvo Neba, Onaj kojem se kerubi i sjajni serafi oduševljeno klanjaju — ponizio da bi podigao palog čovjeka; daje ponio krivnju i sramotu grijeha, i skrivanje Očeva lica, dok bol za izgubljenim svijetom nije slomila Njegovo srce i ugasila Njegov život na golgotskom križu. To što je Stvoritelj svih svjetova, Presuditelj svih sudbina, odložio svoju slavu i ponizio se iz ljubavi prema čovjeku, uvijek će izazivati čuđenje i divljenje svemira. Kad spašeni narodi pogledaju Otkupitelja i na Njegovu licu vide vječnu Očevu slavu; kad budu promatrali Njegovo prijestolje koje traje od vijeka do vijeka, i kad shvate da Njegovom kraljevstvu nema kraja, uskliknut će u uzvišenoj pjesmi: ‘Dostojno, dostojno je Janje koje je bilo zaklano i svojom nas dragocjenom krvlju iskupilo Bogu!’” (Ellen G. White, Velika borba, str. 512; u izvorniku 651,652)

**Pitanja za razgovor**

`1.	Pročitajte gore navedenu izjavu Ellen G. White. Što je tu rečeno što bi nam moglo pomoći da shvatimo zašto bi ljubav prema Bogu trebala biti naša najveća ljubav? Razmislite što znači da je Bog, “čija je moć stvorila i održava nebrojene svjetove u širokom svemirskom prostranstvu”, isti Onaj koji je radi nas otišao na križ. Zašto bi ta istina trebala biti temelj našeg odnosa s Bogom?`

`2.	Zadržite se više na misli da istodobno trebamo ljubiti Boga i bojati Ga se. Kako možemo osjećati jedno i drugo, i zašto trebamo osjećati jedno i drugo?`

`3.	Jedno je ljubiti Boga kad nam sve ide dobro u životu. Ali što kad nije sve tako dobro, kad nas snađe neka tragedija? Zašto je u takvim trenucima ljubav prema Bogu još važnija nego kada se stvari dobro odvijaju?`

`4.	Vratite se na posljednje pitanje u odsjeku od četvrtka. Na koje sve načine nekome tko nije vjernik možete objasniti što znači ljubiti Boga? Kako mi ljudi možemo voljeti nekoga koga nikad nismo fizički vidjeli? Zašto, uostalom, nije ni važno to što Ga nikad nismo vidjeli, ili bar ne osobno? `