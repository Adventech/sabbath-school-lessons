---
title: 'Ljubi Boga'
date: 17/10/2021
---

Postoje Mojsije iznio Izraelcima njihovu povijest, počeo im je davati upute što da rade kako bi zaposjeli zemlju i napredovali u njoj. Moglo bi se reći da je glavnina sadržaja Ponovljenog zakona ova: Jahve je rekao narodu što trebaju činiti kako bi ispunili svoj dio Saveza koji je On milostivo sklopio s njima, ispunjavajući obećanje dano njihovim očevima.

Šesto poglavlje Ponovljenog zakona počinje ovako: “Ovo su zapovijedi, zakoni i uredbe koje mi Jahve, Bog vaš, zapovjedi da vas u njima poučim, kako biste ih vršili u zemlji u koju odlazite daje zaposjednete; da se svega svog vijeka bojite Jahve, Boga svoga, ti, sin tvoj i sin tvoga sina, vršeći sve zakone njegove i sve zapovijedi njegove što ti ih danas propisujem, pa da imaš dug život.” (Ponovljeni zakon 6,1.2)

`Pročitajte Ponovljeni zakon 6,4.5. Što Bog zapovijeda Izraelcima u 5. retku? Što to znači?`

“Ljubi Jahvu, Boga svoga svim srcem svojim.” Zanimljivo je da su tu, usred zakona, usred svih tih upozorenja, pravila i odredbi, ljudi pozvani da ljube Boga. I ne samo da Ga ljube, već da to čine “svim srcem svojim, svom dušom svojom i svom snagom svojom”, što upućuje na apsolutnu ljubav.

Ljubiti Boga svim svojim srcem, svom svojom dušom i snagom znači da naša ljubav prema Njemu treba nadmašivati ljubav prema bilo čemu i bilo kome drugom, jer je On temelj i osnova cijelog našeg bića, našeg postojanja i svega ostalog. Ljubav prema Njemu treba staviti u odgovarajuću perspektivu sve ostale naše ljubavi.

Bog se obraćao narodu u jednini, kao cjelini, ali cjelina je jaka samo onoliko koliko su jaki njezini dijelovi. Gospodin želi da Mu svatko od nas, premda je dio većeg tijela, bude vjeran kao pojedinac, a temelj te vjernosti treba biti naša ljubav prema Njemu, zasnovana na onome što On jest i što je učinio za nas.

`Što za vas znači ljubiti Boga svim svojim srcem, svom svojom dušom i snagom?`