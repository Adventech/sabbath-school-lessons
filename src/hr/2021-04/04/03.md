---
title: 'Boj Se Boga'
date: 18/10/2021
---

Mojsije je tražio od Izraelaca da Boga ljube svim snagama koje posjeduju. To je bila zapovijed. Međutim, nekoliko redaka prije, dao im je drugu zapovijed: “Da se svega svog vijeka bojiš Jahve, Boga svoga.” (Ponovljeni zakon 6,2)

`Pročitajte Ponovljeni zakon 10,12. Što se u ovom retku govori o ljubavi i strahu, i kako da to razumijemo?`

Na jednom mjestu rečeno im je da se boje Boga, u drugom da Ga ljube, a ovdje im se govori da Ga trebaju istodobno ljubiti i bojati Ga se. Ako pođemo od uobičajenog razumijevanja riječi “strah”, to može izgledati kao proturječje — ali nije. Zapravo, strah od Boga — u smislu strahopoštovanja i uvažavanja Njegovog bitka, Njegove vlasti, moći i pravednosti, posebno u svjetlu naše grešnosti, slabosti i potpune ovisnosti o Njemu — trebao bi biti naša prirodna reakcija. Mi smo pala bića koja su prekršila Božji zakon i koja bi, da nema Njegove milosti, mogla očekivati samo osudu i vječnu smrt.

`Pročitajte Efežanima 2,1-10. Na koji nam način ti redci pomažu da shvatimo kako se možemo bojati Boga i ljubiti Ga u isto vrijeme?
`
Usprkos činjenici da smo “djeca gnjeva” (što je razlog da Ga se bojimo), Krist je umro za nas i time nam omogućio novi život u Njemu, koji obuhvaća slobodu od grijeha i odbacivanje prošlosti (zbog čega bismo Ga trebali ljubiti).

I baš kao što to vrijedi za nas danas, isto se načelo odnosi i na stari Izrael: oni su bili zatočenici u Egiptu, osuđeni na ropstvo i tlačenje, i samo su Božja ljubav i milost prema njima dovele do njihovog velikog izbavljenja. “Sjeti se da si i ti bio rob u zemlji egipatskoj i da te odande izbavio Jahve, Bog tvoj.” (Ponovljeni zakon 5,15) Prema tome, nije nikakvo čudo što oni ljube Boga i boje Ga se istodobno. A ako je to vrijedilo za njih, koliko više vrijedi za nas koji imamo veliku istinu o Isusovoj smrti na križu?

`Pročitajte Otkrivenje 14,6.7. Kako razumjeti da “Bojte se Boga” treba biti prva zapovijed u Gospodnjoj poruci svijetu za posljednje vrijeme? S obzirom na to da znamo što dolazi na ovaj svijet, zašto je ta zapovijed toliko logična?`