---
title: 'Najprije Je On Ljubio Nas'
date: 19/10/2021
---

Pokraj svih pravila i propisa iz Ponovljenog zakona i svih opomena koje upozoravaju izraelski narod da se mora pokoravati “njegovim zapovijedima, njegovim zakonima i njegovim uredbama”, prvo i najvažnije bilo je ljubiti Boga svim srcem, dušom i snagom. Naravno, imali su i dobrih razloga za to.

`Pročitajte sljedeće tekstove: Ponovljeni zakon 4,37; 7,7.8.13; 10,15; 23,5; 33,3. Čemu nas ti redci uče kad je riječ o Božjoj ljubavi prema Njegovom narodu?`

Uvijek iznova u Ponovljenom zakonu Mojsije govori narodu o Božjoj ljubavi prema njima i njihovim očevima. Ali više nego samim riječima, Jahve je tu ljubav otkrio svojim djelima. Usprkos njihovim padovima, nedostacima i grijesima, Božja ljubav prema njima ostala je postojana — ljubav koja se snažno očitovala u Njegovom ophođenju prema njima.

`“Mi dakle ljubimo Boga, jer nas je on najprije ljubio.” (1. Ivanova 4,19 — Šarić) Kako nam taj redak pomaže da razumijemo zašto bismo trebali ljubiti Boga?`

Božja ljubav prema nama prethodila je našem postojanju jer je plan spasenja donesen “prije stvaranja svijeta” (Efežanima 1,4).

Ellen G. White piše: “Plan za naše spasenje nije bila naknadna misao, plan načinjen nakon Adamova pada. On je bio otkrivenje ‘po objavi Tajne sakrivene od vječnosti’ (Rimljanima 16,25). On je objava načela koja su od vječnosti bila temelj Božjeg prijestolja.” (Isusov život, str. 9; u izvorniku 22)

Koliko sreće imamo svi mi zato što je Bog Bog ljubavi — tako velike ljubavi daje radi nas otišao na križ — samopožrtvovne ljubavi zbog koje “ponizi sam sebe postavši poslušan do smrti, i to do smrti na križu” (Filipljanima 2,8). Tako mi danas imamo otkrivenje Božje ljubavi kakvo Izraelci nisu mogli ni zamisliti.

`A što kad bi, umjesto da je ljubav, Bog bio mržnja, ili ako bi jednostavno bio ravnodušan? Kakav bi bio naš svijet? Zašto je otkrivenje Božje ljubavi prema nama nešto zbog čega bismo se trebali radovati?`