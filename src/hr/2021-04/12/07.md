---
title: 'Za Daljnje Proučavanje'
date: 17/12/2021
---

Kao što Stari zavjet sam sebe citira (neki su proroci citirali ili se pozivali, na primjer, na tekstove iz Petoknjižja), tako je i Novi zavjet pun izravnih citata, osvrta i aluzija na Stari zavjet. Psalmi, Izaija i Ponovljeni zakon nalaze se među knjigama koje se najviše citiraju. Pisci Novoga zavjeta često su citirali i Prijevod sedamdesetorice (Septuaginta), ili “grčki Stari zavjet”, najraniji poznati grčki prijevod hebrejske Biblije. Prvih pet biblijskih knjiga, poznatih kao Tora ili Petoknjižje, prevedeno je u trećem stoljeću pr. Kr., a ostatak Starog zavjeta oko drugog stoljeća pr. Kr.

Prema onome kako su nadahnuti pisci Novoga zavjeta koristili Stari zavjet, može se mnogo toga naučiti i o tome kako treba tumačiti Bibliju. Jedna od prvih pouka koju možemo naučiti jest da, za razliku od velikog dijela današnje biblijske znanosti, novozavjetni pisci nikad nisu dovodili u pitanje pouzdanost i vjerodostojnost starozavjetnih knjiga. Ništa u njihovim spisima nije otkrivalo, na primjer, sumnju u povijesnu točnost starozavjetnih izvještaja, od doslovnog postojanja Adama i Eve, pada u grijeh, potopa, do pozivanja Abrahama i tako dalje. “Znanost” koja sve to dovodi u pitanje običan je ljudski skepticizam koji ne bi trebao imati mjesta u srcima i umovima adventista sedmoga dana.

**Pitanja za razgovor**

`1.	Ako uzmemo u obzir sve svjetlo koje smo dobili kao adventisti sedmoga dana, što nam to govori o velikoj odgovornosti da budemo vjerni istinama koje smo primili?`

`2.	Pročitajte ponovno Ponovljeni zakon 18,9-14. Koji suvremeni oblici tih „odvratnosti** postoje danas, i kako ih možemo izbjeći?`

`3.	Zašto od svih ljudi upravo kršćani, koji razumiju sveopće značenje Kristove smrti na križu, nikad ne bi trebali “gledati na osobu” (vidi odsjek od ponedjeljka)? Kako možemo prepoznati takvu sklonost u sebi (i ne zavaravamo li sebe ako niječemo da u nama postoji bar mala sklonost k tome)? Kako nas križ i stalno podsjećanje na njega mogu izliječiti od tog pogrešnog stava?`