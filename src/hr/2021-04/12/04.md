---
title: 'Proklet Na Drvetu'
date: 14/12/2021
---

`Pročitajte Galaćanima 3,1-14. Što je u Pavlovim riječima pri-mjenjivo na nas danas i kako on koristi Ponovljeni zakon 27,26; 21,22.23 da bi istaknuo svoju misao?`

Nažalost, u kršćanstvu je uobičajeno da se ta poslanica koristi kao neka vrsta opravdanja za nepoštovanje Zakona Deset zapovijedi. Naravno, taj se dokaz zapravo koristi kao razlog da se ne poštuje četvrta zapovijed, kao da je jedino držanje te zapovijedi, za razliku od ostalih devet, nekako izraz legalizma o kojem Pavao ovdje govori.

Ipak, Pavao nije govorio protiv Zakona i sigurno ništa u tom odlomku ne može opravdati kršenje zapovijedi o suboti. Ključ se može naći u Galaćanima 3,10, gdje piše da svi “koji se pouzdavaju samo u vršenje Zakona nalaze se pod prokletstvom”, a zatim citira Ponovljeni zakon 27,26. Problem nije vršenje Zakona, već pouzdavanje u djela Zakona — što je težak, ako ne i nemoguć zadatak za pala bića poput nas.

Pavao je htio reći da nas ne spašavaju djela Zakona, već Kristova smrt koja nam se pripisuje na osnovi vjere. On tu stavlja naglasak na ono što je Krist učinio za nas na križu. A da bi potkrijepio svoju tvrdnju, on se ponovno poziva na Ponovljeni zakon, ovog puta na 21,23. Poput Isusa, i Pavao kaže “pisano je” ukazujući na vjerodostojnost Starog zavjeta, a onda citira tekst koji govori o nekome tko je zbog teškog zločina koji je počinio bio pogubljen, a zatim i obješen na drvo, vjerojatno kao upozorenje drugima.

Pavao, međutim, to koristi kao simbol Kristove smrti umjesto nas — Krist je postao “prokletstvo za nas” time što se suočio s prokletstvom Zakona, odnosno sa smrću s kojom se svi ljudi suočavaju jer su svi prekršili Zakon. Radosna vijest sastoji se upravo u tome što je prokletstvo koje je trebalo pogoditi nas, zapravo pogodilo Njega na križu, “da primimo obećanoga Duha po vjeri” (Galaćanima 3,14).

Ellen G. White piše: “Nitko osim Krista nije mogao otkupiti palog čovjeka od prokletstva Zakona i vratiti ga u sklad s Nebom. Krist je na sebe odlučio uzeti krivnju i sramotu grijeha, grijeha koji je tako mrzak Bogu da je rastavio Oca od Njegova Sina.” (Ellen G. White, Patrijarsi i proroci, str. 42; u izvorniku 63)

`Razmislite s čim biste se morali suočiti kad biste dobili pravednu kaznu za prijestupe koje ste počinili, kakvi god oni bili. Međutim, budući da je Krist ponio kaznu za vaše prijestupe, kakav bi trebao biti vaš odgovor na Njegovu žrtvu?`