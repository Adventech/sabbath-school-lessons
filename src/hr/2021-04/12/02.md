---
title: '“pisano Je”"'
date: 12/12/2021
---

`Pročitajte Matej 4,1-11. Kako je Isus odgovorio na Sotonino iskušavanje u pustinji i koju važnu pouku možemo izvući za sebe iz Njegovog odgovora?`

Isus se nije prepirao sa Sotonom niti je ulazio u razgovor s njim. Jednostavno je citirao Sveto pismo, jer je to “živa i djelotvorna riječ Božja. Ona je oštrija od svakoga dvosjeklog mača.” (Hebrejima 4,12) I u sva tri navrata Riječ koju je citirao bila je iz Ponovljenog zakona. Zanimljivo je da Isus u pustinji citira upravo one tekstove koji su dani i Izraelu u pustinji.

U prvoj kušnji Isus se osvrnuo na Ponovljeni zakon 8,3. Tu Mojsije podsjeća sinove Izraelove kako se Jahve brinuo o njima svih tih godina u pustinji, što je uključivalo i davanje mane — i sve to kao dio procesa čišćenja jer im je nastojao pružiti duhovne pouke. A među tim poukama bila je i da “čovjek ne živi samo o kruhu, nego o svakoj riječi koja izlazi iz usta Božjih”. Drugim riječima, Bog vas hrani tjelesno, ali vam daje i duhovnu hranu. Ne možete uzeti jedno bez drugog. Slikom kruha Isus upućuje na Ponovljeni zakon kao ukor Sotoni zbog sumnje koju Mu je pokušao uliti.

U drugoj kušnji Isus se poziva na Ponovljeni zakon 6,16, gdje Mojsije podsjeća Izraelce na njihovu pobunu u Masi (vidi Izlazak 17,1-7) govoreći: “Ne iskušavajte Jahvu, Boga svoga, kao što ste ga iskušavali kod Mase.” Riječ “kušati” može značiti “oprobati” ili “ispitati”. Jahve im je već mnogo puta pokazao svoju moć i spremnost da se brine o njima. Međutim, istog trenutka kad bi nastupila kriza, oni bi povikali: “Je li Jahve među nama ili nije?” (Izlazak 17,7) I upravo iz tog događaja Isus citira Riječ da bi ukorio Sotonu.

U trećoj kušnji Sotona nagovara Krista da padne i da mu se pokloni. Kakav otvoren i drzak nastup, koji otkriva njegovu pravu narav i što u biti želi! Ali umjesto da raspravlja s njim, Isus ga prekorava i ponovno upućuje na Božju riječ, na Ponovljeni zakon, gdje Jahve upozorava narod na to što će se dogoditi ako padnu i budu se klanjali drugim bogovima. “Boj se Jahve, Boga svoga; njemu iskazuj štovanje” (Ponovljeni zakon 6,13) — Njemu i jedino Njemu.

`Kako možemo crpsti više životne snage iz proučavanja Božje riječi da bismo potpunije odražavali Isusov karakter i poput Njega uspješno odolijevali Sotoninim kušnjama?`