---
title: 'Nešto Zastrašujuće'
date: 16/12/2021
---

Poslanica Hebrejima, u svoj svojoj dubini i uzvišenosti, bila je na mnogo načina samo duga opomena Židovima koji su povjerovali u Isusa. A opomena je glasila: Ostanite vjerni Gospodinu!

Ta vjernost, naravno, treba proizlaziti iz naše ljubavi prema Bogu, prema Njegovom karakteru i dobroti najsnažnije izraženoj na križu. Katkad, međutim, treba podsjetiti ljude na to kako su strašne posljedice otpadništva. Dakle, moramo imati na umu da ćemo na kraju, ako ne prihvatimo ono što je Isus učinio za nas plativši kaznu za naše grijehe, tu kaznu morati platiti sami, a tada će biti “plač i škrgut zuba” (Matej 22,13) praćen vječnim uništenjem.

`Pročitajte Hebrejima 10,28-31. Kako se to što Pavao ovdje kaže može primijeniti i na nas?`

Zanimljivo je kako Pavao, opominjući židovske vjernike da ostanu vjerni Bogu, citira Ponovljeni zakon, prethodnu opomenu hebrejskim vjernicima da ostanu vjerni Bogu! Pavao citira iz Ponovljenog zakona 17,6 u vezi s propisom da se netko za koga se smatralo da zaslužuje smrt, mogao suočiti sa smrtnom presudom tek pošto bi najmanje dvije osobe posvjedočile protiv njega.

Pavao je time htio naglasiti sljedeću misao: Ako je nevjerovanje moglo prouzročiti smrt pod starim Savezom, “koliko će goru ... zaslužiti kaznu onaj koji pogazi Sina Božjega i bude smatrao nečistom krv Saveza kojom je posvećen, i koji teško uvrijedi Duha milosti?” (Hebrejima 10,29) Drugim riječima, imate više svjetla i više istine nego što su oni imali i znate za žrtvu Božjeg Sina radi vaših grijeha — prema tome, ako otpadnete od vjere, vaša će osuda biti teža od njihove.

A onda se Pavao odmah vraća u Ponovljeni zakon, ovog puta u 32,35.36, kako bi potkrijepio svoju tvrdnju. Uzimajući u obzir sve što im je dano u Kristu i njihovo znanje o velikoj žrtvi koja je za njih prinesena, Bog kaže: “Moja je odmazda i nagrada”, “jer Gospod će suditi puku svojemu” (36. redak iz Varaždinske Biblije) zbog njegovog otpadništva i nevjerovanja. On je, uostalom, osudio njihove pretke koji nisu imali tu prednost koju su imali novozavjetni Židovi — potpunije otkrivenje Božje ljubavi na križu. Tako im Pavao u biti poručuje: Upozoreni ste.

`“Jer Gospod će suditi puku svojemu” (Ponovljeni zakon 32,36 — Varaždinska Biblija). Koja je naša jedina nada na tom suđenju (vidi Rimljanima 8,1)?`