---
title: 'Prorok Poput Tebe'
date: 15/12/2021
---

Bog je uvijek iznova upozoravao Izrael da ne slijedi običaje okolnih naroda. Naprotiv, oni su trebali biti svjedoci tim narodima (Ponovljeni zakon 4,6-8). U Ponovljenom zakonu 18,9-14, Mojsije ih ponovno upozorava na njihove konkretne prijestupe koji se “gade Jahvi” (Ponovljeni zakon 18,12). U tom kontekstu on im govori da moraju biti “posve vjerni Jahvi” (Ponovljeni zakon 18,13).

`Pročitajte Ponovljeni zakon 18,15-19. Što Mojsije ovdje govori? Zatim ovaj ulomak usporedite s Djelima 3,22; 7,37. Na koji način Petar i Stjepan primjenjuju riječi iz Ponovljenog zakona 18,18?`

Pozivajući se na Savez sa Sinaja, Mojsije govori o tome kako su Izraelci prigodom davanja Božjeg zakona (Izlazak 20,18-21) željeli da Mojsije djeluje kao njihov zastupnik i posrednik pred Bogom. Tada im Mojsije u dva navrata (Ponovljeni zakon 18,15.18) obećava da će im Jahve podići proroka poput njega, što je značilo da će taj prorok pod odgovarajućim okolnostima između ostalog biti, poput Mojsija, njihov posrednik pred Gospodinom.

Mnogo stoljeća poslije Petar i Stjepan povezali su taj tekst s Isusom. Za Petra je Isus bio ispunjenje onoga o čemu je Bog govorio “preko svih proroka” (Djela 3,21) te stoga vođe trebaju biti poslušni Njemu i svemu što On kaže. Dakle, taj redak, Židovima dobro poznat, Petar primjenjuje izravno na Isusa poručivši im da se oni trebaju pokajati za ono što su Mu učinili (Djela 3,19).

Dalje, u Djelima 7,37, kada je Stjepan, premda u drugačijim okolno-stima u odnosu na Petra, veličao Isusa, i on se pozvao na to čuveno obećanje, i također je tvrdio da ono ukazuje na Isusa. Prema njegovim riječima, Mojsije je svojom povijesnom ulogom kao vođa Hebreja, bio predslika Isusa. A i Stjepan je, poput Petra, nastojao dokazati ljudima daje Isus ispunjenje proročanstva i da Ga treba slušati. Nasuprot optužbama da “govori pogrdne riječi protiv Mojsija i Boga” (Djela 6,11), Stjepan je objavljivao Isusa kao Mesiju i izravno ispunjenje onoga što je Bog obećao preko Mojsija.

`Kako nam ti redci pokazuju koliko je presudna Isusova uloga u cijeloj Bibliji i zašto naše svekoliko razumijevanje Biblije mora biti kristocentrično? `