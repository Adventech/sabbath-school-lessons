---
title: 'Nepristran I Nepodmitljiv'
date: 13/12/2021
---

U 10. poglavlju Ponovljenog zakona Mojsije pripovijeda povijest Izraelaca koristeći se (ponovno) tim izvještajima da bi svoj narod opomenuo na vjernost. Ali usred svih tih opomena on govori i nešto drugo.

`Pročitajte Ponovljeni zakon 10,17-19. Koja je poruka upućena narodu i zašto se ona može primijeniti i na Božju crkvu današnjeg vremena?`

Izraz “koji nije pristran” prijevod je hebrejske jezične figure i doslovno znači “koji ne podiže lice”. Smatra se da potječe iz sudske prakse i odnosi se na običaj da sudac ili vladar promotri lice osobe kojoj se sudi i na osnovi njezinog položaja u društvu (važna osoba ili netko nebitan), donese presudu. Dakle, ovdje u Ponovljenom zakonu vidimo da se Jahve ne ophodi prema ljudima na takav način, usprkos Njegovoj velikoj snazi i moći. On postupa pošteno prema svima bez obzira na njihov položaj ili ugled. Ta istina se, naravno, pokazala i u Isusovom životu u načinu na koji se On odnosio čak i prema najprezrenijima u društvu.

`Pročitajte: Djela 10,34; Rimljanima 2,11; Galaćanima 2,6; Efeža- nima 6,9; Kološanima 3,25; 1. Petrova 1,17. Kako je u tim redcima primijenjena misao iz Ponovljenog zakona 10,17?`

Bez obzira na različite okolnosti u svakom od pojedinih primjera (u Efežanima Pavao govori gospodarima da paze kako se ophode prema svojim robovima; u Rimljanima govori o činjenici da u pogledu spasenja i osude nema razlike između Židova i pogana), svi se oni pozivaju na Ponovljeni zakon i na misao da Bog “ne gleda na osobu” (Šarić). A ako to ne radi “Jahve, Bog vaš, Bog nad bogovima, Gospodar nad gospodarima, Bog velik, jak i strašan”, onda je sasvim sigurno da ni mi ne bismo smjeli. Posebno po načinu na koji Pavao primjenjuje tu misao u Poslanici Rimljanima, u njoj možemo prepoznati evanđeosku poruku — svi smo mi u istom položaju, bez obzira na to tko smo u društvu. Svi smo pala bića kojima je potrebna Božja spasonosna milost. A radosna je vijest da se svima nama, bez obzira na položaj ili ugled, nudi spasenje u Isusu Kristu.

`Koliko često, čak i neznatno, “gledamo na osobu”, i kako nam križ pokazuje koliko je takav stav grešan?`