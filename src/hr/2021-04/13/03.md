---
title: 'Mojsijev Grijeh (2)'
date: 20/12/2021
---

`Pročitajte ponovno Brojevi 20,12.13. Koji konkretan razlog Jahve navodi Mojsiju, što je on to učinio zbog čega nije mogao prijeći granicu? Vidi također Ponovljeni zakon 31,2; 34,4.`

Prema ovim redcima Mojsijev grijeh bio je više od samog pokušaja da zauzme Božje mjesto, što je već samo po sebi bilo dovoljno loše. On je time pokazao i nedostatak vjere, što je za nekoga poput Mojsija bilo neoprostivo. Na kraju krajeva, to je bio čovjek koji je još od grma koji nije sagorijevao (Izlazak 3,2-16) imao takva iskustva s Bogom kakva većina ljudi nikada nije imala. Pa ipak, kao što kaže tekst, Mojsije se “nije pouzdavao” u Boga. Dakle, on je pokazao nedostatak vjere u Gospodnje riječi i zbog toga Ga nije “očitovao svetim u očima sinova Izraelovih”. Drugim riječima, da je Mojsije usred njihovog buntovništva ostao smiren i učinio ono što je ispravno pokazujući time vlastitu vjeru i pouzdanje u Boga, on bi Ga proslavio pred narodom i bio bi im uzor prave vjere i poslušnosti. Zapazite također kako je Mojsije prekršio ono što mu je Jahve konkretno rekao da učini.

`Pročitajte Ponovljeni zakon 20,8. Što je Jahve rekao Mojsiju da učini, a što je on učinio umjesto toga (Brojevi 20,9-11)?`

U devetom retku Mojsije uzima štap, baš onako kako mu “je naredio” Jahve. Do tog trenutka sve je bilo dobro. Međutim, prema desetom retku, umjesto da progovori stijeni iz koje bi tada potekla voda kao zapanjujući izraz Božje sile — Mojsije udara u nju, i to ne jedanput, već dvaput. Naravno, i to što je nakon njegovih udaraca voda potekla iz stijene bilo je čudesno, ali sigurno ne baš toliko čudesno kao kad bi se to isto dogodilo da je samo progovorio stijeni.

Svakako, površno gledano, moglo se zaključiti da je Božji sud nad Mojsijem pretjeran — nakon svega što je proživio, Mojsiju na kraju ipak nije bilo dopušteno da uđe u Obećanu Zemlju. Dokle god se taj događaj bude prepričavao, ljudi će se pitati zašto mu je zbog jednog brzopletog postupka bilo uskraćeno ono što je tako dugo iščekivao.

`Što mislite, koju su pouku sinovi Izraelovi trebali izvući iz tog događaja?`