---
title: 'Mojsijeva Smrt'
date: 21/12/2021
---

Siroti Mojsije! Stigao je tako daleko, proživio toliko toga da na kraju ne bi doživio ispunjenje obećanja danog Abrahamu prije mnogo stoljeća: “Tvome ću potomstvu dati ovu zemlju.” (Postanak 12,7)

`Pročitajte Ponovljeni zakon 34,1-12. Što se dogodilo s Mojsijem i što je Gospodin rekao o njemu što pokazuje koliko je on bio poseban?`

“Mojsije se u samoći osvrnuo na život nestalnosti i teškoća otkad je napustio kraljevske časti i izglede na egipatskom dvoru da bi svoju sudbinu vezao s Božjim izabranim narodom. On se prisjetio svih ovih dugih godina u pustinji s Jitrovim stadom, pojavu Anđela u gorućem grmu i svoje vlastito pozvanje da izbavi Izrael. On je ponovno promatrao moćna čuda Božje sile u korist izabranog naroda, i Njegovu strpljivu milost tijekom godina njihova lutanja i pobune. Usprkos svemu što je Bog za njih učinio, usprkos njegovim molitvama i radu, samo su se dva odrasla čovjeka od goleme vojske koja je napustila Egipat našla vjerna da su mogli ući u obećanu zemlju. Dok je Mojsije razmišljao o rezultatima svog rada, njegov mu se život kušnji i žrtava činio gotovo uzaludan.” (Ellen G. White, Patrijarsi i proroci, str. 393,394; u izvorniku 471,472)

U Ponovljenom zakonu 34,4 čitamo: “Ovo je zemlja za koju sam se zakleo Abrahamu, Izaku i Jakovu da ću je dati tvome potomstvu.” Bog se poslužio gotovo istim riječima koje je uvijek iznova ponavljao patrijarsima i njihovoj djeci o tome da će im dati tu zemlju. A sada je to isto govorio Mojsiju. Gospodin je rekao: “Dopustio sam daje pogledaš svojim očima, ali ti onamo nećeš prijeći.” (Ponovljeni zakon 34,4, kurziv dodan) Nije bilo načina da Mojsije, stojeći tamo gdje je bio, u normalnim okolnostima i vlastitim očima vidi sve to što mu je Jahve pokazao — od Moaba preko Dana do Neftalija i dalje. Ellen G. White jasno kaže daje to bilo natprirodno otkrivenje ne samo trenutačnog izgleda te zemlje, već i kako će ona izgledati nakon što je Izraelci zaposjednu.

U određenom smislu djeluje gotovo kao da Bog zadirkuje Mojsija: Mogao si biti tamo da si me jednostavno poslušao. Međutim, On je zapravo pokazao Mojsiju da će usprkos svemu, čak i usprkos njegovoj pogreški, Bog ostati vjeran obećanjima Saveza koja je dao njihovim očevima i samom Izraelu. Kao što ćemo također vidjeti, Bog je imao nešto još bolje u planu za svojeg vjernog ali nesavršenog slugu.