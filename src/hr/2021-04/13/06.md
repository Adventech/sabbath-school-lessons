---
title: 'Uskrsnuće Svih Nas'
date: 23/12/2021
---

Uz dodatno svjetlo koje imamo u Novom zavjetu, uskraćivanje Moj- siju da uđe u Obećanu Zemlju i ne izgleda nam baš kao neka kazna. Umjesto zemaljskog Kanaana, a poslije i zemaljskog Jeruzalema (koji je tijekom cijele svoje poznate povijesti bio poprište ratova, osvajanja i stradanja), “nebeski Jeruzalem” (Hebrejima 12,22) i danas je njegov dom. Svakako mnogo bolje prebivalište!

Mojsije je prvi primjer uskrsnuća iz mrtvih koji nam je poznat u Bibliji. Henok je uzet na Nebo a da nije vidio smrt (Postanak 5,24), također i Ilija (2. o kraljevima 2,11), ali, bar prema pisanim izvještajima, Mojsije je prvi koji je uskrsnuo u vječni život.

Koliko je dugo Mojsije spavao u zemlji ne znamo, ali što se njega tiče, to nije ni važno. Sklopio je oči u trenutku smrti i bez obzira na to je li prošlo tri sata ili tri stotine godina, za njega je to bilo isto. Isto je za sve mrtve kroz cijelu povijest. Njihovo iskustvo, bar što se smrti tiče, neće se razlikovati od Mojsijevog. Zatvaramo oči pred smrću, a već sljedeće čega smo svjesni ili je Isusov dolazak ili, nažalost, konačni sud (vidi Otkrivenje 20,7-15).

`Pročitajte 1. Korinćanima 15,13-22. Koje veliko obećanje tu nalazimo i zašto Pavlove riječi imaju smisla samo ako shvatimo da mrtvi spavaju u Kristu do uskrsnuća?`

Bez nade u uskrsnuće mi nemamo nikakvu nadu. Kristovo uskrsnuće jamac je našeg uskrsnuća. “Pošto kroz sebe izvrši očišćenje grijeha naših” (Hebrejima 1,3 — Varaždinska Biblija) na križu kao naše žrtveno Janje, Krist je umro i uskrsnuo iz mrtvih, a zahvaljujući Njegovom uskrsnuću, mi imamo jamstvo da ćemo i sami uskrsnuti, pri čemu je Mojsije prvi primjer palog čovjeka uskrslog iz mrtvih. Zahvaljujući onome što će Krist tek učiniti, Mojsije je uskrsnuo, a zahvaljujući onome što je Krist već učinio, i mi ćemo također uskrsnuti.

Tako u Mojsiju nalazimo primjer spasenja vjerom, vjerom koja se pokazala u životu odanosti i pouzdavanja u Boga, premda je on na kraju posustao. Kroz cijeli Ponovljeni zakon vidimo ga kako nastoji potaknuti Božji narod na sličnu vjernost, sličan odgovor na milost koja im je bila dana — kao što je dana i nama, koji se također nalazimo na granicama Obećane Zemlje.

`Zar isti Bog ne poziva i nas na vjernost? Što možemo učiniti da ne bismo ponavljali iste pogreške na koje nas je Mojsije unaprijed upozorio u Ponovljenom zakonu?`