---
title: 'Mojsijev Grijeh (1)'
date: 19/12/2021
---

Sve vrijeme, čak i usred njihovog otpadništva i lutanja po pustinji, Bog se na čudesan način brinuo za Izraelce. Koliko god oni to nisu zasluživali (i često su do kraja ustrajavali u nepokajanju), na njih se izlijevala Božja milost. I mi smo danas uživatelji Njegove milosti, koliko god je ni sami ne zaslužujemo. Uostalom, to ne bi ni bila milost kad bismo je zasluživali, zar ne? Osim obilja hrane koju im je Bog na čudesan način davao u pustinji, još jedan izraz Njegove milosti bila je i voda bez koje bi brzo pomrli, pogotovo u suhoj, vreloj, nenastanjenoj pustinji. U vezi s tim iskustvom, Pavao je pisao: “Svi su pili isto duhovno piće. Pili su, naime, iz duhovne stijene koja ih je pratila, a ta stijena bijaše Krist.” (1. Korinćanima 10,3.4) Ellen G. White dodaje: “Kad god su tijekom svog putovanja trebali vodu, ona je potekla iz stijene u blizini tabora.” (Patrijarsi i proroci, str. 342; u izvorniku 411)

`Pročitajte Brojevi 20,1-13. Što se tu dogodilo i kako razumijemo kaznu koju je Jahve izrekao Mojsiju zbog onoga što je učinio?`

U neku ruku nije teško uočiti i razumjeti razlog za Mojsijevu srdžbu. Nakon svega što je Jahve učinio za sinove Izraelove, nakon svih znamenja, čudesa i nevjerojatnih izbavljenja, evo ih, konačno, na granicama Obećane Zemlje. I što se onda događa? Odjednom im ponestaje vode i oni počinju kovati urotu protiv Mojsija i Arona. Je li Bog u tom trenutku bio nečim spriječen pa im nije mogao dati vodu, kao što je to prije često činio? Naravno da nije. On je to mogao i želio ponovno učiniti.

Međutim, pogledajte riječi koje Mojsije izgovara dok udara o stijenu, čak dvaput. “Čujte, buntovnici! Hoćemo li vam iz ove pećine izvesti vodu?” (Brojevi 20,10) Gotovo se može čuti srdžba u njegovom glasu jer ih odmah na početku naziva “buntovnicima”.

Problem nije bio toliko u samoj njegovoj srdžbi, premda je i ona već, iako razumljiva, bila dovoljno loša, koliko u tome što je rekao: “Hoćemo li vam iz ove pećine izvesti vodu?” — kao da bi on ili bilo koje drugo ljudsko biće mogli izvesti vodu iz stijene. Izgleda daje Mojsije u svojoj srdžbi na trenutak zaboravio da je samo Božja sila mogla učiniti takvo čudo. On je od svih ljudi to trebao najbolje znati.

`Koliko često kažemo ili čak učinimo nešto u naletu srdžbe, čak i ako vjerujemo da je ta srdžba opravdana? Kako se možemo zaustaviti, pomoliti se i tražiti Božju silu da bismo mogli reći i učiniti nešto ispravno, prije nego što u svojoj sili kažemo i učinimo nešto pogrešno?`