---
title: 'Mojsijevo Uskrsnuće'
date: 22/12/2021
---

“I Mojsije, sluga Jahvin, umrije ondje u zemlji moapskoj po Jahvinoj zapovijedi. I ukopa ga on u dolini u zemlji nasuprot Bet Peoru. Do dana današnjega nitko nije doznao za njegov grob.” (Ponovljeni zakon 34,5.6) Tako je u tih par redaka opisana smrt Mojsija, čovjeka toliko važnog za postojanje Izraela, čiji spisi i dalje žive ne samo u Izraelu, već i u današnjim crkvama i sinagogama.

Mojsije je umro, pokopan je, narod ga je oplakao, i to je bilo to. Ovdje vrijede riječi iz Otkrivenja: “Od sada blago onima koji umiru u Gospodinu! Da, veli Duh, neka počinu od svojih napora, jer ih prate njihova djela!” (Otkrivenje 14,13)

Međutim, opis njegove smrti nije bilo posljednje poglavlje izvještaja o Mojsijevom životu.

`Pročitajte Juda 9. O čemu je tu riječ i kako taj redak objašnjava pojavu Mojsija u Novom zavjetu?`

Premda nam je dan samo djelomičan uvid, ovdje je prikazan nevje-rojatan prizor. Mihael, Krist osobno, prepirao se s đavlom oko Mojsijevog tijela. Kako to da se prepirao oko njega? Nema sumnje daje Mojsije bio grešnik. Njegov posljednji poznati grijeh — prisvajanje slave koja je pripadala samo Bogu — bio je zapravo ista vrsta grijeha kao i onaj: “Uzaći ću u visine oblačne, bit ću jednak Višnjemu.” (Izaija 14,14) — zbog kojeg je prije svega i sam Lucifer zbačen s Neba. Sporenje oko njegovog tijela nesumnjivo je bilo moguće samo zato što je Krist sada tražio za Mojsija obećano uskrsnuće.

Ali kako je Krist mogao to učiniti za jednog grešnika, Mojsija, nekoga tko je prekršio Njegov Zakon? Odgovor bi, naravno, mogao biti samo križ. Kao što su sve životinjske žrtve unaprijed ukazivale na Kristovu smrt, tako je očito i Gospodin, gledajući unaprijed prema križu, polagao pravo da uskrisi Mojsijevo tijelo. “Mojsije je zbog posljedica grijeha došao pod vlast Sotone. Po vlastitim zaslugama bio je zakoniti zarobljenik smrti; ali je podignut i dobio pravo na vječni život u ime svog Otkupitelja. Mojsije je izišao iz groba u proslavljenom tijelu i sa svojim Izbaviteljem uznio se u Božji grad.” (Ellen G. White, Patrijarsi i proroci, str. 398; u izvorniku 479)

`Kako nam ovaj izvještaj o Mojsiju pomaže da razumijemo dubinu plana spasenja — da je čak i prije križa Mojsije mogao biti podignut u besmrtnost?`