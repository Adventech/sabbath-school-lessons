---
title: 'Knjiga Saveza'
date: 12/10/2021
---

Premda se pojam saveza (hebr. berit), kojim se opisuje odnos Boga s Njegovim narodom, proteže kroz cijelu Bibliju, ta se riječ u Ponovljenom zakonu pojavljuje tako često daje ta knjiga nazvana “Knjigom Saveza”.

`Pročitajte Ponovljeni zakon 5,1-21. Što u ovom odlomku otkriva koliko je pojam saveza (berit) bitan za Ponovljeni zakon?`

Nedugo nakon što su Izraelci izbavljeni iz Egipta, Bog je s njima uspostavio Savez na Sinaju, neposredno prije nego što su trebali ući u Obećanu Zemlju. Zatim, nakon četrdeset godina lutanja, opet pred ulazak u Obećanu Zemlju, što je bilo ključni dio obećanja Saveza (vidi Postanak 12,7; Izlazak 12,25), Jahve im ponovno, preko Mojsija, daje Deset zapovijedi — kao način da se ponovno naglasi koliko je za njih važno obnoviti i svoje obveze iz Saveza.

Da, Bog je upravo trebao ispuniti obećanja Saveza koja im je dao. Sada su, međutim, oni bili dužni ispuniti svoj dio Saveza: “Objavio vam je svoj Savez i naložio vam da ga vršite — Deset zapovijedi, što ih ispisa na dvije kamene ploče.” (Ponovljeni zakon 4,13) Učinio je to na Sinaju, a sada je ponovio u Moabu, neposredno prije nego što su zaposjeli zemlju koja je bila obećana prije više stoljeća njihovim očevima, kao izraz “vječnog Saveza” koji je prethodio čak i postojanju svijeta.

“Prije nego što su postavljeni temelji Zemlji, Otac i Sin sjedinili su se u zavjetu da otkupe čovjeka ako ga Sotona pobijedi. Stegnuli su svoje ruke u svečanom zavjetu da će Krist postati Jamac za ljudski rod.” (Ellen G. White, Isusov život, str. 690; u izvorniku 834)

`Pročitajte Ponovljeni zakon 5,3. Kako razumijemo ovaj redak?`

Što im je Mojsije zapravo govorio? Najvjerojatnije je želio istaknuti činjenicu da njihovih očeva više nema, te da se predivna obećanja Saveza, nekada dana njihovim očevima, sada daju njima. Tako im je Mojsije vjerojatno želio dati do znanja da ne bi smjeli ponoviti pogreške prethodnog naraštaja. Obećanja (ali i obveze) sada pripadaju njima.