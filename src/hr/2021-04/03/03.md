---
title: 'Savez I Izrael'
date: 11/10/2021
---

`“Ne ideš ti da zaposjedneš njihovu zemlju zbog svoje pravednosti i čestitosti svoga srca, nego zato što Jahve, Bog tvoj, zbog opačine onih naroda tjera njih ispred tebe, da tako održi riječ kojom se zakleo tvojim očima: Abrahamu, Izaku i Jakovu.” (Ponovljeni zakon 9,5; vidi također 9,27) Kako se obećanja Saveza ogledaju u tom retku?`

I ovdje se pojavljuje Savez milosti — Bog im je pomagao usprkos njihovim pogreškama koje su stalno ponavljali. (Evanđelje i danas djeluje na isti način.) I upravo zbog obećanja danog očevima, Božja milost je darovana njihovim budućim naraštajima.

U svojim obraćanjima narodu kojem su obećanja Saveza dana kao cjelini, Mojsije se često osvrtao na obećanja Saveza dana patrijarsima.

`Pročitajte sljedeće tekstove: Izlazak 2,24; 6,8; Levitski zakonik 26,42. Što nam u ovim redcima pomaže da otkrijemo kako djeluju obećanja Saveza?`

Izlazak iz Egipta, veliki simbol Božje spasonosne milosti, također se zasnivao na Savezu koji je Jahve sklopio s njihovim očevima. Čak i prije nego što su se nositelji Saveza rodili, dana su im obećanja. Tako su oni bez ikakvih vlastitih zasluga (u najmanju ruku), primili obećano izbavljenje, što je Bog učinio za njih preko čuda i događaja prigodom izlaska.

Tu stvari, naravno, nisu završile. Otišli su iz Egipta — kamo? Da, podno Sinaja, gdje je s njima “službeno” sklopljen Savez (vidi Izlazak 20). A u središtu tog Saveza bili su Evanđelje i Zakon, Deset zapovijedi, kojima su pozvani da se pokoravaju kao izraz njihovog spasonosnog odnosa s Jahvom koji ih je već izbavio (Evanđelje). Zato su oni uvijek iznova bili pozivani na poslušnost tom Zakonu, kao svojem udjelu u Savezu koji je potvrđen na Sinaju.

`Kakvu bi ulogu Božji zakon trebao imati u našem životu danas — nas koji smo spašeni milošću — i zašto je on tako presudan za naše iskustvo s Bogom?`