---
title: 'Savez I Evanđelje'
date: 10/10/2021
---

U cijeloj Bibliji Zakon i Evanđelje javljaju se zajedno. Premda je pojam saveza postojao i prije izraelskog naroda (na primjer Savez s Noom) i premda je obećanje o savezu dano još prije nego što je izraelski narod uopće postojao, ono je posebno naglašeno u Božjem odnosu s Njegovim narodom počevši od njihovih otaca, patrijarha.

A već od samog početka, središnja istina saveza bila je Evanđelje — spasenje samo vjerom.

`Pročitajte Postanak 12,1-3; 15,5-18; Rimljanima 4,1-5. Koje je obećanje dano Abramu (poslije Abrahamu) i kako se u tom obećanju otkriva Evanđelje?`

Abraham je vjerovao Bogu, vjerovao je u Božja obećanja i time je bio opravdan pred Bogom. Ta izjava, međutim, ne podrazumijeva jeftinu milost. Abraham je svoj dio Saveza održao poslušnošću, kao što se vidi u Postanku 22, u krajini Moriji — bez obzira na to što mu se “njegova vjera uračunava u pravednost” (Rimljanima 4,5). Zato apostol Pavao mnogo stojeća poslije navodi Abrahama kao primjer kojim pokazuje što znači živjeti prema obećanjima Saveza koja je Bog dao svojem narodu.

Ta se tema višeput ponavlja u Bibliji. Pavao je drugi put pokreće u Galaćanima 3,6, gdje ponovno citira Postanak 15,6, gdje se Abrahamu njegova vjera “uračuna u pravednost”, i podsjeća na obećanje prvi put dano Abrahamu o tome kako će se svi narodi blagosloviti u njemu (Galaćanima 3,9). Obećanja Saveza daju se svima, Hebrejima i poganima, koji “vjeruju” (Galaćanima 3,7) i koji su na taj način opravdani vjerom bez djela Zakona — koliko god bili obvezni, na osnovi Saveza, poštovati Zakon.

Čak i prorok Jeremija govori o novom Savezu u kontekstu Zakona: “Nego, ovo je Savez što ću ga sklopiti s domom Izraelovim poslije onih dana — riječ je Jahvina: Zakon ću svoj staviti u dušu njihovu i upisati ga u njihovo srce. I bit ću Bog njihov, a oni narod moj” (Jeremija 31,33), oponašajući jezik iz Levitskog zakonika: “Među vama ću hoditi i bit ću vam Bog, a vi ćete mi biti narod.” (Levitski zakonik 26,12)

`Kako se zavjetna misao o Zakonu i Evanđelju tako savršeno uklapa u poruke trojice anđela iz Otkrivenja 14 — Božje posljednje opomene svijetu? `