---
title: 'Druge Slike'
date: 14/10/2021
---

Biblijski nauk odavno prepoznaje sličnosti između izraelskog Saveza s Bogom i drugih sporazuma među kraljevstvima. Ta sličnost ne bi nas trebala čuditi. Bog je sa svojim narodom jednostavno radio u okruženju koje su oni mogli razumjeti.

U isto vrijeme, pojam saveza, pravnog sporazuma između dviju strana, s pravilima, odredbama i propisima, može izgledati prilično hladno i službeno. Premda taj element doista mora postojati (Bog jest Zakonodavac), on nije dovoljno širok da bi obuhvatio svu onu dubinu i širinu odnosa kakav Bog želi imati sa svojim narodom. Zato se u Ponovljenom zakonu koriste i druge slike kako bi bolje dočarale istu misao o Savezu između Boga i Izraela, tako što joj dodaju nova značenja.

`Pročitajte sljedeće tekstove: Ponovljeni zakon 8,5; 14,1; 32,6.18-20.	Koje se slike ovdje koriste da bi se pokazalo kakav odnos Bog želi imati sa svojim narodom?`

`Pročitajte Ponovljeni zakon 4,20; 32,9. Koje se slike tu koriste i kako one sa svoje strane pokazuju kakvu vrstu odnosa Bog želi imati sa svojim narodom?`

Obitelj bi u idealnom slučaju trebala biti najbliskija, najtješnja veza u kojoj ima najviše ljubavi. Bog je oduvijek želio upravo takvu vezu sa svojim narodom. Čak i nakon njihovog sramotnog odbacivanja Isusa dok je visio na križu, On je nakon svojeg uskrsnuća rekao Mariji i ostalim ženama: “Idite i javite mojoj braći da idu u Galileju. Ondje će me vidjeti.” (Matej 28,10) Čak i kao uskrsli Krist, On je učenike nazivao svojom “braćom”. Kakav je to primjer ljubavi i milosti prema onima koji to nipošto nisu zaslužili! To u biti oduvijek karakterizira odnos između Boga i čovječanstva — milost i ljubav koja se daje nezaslužnima.

`Kakav odnos vi imate s Bogom? Kako možete produbiti taj odnos i ljubiti Boga, dok istodobno shvaćate svoju zavjetnu obvezu da se pokoravate Njegovom Zakonu? Zašto te dvije misli ne proturječe jedna drugoj, već se uzajamno nadopunjuju?`