---
title: 'Njegov Poseban Narod'
date: 13/10/2021
---

Nama je danas dosta teško shvatiti kako je stari svijet izgledao u vrijeme dok je Izrael lutao pustinjom. S obzirom na to da su nastajala i nestajala čitava kraljevstva od kojih su ostale samo ruševine (ako uopće i to), što znamo o mnogim manjim poganskim narodima koji su živjeli na istom području kao i Izrael?

Ne znamo baš puno, ali u jedno smo sigurni: ti narodi bili su ogrezli u poganstvo, mnogoboštvo i neke krajnje nedostojne običaje, uključujući žrtvovanje djece. Pokušajte zamisliti koliko je izopačena i zla morala biti kultura i vjera koja bi takvo što radila vlastitoj djeci, i to u ime nekog boga!

Nije nikakvo čudo što je Bog uvijek iznova, kroz čitavu povijest starog Izraela, upozoravao svoj narod da ne slijedi običaje naroda koji su ih okruživali. “Kad uđeš u zemlju koju ti daje Jahve, Bog tvoj, nemoj se priučavati na odvratne čine onih naroda.” (Ponovljeni zakon 18,9)

A razlog tome je što je Bog pozvao svoj narod s posebnom svrhom. Stupajući u Savez s Bogom, trebali su postati poseban narod, svjedok pred svijetom o Bogu koji je stvorio nebo i Zemlju — jedinom Bogu.

`Pročitajte Ponovljeni zakon 26,16-19. Kako je odnos između Boga i Izraela sažet u tim redcima? Kako ih je njihova vjernost Savezu trebala mijenjati kao ljude? Koju pouku iz toga i mi trebamo izvući za sebe?`

Zanimljivo je da Mojsije započinje ta četiri retka riječju “danas”, kao da im je Bog u tom trenutku, ponovno, zapovjedio da to čine (istu misao ponavlja u 17. retku). On im je zapravo sve vrijeme zapovijedao jedno te isto. Kao da im je govorio da se upravo tog trenutka trebaju ponovno obvezati da će biti vjerni, sveti i posebni ljudi, što je zapravo bitni razlog njihovog postojanja kao naroda Saveza. Oni su bili jedini narod koji je poznavao istinskog Boga i znao istinu o tom Bogu i o tome kako On želi da ljudi žive. Oni ne samo da su imali “sadašnju istinu”, već su tu istinu trebali na sebi svojstven način objavljivati sve dok ne dođe Isus, koji je sam po sebi “istina” (Ivan 14,6).

`Zašto misao da se “danas” treba posvetiti Bogu i Njegovim zahtjevima Saveza vrijedi čak i za nas “danas”? `