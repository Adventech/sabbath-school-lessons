---
title: 'Nebo Nad Nebesima'
date: 06/12/2021
---

Ponovljeni zakon vrlo jasno pokazuje da su Zakon i Savez imali presudno značenje ne samo kad je riječ o odnosu Izraelaca prema Bogu, već i o svrsi koju su imali kao “izabrani” narod (Ponovljeni zakon 7,6; 14,2; 18,5).

`Pročitajte Ponovljeni zakon 10,12-15, gdje je velikim dijelom naglašen taj odnos između Zakona i položaja Izraela kao izabranog naroda. Što se, međutim, u Bibliji podrazumijeva pod izrazom “nebo i nebo nad nebesima”? Što Mojsije naglašava tim izrazom?`

Značenje izraza “nebo i nebo nad nebesima” nije u potpunosti jasno, bar ne u ovom neposrednom kontekstu, ali Mojsije nesumnjivo želi ukazati na Božju slavu, moć i veličanstvo. On želi reći kako Njemu pripada ne samo Nebo, već i “nebo i nebo nad nebesima”, što je najvjerojatnije idiomatski izraz koji ukazuje na potpunu Božju vlast nad cijelim stvorenim svijetom.

**Pročitajte sljedeće retke koji su zasnovani na izrazu koji se najprije pojavljuje u Ponovljenom zakonu. Koji je zaključak izveden u svakom od tih slučajeva i kako u tome vidimo utjecaj Ponovljenog zakona?**

`1.O kraljevima 8,27`

`Nehemija 9,6` 	

`Psalam 148,4` 	

U Nehemiji 9 posebno je jasno izložena tema o Bogu kao Stvoritelju kojega jedino treba obožavati. On je stvorio sve, čak i “nebesa nad nebesima i vojsku njihovu” (Nehemija 9,6). U Nehemiji 9,3 vidimo da su pred narodom “čitali knjigu Zakona Jahve”, što je najvjerojatnije, kao i u vrijeme kralja Jošije, bio Ponovljeni zakon. To objašnjava zašto su nekoliko redaka dalje leviti u svojim hvalospjevima Bogu koristili izraz “nebesa nad nebesima”, koji potječe izravno iz Ponovljenog zakona.

`Bog je Stvoritelj ne samo Zemlje, već i “neba nad nebesima”. A onda pomislite da je taj isti Bog otišao na križ! Zašto je obožavanje jedini prikladni odgovor na ono što je Bog učinio za nas?`