---
title: 'Ponovljeni Zakon U Knjizi Proroka Jeremije'
date: 07/12/2021
---

Prije mnogo godina jedan mladić, agnostik, strastveno je tragao za istinom — kakva god ona bila i kamo god ga odvela. Na kraju ne samo daje povjerovao u Boga Oca i u Isusa, već je prihvatio i poruku adventista sedmoga dana. Njegov omiljeni biblijski redak bio je Jeremija 29,13, koji glasi: “Tražit ćete me i naći me jer ćete me tražiti svim srcem svojim.” Više godina poslije, proučavajući svoju Bibliju, ponovno je naišao na taj redak, ali ovog puta u Ponovljenom zakonu. Dakle, Jeremija ga je preuzeo od Mojsija.

`Pročitajte Ponovljeni zakon 4,23-29. Kakav je kontekst tog obećanja danog Izraelu i kako bi se ono moglo odnositi i na nas danas?`

Kao što smo već vidjeli, knjiga Ponovljeni zakon ponovno je otkrivena tijekom vladavine kralja Jošije, a pod njegovom vlašću Jeremija je započeo svoju službu. Zato nije neobično što se utjecaj Ponovljenog zakona može zapaziti u Jeremijinim spisima.

`Pročitajte Jeremija 7,1-7. Što Jeremija govori narodu i kako je to povezano s onim što piše u Ponovljenom zakonu?`

Mojsije u Ponovljenom zakonu višeput naglašava da je njihov boravak u kanaanskoj zemlji uvjetovan i da budu li neposlušni, neće ostati na tom mjestu koje je Bog izabrao za njih. Posebno zapazite upozorenje u Jeremiji 7,4, gdje Jeremija zapravo poručuje: da, ovo jest Božji hram i vi jeste izabrani narod, ali to ništa neće vrijediti ako ne budete poslušni.

A ta je poslušnost obuhvaćala i način na koji Izraelci postupaju prema strancima, siročadi i udovicama — što seže izravno do Ponovljenog zakona i nekih odredbi Saveza koje su morali slijediti: “Ne izvrći pravice došljaku ni siroti, i ne uzimaj u zalog haljine udovici.” (Ponovljeni zakon 24,17; vidi također Ponovljeni zakon 24,21; 10,18.19; 27,19)

`Pročitajte Jeremija 4,4 i usporedite s Ponovljenim zakonom 30,6. Koja je poruka upućena narodu i kako se to načelo može podjednako primijeniti na Božji narod danas?`