---
title: 'Ponovljeni Zakon U Kasnijim Spisima'
date: 04/12/2021
---

### Biblijski tekstovi
2. O kraljevima 22; Nehemija 9,6; Jeremija 7,1-7; Psalam 148,4; Jeremija 29,13; Mihej 6,1-8; Daniel 9,1-19.

> <p></p>
> “Ondje ćeš tražiti Jahvu, Boga svoga. I naći ćeš ga ako ga budeš tražio svim srcem svojim i svom dušom svojom.” (Ponov-ljeni zakon 4,29)

Zadivljujuće je uvezi s Biblijom, posebno sa Starim zavjetom, koliko se često ona poziva ili ukazuje na sebe samu. Kasniji starozavjetni pisci pozivaju se na ranije koristeći se njihovim spisima kako bi iznijeli svoje stavove. Na primjer, Psalam 81 vraća se na Izlazak i gotovo doslovno citira uvodne riječi Zakona Deset zapovijedi: “Ja sam Jahve, Bog tvoj koji te izvedoh iz Egipta.” (Psalam 81,11)

U cijelom Starom zavjetu navodi se Postanak, posebno izvještaj o stvaranju, na primjer: “Gledam zemlju: pusta je, evo, i prazna, nebesa: svjetlost im iščezla.” (Jeremija 4,23; vidi Postanak 1,2)

Dakle, kasniji pisci Starog zavjeta, poput proroka, često su se pozivali na Ponovljeni zakon, knjigu koja je imala tako odlučujuću ulogu u zavjetnom životu starih Izraelaca. Ovog ćemo tjedna obratiti posebnu pozornost na način kako su tu knjigu koristili kasniji pisci. Koje su dijelove Ponovljenog zakona koristili i koje su zaključke izvodili, a važni su i za nas danas?

**Oikos: Ovog tjedna čitamo iz knjige Ellen G. White, Povijest otkupljenja, Znaci vremena, 2018., stranice 317—320.**