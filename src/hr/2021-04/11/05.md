---
title: 'što Jahve Traži Od Tebe'
date: 08/12/2021
---

Velik dio proročkih spisa sastojao se od poziva na vjernost. I to ne samo na vjernost općenito, već posebno na vjernost u ispunjavanju svojeg udjela u Savezu koji je ponovno potvrđen neposredno uoči ulaska Izraelaca u Obećanu Zemlju. 0 tome govori Ponovljeni zakon — o ponovnom sklapanju Božjeg Saveza s Izraelom. Sada, nakon četrdesetogodišnjeg lutanja, Jahve se spremao da u većoj mjeri ispuni (ili počne ispunjavati) svoja obećanja iz Saveza — svoj dio sporazuma. Zato ih Mojsije opominje da i oni ispune svoj dio. Mnoštvo proročkih spisa u osnovi se svodi na isto — pozivanje naroda da održi svoju stranu Saveza.

`Pročitajte Mihej 6,1-8. Što Jahve govori narodu i u kakvoj je to vezi s Ponovljenim zakonom? (Vidi također Amos 5,24; Hošea 6,6.)`

Biblijski stručnjaci u tim redcima iz Knjige proroka Miheja vide nešto što je poznato kao “zavjetna tužba” u kojoj Jahve “tuži” ili pokreće parnicu protiv svojeg naroda zbog kršenja Saveza. U ovom slučaju Mihej kaže da se Jahve “parbi s narodom svojim” (Mihej 6,2), pri čemu se riječ “parba” (riu) može odnositi na pravni spor. Odnosno, Bog je pokrenuo pravni postupak protiv Izraelaca — što je slika koja podrazumijeva pravne (osim odnosnih) aspekata Saveza. To nas ne bi trebalo iznenaditi budući da se u osnovi tog Saveza na kraju krajeva nalazio Zakon.

Zapazite također kako Mihej pozajmljuje određene izraze izravno iz Ponovljenog zakona: “Dakle, Izraele, što od tebe traži Jahve, Bog tvoj? Samo to da se bojiš Jahve, Boga svoga; da po svim putovima njegovim hodiš; da ga ljubiš i služiš Jahvi, Bogu svome, svim srcem svojim i svom dušom svojom; da držiš Jahvine zapovijedi i njegove zakone što ti ih danas za tvoje dobro dajem.” (Ponovljeni zakon 10,12.13) Ali umjesto da citira doslovno, Mihej prilagođava te riječi mijenjajući “slovo Zakona” iz Ponovljenog zakona u “duh Zakona”, koji upućuje na to da treba biti pravedan i milostiv. Ovdje se zapravo govori o tome da bez obzira na sva izvanjska očitovanja vjere i pobožnosti (mnoštvo životinjskih žrtava — “tisuće ovnova”), to nije bila bit zavjetnog odnosa Izraela s Bogom. Kakva je korist od sve te izvanjske pobožnosti ako, na primjer, oni “zažele li polja, otimaju ih, i kuće, uzimaju ih; čine nasilje čovjeku i kući njegovoj, vlasniku i posjedu njegovu” (Mihej 2,2)? Izrael je trebao biti svjetlo svijetu kako bi ostali narodi s divljenjem primijetili: “Samo je jedan narod mudar i pametan, a to je ovaj veliki narod.” (Ponovljeni zakon 4,6) Dakle, trebali su postupati mudro i razumno, a to je podrazumijevalo pravedno i milosrdno ophođenje prema ostalim ljudima.