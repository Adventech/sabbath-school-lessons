---
title: 'Danielova Molitva'
date: 09/12/2021
---

Jedna od najpoznatijih molitava u cijelom Starom zavjetu zabilježena je u Danielu 9. Pošto je, čitajući proroka Jeremiju, saznao da će se ubrzo navršiti vrijeme “nad ruševinama Jeruzalema: sedamdeset godina” (Daniel 9,2), Daniel se počeo usrdno moliti.

A kakva je to molitva bila — dirljivo preklinjanje u suzama, pri čemu on priznaje svoje grijehe i grijehe svojeg naroda pozivajući se istodobno na Božju pravdu usred nesreće koja ih je snašla.

`Pročitajte Daniel 9,1-19. Koje se teme u ovom odlomku mogu izravno povezati s Ponovljenim zakonom?`

Danielova molitva ukratko sažima upravo ono na što je narod bio upozoren u Ponovljenom zakonu kao na posljedice nepoštovanja Saveza. Daniel se dvaput osvrnuo na “Zakon Mojsijev” (Daniel 9,11.13), koji je neprijeporno uključivao i Ponovljeni zakon, a u ovom se slučaju možda čak i konkretno pozivao na tu knjigu.

Kao što je u Ponovljenom zakonu rečeno, Izraelci su bili prognani iz zemlje (vidi Ponovljeni zakon 4,27-31; 28) jer nisu poslušali upravo ono što je Mojsije (Ponovljeni zakon 31,29) rekao da će se dogoditi.

Kako je tragično i to što je Izrael, umjesto da okolni narodi za njega kažu: “Samo je jedan narod mudar i pametan” (Ponovljeni zakon 4,6), na kraju postao “ruglo” (Daniel 9,16) pred tim istim narodima.

I pokraj svih svojih suza i moljenja, Daniel ni u jednom trenutku ne postavlja ono uobičajeno pitanje koje mnogi postavljaju kad ih snađe nesreća: “Zašto?” On to uopće ne pita jer, zahvaljujući Ponovljenom zakonu, točno zna zašto se sve to dogodilo. Drugim riječima, Ponovljeni zakon je Danielu (i ostalim prognanicima) pružio kontekst na osnovi kojeg su shvatili da zlo koje ih je snašlo nije neka zla kob ili slijepa slučajnost, već posljedica njihove neposlušnosti — upravo ono na što su bili upozoreni. Ali, što je možda još važnije, Danielova molitva ukazuje na činjenicu daje usprkos svim tim događajima, za njih još uvijek bilo nade. Bog ih nije napustio, koliko god to tako izgledalo. Knjiga Ponovljeni zakon nije im pružila samo kontekst za razumijevanje situacije u kojoj su se našli, već ih je uputila i na obećanje o obnovi.

`Pročitajte Daniel 9,24-27 — proročanstvo o Isusu i Njegovoj smrti na križu. Zašto je to proročanstvo dano Danielu (a i nama ostalima) u kontekstu izgnanstva Izraela i obećanja o njegovom povratku? `