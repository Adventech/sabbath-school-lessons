---
title: 'Knjiga Zakona'
date: 05/12/2021
---

Judejski kralj Jošija, koji je imao osam godina kada je zakraljen, vladao je 31 godinu (640.-609. pr. Kr.) dok nije poginuo na bojnom polju. U osamnaestoj godini njegove vladavine dogodilo se nešto što je, bar na neko vrijeme, promijenilo povijest Božjeg naroda.

`Pročitajte 2. o kraljevima 22. Koje pouke možemo izvući iz tog događaja?`

Učenjaci su odavno zaključili daje “Knjiga Zakona” (2. o kraljevima 22,8) zapravo Ponovljeni zakon koji je očito bio izgubljen za narod dugi niz godina.

“Jošija se duboko uzbudio kad su mu prvi put pročitali opomene i savjete zabilježene u prastarom rukopisu. Nikada ranije nije tako potpuno shvatio jasnoću s kojom je Bog pred Izraelom otkrivao ‘život i smrt, blagoslov i prokletstvo’ (Ponovljeni zakon 30,19). ... Knjiga je obilovala obećanjima o Božjoj spremnosti da savršeno izbavi one koji se potpuno pouzdaju u Njega. Kao što je silno radio na njihovom izbavljenju iz egipatskog ropstva, tako će silno raditi i na njihovu učvršćivanju u obećanoj zemlji i izbijanju na čelo svih naroda na Zemlji.” (Ellen G. White, Proroci i kraljevi, str. 250,251; u izvorniku 393)

U cijelom sljedećem poglavlju možemo vidjeti koliko se ozbiljno kralj Jošija nastojao držati “njegovih zapovijedi, pouka i uredaba svim srcem i svom dušom” (2. o kraljevima 23,3; vidi također Ponovljeni zakon 4,29; 6,5; 10,12; 11,13). A ta obnova obuhvaćala je i čišćenje zemlje tako da “sve bajače i sve vračare, sve kućne bogove i idole, i sve sramote koje se mogu vidjeti u zemlji judejskoj i Jeruzalemu, sve je to Jošija uklonio da izvrši riječi Zakona, zapisane u knjizi koju je našao Hilkija, svećenik Doma Jahvina.” (2. o kraljevima 23,24)

Ponovljeni zakon bio je pun opomena i upozorenja Izraelcima da ne slijede običaje okolnih naroda. Sve što je Jošija poduzeo i učinio, uključujući pogubljenje idolopokloničkih svećenika u Samariji (2. o kraljevima 23,20), otkrilo je koliko su se oni udaljili od istine koja im je povjerena. Umjesto da ostanu sveti narod, kakvi su trebali biti, prilagođavali su se svijetu, premda su bili uvjereni daje njihov odnos s Bogom sasvim u redu.

A to je bila opasna obmana.

`Kakvo bismo temeljito čišćenje mi trebali provesti u svojim domovima, pa čak i crkvenim ustanovama, da bismo služili Gospodinu svim svojim srcem i dušom?`