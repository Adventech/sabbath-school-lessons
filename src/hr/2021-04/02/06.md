---
title: 'Grijeh Amorejaca'
date: 07/10/2021
---

U 2. i 3. poglavlju Ponovljenog zakona, Mojsije nastavlja iznositi izraelsku povijest i podsjeća narod kako su s Božjim blagoslovom razbijali svoje neprijatelje. Kad su bili vjerni, Bog im je davao pobjedu, čak i nad “divovima” (Ponovljeni zakon 2,11.20; 3,13).

Naravno, to pokreće tešku temu koju moramo makar dotaknuti, u vezi s uništenjem tih naroda. Premda su Izraelci često prvo nudili mir određenom narodu (Ponovljeni zakon 20,10.11), ako taj narod ne bi prihvatio ponudu, Izraelci su katkad upadali i ubijali sve, uključujući žene i djecu. “Ali Jahve, Bog naš, predade nam ga, tako da potukosmo njega, njegove sinove i sav njegov narod. Tada osvojismo sve njegove gradove i prokletstvom udarismo sve gradove s ljudima, ženama i djecom, ništa ne štedeći.” (Ponovljeni zakon 2,33.34) Neki to pokušavaju zaobići tvrdeći jednostavno da te priče nisu istinite. Ali budući da mi vjerujemo kako je “sve Pismo Bogom nadahnuto i korisno za učenje, za karanje, za popravljanje, za odgajanje u pravednosti” (2. Timoteju 3,16 — Šarić), to nije prihvatljivo tumačenje za adventiste sedmoga dana. Zato nam ostaje teško pitanje u vezi s tim nemilim događajima.

`Pročitajte Postanak 15,1-16. Što je Bog rekao Abrahamu u Postanku 15,16 i kako to baca malo svjetla na tu mučnu temu?`

Nema sumnje da su mnogi od tih poganskih naroda bili iznimno okrutni i nemilosrdni i da su se trebali opravdano suočiti s Božjim gnjevom i kaznom i mnogo prije. To je činjenica, pa čak i ako je Bog strpljivo čekao da se promijene, a oni to nisu učinili — to još uvijek ne mijenja neugodnu činjenicu da su bili ubijani svi, uključujući i djeca. (Naravno, mnogo je vjerojatnije da je puno više djece ubijeno u potopu nego što su ih pobili Izraelci.)

Činjenica je da zasad, s obzirom na ograničene podatke koje imamo o ovim događajima, jednostavno trebamo prihvatiti tu mučnu stvarnost i vjerovati u Božju dobrotu koja se otkrila na toliko mnogo drugih načina. Vjera ne znači samo ljubiti Boga po lijepom vremenu, u predivnoj šumi punoj čudesnih prizora i zvukova. Ona isto tako znači vjerovati u Njega usprkos svemu onome što ne razumijemo u potpunosti.

`Pročitajte 1. Korinćanima 10,1-4; Ivan 14,9. Kako nam ti redci, i mnogi drugi, pomažu da vjerujemo u Božju ljubav, pravdu i dobrotu, čak i kad vidimo nešto što nam je teško spojivo s takvim razumijevanjem Boga? `