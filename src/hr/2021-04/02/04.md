---
title: 'Tisuću Puta Brojniji'
date: 05/10/2021
---

Nakon dugog i mukotrpnog putovanja kroz pustinju, Mojsije, govoreći u Gospodnje ime (bio je prorok, i više od proroka), izjavljuje: “Eto, pred vas stavljam ovu zemlju. Idite, dakle, i zauzmite zemlju za koju se Jahve zakle očima vašim, Abrahamu, Izaku i Jakovu, da će je dati njima i njihovu potomstvu poslije njih.” (Ponovljeni zakon 1,8)

Zapazite, međutim, što se događa dalje.

`Pročitajte Ponovljeni zakon 1,9-11. Koje je značenje tih riječi, pogotovo u svjetlu činjenice da ih je Bog u vrlo stvarnom smislu kaznio zbog pobune u Kadeš Barnei?`

Ovdje vidimo još jedan primjer Božje milosti. Čak i tijekom lutanja kroz pustinju, Izraelci su bili blagoslovljeni: “Četrdeset godina krijepio si ih u pustinji: ništa im nije nedostajalo: niti im se odijelo deralo, niti su im noge oticale.” (Nehemija 9,21)

A Mojsije, ponovno pokazujući ljubav prema svojem narodu, moli Boga da ih umnoži još tisuću puta više!

`Pročitajte Ponovljeni zakon 1,12-17. Što se događalo kao izravan ishod Božjeg blagoslova nad njima i koje je korake Mojsije poduzeo poradi rješavanja takvog stanja?`

Dakle, čak i tada, kad je Jahve bio tako moćno prisutan među njima, postojala je potreba za organizacijom, za ustrojem, za sustavom odgovornosti. Izrael je bio kahal, organizirani skup (vidi Ponovljeni zakon 31,30), začetak novozavjetne eklezije, “crkve” (vidi Matej 16,18). A apostol Pavao, premda je djelovao u drugačijim okolnostima, nikad nije bio daleko od svojih hebrejskih korijena, pa tako u 1. Korinćanima 12 vidimo kako jasno opisuje potrebu za ljudima koji će biti osposobljeni da preuzmu različite uloge radi pravilnog funkcioniranja tijela, baš kao što vidimo ovdje u Ponovljenom zakonu, i kao što je postojao organizirani skup u pustinji. Današnja Crkva, kao i organizirani skup u ono vrijeme, treba biti jedinstveno tijelo u kojem ljudi preuzimaju različite uloge u skladu sa svojim darovima.

Premda katkad čujemo kako ljudi kritiziraju “organiziranu” vjeru (što bi oni htjeli — “neorganiziranu” vjeru?), Božja riječ, pogotovo Novi zavjet, ne priznaje nijednu drugu vrstu vjere osim organizirane.