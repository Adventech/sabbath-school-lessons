---
title: 'Ispunjeno Proročanstvo'
date: 04/10/2021
---

Usprkos nekim zabludama koje mnogi pokušavaju proglasiti za istinu (kao što je ona da je naš svemir nastao sam od sebe, ni iz čega, ili da je sav život na Zemlji nastao slučajno od jednostavnih kemijskih spojeva), suvremena znanost ipak nam je pružila neke zapanjujuće spoznaje o Božjoj stvaralačkoj sili. Sklad, ravnoteža i preciznost mnogih aspekata svijeta prirode, čak i u njegovom palom stanju, i dalje izazivaju divljenje kod onih koji ih proučavaju. A ako je Bog tako precizan kad je riječ o fizičkim pojavama, sigurno je isto tako precizan i u onome što je duhovno. Pa tako u uvodnim redcima Ponovljenog zakona možemo vidjeti još neke primjere Božje nevjerojatne preciznosti.

`Pročitajte Ponovljeni zakon 1,1-6. Kakvo je proročko značenje činjenice da Ponovljeni zakon 1,3 govori o “četrdesetoj godini”?`

Što se dogodilo nakon što je Mojsije poslao uhode iz Kadeš Barnee da ispitaju zemlju, a narod odbio poziv da tu zemlju osvoji? Rečeno im je da neće ući u Obećanu Zemlju kao što su se nadali. I koliko su dugo trebali čekati? “Prema broju dana u koje ste istraživali zemlju — dana četrdeset, za svaki dan jednu godinu — ispaštajte svoje opačine četrdeset godina. Iskusite što znači mene napustiti.” (Brojevi 14,34)

Zato Ponovljeni zakon polazi od četrdesete godine, točno onako kako im je Bog rekao. Drugim riječima, Božja proročka riječ je pouzdana kao i sam Bog, a ono što vidimo ovdje, u uvodnim redcima Ponovljenog zakona, još je jedan dokaz te pouzdanosti — da će Bog učiniti ono što kaže, i to u ono vrijeme koje On odredi.

Naravno, to nije jedino proročko razdoblje koje se ispunilo točno onako kako je Bog rekao. Ako se osvrnemo u prošlost s naše današnje točke, u Danielu 9,24-27, na primjer, naći ćemo razdoblje koje se odnosi na Isusovu službu, a koje se ispunilo baš onako kako je Bog rekao. Vidimo da se “jedno vrijeme i dva vremena i polovina vremena” (Daniel 7,25; vidi također Otkrivenje 12,6.14; 13,5) ispunilo u povijesti, kao i razdoblje od dvije tisuće i tri stotine dana iz Daniela 8,14.

Osim preciznih vremenskih čimbenika, proročanstva iz 2., 7. i 8. poglavlja Knjige proroka Daniela, koja su tako točno i precizno pretka- zala događaje iz svjetske povijesti, pružaju nam i nepobitne dokaze o Božjem predznanju, Njegovoj vlasti i pouzdanosti.

`Možemo vidjeti da je Bog vjerno ispunio sva proročanstva iz prošlosti, točno onako kako je i prorekao. Zašto bi nas to trebalo uvjeriti da se možemo pouzdati u Njega i u vezi s onim što je rekao da će se dogoditi, a što je još uvijek stvar budućnosti?`