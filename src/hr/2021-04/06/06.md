---
title: 'Vaša Mudrost I Razboritost'
date: 04/11/2021
---

Ulomak u Ponovljenom zakonu 4,1-9, kao što smo vidjeli, na snažan način izražava ne samo poseban položaj koji su Izraelci kao narod imali, već i njihov misionarski poziv. Kroz sve te retke protkana je misao da oni trebaju biti poslušni, slijediti i činiti sve što im je Jahve zapovjedio.

`Ponovno pročitajte Ponovljeni zakon 4,6. Za što Jahve konkretno kaže daje njihova “mudrost” i “razboritost” u očima ostalih naroda?`

Na prvi pogled moglo bi se pomisliti da su samo zakoni i uredbe sadržavali mudrost i razum. Ali tekst tako ne kaže. Jahve ih je naučio uredbama i zakonima, to je točno, ali njihova mudrost i razum potjecali su od toga što su ih čuvali i izvršavali. Njihova poslušnost — to je bila njihova mudrost i njihov razum.

Izrael je mogao imati najveličanstveniji sustav zakona, pravila i propisa koje je svijet ikada vidio (kao što ih je i imao), ali kakve bi koristi od svega toga bilo da ih nije vršio? Njihova mudrost, njihov razum, proizlazili su iz primjene Božjih zakona u životu. Trebali su živjeti u skladu s istinama koje im je Bog dao, a to je bilo moguće samo ako im se budu pokoravali. Ni sve svjetlo i istina ne bi donijeli ništa dobro njima samima ni poganima iz njihovog okruženja kad oni sami ne bi živjeli u skladu s tom istinom. Zato su uvijek iznova bili pozivani da se pokore, jer je njihovo poštovanje zakona i uredbi, a ne zakoni i uredbe sami po sebi, bilo presudno za njihov poziv svjedoka svijetu.

“Poslušnost Božjem zakonu osigurala bi Izraelcima blagostanje kojemu bi se divili svi narodi svijeta. Onaj isti koji im je mogao dati mudrost i vještinu u svakome poslu i dalje bi ostao njihov učitelj i putem poslušnosti Njegovom Zakonu oplemenjivao bi ih i uzdizao. Pod uvjetom da budu poslušni, bili bi sačuvani od bolesti koje su mučile ostale narode i obdareni posebnom oštrinom uma. Božja slava, Njegovo veličanstvo i moć izražavali bi se preko svega njihovog blagostanja. Trebali su biti kraljevstvo svećenika i knezova. Bog im je darovao sva sredstva da postanu najznačajniji narod na Zemlji.” (Ellen G. White, Isusove usporedbe, str. 194; u izvorniku 288)

`Pročitajte Matej 5,13-16. Što nam Isus govori u tim redcima što odražava isto ono što je rekao i starom Izraelu? U kojem bi se to smislu trebalo primijeniti posebno na nas kao adventiste sedmoga dana?`