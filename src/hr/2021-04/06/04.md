---
title: 'čvrsto Se Držite Jahve, Boga Svoga'
date: 02/11/2021
---

Tisuće ljudi je poginulo zbog tog grijeha s Baal Peorom. Svatko “tko je slijedio Baal Peora” bio je ubijen. Ipak, mnogi nisu pali u to otpad- ništvo.

Tko su oni bili?

`“A svi vi koji se čvrsto držite Jahve, Boga svoga, živi ste i danas.” (Ponovljeni zakon 4,4) Ovako se u ovom retku objašnjava razlika između onih koji su pali u grijeh i onih koji nisu. Koja se tu važna poruka nalazi za nas u vezi s grijehom, kušnjama i Božjom silom u našem životu?`

Zapazite suprotnost između riječi “svi” u ovom retku i u onom prethodnom. “Svi” koji su slijedili Baal Peora bili su uništeni, dok su “svi” koji su se držali Jahve ostali živi. Nije bilo srednjeg puta tada, a nema ga ni danas. Mi smo ili za Isusa ili protiv Njega (Matej 12,30).

Hebrejska riječ za “držite se”, dbq, često ukazuje na vjerno oslanjanje na nešto izvan sebe. Riječ istog korijena na hebrejskom pojavljuje se u Postanku 2,24, gdje stoji da će muškarac napustiti obitelj i “prionuti” uz svoju ženu (vidi također Ruta 1,14). Ista riječ u tom kontekstu javlja se još četiri puta u Ponovljenom zakonu (10,20; 11,22; 13,4; 30,20), i u svakom od tih slučajeva osnovna misao je ista: ljudi se trebaju vezati za svojega Boga. Trebali su Mu se predati i crpsti silu i snagu od Njega.

Važno je zapamtiti da je objekt tog glagola narod — on se mora držati Jahve. Mora “prionuti” uz Boga i u Njegovoj sili i snazi izbjeći pad u grijeh.

`Pročitajte Juda 1,24; 1. Korinćanima 10,13. Što je rečeno u Novom zavjetu, što se nalazi i u Ponovljenom zakonu 13,4?`

Bog je vjeran. On nas može očuvati da ne padnemo. Ali mi moramo svjesno odlučiti, kao što su učinili vjerni u Baal Peoru, da ćemo se držati Boga. U tom slučaju možemo biti sigurni da ćemo, bez obzira na kušnju, ostati vjerni.

`Kako nam aktivnosti poput molitve, proučavanja Biblije, bogoslužja i zajedništva pomažu da prionemo uz Gospodina?`