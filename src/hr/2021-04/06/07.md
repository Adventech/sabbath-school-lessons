---
title: 'Za Daljnje Proučavanje'
date: 05/11/2021
---

“Od samog početka velikog sukoba na Nebu, Sotonin je stalni cilj bio rušenje Božjeg zakona. Da bi ovo postigao, pobunio se protiv Stvoritelja i premda je bio zbačen s Neba, nastavio je isti rat na Zemlji. Zavesti ljude i tako ih navesti na kršenje Božjeg zakona cilj je što ga neprestano ima pred sobom. Bilo da ga postigne odbacivanjem Zakona u cjelini ili uklanjanjem jednog od njegovih propisa, posljedice će na kraju biti iste. Tko ‘pogriješi samo u jednome’, pokazuje prijezir prema cijelom Zakonu; svojim je utjecajem i primjerom na strani prekršaja; on ‘postaje krivac za sve’. (Jakov 2,10)” (Ellen G. White, Velika borba, str. 458; u izvorniku 582)

O Baal Peoru Ellen G. White je pisala: “Oni su stupili na zabranjeno tlo i zapleli su se u Sotonine zamke. Očarani glazbom i plesom, privučeni ljepotom neznabožačkih vestalki, oni su zapostavili svoju odanost Jahvi. Pridružili su se slavlju i veselju. Opijanje vinom zamračilo je njihov razum i srušilo zidove samokontrole. Strast je potpuno zavladala i budući da su bestidnošću uprljali svoju savjest, oni su bili nagovoreni da se klanjaju idolima. Prinosili su žrtve na neznabožačkim žrtvenicima i sudjelovali u najbestidnijim ritualima.” (Ellen G. White, Patrijarsi i proroci, str. 378; u izvorniku 454)

**Pitanja za razgovor**

`1.	Razmislite o tome u kojem se smislu mi, adventisti sedmoga dana, nalazimo na mjestu starog Izraela. Sjetite se svega što nam je dano, a što svijet oko nas, pa čak ni druge crkve nemaju. Pitanje za nas, dakle, glasi: Kako odgovaramo na ono što smo dobili? Koliko dobro pokazujemo svoju “mudrost i razum” pred svijetom?`

`2.	“A svi vi koji se čvrsto držite Jahve, Boga svoga, živi ste i danas.” I ovdje je objekt glagola “držite se” narod. Jahve se neće prilijepiti za nas u smislu da nas prisili da budemo uza Nj. Umjesto toga, koristeći se svetim darom slobodne volje, mi moramo prionuti uz Njega. A kad tako odlučimo, kako Ga možemo slijediti do kraja i prionuti uza Nj?`

`3.	Zadržite se na pitanju s kraja odsjeka za nedjelju. Što znači dodavati ili oduzimati nešto od Božjih zapovijedi? Osim onog očitog, poput pokušaja zamjene subote, na koji se način takvo što može dogoditi toliko suptilno da uopće i ne shvatimo što se događa?`