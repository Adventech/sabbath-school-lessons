---
title: 'Baal Peor'
date: 01/11/2021
---

U Ponovljenom zakonu 4,3.4 Izraelci dobivaju još jednu lekciju iz povijesti, kao podsjetnik na prošlost i sve duhovne i praktične istine koje bi na osnovi nje, u idealnom slučaju, trebali naučiti.

`Pročitajte Brojevi 25,1-15. Što se tu dogodilo i koje je duhovne i praktične istine narod trebao izvući iz tog neuspjeha?`

Koliko god su nam neugodni izvještaji o tome kako je Izrael istrijebio neke poganske narode iz svojeg okruženja, ovaj izvještaj sigurno pomaže objasniti logiku koja je stajala iza te zapovijedi. Izrael je pred neznabožačkim narodima iz svojeg okruženja trebao svjedočiti o pravom Bogu —jedinom Bogu. Oni su trebali biti primjer, trebali su pokazati kako izgleda služba pravom Bogu. Međutim, vezujući se za “bogove” poganskih naroda oko sebe, često su ulazili u otvorenu pobunu protiv samog Boga kojeg su trebali predstavljati svijetu.

Premda izraz “činiti preljub” u Bibliji često ima duhovno značenje, jer je Izrael slijedio poganske bogove i običaje (vidi Hošea 4,12-14), u ovom slučaju taj izraz (i ostatak izvještaja) pokazuje da je doista bilo seksualnih prijestupa, bar u početku. I tu je Sotona ponovno zloupotrijebio palu ljudsku narav koristeći poganske žene da bi zaveo muškarce koji su sebi očito dopustili da budu zavedeni.

Nema sumnje daje čin tjelesnog bluda doveo i do duhovnog preljuba. Ljudi koji su u to bili uključeni na kraju su prihvatili poganske vjerske običaje, tako daje Izrael “slijedio Baal Peora”. Odnosno, na neki su se način vezali za tog lažnog boga, pa su mu čak i prinosili žrtve. Usprkos svemu što su naučili i što im je rečeno, spremno su to odbacili u žaru požude i strasti.

Kako se to moglo dogoditi? Lako. Pošto su svoju savjest otupili prvim grijehom, tjelesnim, bili su zreli za pad u onaj drugi, duhovni grijeh, što je sigurno i bio Sotonin krajnji cilj. Postali su toliko bestidni da je, prema tekstu, jedan čovjek doveo svoju Midjanku u sam tabor, pravo pred Mojsija i narod koji je plakao pred Šatorom.

`Naš um i tijelo usko su povezani. Ono što utječe na jedno, utječe i na drugo. Što iz ovog događaja možemo naučiti o tome koliko udovoljavanje tjelesnim željama može biti opasno za nas u duhovnom smislu?`