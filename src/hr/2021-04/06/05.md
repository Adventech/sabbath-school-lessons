---
title: 'Koji Je To Narod Tako Velik?'
date: 03/11/2021
---

Nekoliko redaka koji slijede nakon Ponovljenog zakona 4,4 spadaju u najdublje i najljepše tekstove u cijelom Pismu (hebrejski tekst je veličanstven!). Moglo bi se čak reći da se cijela poruka Ponovljenog zakona nalazi upravo ovdje, a da je sve ostalo tumačenje. Dok budete čitali te retke, razmislite na koje bi se sve načine načelo koje je tu izneseno moglo primijeniti i na nas danas.

`Pročitajte Ponovljeni zakon 4,5-9. Zašto bi Jahve preko Mojsija rekao nešto takvo Izraelu?`

Gospodin je želio da Izraelci shvate da su pozvani, izabrani zbog posebnog razloga. Oni su “velik narod”, baš kao što je Bog rekao Ab- rahamu već prvi put kad gaje pozvao da iziđe iz kaldejske zemlje: “Velik ću narod od tebe učiniti.” (Postanak 12,2; vidi također Postanak 18,18)

Ali On ih je učinio velikim narodom zato da budu “blagoslov” (Postanak 12,2) za “sva plemena na zemlji” (Postanak 12,3). Premda će najveći blagoslov biti taj što će Isus, Mesija, doći preko njihove krvne loze, dotad su oni trebali biti svjetlo svijetu. “Nego ću te postaviti za svjetlost narodima, za spas moj do nakraj zemlje doneseš.” (Izaija 49,6) To ne znači da se spasenje nalazilo u njima samima, već da se preko njih trebao otkriti pravi Bog koji jedini može spasiti.

Izrael se klanjao i služio Bogu koji je stvorio svemir, Gospodaru Neba i Zemlje, dok su se poganski narodi klanjali kamenju, stijenama, drvetu i demonima. (Ponovljeni zakon 32,17; Psalam 106,37)

Kakva je to oštra razlika!

U ovim redcima Mojsije ukazuje na dvije pojedinosti koje su Izrael činile posebnim. Prvo, to što im je Bog bio blizu na jedinstven način, preko Svetišta, i drugo, što su imali “zakone i uredbe pravedne kao što je sav ovaj Zakon”.

`Pročitajte Ponovljeni zakon 4,32-35. Što im je Jahve još rekao, po čemu su trebali uvidjeti kakav im je poseban poziv upućen?`

`Izraelu je bilo mnogo dano. Kako su oni na to odgovorili?`