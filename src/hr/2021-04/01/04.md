---
title: 'Pozivanje Abrama'
date: 28/09/2021
---

Abram (poslije nazvan Abraham) prvi put pojavljuje se u rodoslovlju u Postanku 11, poglavlju koje slijedi odmah nakon spomenutog raseljavanja iz Babilona.

Pročitajte Postanak 12,1-3 — poziv koji Bog upućuje Abramu. Kako mi danas, gledajući unatrag do križa, Isusove smrti i širenja Evanđelja, razumijemo što je to Bog obećao učiniti preko Abrama?

Mnogo stoljeća kasnije, apostol Pavao, u nastojanju da suzbije kri-vovjerje među Galaćanima, ukazao je na poziv upućen Abramu napomenuvši daje to bio rani izraz iskonske Božje namjere — pružiti Evanđelje cijelom svijetu. “Dakle, razumijte: sinovi su Abrahamovi oni koji vjeruju. A Pismo, predviđajući da Bog vjerom opravdava pogane, unaprijed navijesti Abrahamu ovo dobro: Po tebi će biti blagoslovljeni svi narodi. Stoga blagoslov s Abrahamom, vjernikom, postižu oni koji vjeruju.” (Galaćanima 3,7-9)

Poziv upućen Abramu prvi put se spominje u Postanku 12. Veći dio ostatka Postanka pripovijeda o njegovim krvnim potomcima — o jednom nefunkcionalnom potomku za drugim — koji su stvarali kaotične obitelji, a opet, preko njih se na kraju obećanje trebalo ispuniti dostižući prijelomni trenutak pozivanjem Mojsija.

`Pročitajte riječi kojima mučenik Stjepan opisuje Mojsija i Izlazak iz Egipta. Djela 7,20-36. Kako se to uklapa u obećanje koje je Bog dao Abramu?`

U svijetu ogrezlom u neznanje, grijeh i sveopće nepoznavanje istine (stvari se nisu bitno promijenile za nešto više od tri tisuće godina, zar ne?), Bog je pozvao jedan narod, svoj narod, Abrahamovo potomstvo, iz Egipta. Preko njih je nastojao ne samo sačuvati spoznaju istine, odnosno znanje o Njemu, Jahvi, i planu spasenja, već i proširiti to znanje na ostatak svijeta.

`Kako mi kao adventisti sedmoga dana vidimo sebe danas u odnosu na ostatak svijeta? Koje su sličnosti između nas i starog Izraela? Što je još važnije, kakvu odgovornost ta sličnost polaže na svakog od nas pojedinačno? `