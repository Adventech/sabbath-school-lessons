---
title: 'Ljubav, Biti Voljen'
date: 26/09/2021
---

U 1. Ivanovoj 4,8 stoji: “Bog je ljubav.” Koliko god jednostavne bile te tri riječi (četiri na grčkom), misao koja iza njih stoji toliko je duboka, toliko snažna da jedva možemo sagledati njezino dalekosežno značenje. Ne kaže se da Bog ljubi, ili da Bog pokazuje ljubav, ili daje Bog očitovanje ljubavi, već da je Bog ljubav. On jest ljubav — kao da je ljubav bitak Božjeg bića. Kao pala ljudska bića, s nekoliko kilograma tkiva i par kemijskih spojeva u glavi uz pomoć kojih spoznajemo stvarnost, mi jednostavno nismo sposobni shvatiti puno značenje izraza “Bog je ljubav”.

Ali ono što možemo sasvim dobro razumjeti, dovoljno je da bismo znali da je to jako dobra vijest. Kad bi umjesto “Bog je ljubav” pisalo “Bog je mržnja”, ili “Bog je osvetoljubiv”, ili “Bog je ravnodušan”, takvo otkrivenje o Njemu bilo bi vrlo zabrinjavajuće.

Međutim, činjenica da je “Bog ljubav” pomaže nam da bolje razumijemo misao da Božja vladavina, način na koji On upravlja stvorenim svijetom, odražava tu ljubav. Ljubav prožima svemir, možda čak i više nego gravitacija. Bog nas ljubi, a i mi trebamo zauzvrat ljubiti Boga (vidi Ponovljeni zakon 6,5; Marko 12,30).

Međutim, da bi ljubav bila ljubav, ona se mora slobodno davati. Bog ne može prisiliti na ljubav. Onog trenutka kad bi to učinio, to više ne bi bila ljubav. Dakle, otkad je Bog na Nebu i Zemlji stvorio razumna i misaona bića sa sposobnošću da ljube, postojao je i rizik da Mu ona ne uzvrate ljubav. A neka Mu je i nisu uzvratila — i tako se začelo ono što znamo kao veliku borbu.

`Zašto sljedeći odlomci imaju smisla samo u kontekstu slobode i rizika koji su povezani s ljubavlju: Izaija 14,12-14; Ezekiel 28,12- 17; Otkrivenje 12,7?`

Posebno nam puno govori redak u Ezekielu 28,15, prema kojem se u tom anđelu, Luciferu, mada je bio savršeno biće stvoreno od savršenog Boga, našlo bezakonje. Razlog nije bio što bi on od početka bio stvoren s nekom greškom. Nego, budući da je stvoren sa sposobnošću da voli, Lucifer je imao istinsku moralnu slobodu, ali je, usprkos svemu što mu je dano (“resio te dragulj svaki”), ovaj anđeo želio još. Jedno je vodilo drugom sve dok, eto, nije nastao “rat u nebu”.

`Na nekim se mjestima može kupiti pas-robot, koji uvijek izvršava vaše naredbe i nikad ne uprlja tepih niti žvače namještaj. Međutim, biste li mogli imati ikakav smislen odnos s tim “psom”? Kako vam vaš odgovor pomaže da razumijete zašto je Bog želio bića koja će Mu moći uzvratiti ljubav?`