---
title: 'Savez Na Sinaju'
date: 29/09/2021
---

Izlazak iz Egipta i sve u vezi s njim, od krvi na dovratniku do drame na Crvenom moru — kakvo je to bilo iskustvo! Nema sumnje da je sve to ostavilo snažan dojam na one koji su to preživjeli. (A onima koji su umrli, od prvorođene djece u Egiptu do vojnika na dnu mora, Bog će pošteno suditi.) Gospodin je rekao: “Vi ste vidjeli što sam učinio Egip- ćanima; kako sam vas nosio na orlovskim krilima i k sebi vas doveo.” (Izlazak 19,4)

Zašto je Bog poduzeo to zapanjujuće i dramatično spašavanje izvodeći jedan narod iz drugog naroda? “Ili”, kao što sam Mojsije kaže, “pokuša li koji bog da ode i uzme sebi jedan narod isred drugog naroda kušnjama, znakovima, čudesima i ratom, jakom rukom i ispruženom mišicom, uza silne strahote, kao što je sve to, na vaše oči, učinio za vas Jahve, Bog vaš, u Egiptu?” (Ponovljeni zakon 4,34)

`Pročitajte Postanak 19,4-8. Zašto je Bog pozvao narod da iziđe iz Egipta?`

Bilo je to tako jednostavno. Bog ih je pozvao da iziđu — pozvao je potomke otaca Abrahama, Izaka i Jakova. S tim je potomcima Jahve uspostavio svoj Savez, i oni će doista postati “predraga svojina mimo sve narode — ta moj je sav svijet!” (Izlazak 19,5) Taj je odnos bio bitan za Savez.

Međutim, misao o “predragoj svojini” (segullah), mogla je biti (a i bila je) pogrešno shvaćena. Njihova posebnost nije proizlazila ni iz kakve svetosti i pravednosti koja je samo njima bila svojstvena. Ona se zapravo sastojala u Božjoj milosti koja im je dana i čudesnim istinama koje su im povjerene, koje su trebali slijediti i kao “kraljevsko svećenstvo” raširiti po cijelom svijetu.

Tada im je Bog dao i neke odredbe Saveza (takozvani njihov dio sporazuma) — Deset zapovijedi (Izlazak 20), a zatim je Savez potvrđen. Pošto je novoizgrađeni žrtvenik poškropio krvlju žrtve, Mojsije “prihvati Knjigu Saveza pa je narodu glasno pročita” (Izlazak 24,7). Pritom je narod ponovno izjavio da će biti poslušan.

`“Zbilja, kad je Mojsije saopćio svemu narodu svaku zapovijed, kako je pisalo u Zakonu, uze krvi ... te poškropi i samu knjigu i sav narod govoreći: ‘Ovo je krv Saveza koji vam je Bog propisao.’” (Hebrejima 9,19.20) Što ta krv označava i zašto je ona toliko važna čak i za nas danas?`