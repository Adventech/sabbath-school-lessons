---
title: 'Pad I Potop'
date: 27/09/2021
---

Gotovo svako dijete školskog uzrasta zna priču o tome kako je jabuka pala na glavu Isaaca Newtona. I gle — Newton je otkrio gravitaciju! Je li mu jabuka doista pala na glavu ili nije, nije toliko bitno. Bitan je Newtonov zaključak (on zapravo nije ni otkrio gravitaciju — svatko tko je pao, već je znao za nju) kako ista sila koja je izazvala pad jabuke (gravitacija) također drži Mjesec u putanji oko Zemlje, Zemlju u putanji oko Sunca i tako dalje.

To je bilo važno jer su mnogi ljudi tisućama godina vjerovali da se zakoni koji upravljaju nebesima razlikuju od zakona koji upravljaju Zemljom. Newton je pokazao da je to vjerovanje pogrešno.

I premda se Newtonovo otkriće odnosi na prirodne zakone, isto načelo vrijedi i za moralni Zakon. Ista sloboda — sloboda svojstvena ljubavi — koja je dovela do Luciferovog pada na Nebu, dovela je i do pada čovjeka na Zemlji.

`Pročitajte Postanak 2,16.17; 3,1-7. Kako ti redci o savršenim ljudima u savršenom okruženju, koje je stvorio savršeni Bog, otkrivaju moćnu istinu o slobodi svojstvenoj ljubavi?`

Nakon pada stvari su se kretale od lošeg prema gorem, čak do te mjere da je Jahve rekao o čovjeku “kako je svaka pomisao u njegovoj pameti uvijek samo zloća” (Postanak 6,5). A ako su ljudske misli bile loše, sigurno su takva bila i njihova djela, sve dok zlo nije postalo tako veliko daje Bog uništio cijeli svijet potopom — pruživši čovječanstvu u određenom smislu priliku da krene ispočetka, kao neku vrstu drugog stvaranja. Međutim, kao što pokazuje izvještaj o Babilonskoj kuli (Postanak 11,1-9), ljudski rod je još uvijek prkosio Bogu. “Kad je kula bila djelomično gotova, jedan su njen dio nastanili graditelji, a ostali stanovi, bogato namješteni i ukrašeni, bili su posvećeni njihovim kipovima. Ljudi su se radovali svom uspjehu, slavili zlatne i srebrne bogove i suprotstavljali se Vladaru Neba i Zemlje.” (Ellen G. White, Patrijarsi i proroci, str. 92; u izvorniku 119) Tako je, osim što im je pomiješao jezike, Bog raštrkao pali rod širom Zemlje.

`Obratite pozornost na svoje misli tijekom jednog dana. Što vam to govori o stanju vašeg vlastitog srca?`