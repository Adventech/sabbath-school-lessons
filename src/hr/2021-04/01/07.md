---
title: 'Za Daljnje Proučavanje'
date: 01/10/2021
---

Za dublje proučavanje teme o velikoj borbi, u čijem je središtu Bog koji je ljubav, vrlo je korisno djelo Johna Peckhama, adventista sedmoga dana, Theodicy oj Love: Cosmic Conflict and the Problem oj Evil (Teodiceja ljubavi: Kozmički sukob i problem zla). Činjenica da je to djelo objavila jedna neadventistička nakladnička kuća pokazuje kako dobar biblijski nauk može otkriti stvarnost velike borbe onako kako je prikazana u Svetom pismu.

“Ukratko, tvrdim da se Božja ljubav (pravilno shvaćena) nalazi u središtu kozmičkog sukoba i da Božja posvećenost ljubavi pruža moralno dovoljan razlog što On dopušta zlo, sa značajnim posljedicama po razumijevanje božanske promisli koja djeluje u okviru onoga što ja nazivam pravilima postupanja u sklopu Saveza.” (str. 4)

“Naredba da idućih četrdeset godina Izrael neće ući u Kanaan za Mojsija, Arona, Kaleba i Jošuu bila je gorko razočaranje, a ipak su bez prigovora prihvatili božansku odluku. Međutim, oni koji su prigovarali zbog Božjeg postupanja prema njima, izjavljujući da će se vratiti u Egipat, plakali su i tugovali kad su saznali da im je oduzet blagoslov koji su prezreli. Oni su bezrazložno prigovarali, a Bog im je sada dao razlog za oplakivanje. Da su plakali zbog svojih grijeha kad su im vjerno predočeni, ova presuda ne bi bila izrečena, ali oni su plakali zbog presude. Njihova žalost nije bila pokajanje i nije im mogla donijeti promjenu presude.” (Ellen G. White, Patrijarsi i proroci, str. 323,324; u izvorniku 392)

**Pitanja za razgovor**

`1.	Razgovarajte o odnosu između slobodne volje i ljubavi. Zašto se ljubav, da bi bila ljubav, mora slobodno davati? Uzimajući u obzir tolike patnje na ovom svijetu, neki bi rekli da ljubav nije vrijedna svega toga. Kako biste vi odgovorili na tu dvojbu?`

`2.	Budući da poslušnost zauzima tako značajno mjesto u cijeloj Bibliji, što bi onda bio legalizam? Kako se nastojanje da budemo vjerni Bogu i Njegovoj Riječi može pretvoriti u zamku legalizma?`

`3.	Razgovarajte u razredu o pitanju postavljenom pred kraj odsjeka od utorka, u vezi sa sličnostima između starog Izraela i Crkve adventista sedmoga dana. Koje su to sličnosti i zašto bismo se trebali zabrinuti? `