---
title: 'Otpad I Kazna'
date: 30/09/2021
---

“Vršit ćemo sve što je Jahve naredio.” (Izlazak 19,8; vidi također Izlazak 24,3; 24,7) Iako su Izraelci, kad god su izgovarali te riječi, nesumnjivo to i mislili, sveta povijest, nažalost, pokazuje da su njihovi postupci uvijek iznova proturječili njihovim riječima. Premda su bili izabrani narod, premda su slobodno ušli u Savez s Bogom, nisu održali svoj dio dogovora koji se zapravo svodio na jedno.

`Koja je odredba Saveza bila od presudne važnosti za Izrael? (Izlazak 19,4.5)`

Poziv da se pokoravamo Bogu, da držimo Njegov Zakon, ni tada nije bio legalizam kao što nije ni danas (vidi Matej 7,24-27; Ivan 14,15; Jakov 2,20; Rimljanima 6,11.12), a opet, Izraelci su uvijek iznova kršili svoj dio sporazuma.

Već vrlo rano, dok im je Sinajska gora još uvijek bila u vidokrugu, oni su pali u teško otpadništvo (vidi Izlazak 32,1-6). Na nesreću, nevjerovanje je izgleda bilo prije pravilo nego iznimka pa su, umjesto da odmah uđu u Obećanu Zemlju, četrdeset godina lutali pustinjom.

`Pročitajte Brojevi 14,28-35. Kakva je kazna izrečena narodu zbog toga što nisu vjerovali Bogu u vezi s onim što im je rekao da učine?`

Danas, kao i u ono vrijeme, do neposlušnosti često dolazi ne samo zbog neposredne pobune (premda se i to događa), već i zbog nespremnosti da povjerujemo u ono što nam Bog govori. Ono što je taj grijeh Izraelaca činilo još gnusnijim bila je činjenica da su svi ti ljudi, kao što sam Bog kaže, “koji su vidjeli slavu moju i znamenja što sam ih izveo u Egiptu i u pustinji ... ipak iskušavali već deset puta” (Brojevi 14,22). Usprkos svemu onome što su vidjeli i doživjeli, i dalje se nisu pokoravali Bogu i nisu zauzeli zemlju bez obzira na Božje obećanje da će uspjeti u tome (Brojevi 13—14).

`Razmislite o tome koliko često nepokornost proizlazi iz nedostatka povjerenja u Božju riječ. Zašto je to tako i što možemo učiniti da se više uzdamo u Boga?`