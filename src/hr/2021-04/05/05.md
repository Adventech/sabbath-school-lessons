---
title: 'Sudite Pravedno'
date: 27/10/2021
---

Kao vjernici pozvani smo da odražavamo Božji karakter. Pavao je pisao: “Djeco moja, koju ponovo s bolovima rađam dok se Krist ne oblikuje u vama.” (Galaćanima 4,19) Uostalom, mi smo stvoreni “na sliku Božju” (Postanak 1,27) koja je poslije iskvarena grijehom. I kao što smo vidjeli, govoreći o Božjoj moći i veličanstvu, Mojsije također napominje da Bog ne prima mito i da Mu je stalo do slabih i odbačenih. Tako postupa Bog pa, prema tome, moramo i mi.

**Pročitajte sljedeće retke u Ponovljenom zakonu. Koja im je tema zajednička?**

`Ponovljeni zakon 1,16`

`Ponovljeni zakon 16,19 `

`Ponovljeni zakon 24,17` 	

`Ponovljeni zakon 27,19` 	

Postalo je gotovo poslovično da slabi, siromašni i izopćeni na većini ljudskih sudova ne dobivaju istu vrstu “pravde” kao oni koji posjeduju novac, moć i veze. Bez obzira na zemlju, vrijeme, kulturu, uzvišena načela pravde i poštenja sadržane u ustavima i zakonima, ili bilo što drugo — stvarnost ostaje ista: siromašni, slabi i odbačeni gotovo nikada ne ostvaruju svoja prava na isti način kao drugi.

Zato je tako posebno ono što sam Bog ovdje govori. Ta nepravda, koje ima svuda, ne treba postojati u Izraelu, među Božjim narodom — među onima koji Njega trebaju predstavljati svijetu. U određenom smislu, upotrijebimo li suvremeni izraz, Bog je želio da u starom Izraelu postoji “jednakost pred zakonom” za sve ljude.

Međutim, to je podrazumijevalo nešto još dublje od ustaljene sudske prakse. “Sveti budite! Jer sam svet ja, Jahve, Bog vaš!” (Levitski zakonik 19,2) Da, Izraelci su znali tko je pravi Bog, vršili su ispravne vjerske obrede i prinosili odgovarajuće žrtve. Sve je bilo u redu. Međutim, što bi sve to vrijedilo kad bi i dalje zlostavljali slabe i siromašne među sobom? U proročkim knjigama Gospodin u više navrata ukorava one koji vrše nasilje nad siromašnima i potlačenima u Izraelu. Kako možete istodobno biti “sveti” i zlostavljati druge? Ne možete, koliko se god strogo pridržavali ispravnih vjerskih obreda.

`Pročitajte sljedeće tekstove: Amos 2,6; 4,1; 5,11; Izaija 3,14.15; 10,1.2; Jeremija 2,34. Što u govoru proroka odražava isto ono na što je Jahve upozoravao stari Izrael? Što nam te riječi danas govore?`