---
title: 'Ljubite Pridošlicu'
date: 25/10/2021
---

Usred svih tih opomena, Mojsije izjavljuje: “Evo, Jahvi, Bogu tvom, pripada nebo i nebo nad nebesima, zemlja i sve što je na njoj.” (Ponovljeni zakon 10,14) Ovo je moćan opis Božje vladavine; slična misao nalazi se i na drugim mjestima u Bibliji: “Jahvina je zemlja i sve na njoj, svijet i svi koji na njemu žive.” (Psalam 24,1)

`Pročitajte Ponovljeni zakon 10,17-19. Što još Mojsije govori o Jahvi? Što je još važnije, što Bog zapovijeda svojem narodu u skladu s tim opisom?`

Jahve nije samo uzvišeni vladar Neba i Zemlje, već je i “Bog je nad bogovima, Gospodar nad gospodarima” (Ponovljeni zakon 10,17). To ne znači da ima drugih, manjih bogova, poput navodnih bogova kojima su se poganski narodi oko njih klanjali. Ovim se opisom izražava ne samo činjenica da je On jedini Bog (“Vidite sada da ja, ja jesam, i da drugog Boga pored mene nema!” Ponovljeni zakon 32,39), već i da posjeduje potpunu vlast nad svim ostalim silama, stvarnim ili izmišljenim, bilo na Nebu ili na Zemlji.

Tekst također kaže daje On “Bog veliki, silni i strašni, koji ne gleda tko je tko niti prima poklona”. Sve je to dio jedne veće poruke: Jahve je vaš Bog i vi, Njegov narod, trebate Mu biti poslušni.

Ovdje je prikazana snažna suprotnost. Da, Jahve je Bog nad bogovima i Gospodar nad gospodarima, uzvišeni Vladar i Održavatelj svega stvorenog (Kološanima 1,16.17), ali se brine i o siroti, udovici i pridošli- ci služeći njihovim neposrednim tjelesnim potrebama. Bog koji zna kad vrabac padne na zemlju (Matej 10,29) upoznat je s nevoljama zapostavljenih i odbačenih u društvu. Drugim riječima, On kaže narodu: U redu, vi jeste izabrani, vi ste posebni i ja vas ljubim, ali ljubim i druge ljude uključujući siromašne i bespomoćne među vama. A kao što ih ja ljubim, i vi ih trebate ljubiti. To je jedna od vaših obveza Saveza, i to vrlo važna.

`Pročitajte Psalam 146,5-10. Koja poruka u Psalmu odražava ove Božje riječi, i što bi to danas trebalo značiti za nas kao kršćane? `