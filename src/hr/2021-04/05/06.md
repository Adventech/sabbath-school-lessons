---
title: 'čista Vjera Pred Bogom'
date: 28/10/2021
---

`Pročitajte Ponovljeni zakon 24,10-15. Koja su važna načela ovdje iznesena o tome kako se treba odnositi prema onima koji se nalaze pod našom vlašću?`

Ponovno vidimo Gospodnju brigu za očuvanje temeljnog ljudskog dostojanstva. Da, netko vam nešto duguje i vrijeme je da vam vrati — ali pokažite prema čovjeku malo poštovanja, dopustite mu da sačuva nešto dostojanstva. Ne upadajte na njegov posjed i ne zahtijevajte grubo to što vam pripada. Umjesto toga, pričekajte ga vani i neka vam sam dođe to predati. Prema Ponovljenom zakonu 24,12.13, ako vam neka sirota da svoju odjeću kao “zalog”, trebate joj dopustiti bar da spava u njoj tijekom noći. Drugi tekstovi govore o tome kako se treba ponašati prema siromašnima koji rade za vas, a koje je tako lako tlačiti. Nemojte ih tlačiti jer je to grijeh u Božjim očima, i to veliki. I opet, da bi Izrael bio svjedok — sveti narod koji hoda u istini usred svijeta ogrezlog u zabludu, idolopoklonstvo, grijeh i zlo, on bi se svakako morao ophoditi ljubazno i pažljivo prema najslabijima i najugroženijima u svojoj sredini. U suprotnom, njihovo svjedočanstvo neće ništa vrijediti.

`Pročitajte Jakov 1,27-2,11. Što u Jakovljevom obraćanju odražava Gospodnje riječi koje je uputio svojem narodu u Ponovljenom zakonu? Kakvo značenje ima činjenica da Jakov u tim redcima tlačenje siromašnih povezuje s Deset zapovijedi?`

Premda se ništa u Deset zapovijedi ne odnosi izravno na pokazivanje pristranosti prema bogatima u odnosu na siromašne, ipak strogo držanje slova Zakona, dok se istodobno zlostavljaju siromašni i ugroženi, izvrgava ruglu nečije ispovijedanje vjere i svaku tvrdnju o držanju zapovijedi. Ljubiti svojega bližnjega kao sebe najviši je izraz Božjeg zakona — i to je sadašnja istina danas kao i u vrijeme apostola Jakova i kao u vrijeme kad se Mojsije obraćao Izraelcima na granicama Svete zemlje.

`Zašto se mi kao adventisti sedmoga dana, koji ozbiljno shvaćamo Zakon, moramo potruditi da ozbiljno shvatimo riječi apostola Jakova i Ponovljenog zakona? Uzimajući u obzir ono što čitamo u Jakovljevoj poslanici, zašto vršenje Zakona može samo učvrstiti našu odlučnost da pomažemo siromašnima i svima drugima u našoj sredini kojima je pomoć potrebna?`