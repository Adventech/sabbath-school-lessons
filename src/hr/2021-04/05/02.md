---
title: 'Obrežite Svoje Srce'
date: 24/10/2021
---

Deseto poglavlje Ponovljenog zakona, nastavak 9. poglavlja, u osnovi je Božja potvrda Saveza koji je On sklopio s Izraelom. Veći dio te knjige je neka vrsta obnove Saveza. Što znači da ih Jahve, čak i nakon njihovog strašnog grijeha kod Horeba, kad su ubrzo nakon što ih je Mojsije nakratko ostavio pali u idolopoklonstvo, još uvijek nije odbacio.

`Pročitajte Ponovljeni zakon 10,1-11. Što nam ovdje pomaže da shvatimo kako je Bog oprostio svojem narodu njegov grijeh i iznova potvrdio obećanje Saveza koje je dao njima i njihovim očevima?`

Mojsije je razbio ploče s Deset zapovijedi (Ponovljeni zakon 9,17) — simbol prekršenog Saveza (Ponovljeni zakon 32,19). “Da bi pokazao gnušanje prema njihovom zločinu, bacio je kamene ploče i one su se razbile pred očima naroda, označavajući time da kao što su oni raski- nuli svoj Savez s Bogom, tako je i Bog raskinuo svoj Savez s njima.” (Ellen G. White, Patrijarsi i proroci, str. 260,261; u izvorniku 320) Prema tome, činjenica da je Bog rekao Mojsiju da iskleše nove ploče od kamena “kao što su bile prve”, i da je na njima ponovno napisao riječi koje su bile na prvim pločama, pokazuje da je Bog oprostio narodu i da ga čak ni tada nije odbacio.

`Pročitajte Ponovljeni zakon 10,14-16. Što im Bog zapravo govori? Kakvo je značenje slika koje je Gospodin ovdje upotrijebio?`

Ovdje su izmiješane različite slike: obrezanje, srce, vrat. Ipak, stvar je jasna. Obrezivanje je bilo znak Saveza, ali to je samo izvanjski znak. Bog je želio njihovo srce, to jest njihov um, njihove sklonosti, njihovu ljubav. Slika krute šije jednostavno je ukazivala na činjenicu koliko su oni bili uporni u svojoj nespremnosti da se pokore Jahvi. Ovdje, kao i na drugim mjestima, Bog im je govorio da prestanu sa svojom podijeljenom odanošću i da Mu služe svim svojim srcem i dušom.

`Sjetite se trenutaka kad je Gospodin vama oprostio vaše grijehe. Što vam to govori o Njegovoj milosti?`