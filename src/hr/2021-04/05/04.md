---
title: 'I Sami Ste Bili Pridošlice U Egiptu'
date: 26/10/2021
---

`“Ljubite i vi pridošlicu, jer ste i sami bili pridošlice u zemlji egipatskoj.” (Ponovljeni zakon 10,19) Koja je poruka upućena starom Izraelu? Što bi ta poruka trebala značiti nama danas?`

Nekoliko stoljeća prije Bog je rekao Abrahamu: “Dobro znaj da će tvoji potomci biti stranci u tuđoj zemlji; robovat će i biti tlačeni četiri stotine godina.” (Postanak 15,13; vidi i Postanak 17,8; Djela 13,17) To se, naravno, i dogodilo, a u početnim poglavljima Izlaska za buduće naraštaje zabilježen je dramatični izvještaj o njihovom otkupljenju (Izlazak 15,13) i spasenju (Izlazak 14,13) iz Egipta, kao simbol, protulik otkupljenja i spasenja koje nam je dano u Isusu Kristu. U tom retku Bog želi da oni pamte gdje su bili i što su bili — pridošlice u tuđoj zemlji.

Drugim riječima, sjetite se vremena kada ste i sami bili na rubu društva, prognanici, čak i robovi, pa samim tim prepušteni na milost i nemilost onima koji su bili jači od vas i koji su vas mogli zlostavljati, što su često i činili. Premda je Izrael bio izabrani narod, od Boga pozvan, “kraljevstvo svećenika” (Izlazak 19,6), i premda su između njih i pridošlica koji su boravili među njima postojale znatne razlike — posebno u pogledu vjerskih službi — kada je riječ o “ljudskim pravima”, prema strancu, udovici i siročadi trebali su postupati s istom pravičnošću i poštenjem kakvo su očekivali prema sebi.

`Pročitajte Matej 7,12. Kako se u ovom retku sažima ono što je Bog govorio starom Izraelu o tome kako se trebaju odnositi prema slabima u svojoj sredini`?

Opomena upućena Izraelcima o tome kako se trebaju ponašati prema ljudima na rubu društva, nipošto nije bila uobičajena u starom svijetu, gdje se prema takvim pojedincima u nekim slučajevima postupalo kao prema životinjama, ako ne i gore.

Nasuprot tome, Izrael je trebao biti drugačiji — svjetlo narodima. I ta razlika trebala je upućivati na Boga kojem su se klanjali, na način na koji su Ga obožavali, i na svekoliki vjerski sustav istine koju im je Bog dao. Njihovo ljubazno postupanje prema ugroženima trebalo je biti upadljivo svjedočanstvo o nadmoćnosti njihovog Boga i njihove vjere, što je u određenom smislu i bilo smisao njihovog postojanja — posvjedočiti svijetu o tome kakav je njihov Bog.