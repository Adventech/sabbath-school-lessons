---
title: 'Zakon Na Nebu'
date: 07/11/2021
---

Bog je ljubav, a ljubav je sveobuhvatno načelo Njegovog karaktera i temelj Njegove vladavine. A budući daje želio da Mu uzvratimo ljubav, Bog nas je stvorio kao moralna bića sa slobodom savjesti, slobodom svojstvenom ljubavi. Uz pojam moralne slobode usko se veže moralni Zakon. Subatomske čestice, oceanski valovi, klokani, premda u određenoj mjeri slijede prirodne zakone, ne slijede, niti im je potreban moralni Zakon. On je potreban samo moralnim bićima, zbog čega je čak i na Nebu Bog dao moralni Zakon za anđele.

`Pročitajte Ezekiel 28,15.16, gdje se govori o padu Lucifera na Nebu. U njemu se začela “opačina” (bezakonje), a također se kaže i da je “sagriješio”. Što nam ove riječi otkrivaju o postojanju moralnog Zakona na Nebu?`

Riječi “opačina” i “grijeh” koriste se ovdje među nama ljudima. Ali Pismo koristi iste izraze za ono što se dogodilo na Nebu, u sasvim drugom dijelu stvorenog svijeta. To nam govori da nešto postoji na Nebu kao i na Zemlji.

`“Što ćemo dakle reći? Da je Zakon grijeh? Daleko od toga! Ipak, ja sam grijeh upoznao samo po Zakonu, jer ne bih upoznao požudu da Zakon nije rekao: ‘Ne poželi!’” (Rimljanima 7,7) Kako bi se ta ista misao, makar u načelu, mogla primijeniti i na Nebo, gdje također postoje moralna bića — anđeli?`

Ellen G. White objašnjava: “Božja volja izražena je u propisima Njegovog svetog Zakona, a načela Zakona nebeska su načela. Nebeski anđeli ne postižu nikakvo uzvišenije znanje nego što je poznavanje Božje volje, a ispunjavanje Njegove volje je najuzvišenija služba kojoj mogu posvetiti svoje sposobnosti.” (Misli s Gore blaženstava, str. 95; u izvorniku 109)

Nebo, Zemlja — nije ni važno — ako postoje moralna bića, postoji i moralni Zakon koji njima upravlja, a kršenje tog Zakona, na Nebu ili na Zemlji, jest grijeh.

`Zašto je moralni Zakonu neodvojiv od moralnih bića? Da nema tog Zakona, kako bismo odredili što je moralno, a što nije?`