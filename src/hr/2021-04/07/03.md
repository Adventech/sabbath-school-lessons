---
title: 'Zakon U Ponovljenom Zakonu'
date: 08/11/2021
---

Izraelski narod na granicama Kanaana, Božji izabrani narod, konačno se spremao da zaposjedne zemlju koju mu je Bog obećao. I, kao što smo vidjeli, Ponovljeni zakon sadrži Mojsijeve posljednje upute Izraelcima prije nego što će zaposjesti zemlju. A među tim uputama bile su i zapovijedi koje je trebalo vršiti.

`Pročitajte sljedeće tekstove: Ponovljeni zakon 4,44; 17,19; 28,58; 30,10; 31,12; 32,46; 33,2. Koja se misao stalno ponavlja i zašto je ona toliko bitna za narod?`

Čak i najpovršnije čitanje Ponovljenog zakona otkriva koliko je poštovanje Zakona bilo bitno za izraelski narod. U vrlo stvarnom smislu, bile su to njihove obveze Saveza. Bog je učinio tako mnogo za njih i učinio bi još više — ono što nisu mogli učiniti sami za sebe i što prije svega nisu ni zasluživali (jer takva je milost — Bog nam daje ono što ne zaslužujemo). A ono što je tražio zauzvrat, bila je poslušnost Njegovom Zakonu.

Ni sada nije drugačije. Božja milost nas spašava bez djela Zakona — “Smatramo dakle da se čovjek opravdava vjerom, bez djela Zakona.” (Rimljanima 3,28 — Varaždinska Biblija) — a naš je odgovor poslušnost Zakonu. Mi držimo Zakon, premda ne u uzaludnom pokušaju da se tako spasimo — “Jer nikoga neće opravdati pred njim vršenje Zakona. Zakon, uistinu, služi samo točnoj spoznaji grijeha.” (Rimljanima 3,20) — već kao plod spasenja koje nam je tako milostivo dano. “Ako me ljubite, vršit ćete moje zapovijedi.” (Ivan 14,15)

Na Ponovljeni zakon može se gledati kao na zornu pouku o milosti i Zakonu. Bog nas milošću otkupljuje čineći za nas ono što ne bismo mogli učiniti sami za sebe (kao što se Izrael nije mogao sam izbaviti iz Egipta), a kao odgovor, mi vjerom živimo u poslušnosti Njemu i Njegovom Zakonu. Od pada Adama pa sve do onih koji će živjeti u vrijeme velike nevolje i žiga Zvijeri, Božji narod je prikazan kao oni “koji drže zapovijedi Božje i vjeru Isusovu” (Otkrivenje 14,12 — Varaždinska Biblija). Bog temelji svoj odnos prema svojem narodu na Zakonu i milosti. Božja milost oprašta nam to što smo prekršili Njegov Zakon, a istodobno nas osposobljava da se pokoravamo tom Zakonu. To je poslušnost koja proizlazi iz našeg zavjetnog odnosa s Njim.

`Kako možemo izbjeći zamku da vršeći Zakon ne postanemo legalisti?`