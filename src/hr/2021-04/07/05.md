---
title: 'Robovi U Egiptu'
date: 10/11/2021
---

U Ponovljenom zakon stalno se ponavlja tema o tome kako je Jahve izbavio svoj narod Izrael iz egipatskog ropstva. A narod se uvijek iznova podsjeća na to što je Bog učinio za njih: “Iz Egipta nas izvede Jahve moćnom rukom i ispruženom mišicom, velikom strahotom, znakovima i čudesima.” (Ponovljeni zakon 26,8; vidi također Ponovljeni zakon 16,1- 6) U cijelom Starom zavjetu izvještaj o izlasku iz Egipta navodi se kao primjer moćnog Božjeg izbavljenja iz ropstva i potlačenog položaja zahvaljujući Njegovoj milosti: “Ja sam tebe izveo iz zemlje egipatske, izbavio te iz kuće ropstva.” (Mihej 6,4)

Čak se i u Novom zavjetu pojavljuje ta misao, pri čemu se izlazak iz Egipta djelovanjem velike Božje sile spominje kao simbol spasenja vjerom u Krista: “Vjerom Izraelci prijeđoše Crveno more kao po suhoj zemlji, a Egipćani se utopiše kad to pokušaše.” (Hebrejima 11,29; vidi također 1. Korinćanima 10,1-4)

`Pročitajte Ponovljeni zakon 5,6-22, gdje Mojsije ponavlja Zakon, Deset zapovijedi, temelj njihovog Saveza s Jahvom. Obratite pozornost na četvrtu zapovijed i razlog za njezino držanje. Što tu otkriva odnos između Zakona i milosti?`

Mojsije ponavlja osnovnu zapovijed da se treba odmarati sedmog dana u subotu, ali joj daje dodatni naglasak. Premda je ona zapisana u kamenu, kao što vidimo u Izlasku, Mojsije ovdje proširuje ono što je Izraelcima već bilo dano. Svetkujte subotu ne samo kao uspomenu na stvaranje, već i kao uspomenu na izbavljenje iz Egipta. Božja milost ih je spasila iz Egipta i omogućila im počinak od njihovih djela (Hebrejima4,1-	5). Sada su kao odgovor na milost koju im je Bog dao, trebali tu milost proširiti na druge.

U tom slučaju, dakle, sedmi dan subota postaje ne samo snažni simbol stvaranja, već i snažni simbol otkupljenja i milosti. Svi u kućanstvu, ne samo djeca, već i sluge, životinje, pa čak i došljaci među njima, mogli su otpočinuti. Subota proširuje milost danu Izraelcima i na druge, čak i na one izvan naroda Saveza. A ona se nalazi u srcu Božjeg zakona. Prema tome, isto ono što je Bog milostivo učinio za njih, i oni trebaju činiti za druge. To je tako jednostavno.

`Pročitajte Matej 18,21-35. Na koji se način načelo izneseno u toj usporedbi otkriva u zapovijedi o suboti, posebno u smislu koji je naglašen u Ponovljenom zakonu?`