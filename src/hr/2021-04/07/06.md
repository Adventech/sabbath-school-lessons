---
title: 'Ne Zbog Tvoje Pravednosti'
date: 11/11/2021
---

Središnja je tema kršćanske vjere, zapravo svekolike biblijske vjere, opravdanje jedino vjerom. “Što doista veli Pismo? Vjerova Abraham Bogu, i to mu se uračuna u pravednost.” (Rimljanima 4,3)

Poznati citat Ellen G. White o ovom predmetu glasi: “Što je opravdanje po vjeri? To je Božje djelo kojim se čovjekova slava pretvara u prah i čini za čovjeka ono što on svojom silom ne može učiniti za sebe. Kada ljudi uvide svoju ništavnost, skloni su odjenuti Kristovu pravednost.” (Ellen G. White, Vjera kojom živim, str. 115)

Kad uzmemo u obzir Božju narav i svetost, za razliku od naše naravi i koliko smo nesveti u usporedbi s Njim, nesumnjivo je bio potreban nevjerojatan čin milosti da bismo se spasili. I to se dogodilo! Taj čin milosti odigrao se na križu, dok je Krist, nevin, umirao za grijehe krivih.

`Imajući taj kontekst na umu, pročitajte Ponovljeni zakon 9,1- 6. Što Mojsije tu poručuje narodu koji je na dramatičan način otkrivao stvarnost Božje milosti prema nedostojnima? Na koji način ono što se tu dogodilo odražava načelo opravdanja vjerom?`

Kad bismo pokušali sažeti Pavlov nauk o Radosnoj vijesti, vjerojatno bismo odgovarajući izraz pronašli u Ponovljenom zakonu 9,5: Bog te je odlučio spasiti “ne zbog tvoje pravednosti i poštenja srca tvojega” (Šarić). On će to učiniti zbog “neprolazne radosne vijesti” (Otkrivenje 14,6), “ne po našim djelima, već po vlastitoj odluci i milosti koja nam je od vječnosti dana u Kristu Isusu” (2. Timoteju 1,9; vidi također Titu 1,2). Ako nam je to obećanje dano “od vječnosti”, onda sigurno nije moglo biti zbog naših djela, jer mi nismo ni postojali “od vječnosti” pa nismo ni imali nikakvih djela.

Ukratko, usprkos vašim pogreškama, manama i tvrdim šijama, Go-spodin će učiniti to divno djelo za vas i u vama. Zato vam On zapovijeda da se pokoravate Njemu i Njegovim zakonima. Obećanje je već dano i ispunjeno, a vaša djela, vaša poslušnost, čak i ako ste bili dovoljno dobri (a niste), nisu sredstvo vašeg spasenja, već njegov rezultat.

`Gospodin te je spasio milošću. A sada, s Njegovim zakonom napisanim u srcu i Njegovim Duhom koji te osnažuje, idi i pokoravaj se Njegovom Zakonu.`