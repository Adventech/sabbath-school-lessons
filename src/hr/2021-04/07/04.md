---
title: 'Za Tvoje Dobro'
date: 09/11/2021
---

Skeptici, ljudi koji traže razloge za odbacivanje Biblije, često ukazuju na neke snažne Božje riječi koje se pojavljuju u Starom zavjetu. Oni smatraju daje Bog iz Starog zavjeta bio oštar, osvetoljubiv i podlog duha, posebno u usporedbi s Isusom. To nije neka nova tvrdnja, ali je i sada isto tako pogrešna kao i prije mnogo stoljeća, kad se prvi put pojavila.

Stari zavjet stalno prikazuje Boga koji ljubi svoj narod — stari Izrael — i želi samo ono što je najbolje za njega. Ta ljubav je snažno oslikana i u Ponovljenom zakonu.

`Pročitajte Ponovljeni zakon 10,1-15. Koji je neposredni kontekst ovih redaka i što nam oni govore o Božjim osjećajima prema Njegovom narodu, čak i nakon što su sagriješili? Čemu nas to uči o milosti?`

Ovi redci odišu Božjom milošću i ljubavlju prema Izraelu. Posebno obratite pozornost na 12. i 13. redak. Oni zapravo tvore jednu dugu rečenicu, jedno pitanje, a to pitanje glasi: Što ja, Jahve, tražim od vas osim da hodite mojim putovima, da me ljubite, da mi služite i držite se mojih uredbi da bi vam bilo dobro?

Sve zamjenice u 12. i 13. retku biblijskog teksta nalaze se u jednini. Premda se Bog nesumnjivo obraća narodu u cjelini, kakve bi koristi od Njegovih riječi bilo kad ih ne bi poslušao svaki pojedinac? Cjelina je dobra samo onoliko koliko i zbroj njezinih dijelova. Jahve se zapravo obraćao svakom pojedincu dok je govorio Izraelu kao narodu.

Ne možemo ne spomenuti i završetak 13. retka: Drži sve ove zapovijedi i uredbe “što ti ih danas za tvoje dobro dajem”. Drugim riječima, Bog zapovijeda pripadnicima svojeg naroda da budu poslušni jer je to za njihovo dobro. Bog ih je stvorio, Bog ih održava, Bog zna što je najbolje za njih i to im želi učiniti. Vršenje Njegovog Zakona, Njegovih Deset zapovijedi može im biti samo na korist.

Zakon se često uspoređuje sa živom ogradom, zaštitnim zidom, a ostajanjem unutar tog zida Njegovi sljedbenici su zaštićeni od navale zla koje bi ih u protivnom preplavilo i uništilo. Ukratko, Bog je dao Zakon iz ljubavi prema svojem narodu, a poslušnost Njegovom Zakonu je “za vaše dobro”.

`Na koje se sve načine možemo i sami uvjeriti da je poslušnost Božjem zakonu za “naše dobro”? `