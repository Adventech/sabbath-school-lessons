---
title: 'Sjećanje Na Stara Vremena'
date: 29/11/2021
---

U 4. poglavlju Ponovljenog zakona čitamo divne savjete koje je Jahve preko Mojsija uputio Izraelcima u vezi s njihovim velikim prednostima kao Božjeg izabranog naroda. On ih je izbavio iz Egipta “kušnjama, znakovima, čudesima i ratom, jakom rukom i ispruženom mišicom, uza silne strahote” (Ponovljeni zakon 4,34). Drugim riječima, Bog ne samo daje učinio nešto veliko za vas, već je to učinio na način koji bi vam trebao pomoći da se sjetite i da nikad ne zaboravite sve velike stvari koje je učinio za vas.

`Pročitajte Ponovljeni zakon 4,32-39. Čega su se Izraelci trebali sjećati i zašto je to bilo toliko važno?`

Mojsije se vraća unatrag kroz povijest do samog stvaranja i postavlja Izraelcima retoričko pitanje je li u čitavoj povijesti ikad učinjeno išta slično onome što je učinjeno za njih. On im zapravo kaže da se raspitaju, to jest da prouče i vide je li se ikada prije dogodilo nešto slično. Postavivši im tih nekoliko pitanja, Mojsije ih je nastojao navesti da se sami uvjere što je Jahve učinio za njih, kako bi na taj način konačno shvatili koliko Mu trebaju biti zahvalni za sva ta silna djela u njihovom životu.

Najvažnije među tim djelima bilo je njihovo izbavljenje iz Egipta, a onda, nešto možda još nevjerojatnije — Božje obraćanje sa Sinaja omogućivši im da čuju Njegove riječi “isred ognja”.

`Pročitajte Ponovljeni zakon 4,40. Kakav je, dakle, zaključak Mojsije želio da narod izvuče iz tih riječi o svemu što je Bog učinio za njih?`

A Bog nije sve to učinio bez ikakve namjere. On je izbavio svoj narod poštujući svoj dio Saveza koji je sklopio s njima. Bili su oslobođeni iz Egipta i spremali se ući u Obećanu Zemlju. Bog je ispunio svoj dio, a oni su sada bili pozvani da ispune svoj, što je značilo da trebaju biti poslušni.

`Na koji način taj odnos prikazuje plan spasenja kao što je izražen u Novom zavjetu? Što je Isus učinio za nas i kako mi trebamo odgovoriti? (Vidi Otkrivenje 14,12.)`