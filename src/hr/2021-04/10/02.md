---
title: 'Sjećanje Na Dugu'
date: 28/11/2021
---

Riječ “sjećati se” prvi put se javlja u Bibliji u 9. poglavlju Postanka, kada je nakon sveopćeg potopa Jahve rekao Noi da će staviti dugu u oblake u znak svojeg “Saveza sa svakim tijelom na zemlji” i da nikada više neće uništiti Zemlju potopom.

`Pročitajte Postanak 9,8-17. Kako se tu koristi riječ “spomenuti se” i što iz njezine upotrebe možemo naučiti o tome kako se trebamo sjećati što je Bog učinio za nas?`

Naravno, Bogu nije potrebna duga da bi se sjetio svojeg obećanja i Saveza. On je samo govorio jezikom koji su ljudi mogli razumjeti. Ako išta drugo, duga je tu za nas, ljude, da bismo se sjećali Božjeg obećanja da neće ponovno uništiti svijet potopom. Drugim riječima, duga je trebala pomoći ljudima da se sjete tog Saveza koji je Bog sklopio. Kad god bi se pojavila duga, Božji narod bi se sjetio ne samo Božjeg suda nad svijetom zbog njegovih grijeha, već i Njegove ljubavi prema svijetu i obećanja da ga više neće uništiti.

Dakle, tu vidimo važnost sjećanja — sjećanja na Božja obećanja, sjećanja na Božje opomene, sjećanja na Božje djelovanje u svijetu.

Duga u oblaku postaje još važnija danas kada na osnovi kontinuiteta prirodnih zakona mnogi znanstvenici odbacuju misao da se sveopći potop ikada dogodio. Zanimljivo je da Ellen G. White piše kako su mnogi pretpotopni stanovnici također tvrdili da kontinuitet prirodnih zakona isključuje mogućnost da se sveopći potop ikada dogodi. Ona piše kako su umni ljudi tvrdili da su prirodni “zakoni tako postojani da ih ni sam Bog ne može promijeniti.” (Patrijarsi i proroci, str. 70; u izvorniku 97) Dakle, ljudi su prije potopa na osnovi prirodnih zakona tvrdili da do njega ne može doći. Danas, nakon potopa, ljudi na osnovi prirodnih zakona tvrde da do njega nikad nije ni došlo.

Međutim, Bog nam u svojoj Riječi govori o potopu. On je dao svijetu znak koji ga podsjeća ne samo na potop, već i na Božje obećanje da ga više nikad neće pustiti na Zemlju. Zato, ako se sjetimo duginog značenja, imamo potvrdu ispisanu preko neba u prelijepim bojama da je Božja riječ sigurna. A ako možemo vjerovati Njegovoj Riječi u vezi s tim obećanjem, zašto joj ne bismo vjerovali i u vezi sa svim ostalim što nam On govori?

`Kad sljedeći put ugledate dugu, sjetite se Božjih obećanja. Kako možemo vjerovati svim tim obećanjima?`