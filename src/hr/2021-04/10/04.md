---
title: 'Pazi Da Ne Zaboraviš'
date: 30/11/2021
---

`Pročitajte Ponovljeni zakon 4,9.23. Što Jahve ovdje zapovijeda i zašto je ta opomena bila toliko važna za narod?`

U oba retka dominiraju dva izraza: “pazi” i “čuvaj se da ne zaboraviš”. Mojsije im govori: Pazite da ne zaboravite ono što je Jahve učinio za vas, niti Savez koji je sklopio s vama.

Glagol “pazi”, smr (koji se u Ponovljenom zakonu 4,9, pojavljuje i u obliku “čuvaj se”) javlja se u cijelom Starom zavjetu, a znači “čuvati”, “paziti”, “održati” ili “stražariti”. Zanimljivo je da se on u Pismu prvi put javlja još prije pada u grijeh, kada je Bog rekao Adamu da “čuva” vrt koji mu je dao (Postanak 2,15).

Sada, međutim, Bog kaže narodu, svakome pojedincu (glagol je u jednini), da se čuva da ne zaboravi. Tu nije toliko riječ o “zaboravu” u smislu gubitka pamćenja (premda se vremenom i to događa, posebno kod novih naraštaja koji dolaze), već više u smislu nemarnosti prema obvezama Saveza. Izraelci su trebali voditi računa o tome tko su i što to podrazumijeva, kako trebaju živjeti pred Bogom, pred ostalim sunarodnjacima, pred pridošlicama koji su među njima i pred okolnim narodima.

`Pročitajte ponovno Ponovljeni zakon 4,9 (vidi također Ponovljeni zakon 6,7; 11,19), ali posebnu pozornost obratite na posljednji dio gdje se govori o tome kako trebaju poučavati svoju djecu i unuke. Kako im je to moglo pomoći da ne zaborave?`

Nije slučajno što im je odmah nakon naloga da ne zaborave, da ne dopuste da te stvari “iziđu iz srca tvojega”, Mojsije poručio da o tome poučavaju buduće naraštaje. Ne samo da su njihova djeca trebala čuti što se događalo, već je, što je možda još važnije, pričanje i prepričavanje svega što je Bog učinio za njih sprečavalo narod da zaboravi te događaje. A koji bi bio bolji način da se sačuva znanje o tome što je Jahve učinio za svoj izabrani narod?

`U kojem je smislu iznošenje drugima vašega osobnog iskustva s Gospodinom koristilo ne samo drugima, već i vama samima? Kako vam je pričanje o Božjem vodstvu pomoglo da ne zaboravite kako vas je On vodio?`