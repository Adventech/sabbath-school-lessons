---
title: 'Siti I Zadovoljni'
date: 01/12/2021
---

Nekadašnji vođa crkve, koji je trideset četiri godine radio pri Generalnoj konferenciji adventista sedmoga dana, ispričao je kako su prije dosta vremena on i njegova supruga, sletjevši u zračnu luku, izgubili dio prtljage. “Točno tamo”, rekao je, “uz traku za prijenos prtljage, javno i pred svima, kleknuli smo i pomolili se Gospodinu za povratak izgubljenih stvari.” Mnogo godina poslije dogodilo im se potpuno isto — stigli su u zračnu luku, ali dio njihove prtljage nije. Zatim je ispričao što se potom dogodilo. “Ne brini se”, rekao je svojoj ženi, “to će pokriti osiguranje.”

`Imajući na umu ovaj događaj, pročitajte Ponovljeni zakon 8,7- 18. Kakvo upozorenje Jahve daje svojem narodu i što bi ono trebalo značiti za nas danas?`

Pogledajte što bi im sve donijela vjernost Jahvi. Ne samo da bi posjedovali divnu i bogatu zemlju, “zemlju u kojoj nećeš sirotinjski jesti kruha, i gdje ti ništa neće nedostajati” (Ponovljeni zakon 8,9), već bi tu bili iznimno blagoslovljeni — imali bi zemlju i stada, srebro i zlato i prelijepe kuće. Bila bi im pružena sva materijalna udobnost koju ovaj život može pružiti.

Ali što bi se onda dogodilo? Suočili bi se s opasnošću koja uvijek prati bogatstvo i materijalni napredak da zaborave na činjenicu kako samo Gospodin “daje snagu da dobavljaš blago” (Ponovljeni zakon 8,18).

Možda ne u početku, ali kako bi godine odmicale i uz materijalnu udobnost koja bi im bila pružena, zaboravili bi svoju prošlost, zaboravili bi kako ih je Jahve vodio kroz “svu onu veliku i strašnu pustinju” (Ponovljeni zakon 1,19), i mogli bi pomisliti kako su im njihova pamet i talenti donijeli toliki uspjeh. Upravo na to ih je Jahve upozorio (ali, nažalost, vidimo da im se baš to dogodilo).

Zato im Mojsije govori da se usred svega svojeg blagostanja sjete da je jedino Jahve učinio sve to za njih i neka ne dopuste da ih zavaraju materijalni blagoslovi koje im je dao. Stoljećima poslije i sam Isus je preko usporedbe o sijaču upozoravao na “varavo bogatstvo” (Marko 4,19).

`Koliko god novca i materijalnih dobara imali ovdje, svi smo mi tijelo i krv koje čeka samo jama u zemlji. Što bi nam to trebalo govoriti o opasnostima koje donosi bogatstvo, jer nas to bogatstvo može navesti da zaboravimo na potrebu za Jedinim koji nas može izbaviti iz te jame u zemlji?`