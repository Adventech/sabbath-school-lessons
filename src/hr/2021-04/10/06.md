---
title: 'Sjeti Se Da Si Bio Rob'
date: 02/12/2021
---

`Pročitajte sljedeće tekstove: Ponovljeni zakon 5,15; 6,12; 15,15; 16,3.12; 24,18.22. Što Izraelci nikad nisu smjeli zaboraviti i zašto?`

Kao što vidimo, u cijelom Starom zavjetu Gospodin je neprestano vraćao njihove misli na izlazak, na njihovo čudesno izbavljenje Božjom silom iz Egipta. I do dan-danas, nakon više tisuća godina, Židovi slave Pashu u spomen na ono što je Gospodin učinio za njih. “I kad dođete u zemlju koju će vam Jahve dati kako je obećao, vršite ovaj obred. Kad vas vaša djeca zapitaju: ‘Što vam taj obred označuje?’ odgovorite im: ‘Ovo je pashalna žrtva u čast Jahvi koji je prolazio mimo kuće Izraelaca kad je usmrćivao Egipćane, a naše kuće pošteđivao.’” (Izlazak 12,25-27) Za današnju crkvu Pasha je simbol izbavljenja koje nam je dano u Kristu: “Jer je žrtvovano naše pashalno janje — Krist.” (1. Korinćanima 5,7)

`Pročitajte Efežanima 2,8-13. Čega su se ti obraćenici iz poganstva trebali sjećati? Kakva je sličnost s onim što je rečeno Izraelcima u Ponovljenom zakonu da se trebaju sjećati?`

Pavao je želio da se ti ljudi sjećaju što je Bog učinio za njih u Kristu, od čega ih je spasio i što trenutačno posjeduju zahvaljujući Božjoj milosti prema njima. Kao i s Izraelcima, ništa u njima samima niti od njih samih nije ih preporučivalo Bogu. Samo ih je Božja milost koja im je dana, premda su bili “bez dijela u savezima obećanja”, činila onim što su bili u Kristu Isusu.

Bilo da je riječ o Izraelcima u pustinji, o kršćanima u Efezu ili adventistima sedmoga dana bilo gdje u svijetu, uvijek je bitno da se sjećamo i ne zaboravljamo što je Bog u Kristu učinio za nas. Zato nije čudno što su nam upućene sljedeće riječi: “Za nas bi bilo dobro da svakoga dana provedemo jedan sat u razmišljanju o Kristovom životu. Trebamo ga proučavati u svakoj pojedinosti, dopustivši svojoj mašti da obuhvati sve prizore, naročito one vezane za kraj Njegova života. Dok se tako bavimo Njegovom velikom žrtvom za nas, naše povjerenje u Njega postat će mnogo postojanije, naša će ljubav oživjeti i dublje će nas prožeti Njegov Duh.” (Ellen G. White, Isusov život, str. 54; u izvorniku 83)