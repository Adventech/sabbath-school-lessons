---
title: 'Pashalno Janje'
date: 06/05/2025
---

Otkrivenje govori o Isusu kao o “Janjetu” skoro trideset puta. Od najranijih dana u provođenju plana spasenja, Božji narod je koristio jaganjce kao simbol dolazećeg Mesije. Abel je prinio žrtvu “od prvine svoje stoke” (Postanak 4,4), a prije nego što je Izrael izišao iz Egipta i pošao u Obećanu Zemlju, bilo im je zapovjeđeno da otkupe svaku prvorođenu osobu ili životinju janjetom od godinu dana (Izlazak 12,5).

`Pročitajte Izlazak 12,1-11; Izaija 53,7.8; 1. Korinćanima 5,7; Otkrivenje 5,6. Čemu nas ovi redci uče o Isusu kao pashalnoj žrtvi? Što to znači za svakoga od nas?`

Godinama nakon Kristove smrti, uskrsnuća i uzašašća, Petar je, razmišljajući o svemu što se dogodilo, napisao: “Znajte da niste otkupljeni nečim raspadljivim — srebrom ili zlatom — od svoga bezvrijednog, od otaca baštinjenog načina života, nego skupocjenom krvi Krista kao nevina i bez mane Janjeta.” (1. Petrova 1,18.19)

Isusov život bio je jedini ljudski život koji je zadovoljio zahtjeve Božje svetosti. Svi mi ostali smo sagriješili i naš grešni način života doslovno širi laži o naravi našeg Stvoritelja.

Isus je, međutim, postao “novi Adam” (1. Korinćanima 15,45). Tamo gdje smo mi pali, On je živio savršeno. U svojoj ljudskoj naravi On je bio sve što je trebao biti ljudski rod. Bio je savršeni odsjaj Božje slave. “Tko je vidio mene,” rekao je Filipu, “vidio je i Oca.” (Ivan 14,9)

Osim toga, razapet je na Pashu, čime je dokazao da je On Janje na koje su ukazivale žrtve. U Ivanu 18,19.20 Isus govori o svojem nauku: “Ja sam javno govorio.” U vezi s pashalnim janjetom u Izlasku 12,5.6, Izraelcima bilo je zapovjeđeno da izaberu janje za Pashu i da ga “čuvaju”, odnosno da ga javno pokažu u danima koji su prethodili žrtvovanju. Kada je veliki svećenik ispitivao Isusa u vezi s Njegovim naukom, On se pozvao na činjenicu da je osobno bio izložen sudu javnosti u hramu, gdje Ga je svatko mogao vidjeti i čuti. Njegov život, Njegova djela, Njegov nauk — sve je to pokazivalo tko je On. On je Janje bez mane, najmoćniji izraz Božje pravednosti i slave.

`Na koje bismo načine mogli bolje predstavljati Isusov savršeni karakter u svojem životu?`