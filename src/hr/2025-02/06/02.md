---
title: 'Uzaludne žrtve?'
date: 04/05/2025
---

Suprotstavljanje dvije ideje ponekad može biti vrlo poučno. Mnogo se može naučiti o žrtvenom sustavu iz biblijske perspektive na osnovi primjera kada je Bog odbacivao žrtve svojeg naroda.

`Usporedite Izaija 1,2-15 i Izaija 56,6.7; Psalam 51,19. Koje se važne pouke o žrtvama ovdje nalaze?`

Ovo nije bio prvi žalosni slučaj u povijesti Izraela kada je Bog odbacio neku žrtvu. Nešto slično dogodilo se na samom početku povijesti spasenja, kada je Abelova žrtva bila prihvaćena od Boga, a Kajinova nije. Taj rani događaj pruža nam još jednu priliku da usporedimo žrtve koje su Bogu ugodne, a koje nisu (vidi Postanak 4,3-7; Hebrejima 11,4).

U vrijeme proroka Izaije Izraelci su površno obavljali vjerske obrede u pokušaju da umilostive Boga, dok su istodobno živjeli po vlastitoj volji. Njihove žrtve bile su usmjerene na njih same, baš kao i Kajinove, a ne kao izraz predaje i pokoravanja Bogu. Taj isti duh pokreće kraljevstva ovoga svijeta — duh samodovoljnosti. Kajin je živio po svojoj volji, a pred Bogom je vršio obred po vlastitim uvjetima. Može se samo pretpostaviti da je on na Boga gledao kao na smetnju, prepreku da krene u vlastitom smjeru, ali da Ga se bojao tek toliko da je ipak ispunio formu.

Abel je, međutim, prinio žrtvu koju je Bog zahtijevao, žrtvu koja je oslikavala obećanje koje je Bog dao o dolazećem Mesiji (Postanak 3,15) — janje koje je upućivalo na Kristovu žrtvu na Golgoti.

“Abel je shvatio velika načela otkupljenja. On se smatrao grešnikom i uvidio da grijeh i njegova kazna stoje između njegove duše i zajednice s Bogom. On je donio zaklanu žrtvu, žrtvovani život i time priznao zahtjeve Zakona koji je bio pogažen. On je kroz prolivenu krv promatrao buduću žrtvu, Krista koji umire na križu golgote, i vjerujući u pomirenje koje će tamo biti ostvareno, primio je svjedočanstvo da je opravdan, a njegova žrtva prihvaćena.” (Ellen G. White, Patrijarsi i proroci, str. 51; u izvorniku 72)

`Koliko je bitno da se čuvamo izvanjske pobožnosti! Na koji se način svatko od nas može potpuno osloniti na Isusovu smrt kao našu jedinu nadu u spasenje?`