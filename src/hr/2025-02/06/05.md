---
title: 'Isus U Hramu'
date: 07/05/2025
---

Tijekom čitave povijesti spasenja vlada izvjesna napetost. S jedne strane Bog želi obnoviti zajednicu koju smo nekad uživali s Njim i nastoji nas privući što bliže sebi. Međutim, grešnicima nema mjesta u Njegovoj prisutnosti. “Jer ti nisi Bog kome je nepravda mila,” piše David, “zlobniku nema boravka s tobom” (Psalam 5,5). A opet, u isto vrijeme, David također piše: “Po velikoj dobroti tvojoj ući ću u Dom tvoj; past ću ničice pred svetim Domom tvojim, Jahve, prepun si poštovanja.” (Psalmi 5,7)

`Pročitajte Hagaj 2,7-9. Kada je podignut drugi hram, prorok Hagaj je dao zapanjujuće obećanje — da će taj novi hram biti slavniji od prethodnog. Što se pod tim proročanstvom podrazumijevalo?`

Kada je Salomon posvetio prvi hram, slava Pomirilišta — Božje prisutnosti koja je pratila Izraelce na putu u Kanaan — ispunila je hram tako da svećenici nisu mogli od oblaka dovršiti svoju službu (1. o kraljevima 8,10.11). Kada je drugi hram bio posvećen, Kovčeg saveza, koji je predstavljao Božje prijestolje, nije bio u njemu jer ga je Jeremija sakrio. Doslovna Božja prisutnost ovog puta nije ispunila hram. To je bilo vrlo potresno. Kako se onda Hagajevo obećanje uopće moglo ostvariti?

Upravo u tom drugom hramu se Isus, utjelovljeni Bog, pojavio osobno, tijelom i krvlju. Sam Bog je izišao iza zastora da bi postao jedan od nas i pridružio nam se u ovom iskvarenom svijetu. Zato što je Božji Sin postao Sin »ovječji, sada smo mogli vidjeti Njegovo lice, čuti Njegov glas i svjedočiti, na primjer, kako je On dotaknuo nečistog gubavca i iscijelio ga (Matej 8,3). Umjesto da nas približi k sebi, Bog se približio nama. On je osobno sišao k nama. Ne čudi što Biblija kaže o Isusu: “Evo, Djevica će začeti i roditi sina, i dat će mu ime Emanuel — što znači: Bog je s nama.” (Matej 1,23) Razmislite što to znači — Stvoritelj svemira udostojao se ne samo da živi među nama, već i da umre za nas.

`Križ je daleko najveći izraz Božje ljubavi. Na koje još načine možemo sagledati i doživjeti Božju ljubav?`