---
title: 'Jer Ti Si Stvorio Sve!'
date: 08/05/2025
---

Proroci su u nekoliko prigoda bili u viđenju dovedeni toliko blizu Bogu da im je bilo dopušteno da vide Božje prijestolje. Ezekiel ga je vidio iznad svoda (Ezekiel 1,26). Izaija je vidio hram na Nebu (Izaija 6,1), a u jednom od najjasnijih opisa koji su nam dani, Ivan je tamo doveden u viđenju opisanom u Otkrivenju 4 i 5. Starozavjetni simboli u službama u Svetištu pokazivali su da postoji samo jedan put kojim čovječanstvo može stupiti u Božju prisutnost — Kristova krv (vidi, na primjer, Levitski zakonik 16,2.14)

`Pročitajte Izaija 6,1-5; Otkrivenje 4,7-11. Koje su sličnosti u ovim viđenjima? Obratite pozornost na redoslijed događaja: Koji je predmet prvi prikazan? Što je bilo sljedeće? Koja je istina o Bogu naglašena u tim viđenjima?`

U oba viđenja prijestolne dvorane, prvo se ističe Božja svetost koju hvale nebeska bića. U Izaijinom viđenju prizor je vrlo dojmljiv — hram je ispunjen dimom i “pragovi na vratima” se tresu kad serafini počnu objavljivati Božju slavu. U Ivanovom viđenju kerubini objavljuju isto: “Svet, svet, svet!” (Pročitajte Ezekiel 10,14.15 gdje su bića opisana kao kerubini.) Prorocima je prikazana zasljepljujuća Božja slava.

A onda slijedi prorokova reakcija na taj prizor. Izaija viče da je on čovjek nečistih usana (Izaija 6,5), a Ivan plače jer se suočio s tragičnom istinom da se ne može naći nitko tko je dostojan (Otkrivenje 5,4). Kada nam se izravno pokaže Božja dostojnost, mi konačno počinjemo uviđati ljudsko stanje — da smo krajnje nedostojni i potreban nam je Krist kao naš Otkupitelj.

Sotona je iznio mnoge optužbe protiv Boga tvrdeći da je On samovoljan, sebičan i okrutan; međutim, čak i kratki trenutak u Božjoj prijestolnoj dvorani razotkriva Sotonine laži. Viđenje Krista onakvog kakav On jest, “Janje koje je zaklano” (Otkrivenje 5,12), omogućuje nam da i Oca vidimo kakav On jest. Utješna je spoznaja da gledanjem u Isusa vidimo kakav je Otac (Ivan 14,9). A najveće otkrivenje Oca vidimo u Isusu koji umire za nas na križu.

`Križ nam, dakle, pokazuje dvoje: prvo, koliko nas Bog ljubi kad je bio spreman žrtvovati sebe za nas; i drugo, koliko smo mi grešni i zli kada smo samo po cijenu križa mogli biti spašeni.`