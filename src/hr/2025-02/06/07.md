---
title: 'Za Daljnje Proučavanje'
date: 09/05/2025
---

Sveto pismo jasno pokazuje da nam samo Krist može osigurati spasenje. On je jedini živio bezgrešnim životom, jedini čiji je život donio savršeno zadovoljstvo Ocu na slavu. On je besprijekorno Božje Janje i sada stoji na čelu ljudskog roda kao naša vječna sigurnost. U isto vrijeme, On je preuzeo našu krivnju pretrpjevši osudu koja je bila Božji odgovor na zlo. A Ivanu je, dok je prisustvovao zadivljujućem prizoru u kojem nebeska bića okružuju Božje prijestolje, rečeno da prestane plakati jer je “pobijedio Lav iz Judina plemena, Davidov Izdanak” (Otkrivenje 5,5).

Razmislite također i o tome kakvo je grijeh zlo i kako je duboko pao ljudski rod, kada je jedino smrt Isusa, samoga Boga, mogla riješiti problem zla. Bez ikakve sumnje, da je postojao neki drugi način da nas spasi a da ne naruši načela svoje božanske vladavine, Bog bi to svakako učinio.

“Božji je prekršeni Zakon zahtijevao život grešnika. U cijelom je svemiru postojala samo jedna osoba koja je mogla, umjesto čovjeka, ispuniti zakonske zahtjeve. Budući da je božanski Zakon svet kao i sam Bog, pomirenje je za njegov prekršaj mogao izvršiti samo onaj koji je jednak s Bogom. Nitko osim Krista nije mogao otkupiti palog čovjeka od prokletstva Zakona i vratiti ga u sklad s Nebom. Krist je na sebe odlučio uzeti krivnju i sramotu grijeha, grijeha koji je tako mrzak svetom Bogu da je rastavio Oca od Njegova Sina. Krist se trebao spustiti do najvećih dubina ljudske bijede da bi spasio pali ljudski rod.” (Ellen G. White, Patrijarsi i proroci, str. 42; u izvorniku 63)


**Pitanja za razgovor**

`1.	Ivan vidi Janje kako ulazi u prijestolnu dvoranu i pritom izgleda kao da je “zaklano”. U Otkrivenju 13,8 stoji da je Isus bio “zaklan” od postanka svijeta. Što možemo saznati o Bogu na osnovi činjenice da je plan spasenja načinjen još prije nego što nam je bio potreban?`

`2.	Mnogi ateisti vjeruju da smo sami u hladnom, bezosjećajnom svemiru. Nasuprot tomu, Biblija govori ne samo o Bogu, već i o tome da On toliko ljubi ljude da je došao na ovaj svijet, pa čak i umro za njih. Koliko bismo drugačije trebali gledati na ovaj svijet i na svoje mjesto u njemu, za razliku od onih koji uopće ne vjeruju u Boga? Drugim riječima, kako bi križ trebao utjecati na sve što radimo?`

`3.	Zašto su život, smrt i uskrsnuće Isusa Krista jedino sredstvo kojim se ljudski rod mogao spasiti? Što nam takva cijena govori o zlu grijeha?`