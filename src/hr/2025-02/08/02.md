---
title: 'Naš Veliki Svećenik'
date: 18/05/2025
---

Kad je Mojsije nadgledao podizanje Svetišta (Šatora sastanka), nije mu bilo dopušteno da upotrijebi bilo koji uzorak po svojem izboru. Bog mu je dao uzorak prema kojem je morao raditi. “Pazi! Načini ih prema uzorku koji ti je na brdu pokazan.” (Izlazak 25,40) U Poslanici Hebrejima otkrivamo da je tu upotrijebljena “slika” uzvišenije stvarnosti, nebeskog Svetišta.

`Pročitajte Hebrejima 9,11-15, o Kristu kao našem Velikom svećeniku u nebeskom Svetištu. Što tu saznajemo o Njegovoj službi za nas?`

Zemaljsko Svetište prikazivalo je Isusa do zapanjujućih pojedinosti. Od svećenika i žrtava, do namještaja i drugih pojedinosti — sve je to govorilo o Isusu.

Otkrivenje je, naravno, prepuno slikovitih prikaza Svetišta. U uvodnim redcima nalazimo svijećnjak iz Svetišta, a Kovčeg saveza izrijekom se spominje u četvrtom poglavlju, kao i brojne druge aluzije na hram. Bez razumijevanja starozavjetnog Svetišta nemoguće je shvatiti na što Ivan ukazuje u opisima svojih viđenja. A Pavao o iskustvima Izraela piše: “Sve se to njima dogodilo da bude za primjer, a napisano je za opomenu nama kojima je zapalo da živimo u posljednjim vremenima.” (1. Korinćanima 10,11)

Mnogo toga možemo naučiti proučavajući detalje hrama. A u Psalmima nalazimo važnu sastavnicu za razumijevanje tih pojedinosti — način na koji su se pripadnici Božjeg naroda odnosili prema hramu. Opisano nam je kako se David odnosio prema Svetištu i njegovim službama, a vidimo i kako je Božji narod srcem odgovarao na ono što će Mesija učiniti za njih. Slike i uzorci nisu jedino što nam pomaže da vidimo Isusa. Možemo također učiti iz osobnih iskustava onih koji su razumjeli čemu nas Bog uči preko Svetišta i izvući pouke za sebe i svoja vlastita iskustva s Bogom.

`Pročitajte Psalam 122. Premda ne možemo doslovno ući u ovozemaljski “Dom Jahvin” (jer on više nije tu, a da je čak i drugi sagrađen na istom mjestu, to ne bi ništa značilo), što nas u tom Psalmu može ohrabriti u vezi s onim što je Krist učinio za nas? Zapazit temu mira, sigurnosti, slavljenja i suda.`