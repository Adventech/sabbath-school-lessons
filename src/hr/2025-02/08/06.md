---
title: 'Uči Prijestupnike Svojem Putu'
date: 22/05/2025
---

Nakon što se Jahve pojavio pred Izaijom u prijestolnoj dvorani u Izaiji 6,1-8, i nakon što mu je rečeno da mu je “krivica skinuta” i “grijeh oprošten”, ovaj je odgovorio: “Evo me, mene pošalji!” (Izaija 6,8) Kada je saznao da je ispravan pred Bogom, usprkos tomu što je bio svjestan svojih mana, bio je spreman raditi za Njega.

Nije li tako i s nama? Kako možemo objavljivati spasenje drugima ako mi sami nismo spašeni? A možemo biti spašeni vjerom u Isusa i ono što je učinio za nas.

`Pročitajte Psalam 51,9-17. Što je David obećao da će učiniti nakon što mu je oprošteno i nakon što je očišćen od svojega grijeha?`

Biti pozvan u Božju prisutnost zapravo znači biti vraćen natrag u svijet. Jer Bog u svojoj mudrosti poziva otkupljene da služe kao Njegov glas u palom svijetu. U nekom trenutku osjetit će se snažan utjecaj Njegovog naroda na Zemlji. U Otkrivenju 18,1 stoji da će Njegov konačni poziv palom planetu obasjati čitav svijet.

“Čim netko dođe Kristu, u njegovu se srcu rađa želja da objavi drugima kakvog je dragocjenog Prijatelja stekao u Isusu. Spasonosna i posvećujuća istina ne može ostati zatvorena u njegovu srcu. Ako smo odjeveni u Kristovu pravednost, ako smo ispunjeni radošću Njegova Duha koji u nama prebiva, ne možemo ostati na miru. Ako smo iskusili i vidjeli kako je dobar Gospodin, imat ćemo o čemu govoriti. Poput Filipa, kad je našao Spasitelja, pozvat ćemo i druge k Njemu.” (Ellen G. White, Put Kristu, str. 82; u izvorniku 78)

U Otkrivenju 14 vijesti trojice anđela utemeljene su na “vječnoj Radosnoj vijesti” (Otkrivenje 14,6 — Šarić). To znači da je prije nego što je objavljen poziv da obožavamo Onoga “koji je stvorio nebo i zemlju, more i izvore vodene” (Otkrivenje 14, — Šarić), ili vijest o padu Babilona (Otkrivenje 14,8), ili o klanjanju “Zvijeri i njezinu kipu” (Otkrivenje 14,9), postojalo Evanđelje, Radosna vijest o spasenju u Isusu. Jer opomene i vijesti trojice anđela ne bi značile ništa kad oni koji objavljuju te vijesti ne bi imali obećanje i nadu koju imaju u Isusu i onome što je On učinio za njih. Da nema “vječne Radosne vijesti”, mi svijetu ne bismo mogli reći ništa vrijedno.

`Zadržite se više na činjenici da smo, čak i prije nego što počne objavljivanje vijesti trojice anđela, upućeni na “vječnu Radosnu vijest”. Što nam to govori o važnosti koju ta istina ima za sve u što vjerujemo?`