---
title: 'Na Gori Sionu'
date: 19/05/2025
---

U Otkrivenju 14 Božji narod stoji na gori Sionu. Iskonska gora Sion smještena je zapadno od današnjeg starog grada Jeruzalema, i smatrana je mjestom na kojem se nalazi Božje prijestolje, odnosno Njegova prisutnost među Njegovim narodom. S vremenom se hramska gora, odnosno Morijska gora, također počela poistovjećivati s gorom Sion.

Drugim riječima, taj važan prikaz Božjeg ostatka posljednjeg vremena opisan je jezikom Svetišta, kao i većina ključnih prizora u Otkrivenju. Zahvaljujući Janjetu, Božji narod stoji na Njegovoj svetoj gori!

`Pročitajte Psalam 15 i 24, gdje David postavlja presudno pitanje: “Jahve, tko smije prebivati u šatoru tvome?” Usporedite njegov odgovor u tim psalmima s opisom naroda koji stoji na Sionu u Otkrivenju 14,1-5. Koje sličnosti nalazite? Kako se pridružiti tome mnoštvu? Koje je značenje činjenice da je Očevo ime napisano na njihovim čelima? (Otkrivenje 14,1)`

Opis onih kojima je dopušteno da stupe u Božju prisutnost u Davidovom psalmu prilično je nedostižan za obične grešnike. Tko bi među nama mogao iskreno reći da uvijek “živi čestito”? Ili da uvijek “istinu iz srca zbori” (Psalam 15,2)? Nitko od nas ne može reći da “pokolebat se neće dovijeka” (Psalam 15,5). Ako tvrdimo da nikad nismo sagriješili, Biblija nam poručuje da u nama nema istine (1. Ivanova 1,8).

Prema tomu, jedini zaključak do kojeg možemo doći jest da nas Janje osposobljava da stojimo na Sionu. Janje se ne spominje u Davidovom psalmu, ali se iznenada pojavljuje u opisu koji nalazimo u Otkrivenju 14. Ovdje kao da Otkrivenje 14 odgovara na Davidovo pitanje. Sad kad je Božje Janje zauzelo svoj položaj na gori Sionu, u Svetištu, i mi možemo tamo pristupiti jer nam se pripisuje Njegova savršena pravednost na osnovi vjere. “Stoga, braćo i sestre, možemo slobodno ući u Svetinju nad svetinjama po Isusovoj krvi, novim i živim putem koji nam je on otvorio kroz zastor, to jest kroz svoje tijelo.” (Hebrejima 10,19.20 — Suvremeni hrvatski prijevod) Bez Njegove krvi, kakvu bismo nadu uopće imali? Nikakvu.

`Pomislite na sva biblijska obećanja o pobjedi nad grijehom. Zašto, čak i s obzirom na ta obećanja, mi još uvijek ne možemo dostići taj savršeni primjer koji nam je Isus dao, i zašto nam je potreban Njegov savršeni život kao naša zamjena?`