---
title: 'Zakon U Našem Srcu'
date: 20/05/2025
---

Ostatak okupljen na Sionu ima urezano ime na svojem čelu — ime Oca i Janjeta. (Nije sigurno jesu li to dva različita imena, jer Isus je slika i prilika Oca!) A “ime” u Svetom pismu označava nešto više od riječi kojima se ljudi uzajamno oslovljavaju — ono označava karakter. Do današnjeg dana, u mnogim kulturama još uvijek se kaže da netko uživa “dobro ime” ako ljudi visoko cijene njegov karakter.

`Pročitajte Izlazak 33,18-23; 34,1-7; Psalam 119,55. Kada je Mojsije zatražio da vidi Božju slavu, što je Bog obećao da će mu pokazati? A onda, kad mu je Bog objavio svoje ime (Izlazak 34,5), što je uslijedilo?`

Neki zamišljaju Božju slavu kao zasljepljujuće svjetlo kojem se ne može pristupiti, što je svakako prikladan opis. Ali Božja slava je nešto više od samo vizualne pojave — Njegova slava je Njegov karakter. A isto vrijedi i za Božje ime.

Kada Biblija govori o ostatku na čijim je čelima napisano Božje ime, tu se ne radi o nekim doslovno utisnutim simbolima. Radi se o tome da je Božji karakter utisnut u vašem umu, u srcu, tako da u svojem životu odražavate Božju ljubav i Njegov karakter. Privučeni ste Bogu i volite Ga zbog onoga što je On učinio za vas.

Zanimljivo je također da opisujući sebe, Bog Mojsiju istodobno daje druge ploče s Deset zapovijedi, koje su također prijepis Njegovog karaktera. Osim toga, ljudi koji imaju Božje “ime” u Otkrivenju 14, “drže zapovijedi Božje” (Šarić). Zapazite zatim riječi koje nalazimo u Poslanici Hebrejima: “Ovo je Savez koji ću sklopiti s njima poslije onog vremena, veli Gospodin: Stavit ću zakone svoje u srca njihova i upisat ću ih u pamet njihovu, a grijeha se njihovih i bezakonja njihovih nipošto neću više sjećati.” (Hebrejima 10,16.17) Kakav je to izraz Evanđelja — iako se Božji zakon ogleda u našem životu, još uvijek imamo potrebu da se naši grijesi više ne spominju!

Božje ime je Njegov karakter. Njegov moralni Zakon prijepis je Njegovog karaktera. A oni koji su okupljeni na Božjoj svetoj gori u posljednjim danima, ispunjeni su ljubavlju prema Bogu koja se pokazuje u poslušnosti Njegovom Zakonu.

`Ako se spašavamo vjerom a ne vršenjem Zakona, kakvo je onda značenje Božjeg zakona (vidi 1. Ivanova 5,3)?`