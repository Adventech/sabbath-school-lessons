---
title: 'Psalam 5'
date: 21/05/2025
---

`Pročitajte Psalam 5. U njemu David iznosi oštru suprotnost između onih koji su izgubljeni i onih koji su otkupljeni. Usporedite taj Psalam s izrazima u Otkrivenju 14,1-12. Koje sličnosti nalazite i što prema ovim izrazima znači biti dio Božjeg pokreta ostatka posljednjeg vremena?`

Poučno je zapaziti kako David tvrdi da za zlo “nema boravka” u Božjoj prisutnosti (Psalam 5,5). Svrha je Svetišta bila da Bog može boraviti među svojim narodom, a isto će vrijediti i u Kristovom kraljevstvu (vidi Otkrivenje 21,3). Oni koji žele pristupiti Božjem prijestolju, moraju biti otkupljeni.

Također je vrijedno naglasiti da David u Psalmu 5,8 opisuje čin bogoslužja, što je ključno sporno pitanje u velikom sukobu. U Otkrivenju 13 spominje se bogoslužje (“klanjanje”) šest puta, a tri anđeoske vijesti pozivaju svijet da se pokloni Onomu koji je sve stvorio. David nam kaže da se on “boji” Boga, a ostatak upućuje poziv svijetu: “Bojte se Boga i dajte mu slavu, jer dođe čas suda Njegova.” (Otkrivenje 14,7 — Šarić)

Zapazite, osim toga, kako se za otkupljene u Otkrivenju 14 kaže da se u njihovim ustima “ne nađe laž” (Otkrivenje 14,5). Oni govore istinu i njihove riječi i djela odražavaju Božji pravedni karakter. Za zle David kaže: “U njihovim ustima iskrenosti nema.” (Psalmi 5,10)

Zadivljujuć je prizor koji Ivan opisuje u tom ključnom dijelu Otkrivenja — obični grešnici su otrgnuti od smrti i uživaju prednost da stoje u Božjoj prisutnosti. Oni to pravo nisu zaslužili. Ono im je dodijeljeno na osnovi činjenice da Božje Janje — pravedni Sin »ovječji — stoji tu s njima. Oprošteno im je i otkupljeni su, ne moraju više sami snositi svoju krivnju (usporedi Psalam 5,11) jer ju je umjesto njih ponijelo Božje Janje (usporedi Izaija 53,12; 2. Korinćanima 5,21).

A kad je Božje ime napisano u vašem srcu, teško je šutjeti. Božji narod objavljuje posljednji poziv milosti “jakim glasom” (Otkrivenje 14,7). “Nek se raduju svi što se utječu tebi, neka kliču sve dovijeka! Štiti ih, i nek se vesele u tebi koji ljube ime tvoje.” (Psalmi 5,12)

`Zamislite da stojite pred svetim i savršenim Bogom na sudu, i da je sve što ste ikad učinili potpuno razotkriveno pred Njim. Što vam takva mogućnost govori o vašoj potrebi za Kristovom pravednošću?`