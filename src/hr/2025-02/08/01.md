---
title: 'U Psalmima (1)'
date: 17/05/2025
---

### Biblijski tekstovi
Hebrejima 9,11-15; Psalam 122; Psalam 15; Psalam 24; Izlazak 33,18-23; Psalam 5; Psalam 51,7-15.

> <p></p>
> “Potom sam imao ovo viđenje: Janje stoji na Sionskoj gori i s njim sto četrdeset i četiri tisuće osoba koje su imale napisano na svojim čelima njegovo ime i ime njegova Oca.” (Otkrivenje 14,1)

Kao adventisti sedmoga dana, simbole iz Otkrivenja obično tražimo u Starom zavjetu da bismo ih lakše razumjeli. A što se tiče izvještaja koji te simbole sadrže, nemamo samo jedan dobar izvor. Naprotiv, njih nalazimo u cijelom Starom zavjetu.

Posebno bogat izvor informacija jesu Psalmi, zbirka svete poezije koja opisuje mnoga ljudska iskustva i uzajamne odnose s Bogom — u rasponu od potištenosti zbog grijeha i patnje, do nesputane radosti zbog Božje prisutnosti i Njegovih obećanja o oprostu i spasenju.

Pozornim čitanjem Psalama nailazimo na pojedinosti koje čine da Otkrivenje oživi, pogotovo 14. poglavlje, u kojem se opisuje završno djelo Božje crkve ostatka na Zemlji. Božjem narodu posljednjeg vremena dan je isti zadatak kao i starom Izraelu — mi trebamo biti svjetlo narodima i uputiti posljednji milostivi poziv svim ljudima da obožavaju svojeg Stvoritelja i pokoravaju Mu se.

Neke pojedinosti u toj Božjoj pjesmarici omogućavaju nam da na novi način razumijemo i cijenimo svoju ulogu u završnim trenucima zemaljske povijesti.

**OIKOS: Ovog tjedna čitamo iz knjige Ellen G. White,Isusov život, Znaci vremena, 2023., stranice 335—343.**