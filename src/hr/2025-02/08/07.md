---
title: 'Za Daljnje Proučavanje'
date: 23/05/2025
---

“U Davidovim psalmima se ogleda čitav niz iskustava, od najdublje svijesti o krivici i osuđivanja samog sebe do najplemenitije vjere i najuzvišenijeg odnosa s Bogom. Zapis o njegovom životu govori da grijeh može donijeti samo sramotu i jad, da Božja ljubav i milost može dosegnuti do najvećih dubina, da vjera može podignuti pokajanu dušu da bude posvojena među Božje sinove. Od svih obećanja koja Njegova Riječ sadrži, to je jedno od najsnažnijih svjedočanstava o Božjoj vjernosti, pravednosti i milosti Saveza. …

‘Zakleh se Davidu, sluzi svome: ... da ruka moja svagda ostane s njime i moja mišica da ga krijepi. ... Vjernost moja i dobrota bit će s njime i u mome imenu rast će mu snaga. Pružit ću njegovu ruku nad more, do Rijeke desnicu njegovu. On će me zvati: Oče moj! Bože moj i hridi spasa mojega. A ja ću ga prvorođencem učiniti, najvišim među kraljevima svijeta. Njemu ću sačuvati dovijeka naklonost svoju i Savez svoj vjeran.’ (Psalam 89,4-29)” (Ellen G. White, Patrijarsi i proroci, str. 638,639; u izvorniku 754,755)


**Pitanja za razgovor**

`1.	Ljudski rod pokazao se neuspješnim u držanju svoje strane Saveza koji je Bog uspostavio s nama. David, “čovjek po Božjem srcu”, usprkos nekim velikim grijesima, bio je silno upotrijebljen da nam priopći uvjete našeg spasenja. U kojem smislu David predstavlja Isusa, koji je savršeno održao Božji savez u našu korist? I zašto je to što je Isus učinio za nas naša jedina nada?`

`2.	Koje psalme smatrate posebno korisnim i značajnim jer odražavaju iskustva kroz koja ste i sami prošli?`

`3.	Zašto se u Psalmima tako često spominje hram? Što možemo naučiti iz Davidove ljubavi prema Svetištu? Kako nam to može pomoći da cijenimo ono što imamo u Isusu, našem nebeskom Velikom svećeniku “koji je s desne strane Bogu i koji posreduje za nas” (Rimljanima 8,34)? Iako smo otkupljeni, zašto Krist posreduje za nas na Nebu?`

`4.	U vezi s citiranim odlomkom iz knjige Ellen G. White, kakvo je vaše osobno iskustvo u tome — kako je Bog podignuo vašu “pokajanu dušu” i učinio je “da bude posvojena među Božje sinove”, nakon grijeha koji vam je donio samo “sramotu i jad”?`