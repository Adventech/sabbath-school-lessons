---
title: 'Razvratna žena Proroka Hošee'
date: 15/04/2025
---

Može se reći da je ono što je Bog zatražio od proroka Hošee jedan od najčudnijih zadataka koji je ikada dan nekom Njegovom sluzi: da se oženi bludnicom — i to namjerno! Ali Bog je zapravo koristio Hošeu kako bi nam pomogao da razumijemo iz Njegove perspektive bol koju Mu nanosi ljudski grijeh i pobuna. Bog je s ljubavlju izabrao ženu, Izraela, koja Ga je neprestano varala, a ipak, na opće zaprepaštenje, On ju je primio natrag i obnovio svoj odnos s njom.

`Usporedite Hošea 1,2; 3,1; Otkrivenje 17,1.2 i Otkrivenje 18,1-4.	Kakav se to blud ovdje spominje? Koje pouke kršćanska crkva može izvući iz iskustva proroka Hošee? Na koje je načine crkva ponovila grijehe iz Starog zavjeta?`

Biblija otkriva da će grijehe Izraela u Starom zavjetu u velikoj mjeri ponoviti Kristova novozavjetna crkva. Božji narod Saveza teško je zastranio prije svojeg izgnanstva uvodeći idolopokloničke običaje okolnih naroda u svoju sredinu. Početkom četvrtog stoljeća kršćanska se crkva, uočivši moguće prednosti, dodvoravala rimskom caru Konstantinu, i pozvala ga da se umiješa u rješavanje crkvenih sporova. U oba slučaja Božji narod je odlutao napustivši odnos s Njim, kako bi našao “rješenja” za navodne probleme.

Božji izbor riječi jasno predočava da nam On nastoji ne samo pokazati u čemu smo pogriješili, već i kako se On osjeća zbog toga. Oni koje je njihov bračni drug iznevjerio mogu donekle razumjeti osjećaj pustoši koji naša nevjera Kristu izaziva u nebeskim dvorovima. Najnevjerojatniji dio izvještaja o proroku Hošei svakako je onaj koji pokazuje koliko je daleko on bio spreman ići kako bi spasio svoju nepokornu ženu.

Kad pogledamo posljednji Božji poziv čovječanstvu da iziđe iz Babilona, treba zapaziti da se Bog obraća svojem narodu, a ne nekim strancima. On ih blisko poznaje. On ih voli. I dok svijet korača prema svojem najgorem času, On još uvijek nudi otkup koji je platio vlastitom krvlju da bi nas spasio. Kristov križ, više nego bilo što drugo, pokazuje nam koliko Gospodin žarko želi spasiti svoj nepokorni narod.

`Na koji se način sve crkve, pa čak i naša, danas poigrava s duhovnim bludom?`