---
title: 'Izak I Rebeka'
date: 16/04/2025
---

Kada je Abraham ostario i nesumnjivo razmišljao o obećanjima koja mu je Bog dao u vezi s njegovim potomstvom (vidi Postanak 15,5), on je svojem najstarijem i najpouzdanijem sluzi povjerio ozbiljan i svečani zadatak.

`Pročitajte Postanak 24,1-4. Zašto je Abrahamu bilo toliko važno da njegov sin ne uzme za ženu “ni jednu od kćeri Kanaanaca” (Postanak 24,3)?`

Koliko god njegova opomena zvučala isključivo i nesnošljivo, to je za njega bio problem duhovne, a ne etničke naravi. Bilo je to teološko, a ne nacionalno pitanje. Abraham je vrlo dobro poznavao moralnu izopačenost kanaanskih vjerskih običaja, a njihovo klanjanje lažnim bogovima da i ne spominjemo, i znao je koliko bi lako njegov sin mogao prihvatiti takve običaje da se oženio u njihovoj sredini.

I doista, velik dio povijesti starog Izraela, pa čak i kršćanske crkve tijekom vjekova, govori o tome kako je Božji narod — koji je trebao svjedočiti svijetu — zapravo bio uvučen u svijet, u njegova lažna učenja i vjerska uvjerenja. Možda je najbolji primjer uvođenje nedjelje, poganskog dana Sunca, umjesto biblijskog sedmog dana subote — ta žalosna stvarnost koja će imati istaknutu ulogu u posljednjim danima.

`Pročitajte Postanak 24,57-67. Koje pouke o Kristu i Njegovoj crkvi možemo izvući iz nekih detalja koje nalazimo u tom događaju? Što se tu može naučiti, na primjer, o našem palom stanju na osnovi činjenice da je Rebeka bila Izakov daljnji rod, od kojeg je bio odvojen?`

Mi smo nesumnjivo u srodstvu sa svojim Stvoriteljem, budući da smo načinjeni na Njegovu sliku. Odvojeni smo od Njega grijehom, a opet se još uvijek smatramo Njegovom pravom nevjestom, premda svojim odlukama možemo učiniti taj brak burnijim nego što bi trebao biti.

`Da, Bog voli nas, svoju nevjestu, više nego što mi volimo Njega. Koje odluke možemo i trebamo donositi svakog dana kako bismo osnažili svoju ljubav prema Bogu? U isto vrijeme, koje će odluke umrtviti našu ljubav?`