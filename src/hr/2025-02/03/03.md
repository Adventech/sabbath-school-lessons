---
title: 'Prelijepa Nevjesta'
date: 14/04/2025
---

Šesnaesto poglavlje Knjige proroka Ezekiela pruža nam zadivljujuću sliku Božje brige za vlastiti narod. On opisuje Izrael kao napušteno dojenče, ostavljeno u polju da umre. On djevojčicu odnosi kući, kupa je, a onda, kada potpuno odraste, ženi se njome. To je snažna slika neuobičajenog braka.

`Pročitajte Ezekiel 16,4-14. Čemu nas opis te nevjeste uči o Božjim namjerama prema nama?`

Bog kaže toj nevjesti, Izraelu, da je pod Njegovom skrbi postala “tako lijepa” (Ezekiel 16,13). U prvom trenutku, kad ju je Bog našao, nitko je nije smatrao lijepom. Bila je odbačena između ostale djece, ostavljena u polju da umre. Ali pošto ju je Bog obasipao pažnjom, postajala je sve ljepša, sve dok se za nju nije pročulo po svijetu. To je posebno vrijedilo za najranije dane pod izraelskim kraljevima, za vladavine Davida i Salomona. Etiopska kraljica čak je krenula na posebno putovanje da bi osobno vidjela raskoš i sjaj Izraela!

Međutim, ljepota Izraela bila je u potpunosti dar od Boga. Bila je lijepa — i čuvena među narodima — upravo zato što je bila Njegova nevjesta. Bog kaže o njezinoj ljepoti: “Jer to je savršenstvo potjecalo od moje krasote što je stavih na te.” (Ezekiel 16,14 — Varaždinska Biblija)

Božja nevjesta je lijepa ne zbog nečega što je sama učinila, već zato što ju je Bog obasuo svojom naklonošću i učinio je takvom. To je tema koja se ponavlja u Bibliji. Na sličan način vjernici izgledaju lijepo prema ocjeni Neba ne zbog nečega što su sami učinili da bi to zaslužili, već zbog Božje naklonosti, zbog spasenja koje im On obilno daruje. Mi smo lijepi zato što smo pokriveni “pravednošću Božjom” (2. Korinćanima 5,21).

I tako, sve je bilo dobro do sljedećeg retka u Ezekielu: “Ali te ljepota tvoja zanijela, zbog glasa se svojega bludu podade: blud si svoj nudila obilno svakom prolazniku, njegova si bila.” (Ezekiel 16,15)

Mi smo stvoreni da odražavamo Božju dobrotu i slavu. Ali kad Božja stvorenja pomisle da su za svoju ljepotu sama zaslužna, ta ljepota gubi vrijednost i nevolja je na pomolu.

`Koje nam opasnosti prijete kad se pouzdamo u “svoju ljepotu”? Kako uopće možemo pomisliti da u nama postoji bilo što što nas čini dostojnim Božje ljubavi? Kako se možemo sačuvati od duhovne oholosti?`