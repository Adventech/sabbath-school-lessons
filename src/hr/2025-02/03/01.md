---
title: 'Slike Iz Bračnog života'
date: 12/04/2025
---

### Biblijski tekstovi
Postanak 2,23-25; Efežanima 5,29-32; Eze-kiel 16,4-14; Otkrivenje 18,1-4; Postanak 24,1-4; Otkrivenje 19,1-9.

> <p></p>
> “Tada mi anđeo reče: ‘Piši: Blago onima koji su pozvani na Janjetovu svadbenu gozbu!’ I nadoda: ‘Ove su riječi istinite riječi Božje.’” (Otkrivenje 19,9)

Biblija je prepuna ljubavnih priča koje snažno otkrivaju pojedina područja spasenja i Božje ljubavi prema Njegovom narodu. Najintimniji od svih odnosa, brak, pokazao se kao škola u kojoj, ako ga doživimo onako kako ga je Bog zamislio, možemo dobiti temeljne pouke o Njegovoj ljubavi prema nama, o našem odnosu prema Njemu i o tome koliko daleko je On bio spreman ići kako bi nas otkupio.

Suvremene zamisli o ljubavi i braku sprečavaju nas da cijenimo ono čemu nas Bog pokušava naučiti preko bračnog zavjeta. Premda je ljudska grešnost uvelike izopačila brak (kao i skoro sve drugo), on je još uvijek moćno sredstvo za otkrivanje istine, čak i proročke istine. Više od samog zadovoljstva, brak bi trebao biti škola u kojoj učimo duboke pouke o sebi i našem odnosu prema Bogu.

Ovog ćemo tjedna istraživati različite načine na koje Božja riječ govori o brakovima, dobrim i lošim. A onda možemo izvući pouke iz tih primjera da bismo bolje razumjeli kako se Bog odnosi prema svojem narodu, čak i kad on ne ispunjava očekivanja. Također možemo sagledati i neke istine o Njegovoj ljubavi koje nam pomažu da bolje shvatimo događaje posljednjih dana.

**OIKOS: Ovog tjedna čitamo iz knjige Ellen G. White,Isusov život, Znaci vremena, 2023., stranice 302—307.**