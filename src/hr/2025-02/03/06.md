---
title: 'Bludnica Je Osuđena'
date: 17/04/2025
---

Pročitajte Otkrivenje 19,1-9. Istodobno se proslavljaju dva događaja: propast Bludnice i Kristovo vjenčanje s Njegovom Zaručnicom. Kako je moguće da oba događaja u isto vrijeme pokazuju Božji pravedni, blagonakloni karakter?

Nevjera ima bolnu cijenu, a posljedice se prelijevaju u život djece i drugih ljudi. »ak i najstrpljiviji prevareni bračni drug može na kraju zaključiti da je nastupio trenutak nakon kojeg nema povratka, nakon kojeg se brak više ne može spasiti. Kada naš svijet dospije u stanje tolike okorjelosti srca da više neće biti pokajanja, neće više imati smisla produljivati povijest ni dopuštati da se razuzdano širenje grijeha nastavi. I bez obzira na patnju za izgubljenima, oni koji su stradali u ovom grešnom svijetu slavit će što je tome napokon došao kraj i što je svijet obnovljen na način na koji ga je Bog prvobitno zamislio. Ovoga puta nitko se neće odmetati od Boga jer smo na teži način naučili da je Bog bio u pravu kad nas je upozoravao na pustoš koja nastaje kao posljedica odvojenosti od Njega.

`Pročitajte Otkrivenje 21,1-4. Što slika braka ovdje znači? Zašto ona toliko obećava i pruža tako puno nade? Što nam ulijeva sigurnost u ispunjenje nade prikazane u tim redcima?`

“Brak, ova doživotna veza, simbol je zajednice između Krista i Njegove Crkve. Muž i žena trebaju pokazivati jedno prema drugome duh koji Krist pokazuje prema Crkvi.” (Ellen G. White, Svjedočanstva za Crkvu, sv. 7. str. 44; u izvorniku 46)

Krist je pretrpio nezamislivu bol kada Ga je ljudski rod odbacio i naklonost koja Njemu pripada ukazao drugim bogovima. A ipak, čak i tada je dao sebe za nas i osobno platio za naš preljub i nevjeru da bismo, ako se pokajemo i odvratimo od njih, imali obećanje o vječnom životu.

`Pročitajte 1. Petrova 1,18.19. Što nam u ovim redcima pruža sigurnost da će kraj biti onakav kakav je oslikan u Otkrivenju 21,1-4?`