---
title: 'Jedno Tijelo'
date: 13/04/2025
---

Malo je biblijskih usporedbi koje toliko naglašavaju bliskost kakvu Bog želi imati s ljudskim rodom kao slikom braka. Ona se u biblijskom izlaganju koristi toliko često — a pojavljuje se i u Otkrivenju — da je za proučavatelje Biblije iznimno važno da shvate što nam Bog zapravo želi poručiti kada je koristi u svojoj Riječi.

`Pročitajte Postanak 2,23-25; Efežanima 5,29-32. Na koje načine ljudski brak odražava Kristovu vezu s čovječanstvom?`

U jednom razgovoru s farizejima Isus je citirao tekst iz Postanka u vezi s brakom Adama i Eve, na što su farizeji brzo uzvratili pitanjem: “Kako je onda Mojsije naredio da se ženi dadne otpusni list i da se otpusti?” (Matej 19,7)

Mojsije je, naravno, smatran prorokom osnivačem nacije. Zamislite da ispitujete Utemeljitelja ustanove braka tako što Mu suprotstavljate Njegovog vlastitog proroka. Takav čin bio je znakovit za njihov pristup Isusu — često su pokušavali dokazati da je Njegov nauk u suprotnosti sa Svetim pismom.

Doživotni brak obilježen uzajamnom vjernošću ideal je koji je Bog uspostavio prigodom stvaranja ljudskog roda. Palo čovječanstvo je, nažalost, iskvarilo taj temeljni dar od Boga.

S obzirom na važnost koju Sveto pismo pridaje braku, možda i nije slučajnost što je ta ustanova oduvijek bila pod nemilosrdnim napadom. Uz subotu, to je jedan od dva dara koja su nam dana u Edenu, a oba su imala za cilj pokazati Božju želju za prisnim odnosom s Njegovim stvorenjima.

Brak, blisko povezivanje dvoje nesavršenih ljudi, uvijek će pružati razlog za napetost. Brak između Crkve i Krista spoj je savršenog Spasitelja s vrlo nesavršenom nevjestom. Bez obzira na to, možemo puno toga naučiti o Božjoj ljubavi na temelju dobrog braka.

`Navedimo tri načela važna za brak: prvo, opraštajte svojem bračnom drugu, koliko god da to ne zaslužuje, kao što Krist oprašta nama, premda to ne zaslužujemo. Drugo, prihvatite svojega bračnog druga s manama i svim ostalim, kao što Krist prihvaća nas s manama i svim ostalim. Treće, kao što Krist nas cijeni, cijenite i vi svojega bračnog druga. Na koji nam način ova tri načela, zasnovana na Evanđelju, mogu ne samo pomoći da razumijemo kako se Bog odnosi prema nama, već i unaprijediti svaki brak?`