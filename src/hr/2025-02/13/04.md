---
title: 'Baltazarova Gozba'
date: 24/06/2025
---

Nakon što je Ninivu pokorila (612. pr. Kr.) saveznička vojska, sastavljena od Medijaca i Babilonaca (predvođenih Nabukodonozorovim ocem), grad Babilon doživio je preporod kakav nije viđen još od vremena Hamurabija, velikog zakonodavca. Pod Nabukodonozorom, koji je sada bio oslobođen problema zbog asirskih napada, bogatstvo i utjecaj grada Babilona narasli su u toj mjeri da okolni narodi nisu imali drugog izbora osim da protiv svoje volje priznaju njegovu vlast. On je bio kruna svijeta i narodi koji su željeli napredovali izjašnjavali su se da će mu biti odani.

U međuvremenu, po onome što se da zaključiti, Nabukodonozor je umro kao vjernik, ispovijedajući da je Danielov Bog uzvišeni Vladar svih naroda (Daniel 4,34-37). A u sljedećem izvještaju u Knjizi proroka Daniela pojavljuje se njegov nasljednik, kralj Baltazar.

`Pročitajte Daniel 5,1-31. Koje važne duhovne poruke možemo pronaći u tom izvještaju? O što se Baltazar na kraju sapleo?`

Možda najtužniji, najtragičniji dio ovog izvještaja nalazimo u Danielu 5,22. Pošto je ispričao kralju događaje u vezi s padom, a onda i oporavkom Nabukodonozora, Daniel mu kaže: “No ti, Baltazare, sine njegov, nisi ponizio srce svoje, iako si znao sve ovo.”

Dakle, iako je imao priliku saznati istinu, iako je možda čak iz prve ruke svjedočio onome što se dogodilo Nabukodonozoru — on je zanemario te događaje i krenuo istim putem koji je njegovom prethodniku donio tako mnogo nevolja.

Kao što je Nabukodonozor učinio kad je podigao zlatni kip, Baltazar je otvoreno prkosio onome što je Danielov Bog prorekao. Upotrijebivši hramsko posuđe na svetogrdan način, vjerojatno je želio naglasiti činjenicu da je Babilon pokorio Židove, i da sad može slobodno raspolagati svetim predmetima njihovog Boga. Drugim riječima, želio je pokazati da Babilonci još uvijek imaju prevlast nad tim Bogom koji je pretkazao njihovu propast.

Bio je to čin krajnjeg prkosa, premda je Baltazar imao dovoljno “čvrstih dokaza” da postupi mudrije. Imao je dovoljno znanja da spozna istinu, ali problem je bilo njegovo srce. I u posljednjim danima, kada se konačna kriza sruči na svijet, ljudima će biti pružena prilika da saznaju istinu. Ali ono što će odrediti njihov izbor, kao u slučaju Baltazara, bit će njihovo srce.