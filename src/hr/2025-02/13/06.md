---
title: 'Kir — Pomazanik'
date: 26/06/2025
---

Kada je Kir opljačkao grad Babilon, godine zatočeništva Božjeg naroda bile su završene. Perzijanci su im dopustili da se vrate u Obećanu Zemlju i ponovno sagrade hram. Pod Kirom je perzijsko kraljevstvo postalo najveće u povijesti; povjesničar Tom Holland navodi da je to bilo “najveće širenje teritorija koje je svijet ikada vidio”. (Tom Holland, Dominion Basic Books, Kindle Edition, str. 25)

Kao što je bio običaj među Perzijancima, Kira su zvali “Veliki kralj” ili čak “Kralj nad kraljevima”.

Kir nagovještava što će se dogoditi kada se Krist vrati po svoju crkvu: On je Kralj koji dolazi s istoka (usporedi Matej 24,27), ratuje protiv Babilona i oslobađa Božji narod koji konačno izlazi iz Babilona i vraća se u Obećanu Zemlju. (Vidi Otkrivenje 19,11-16.) Zato Bog Kira naziva “pomazanikom svojim” (Izaija 45,1). Taj čuveni Perzijanac ne samo da je oslobodio Božji narod, već je i njegov pohod protiv Babilona također bio slika Kristovog drugog dolaska.

`Pročitajte 2. Ljetopisa 36,22.23. U čemu su izvještaji o Kiru i Nabukodonozoru slični? U čemu se razlikuju? Kakvo je značenje značaj Kirovog proglasa? Na kraju krajeva, kako je on utjecao na mnogo toga što je povezano s prvim Isusovim dolaskom nekoliko stoljeća poslije?`

Prvobitni redoslijed starozavjetnih knjiga promijenjen je u naše vrijeme tako da završava Knjigom proroka Malahije, ali u početku je Stari zavjet završavao upravo ovom izjavom kralja Kira. U biblijskom kanonu nakon toga slijedi Evanđelje po Mateju, koje počinje rođenjem Krista čija je slika bio Kir. Kir je omogućio obnovu zemaljskog hrama. Isus je započeo svoju službu u nebeskom Hramu koja će završiti Njegovim povratkom i našim oslobođenjem.

Kir, naravno, nije savršena slika Krista. Nijedna slika ne poklapa se savršeno sa stvarnošću, i mi ne smijemo pridavati preveliko značenje svakoj sitnoj pojedinosti. U svakom slučaju, on se, šire gledano, smatra slikom Spasitelja.

`Zadivljujuće je što je Bog na tako zapažen način upotrijebio jednog poganskog kralja da izvrši Njegovu volju! Usprkos tome kako stvari izgledaju izvana, kako možemo biti sigurni da će Gospodin u dugoročnom smislu provesti događaje posljednjeg vremena točno onako kako je prorečeno?`