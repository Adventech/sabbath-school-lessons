---
title: 'Prorok Protiv Svoje Volje'
date: 22/06/2025
---

Knjiga o Joni (vidi Jona 1—4), iako kratka, vrlo je poučna. Mnogi vjernici vide svoj odraz u tom proroku koji se nerado odazvao svojem zadatku. Osim toga, njegova životna priča sadrži značajne naznake budućih događaja.

`Pročitajte Matej 12,38-42. Na koje se dijelove izvještaja o Joni Isus poziva kada se obraća književnicima i farizejima? Koje pouke o sudu On iznosi?`

Isus je izjavio da je On veći od Jone. On je znao da dolazak na ovaj svijet podrazumijeva križ, ali ipak je došao “da traži i spasi što je izgubljeno” (Luka 19,10). Jona je proveo tri dana u utrobi velike ribe zbog vlastitih grijeha, a Isus je proveo tri dana u grobu zbog naših grijeha. To je bilo nužno da bi izgubljeni bili spašeni.

Mi danas znamo Jonu kao proroka protiv svoje volje, nespremnog da ide u Ninivu. S ljudskog stajališta to je lako razumjeti — Asirci su bili okrutan narod. Asirski murali prepuni su prizora neobične okrutnosti

— osvojeni narodi ubijani su na najokrutnije načine koji se uopće mogu zamisliti. Tko bi se želio suočiti s mogućim posljedicama pozivanja na pokajanje u njihovom glavnom gradu?

Međutim, postoji važan trenutak u tom izvještaju koji upućuje na pokret ostatka posljednjeg vremena. Naime, kad su ga pitali tko je on, Jona odgovara: “Ja sam Hebrej i štujem Jahvu, Boga nebeskoga, koji stvori more i zemlju.” Ova izjava umnogome podsjeća na vijest prvog anđela (Jona 1,9; Otkrivenje 14,7). On upućuje na Boga kao Stvoritelja. Ta je činjenica osnovni razlog zašto Ga trebamo obožavati i služiti Mu, a bogoslužje ima središnje značenje u događajima posljednjih dana.

I mi smo pozvani propovijedati nepopularnu poruku u duhovnom Babilonu. Reći: “Iziđite iz nje, moj narode” (Otkrivenje 18,4), znači reći svijetu da se mora pokajati — a ta je poruka skoro uvijek izazivala negativne reakcije mnogih naroda — čak i kad je iznošena na najljubazniji mogući način. Tko od nas nije doživio negativne, pa čak i neprijateljske reakcije na svoje svjedočenje? To je jednostavno dio “posla”.

`Koliki dio “Jone” nalazite u sebi? Kako možete prevladati taj pogrešan stav?`