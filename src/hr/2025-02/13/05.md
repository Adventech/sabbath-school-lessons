---
title: 'Presušivanje Eufrata'
date: 25/06/2025
---

Jedna od prednosti Babilona bila je rijeka Eufrat koja je tekla ispod njegovih zidina, opskrbljujući grad neograničenim zalihama vode. Ali to se pokazalo i kao njegova slabost. Nitokris, drevna babilonska kraljica, vršila je zemljane radove duž rijeke kako bi napravila kanal prema gradu. Zato je preusmjerila rijeku u obližnju močvaru kako bi omogućila kopačima da neometano rade. Kir je shvatio da bi to i on mogao učiniti, isušiti Eufrat i sa svojom vojskom neometano ući ispod zidina. Kad se našao unutar gradskih zidina, otkrio je da obrambeni zidovi duž rijeke, koji su vodili prema gradu, uopće nisu branjeni, tako da je grad pao za jednu noć. Grčki povjesničar Herodot piše da “oni koji su živjeli u središtu Babilona nisu ni slutili da su predgrađa pala, jer je bilo vrijeme slavlja i svi su plesali i prepuštali se zadovoljstvima”. Ima li ikakve sumnje da je riječ o istoj proslavi koja je opisana u Danielu 5?

`Pročitajte Daniel 5,18-31; Otkrivenje 16,12-19. Koje sličnosti nalazite u nekim zlima iz Otkrivenja i izvještaja o padu Babilona?`

Objašnjavajući im kako će prepoznati znakove vremena, Isus je upozorio svoje učenike: “Zato budite spremni, jer ne znate u koji dan dolazi vaš Gospodin. I zapamtite ovo: da je vlasnik kuće znao u koje će doba noći doći lopov, ostao bi budan i ne bi dopustio da mu provali u kuću.” (Matej 24,42.43 — Suvremeni hrvatski prijevod) Kao i kod pada starog Babilona, Kristova iznenadna pojava zateći će suvremeni Babilon nespremnim. Ali tako ne mora biti. U brojnim proročanstvima dano nam je obilje dokaza o Isusovom skorom dolasku.

Svijet neće biti iznenađen samo zato što ne zna što je Bog prorekao.

Bit će iznenađen zato što nije vjerovao u ono što je Bog rekao.

`Pročitajte Otkrivenje 16,15. Koju evanđeosku poruku ovdje možemo naći, čak i usred svih tih upozorenja o vremenu svršetka? Što znači “ići gol”?`