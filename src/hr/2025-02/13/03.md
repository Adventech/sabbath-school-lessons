---
title: Pokajanje
date: 23/06/2025
---

Jona je imao vrlo jasnu poruku za Ninivljane. “Jona prođe gradom dan hoda, propovijedajući: ‘Još četrdeset dana, i Niniva će biti razorena.’” (Jona 3,4) To zvuči prilično jasno — grad je bio osuđen na propast. Na kraju krajeva, zar to nije bila riječ izgovorena izravno od Gospodnjeg proroka?

Pa ipak, što se dogodilo s Ninivom?

`Pročitajte Jona 3,5-10. Zašto se to proročanstvo na kraju nije ispunilo?`

Da, cijeli grad se pokajao i prorečena propast je spriječena, bar za neko vrijeme. “Kazna nad njima nije bila izvršena, Bog Izraelov je bio uzvišen i slavljen u cijelom neznabožačkom svijetu, a Njegov Zakon poštovan. Tek je mnogo godina kasnije Niniva pala kao plijen u ruke okolnim narodima zato što je zaboravila Boga i oholo se uzvisila.” (Ellen G. White, Proroci i kraljevi, str. 271)

Možemo li očekivati nešto slično u posljednjim danima kad bude objavljivana posljednja poruka palom svijetu? Da — i ne. To jest, bit će mnogo ljudi širom svijeta koji će se odazvati na poziv: “Iziđite iz nje, moj narode, da ne postanete sudionicima njezinih grijeha i da ne dijelite njezinih zala!” (Otkrivenje 18,4) Širom svijeta ljudi će zauzeti svoj stav i usprkos Zvijeri, čuvat će “Božje zapovijedi i vjeru u Isusa” (Otkrivenje 14,12). Ti ljudi, poput onih u Ninivi, bit će pošteđeni osude koja će pasti na izgubljene.

Dakle, neka proročanstva su uvjetna, poput Božje najave da će Niniva biti uništena — ona bi bila uništena da se narod nije odvratio od svojeg zla (vidi Jeremija 18,7-10). Međutim, neka proročanstva nisu dana pod takvim uvjetima. Ona će se ispuniti bez obzira na ljudski odgovor. Mesijanska proročanstva o Kristovom prvom i drugom dolasku, žig Zvijeri, izlijevanje zala, progonstvo na svršetku vremena — ta proročanstva nisu uvjetna ispunit će se što god ljudi učinili. A to što ljudi rade, odluke koje donose i izbori koje prave, odredit će na kojoj će strani biti kada se odigraju završni događaji najavljeni od proroka.

`Koje odluke sada donosite koje bi mogle odrediti hoćete li obožavati Boga ili kip Zvijeri u završnim događajima?