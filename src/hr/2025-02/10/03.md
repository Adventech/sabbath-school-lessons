---
title: 'Noino Propovijedanje'
date: 02/06/2025
---

Petar nas podsjeća da će mnogi biti nespremni za Kristov povratak zato što “hotimično zaboravljaju” (2. Petrova 3,5) što se dogodilo u vrijeme potopa. Danas, iako svijet ima kolektivno sjećanje na veliki potop (zapanjujući broj svjetskih kultura ima priču o sveopćem potopu, od starih Grka do naroda Maja), povijest o Noi vjerojatno je jedan od najviše ismijavanih biblijskih izvještaja. Kao što je prorečeno, svijet taj izvještaj namjerno odbacuje kao mit, bez obzira na to što je potop jasno i izričito opisan u Starom zavjetu, i što se na njega mnogo puta poziva u Novom zavjetu.

`Isus je u Mateju 24,37-39 rekao da će stanje u svijetu biti kao “što je bilo u Noino vrijeme”. Usporedite taj odlomak s Postankom 6,1-8. Kakvo je moralno stanje dovelo do potopa? Koje su sličnosti između ta dva vremenska trenutka?`

Još jedna važna pouka za Božji narod ostatka posljednjeg vremena proizlazi iz temeljitog proučavanja. U Hebrejima 11,7 piše da Noa “sagradi lađu da spasi svoju obitelj. Vjerom osudi svijet i postade baštinikom pravednosti koja pripada vjeri”.

Zamislite da propovijedate više od jednog stoljeća i da se nemate čime pohvaliti, osim vlastitom obitelji u korablji. Da je Noa neki suvremeni evanđelist, bili bismo u napasti da ga optužimo za neuspjeh — desetljeća propovijedanja naizgled bez uspjeha.

Srećom, u ovom trenutku mnogi dijelovi svijeta vrlo pozitivno reagiraju na vijesti trojice anđela. Evanđeosko djelovanje — propovijedanje naše jedinstvene vijesti ostatka — pokazalo se nevjerojatno uspješnim na mnogim mjestima, i mnogi upoznaju Gospodina. Nismo još došli dotle da baš nema rezultata, premda nam je rečeno da će nastupiti trenutak kada će “završiti kušnje i zatvoriti se vrata milosti. Tako nas jedna kratka rečenica: ‘Koje bijahu pripravne, uđoše s njim na svadbu, te se zatvoriše vrata’ vodi kroz posljednju Spasiteljevu službu do vremena završetka velikog djela spasenja čovjeka.” (Ellen G. White, Veliki sukob, str. 539; u izvorniku 428)

Dotada imamo posao koji trebamo obaviti kao Crkva.

`Zašto se ne trebamo obeshrabriti ako nam se čini da naši evanđeoski napori ne donose mnogo ploda? Zašto bez obzira na to moramo nastaviti ulagati svoje napore? (Vidi Ivan 4,37.)`