---
title: 'Predadventni Sud'
date: 05/06/2025
---

Opis suda u Danielu 7 pruža nam mogućnost da zavirimo iza zavjese — mogućnost od koje zastaje dah — i gledamo kako Bog rješava problem grijeha, dok istodobno otkupljuje one koji žele živjeti u zavjetnom odnosu s Njim.

`Pročitajte opis istražnog suda u Danielu 7,9.10.13.14.22.26.27. Što se razmatra na sudu? Kakva se presuda donosi na kraju tog procesa? Što nam to govori o planu spasenja?`

Ne treba sumnjati u to da će Bog suditi ljudskom rodu. U Propovjedniku 12,14 čitamo: “Sva će skrivana djela, bila dobra ili zla, Bog izvesti na sud”, a Pavao nas podsjeća da ne trebamo suditi jedni drugima jer “svi će stajati pred Božjim sudom” (Rimljanima 14,10). Bogu, naravno, nisu potrebni zapisi ni izvještaji kako bi znao tko je spašen a tko izgubljen, ali anđeli koji cijelo vrijeme nadgledaju plan spasenja (1. Petrova 1,12), svakako će imati neka pitanja. Oni su bili svjedoci Sotonine pobune i promatrali kako trećina nebeskih anđela biva zbačena s Neba (Otkrivenje 12,4) — a sada Bog dovodi nas u svoju prisutnost. Zato On otvara knjige i dopušta da sveti sve vide.

Izvještaj o Abrahamovom zalaganju da Sodoma i Gomora budu pošteđene — što je slika suda — pruža nam neke važne poglede na sam sudski postupak. Grijesi Sodome očito su bili istraženi. Bog kaže da je taj grad zbog svoje zloće dospio u takvo stanje da je vika na njega velika (Postanak 18,20). Ali nisu samo Sodoma i Gomora bile istražene prije uništenja. Bog je omogućio Abrahamu da isto tako zaključi je li On postupio pravedno kad je odlučio uništiti zle gradove.

Osim toga, na nebeskom sudu u Danielu 7 pojavljuje se “Sin »ovječji”, Isus (Daniel 7,13; vidi također Matej 20,28), čija je pojava jedini razlog što se suđenje odvija kako bi “bilo dano pravo svecima Svevišnjega” (Daniel 7,22 — Šarić). Samo Njegova savršena pravednost omogućava Njegovom narodu da bude pošteđen na sudu.

`Zamislite da stojite na sudu sa svim svojim tajnama izloženim pred našim svetim Bogom. U čemu bi bila vaša jedina nada u tom trenutku? (Vidi odsjek za petak.)`