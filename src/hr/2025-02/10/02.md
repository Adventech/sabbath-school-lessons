---
title: 'Janjetova Srdžba'
date: 01/06/2025
---

`Pročitajte Otkrivenje 6,12-17. Razmislite o reakcijama tih ljudi kad vide kako se događaji posljednjih dana iznenada odigravaju. Što zapažate u njihovoj reakciji?`

Zanimljivo je zapaziti da izgubljeni ne viču: “Što je ovo?” ili: “Tko stoji iza ovoga?” Oni znaju što se događa. Isusa nazivaju “Janjetom”, što zahtijeva izvjesno poznavanje Njegovog djela. Po svemu sudeći, također su svjesni da “dođe veliki dan njihove srdžbe” i da su se našli u beznadnom stanju: “Tko može opstati?”

Prije nego što dođe kraj, Evanđelje će se propovijedati svim narodima na Zemlji (Matej 24,14) i vijesti trojice anđela bit će objavljene širom planeta. A opet, neki će biti zatečeni nespremni — ne zbog neznanja, već zbog njihovog nevjerovanja i neposlušnosti. To će biti razlog što će takvi ljudi biti izgubljeni u posljednjim danima.

`Pročitajte Matej 24,36-44. Koje pouke, prema Isusovim riječima, trebamo izvući iz povijesti o Noi?`

Isus ukazuje na izvještaj o potopu kako bi nas upozorio da će Njegov drugi dolazak biti iznenađenje za mnoge. Potop nije iznenadio svijet zato što on ništa nije znao o njemu. Noa je stotinu dvadeset godina propovijedao svijetu koji je odbacio njegove pozive. Bilo im je rečeno što će se dogoditi. Ali oni jednostavno nisu vjerovali.

Istodobno, mnogi uvjeravaju sebe da prolazak dugih razdoblja nakon što su proročanstva objavljena, znači da su ona lažna. Govoreći o potopu, Petar piše: “Na koncu vremenu pojavit će se izrugivači, koji će živjeti prema vlastitim požudama i pitati: ‘Gdje je njegov obećani dolazak? Otkada su umrli naši očevi, i dalje sve ostaje kako je bilo od početka stvorenja.’” (2. Petrova 3,3.4) I sa svakom novom godinom, taj osjećaj samo raste.

`Međutim, u iskustvu svake osobe Isusov drugi dolazak (ili u nekim slučajevima Njegov treći dolazak) nije udaljen više od trenutka nakon njezine smrti, a svi znamo kako život brzo prolazi. Kako bi nam ta misao mogla pomoći da se nosimo s “kašnjenjem”?`