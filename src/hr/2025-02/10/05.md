---
title: 'Sudac Cijele Zemlje'
date: 04/06/2025
---

Neposredno prije uništenja Sodome, kod hrasta Mamre odigrao se zanimljiv događaj. Bog se pojavio pred Abrahamom u pratnji dvojice anđela. »im ih je ugledao, Abraham je pozvao nebeske posjetitelje da se okrijepe, i upravo to je bio trenutak kada je Bog obećao Abrahamu i Sari da će dobiti sina, čije će rodoslovlje voditi do Mesije. Isus je doista došao iz Abrahamove loze (usporedite Galaćanima 3,16). Zatim izvještaj naglo skreće na temu zlih gradova u ravnici.

`Pročitajte Postanak 18,17-32. Što iz tih redaka saznajemo o Božjem karakteru i načinu na koji se On namjerava konačno obračunati sa zlom na našem planetu?`

Bog nam ne duguje nikakvo objašnjenje, ali svoje pobude i planove ne krije od ljudskog roda. “Ništa ne čini Jahve Gospod a da osnove svoje ne otkrije slugama svojim prorocima.” (Amos 3,7)

Prije nego što je uništio Sodomu i Gomoru, Bog je izjavio da je ispravno obavijestiti Abrahama o tome što će se dogoditi i što može očekivati u bliskoj budućnosti. Bog se zadržava u razgovoru s Abrahamom, dok dva anđela odlaze u zloglasne gradove kako bi one koji su spremni poslušati upozorenje pozvali da iziđu iz njih. U ovom se trenutku moramo sjetiti proročkih glasnika koji obavljaju isti zadatak u posljednjim danima, pozivajući Božji narod koji živi u Babilonu da iziđe iz njega (Otkrivenje 14,6-12; 18,1-4). Dok se objavljuje posljednje upozorenje, Bog razgovara s Abrahamom o onome što će se dogoditi i svojevoljno se izlaže patrijarhovim pitanjima.

“Daleko to bilo od tebe, da ubijaš nevinoga kao i krivoga, tako da i nevini i krivi prođu jednako! Daleko bilo od tebe!” kaže Abraham. “Zar da ni Sudac svega svijeta ne radi pravo?” (Postanak 18,25) Abraham se ne raspituje samo za slučaj Sodome, već ispituje Božji karakter. Isto tako, na samom kraju Bog otvara nebeske knjige (Otkrivenje 20,4.11-15) i dopušta nam da istražimo dokaze prije nego što konačno pusti oganj na zemlju. Imat ćemo, dakle, tisuću godina da dobijemo odgovore na pitanja koja zasad ostaju bez odgovora.

`Prije nego što izvrši presudu nad izgubljenima, Gospodin nam daje tisuću godina da razumijemo što, komu i kako će se dogoditi. Što nam to govori o Njegovom karakteru i otvorenosti za kritičko preispitivanje od strane stvorenih bića koja u potpunosti ovise od Njemu i koja nemaju nikakvo urođeno pravo da sve to znaju?`