---
title: 'Izvještaj O Sodomi I Gomori'
date: 03/06/2025
---

Petar se izravno poziva na još jedan ključni starozavjetni događaj kada opisuje događaje posljednjih dana — na uništenje Sodome i Gomore. Ti gradovi u ravnici postali su poznati po svojoj pokvarenosti i prvi su primjer napučenih gradova koji su uništeni ognjem s neba.

`Pročitajte 2. Petrova 2,4-11; Juda 1,5-8; Ezekiel 16,46-50 i obratite pozornost na detalje. Kakvo je bilo moralno stanje koje je dovelo do uništenja tih gradova, i koje sličnosti postoje i danas?`

Upozorenje ljudima posljednjeg vremena preko izvještaja o Sodomi i Gomori vrlo je jednostavno: zli će na kraju isto tako biti uništeni ognjem, kao što je jasno opisano u Otkrivenju 20. Grijeh je iznimno varljiv jer nas zasljepljuje za pravo stanje našeg srca prikrivajući naše prijestupe pod velom samoodobravanja, dok nam je zlo koje drugi čine uglavnom poznato. U istom poglavlju u kojem govori o tome koliko je ljubavi izlio na svoj narod, Bog ih upozorava da su, iako nisu počinili iste grijehe (Ezekiel 16,47), zapravo postali još pokvareniji od Sodomljana.

Izrael je “bludničio” (Ezekiel 16,41), počinivši duhovni preljub. Zamislite kakvo su iznenađenje doživjeli pripadnici Božjeg naroda kada su čuli da su pokvareniji od naroda koji je bio poznat po svojoj zloći.

To nije ništa novo ne samo za stari Izrael, već i za cijelo čovječanstvo. U Rimljanima 1,18-32 Pavao izlaže dugačku listu zala, kakva bi se mogla sastaviti i na osnovi današnjih novinskih naslova. Opisujući grijehe pogana, Pavao nije namjeravao stvoriti osjećaj nadmoći kod Židova, već je želio da Božji narod konačno shvati ozbiljnost vlastitih grijeha. Natan je učinio isto kad je razgovarao s Davidom — iznio mu je priču o bogatašu koji je oteo janje siromahu. Ta priča je učinila da David “planu žestokim gnjevom” (2. Samuelova 12,5) jer je vidio očitu nepravdu. Ali čak i tada Natan mu je morao reći: “Ti si taj čovjek!” (2. Samuelova 12,7) da bi David prepoznao sebe u toj priči.

Važno je imati na umu da se Biblija ne obraća prvenstveno vanjskom svijetu, već Božjem narodu. Kada vidimo gnjusne grijehe drugih, opisane u tekstovima kao što su 13. i 17. poglavlje Otkrivenja, to je zapravo upozorenje da i mi možemo upasti u istu zamku.