---
title: 'Preneseno Ili Doslovno Značenje?'
date: 03/04/2025
---

Jedno od ključnih pitanja na koja proučavatelji proročanstava trebaju obratiti pozornost jest kako odrediti treba li jezik Biblije shvatiti u doslovnom ili u prenesenom značenju. Kako utvrditi je li se pisac koristio simboličnim jezikom i kako znati što određeni simbol znači? Ključno je utvrditi kako se ta slika (karakter, osoba) koristi u cijeloj Bibliji, a ne gledati kako se određeni simbol koristi u suvremeno doba. Na primjer, neki smatraju da simbol medvjeda iz Daniela 7 ukazuje na Rusiju, jer se ta slika danas često koristi kao simbol Rusije. Ali to nije ispravan ni pouzdan način tumačenja proročkog simbolizma.

`Potražite sljedeće tekstove dopuštajući Bibliji da bude vlastiti tumač (da tumači pojmove o kojima govori). Koji je proročki simbol zajednički u svim navedenim slučajevima i što Biblija kaže da on predstavlja?`

`Daniel 7,7; 8,3; 7,24 `

`Otkrivenje 1,16; Efežanima 6,17; Hebrejima 4,12`

`Otkrivenje 12,1; 21,2; Efežanima 5,31.32; Jeremija 6,2 `

Kad slijedimo jednostavno pravilo da Biblija tumači vlastite pojmove, većina nepoznanica u proročkom simbolizmu nestaje. Na primjer, vidimo da rog simbolizira političku silu ili narod. Mač simbolizira Božju riječ. A žena simbolizira crkvu. Na ovim primjerima možemo jasno sagledati kako Biblija tumači samu sebe.

Međutim, ostaje još odgovoriti na pitanje zašto bi Bog govorio u simbolima, a ne otvoreno? Zašto je Petar, na primjer, u 1. Petrovoj 5,13 grad Rim, izražavajući se u “šiframa”, nazvao Babilonom?

Postoje mnogi razlozi zašto je Bog odredio da se u proročanstvima izražava simbolima. U slučaju novozavjetne Crkve, na primjer, da je u Otkrivenju otvoreno imenovan Rim kao počinitelj tolikog zla, ionako teško progonstvo Crkve moglo je postati još teže. Bez obzira na razloge, možemo biti sigurni da Bog želi da mi razumijemo značenje tih simbola.

`Čak ako su neki simboli i proročanstva još uvijek tajna, na koji način usmjeravanje pozornosti na ono što razumijemo može ojačati našu vjeru?`