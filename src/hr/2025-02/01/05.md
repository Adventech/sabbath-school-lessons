---
title: 'Proučavanje Božje Riječi'
date: 02/04/2025
---

Za svoje razumijevanje biblijskog proroštva adventisti mnogo dugu-ju Williamu Milleru. Premda njegovo razumijevanje ključnih redaka (kao što je Daniel 8,14) nije bilo savršeno, Millerova metodologija itekako je važna jer je utrla put rođenju našeg pokreta ostatka posljednjeg vremena.

`Pročitajte Matej 5,18; 2. Timoteju 3,15-17; Luka 24,27. Kako prema ovim redcima trebamo pristupiti biblijskom proroštvu?`

U određenom smislu proučavanje Biblije ne razlikuje se mnogo od sastavljanja velike slagalice. Ako spojite samo dva ili tri dijela, gotovo je nemoguće razaznati cijelu sliku. Možda u ta dva ili tri dijela možete vidjeti konja i zaključiti da sastavljate sliku konja. Ali još par dijelova otkrivaju pile i kravu, a onda, kad spojite stotine dijelova, konačno uviđate da je pred vama krajolik koji obuhvaća grad, farmu i planinski vijenac u daljini.

Neki kršćani griješe u proučavanju Biblije zato što se prema tim svetim spisima odnose kao prema nepovezanoj zbirci izreka i poslovica, koje se mogu zgodno primijeniti u određenoj situaciji. Mnogi se okreću jednostavnom vodiču za proučavanje na početku neke od “Gideonskih Biblija”,* gdje se mogu naći korisni redci o brojnim temama i onda misle da je to sav biblijski nauk.

Nažalost, i oni pristupaju proroštvu na isti način izvlačeći pojedinačni tekst iz njegovog konteksta i uspoređujući ga s tekućim događajima umjesto s ostatkom Biblije. To je dijelom dovelo do navale suvremenih knjiga o proročanstvima koje se moraju ispravljati svakih nekoliko godina, jer griješe u onome što tvrde da će se dogoditi i kada će se dogoditi.

Zato je toliko važno ne samo odabrati određene retke o nekoj temi, već pomno proučiti sve što Biblija kaže o njoj, a također uzeti u obzir i kontekst u kojem ona to kaže. Lako je izvući neki odlomak iz konteksta i nategnuti ga tako da “kaže” ono što mi želimo.

`Kakvo je vaše iskustvo s onima koji koriste samo određene, odabrane tekstove da bi izveli svoj zaključak o, recimo, stanju mrtvih? Ili čak o suboti? Kako na najbolji način odgovoriti na takve pokušaje?`

*	“Gideonske Biblije”, poznate i kao “hotelske Biblije”, tiska i besplatno dijeli organizacija Gideon International, financirana isključivo iz donacija što šalju crkve i	pojedinci koji podupiru njihov cilj.