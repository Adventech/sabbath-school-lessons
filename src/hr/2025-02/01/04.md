---
title: '“Daniele, Drži U Tajnosti Ove Riječi”'
date: 01/04/2025
---

`Pročitajte Daniel 12,4. Što Gospodin govori Danielu? Usporedite Otkrivenje 22,10.`

Nije neobično kad propovjednici na temelju Daniela 12,4 pretkazuju napredak tehnologije i znanosti neposredno pred Kristov dolazak. Mnogi ovaj redak također koriste da bi opisali napredak u brzini putovanja u posljednjih stotinjak godina. »ak i mnoge naše knjige govore slično. Ali osim tih nesporno razumnih tumačenja, ono što je tu rečeno moglo bi značiti i nešto drugo. Pročitajte ponovno taj redak. Anđelova uputa Danielu počinje nalogom da “drži u tajnosti ove riječi i zapečati ovu knjigu”. A riječ je upravo o Danielovoj knjizi. Bi li onda to znanje koje će se na svršetku vremena naglo umnožiti, moglo biti poznavanje same Knjige proroka Daniela?

Po tome se Knjiga proroka Daniela ponešto razlikuje od Otkrivenja, s obzirom na to da je Ivanu rečeno da ne zapečati svoju knjigu (Otkrivenje 22,10). Otkrivenje je trebalo biti razumljivo od početka, “jer je određeno vrijeme blizu”. Za razliku od toga, Danielova knjiga trebala se jasnije razumjeti u nekom trenutku u dalekoj budućnosti.

Tijekom stoljeća mnogi vrsni kršćanski mislioci pokušavali su protumačiti Knjigu proroka Daniela i neki su u tome postigli značajan napredak. Međutim, razumijevanje Danielove knjige naglo se povećalo tek nakon 1798. godine, po završetku proročanstva o 1260 godina, kada je više tumača širom planeta došlo do zaključka da će se nešto veliko dogoditi oko 1843. godine. Najznačajniji od njih bio je William Miller, čije je propovijedanje dovelo do početka velikog adventnog pokreta iz devetnaestog stoljeća, kao i niza događaja koji će omogućiti rađanje crkve “ostatka” i jasno razumijevanje vijesti trojice anđela.

Drugim riječima, rođenje našeg svjetskog pokreta ispunjenje je Danielovog pretkazanja da će “spoznaja biti velika” do “posljednjega vremena”. (Šarić)

Nasuprot tomu, i ne donoseći sud o spasenju ljudi, razmislite o “tami” u kojoj živi tolik dio kršćanskog svijeta. Nešto tako osnovno kao što je tjedna subota uspostavljena u Edenu, zanemaruje se, pa čak i odbacuje u korist nedjelje, dana ukorijenjenog u poganskom Rimu. Ili pomislite na potpuno neznanje o smrti, pri čemu golema većina kršćana vjeruje u pogansku ideju da mrtvi odmah prelaze u drugi oblik postojanja, što za neke opet znači da će vječno gorjeti u paklu.

Upravo zato poznavanje istine trebalo bi nas učiniti vrlo zahvalnima i poniznima.