---
title: 'Tko čita, Neka Razumije'
date: 30/03/2025
---

Uđite u bilo koju kršćansku knjižaru i pregledajte naslove koji se odnose na biblijska proročanstva. Brzo ćete otkriti da postoji zapanjujući broj različitih shvaćanja i tumačenja da se lako može pomisliti kako nitko nije sposoban razumjeti o čemu knjige poput Otkrivenja govore. Na primjer, jedan autor tvrdi da je antikrist obična metafora. Drugi kaže da on treba doći u budućnosti. A onda opet netko tvrdi da je to samo osvrt na nešto ili nekoga iz vremena poganskog Rimskog Carstva. Jedan je stari propovjednik primijetio: “Biblija je kao stara violina. Na njoj možete odsvirati svaku melodiju koju poželite.”

Sama Biblija, međutim, ne nagovještava ništa slično. Ona nas umjesto toga poziva da je čitamo polazeći od zaključka da Bog ne govori uzalud i da mi možemo spoznati istinu koju nam On objavljuje preko svoje Riječi.

`Pročitajte Matej 24,15; Otkrivenje 1,3; Matej 11,29; Jeremija 9,23.24. Što nam ti redci govore o Božjoj namjeri da bude shvaćen?`

Mnoga sveučilišta nude tečajeve o “biblijskoj književnosti” ili nečemu sličnom. Za vjernika može biti zapanjujuće kada sjedeći na brojnim predavanjima, otkrije da njegov profesor čita Bibliju na isti način na koji se čita poganska mitologija. Osnovna je ideja da bi u tim biblijskim izvještajima moglo postojati neko zrnce moralne “istine”, ali da ih u biti svatko može shvatiti kako hoće. Pomisao da je ta knjiga nadahnuta od Boga za takve je predavače smiješna.

I tako predavač Bibliju čita, ali ne čuje glas Boga koji govori. A neki drugi dolaze do zaključaka koji su suprotni biblijskoj poruci. Bez predaje Gospodinu i bez srca otvorenog za spoznaju istine, oni koji čitaju Bibliju ne samo da će propustiti njezinu poruku, nego će i pogrešno razumjeti milosrdni i sveti karakter Boga koji je otkriven na njezinim stranicama. A to se događa lakše nego što mnogi uviđaju, zbog čega čitanje Biblije bez pravih pomagala i (što je najvažnije) bez ispravnog stava pod vodstvom Duha Svetoga, može biti čak i štetno.

`Neki je nevjernik zatečen kako čita Bibliju. Kad su ga pitali što radi, odgovorio je: “Tražim propuste. Tražim propuste.” Zašto se taj pogrešan stav može zauzeti kada se čita Božja riječ?`