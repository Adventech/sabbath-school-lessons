---
title: 'Između Zemlje I Mora'
date: 30/04/2025
---

Slika zemlje i mora u Bibliji, posebno u proročanstvima, vrlo je poučna. Razmotrimo slučaj upotrebe simbola zemlje i mora u biblijskom proročanstvu, gdje su oni uzajamno oštro suprotstavljeni.

“Simbolički promatrano, kada su zemlja i more suprotstavljeni, zemlja često predstavlja uređeni svijet, ili čak Izrael, dok se more odnosi na poganske narode koji prijete Izraelu, kao što more prijeti kopnu.” (Beatrice S. Neall, “Sealed Saints and the Tribulation”, Symposium on Revelation, knjiga 1, ur. Frank B. Holbrook, Silver Spring, MD: Biblical Research Institute, General Conference of Seventh-day Adventists, 1992., str. 260) Prema tom shvaćanju, zemlja je sigurno mjesto, utvrđeno na Božjoj vladavini, dok more predstavlja previranje naroda utemeljeno na ljudskoj oholosti.

`Uzimajući u obzir prethodno citiranu misao, pročitajte Otkrivenje 12,15.16; 13,1.11. Zapazite suprotnost između vode i zemlje. Na koji su način ove slike upotrijebljene i čemu nas mogu poučiti u vezi s razumijevanjem proročanstva?`

Zapazite da Zmaj koristi vodu da bi progonio Ženu (Crkvu). Kao što smo vidjeli, voda u proročanstvima često simbolizira svjetovne vlasti, kao i metež i zbrku koji ih prati. Dakle, možemo vidjeti kako je Sotona koristio mase, potaknute od njihovih vođa, kako bi progonio Božji narod tijekom većeg dijela crkvene povijesti.

Adventisti sedmoga dana razumiju da se Otkrivenje 12,16 odnosi na preseljenje progonjenih vjernika u Novi svijet. Ako je naše razumijevanje zemlje i mora ispravno, što nam to govori o osnivanju američke republike?

Možemo li je smatrati “zemljom” koja je, na isti način kao i „Obećana Zemlja“, bila mjesto odvojeno za Božji narod? Je li zbog toga Zvijer iz zemlje u prvom trenutku izgledala kao janje? Premda Amerika nikad nije bila “novi Izrael”, kako su neki njezini rani osnivači željeli, ona je dugo bila zemlja vjerske slobode za milijune ljudi koji su trpjeli crkveno progonstvo u svijetu.

Nažalost, ta Zvijer slična janjetu jednog će dana progovoriti “kao Zmaj” (Otkrivenje 13,11). Sjedinjene Američke Države, koje su tako dugo bile svjetionik vjerske slobode za progonjene, postat će glavni vjerski progonitelj! To je još jedan primjer onoga što se događa kada ljudski rod odluči vladati samostalno, umjesto da Bog vlada njime.