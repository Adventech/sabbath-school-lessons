---
title: 'Treba Ti Ponovo Proricati'
date: 01/05/2025
---

Crkva ostatka rođena je u Novom svijetu, upravo tamo kamo su prebjegli oni koji su tragali za vjerskom slobodom tijekom sedamnaestog i osamnaestog stoljeća. S obzirom na dugotrajne vjerske i političke prepreke koje su postojale na drugim mjestima, malo je vjerojatno da bi rast tog pokreta bio tako brz i snažan na nekom drugom mjestu kao na tom novom tlu na kojem su nastale Sjedinjene Američke Države.

`Pročitajte Otkrivenje 10,1-11, gdje se opisuje rođenje tog pokreta. Pogledajte neke elemente koje smo proučavali, kao što su “narodi”, zemlja i more. Uz odgovarajući oprez, da ne biste učitavali u tekst više nego što treba, koje zaključke možete izvući iz ovog izvještaja?`

Anđeo viče jakim glasom, kao što to čine i tri anđela iz 14. i anđeo iz 18. poglavlja Otkrivenja. To je gorući trenutak u povijesti, kada se uspostavlja djelo Crkve ostatka za dobrobit “mnogim pucima, narodima, jezicima i kraljevima” (Otkrivenje 10,11).

Anđeo drži “knjigu” — vjerojatno Knjigu proroka Daniela (vidi Daniel 12,4) — koja je otvorena po prvi put nakon mnogo vremena. On stoji jednom nogom u moru, a drugom na zemlji. To upućuje na misao da se poruka odnosi na čitav planet, na Stari i Novi svijet. To također upućuje na misao da se poruka odnosi na sve narode — na one koji žive na zemlji, kao i na one koji žive u “poganskom” moru.

Svijet će napokon biti obasjan Božjom slavom, i posljednje poruke iz Otkrivenja 14 objavljuju se svima. Kao što je bilo s Izraelom, naša je zadaća kao crkve da propovijedamo Evanđelje “po svemu svijetu, svim narodima za svjedočanstvo, i tada će doći svršetak” (Matej 24,14).

Bog vodi ljudsku povijest prema velikom svršetku — kraju ljudskih kraljevstava i Kristovom trajnom ustoličenju. U Danielu 2,34.35.44.45 Biblija tvrdi savršeno jasno, bez ikakve dvosmislenosti, da će sva ta ljudska kraljevstva propasti, tako da neće ostati ni traga od njih i njihovog ružnog naslijeđa, i da će biti zamijenjena Božjim vječnim kraljevstvom, u kojem više nikada neće biti grijeha, patnje, bolesti, zla i smrti.

`Pogledajte s kojom su točnošću proročanstva iz Daniela 2 i 7 pretkazala uspon i pad svih tih svjetovnih kraljevstava. Zašto bi nam tako zadivljujuća točnost s obzirom na to kada je Daniel pisao, trebala pomoći da vjerujemo u Božje obećanje o Njegovom konačnom i vječnom kraljevstvu?`