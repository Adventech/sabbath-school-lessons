---
title: 'Daniel 2'
date: 28/04/2025
---

U vrijeme babilonskog sužanjstva Bog je preko proroka Daniela opisao odnos između Njegovog naroda i kraljevstava ovoga svijeta na najuvjerljiviji način koji uopće imamo. Njegov narod više nije bio neovisan. On je sada žeo posljedice svojih odluka. (I možda učio iz njih?)

`Pročitajte Daniel 2,31-35, gdje nam se pruža sveobuhvatni pregled povijesti svijeta sve do svršetka vremena. Koje važne istine možemo saznati iz tog nevjerojatnog proročanstva?`

Krajem devetnaestog stoljeća mnogi ljudi odisali su velikom vjerom u ljudski napredak. Izložba u Parizu (1900.), na primjer, bila je izvanredan pokazatelj optimizma u pogledu budućnosti. Uza sav taj tehnološki i znanstveni napredak, mnogi od najvećih problema čovječanstva bit će okončani! Kada je ljudski rod stupio u dvadeseto stoljeće, među mnogim misliocima vladao je veliki optimizam da će nas ideali prosvjetiteljstva

— ljudska savršenost i moć razuma — uvesti u divnu novu eru čovječanstva. Međutim, Prvi svjetski rat brzo je odagnao te snove, a do kraja dvadesetog stoljeća u ratovima smo izgubili više od 200 milijuna ljudi. Možda smo napredovali u tehnološkom smislu, ali svakako ne i u moralnom. Prema riječima dr. Martina Luthera Kinga Mlađeg, mi imamo precizno navođene rakete, ali pogrešno vođene ljude. A to je zastrašujuća kombinacija.

Mnogi proučavatelji proročanstava zapazili su da se pri spominjanju metala u Danielu 2 polazi od najvrednijih do najmanje vrijednih — zlato prelazi u srebro, srebro u mjed, mjed u željezo, dok nam na kraju ne ostane samo željezo i glina.

Charles Darwin, Karl Marx i drugi mislioci devetnaestog stoljeća pokušali su nas uvjeriti da se čovječanstvo na neki način kreće uzlaznom putanjom — da mi evoluiramo u biološkom i društvenom smislu. I premda se ljudski život doista donekle poboljšao (makar u tjelesnom smislu), tko uopće gleda na budućnost ovoga svijeta, s obzirom na to kako se njime trenutačno vlada i upravlja, s mnogo optimizma u pogledu mira, sigurnosti i napretka?

`Isus je upozoravao: “Čut ćete za ratove i glasine o ratovima. ...

Dići će se narod protiv naroda i kraljevstvo protiv kraljevstva. Bit će gladi i potresa zemlje u raznim mjestima.” (Matej 24,6.7) Ali usprkos tim upozorenjima, kako ipak možemo crpiti nadu iz spoznaje da smo unaprijed opomenuti o svemu?`