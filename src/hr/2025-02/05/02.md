---
title: 'Prva Od Svih Zapovijedi'
date: 27/04/2025
---

Edenski vrt bio je učionica za Božje prve ljude, mjesto gdje su oni i njihovo potomstvo u beskrajnom procesu, preko svojeg međuodnosa s djelima stvaranja, mogli učiti sve više o Stvoritelju. “Sveti prvi par nisu bila samo djeca pod Božjom očinskom brigom”, ističe Ellen G. White, “već učenici koji su primali pouke od sveznajućeg Stvoritelja. … Tajne vidljivog svemira — ‘čudesa to su znanja savršenog’ (Job 37,16) — pružala su im neiscrpan izvor pouka i zadovoljstva.” (Patrijarsi i proroci, str. 31; u izvorniku 50,51)

`Pročitajte Postanak 2,9-17. Koja je bila prva zapovijed, prva zabrana koju je Bog dao ljudskom rodu i zašto je ona bila tako važna?`

Korijen glagola tsvh, “zapovjediti”, prvi put se pojavljuje u Postanku 2,16, kada je Bog ljudima zapovjedio da ne jedu sa stabla spoznaje dobra i zla. Kako se znanje može zabraniti? Nije li uvijek korisno znati što više? Prema Svetom pismu — nije. Bog je želio temeljito obrazovati svoj narod i pritom ga poštedjeti dugotrajne patnje koju bi neke spoznaje izazvale, kao što će se dogoditi poslije, kad ljudi odluče vladati sami sobom, umjesto da njima upravlja Bog.

Tisućama godina poslije, kada je Izrael tražio kralja, Bog im je predočio posljedice (kao što smo otkrili prošlog tjedna), i upozorio svoj narod da će odluka da odbace Njegovu vladavinu ostati na snazi do svršetka vremena.

Budući da su izraelski kraljevi bivali sve pokvareniji, Božji narod Saveza postao je tako svjetovan, tako udaljen od svoje prave svrhe da im je Bog dao još više onoga što su željeli — ljudske vlasti.

Kada se ima u vidu takva pozadina, pristup Danielovoj knjizi može biti prosvjetljujuć: ne samo da smjena kraljevstava prikazana u viđenjima te knjige predstavlja optužnicu protiv “naroda” — pogana — već je to optužnica i protiv Izraela zbog njegovog odbacivanja Božjih mitsvot (zapovijedi). Stoljeća podčinjenosti umjesto slobode koju su uživali u Edenu, trebala su postati nova učionica u kojoj će voljna srca moći svjedočiti o upadljivoj suprotnosti između kraljevstava ovoga svijeta i Božjeg kraljevstva.

`Razmislite o nekim oblicima znanja za koje bi čak i sada mnogima od nas bilo bolje da ih nikada nismo stekli. Kako nam to pomaže da razumijemo što je zapravo bilo zabranjeno u Edenu?`