---
title: 'Daniel 7'
date: 29/04/2025
---

San iz Daniela 2 prvo je dan babilonskom kralju. Nasuprot tomu, viđenje iz sedmog poglavlja dano je židovskom proroku, pripadniku Božjeg naroda Saveza.

Danielu je prikazano isto što i Nabukodonozoru, samo iz druge perspektive. Umjesto kipa, on vidi niz naroda koji izlaze iz mora kao posljedica vjetrova koji su uzburkali vodu. Ti narodi bili su u stalnim sukobima, što je izazivalo neprekidnu smjenu vlasti. U Psalmu 65,6-9; Izaiji 17,12.13 i Jeremiji 46,7.8 koristi se usporedba s poplavama i valovima koji prikazuju neprestani metež među tim narodima.

Nasuprot tomu, Obećana Zemlja, bar za izvjesno vrijeme, predstavljala je otok mira i sigurnosti usred mora poganskih kraljevstava — sveti narod stajao je na čvrstom temelju Božje vladavine, za razliku od neposlušnih naroda koji su ga okruživali.

`Pročitajte Daniel 7,1-3. U tom prizoru ima dosta kretanja. Koje pouke možemo izvući iz ovog živog prikaza kada je riječ, na primjer, o zvijeri koja je prva izišla iz mora?`

Daniel promatra zbrku neznabožačkog ratovanja s obale, kada iznenada zvijeri počinju izlaziti na zemlju — na njegov teritorij! Problemi neznabožaca sada su postali problemi njegovog naroda. Oni su odlučili živjeti kao neznabošci, tako da će ubuduće živjeti s (i pod) neznabošcima. Počevši od babilonske prevlasti, Božji narod Saveza nikad više neće uživati u potpunoj i dugotrajnoj neovisnosti.

Taj gubitak samostalnosti za Božji narod u današnje vrijeme trajat će sve do svršetka, kada će Krist konačno biti ustoličen na svoje pravo mjesto kao naš Kralj. U Novom zavjetu Božji narod je stradao pod željeznom šakom Rimskog Carstva, a zatim i pod progonstvima maloga roga, sljednika poganskog Rima.

Premda su povijesno gledano neki narodi bili bolji od drugih, a neka razdoblja mirnija od drugih, najveći dio povijesti naroda, plemena i kraljevstava bilježi kretanje iz jedne tragedije u drugu, od jednog tlačitelja do drugog. I često se sve to činilo pod vlašću onih koji su tvrdili da imaju samo najbolje namjere za vlastiti narod. Kakva suprotnost u odnosu na vladavinu koju je Bog želio za svoj narod!

`Kako nam Rimljanima 3,10-19 pomaže da objasnimo toliko toga u našem svijetu? Na koji način, posebno 19. redak, pokazuje zašto nam je Evanđelje toliko potrebno u životu?
`