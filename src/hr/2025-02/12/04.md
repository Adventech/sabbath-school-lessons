---
title: 'Klanjanje Kipu, Ponovno'
date: 17/06/2025
---

Proučavatelji Biblije odavno su uočili povezanost između Daniela 3 i onoga što Otkrivenje uči o događajima posljednjih dana. I to s razlogom, budući da Daniel 3 — sa zapovijeđu kažnjivom smrću, da se svi moraju “pokloniti kipu” (Daniel 3,15) — predstavlja vjeran odraz onoga što Otkrivenje uči o zapovijedi kažnjivoj smrću, da se obožava druga vrsta kipa. “»ak joj je bilo dopušteno da udahne život kipu Zvijeri, tako da kip Zvijeri progovori i prouzrokova da se pobiju svi koji se ne htjedoše pokloniti kipu Zvijeri.” (Otkrivenje 13,15)

`Pročitajte Otkrivenje 13,11-17; 14,9.11.12; 16,2; 19,20; 20,4. Kakva je tu suprotnost prikazana, kad se Božje zapovijedi postavljaju nasuprot ljudskim zapovijedima?`

Božji narod pozvan je da se pokloni “Stvoritelju neba i zemlje, mora i izvora voda”, nasuprot Zvijeri i njezinom kipu. Trojica židovskih mladića, suočena sa sličnom prijetnjom, nisu se htjela pokloniti nikome i ničemu drugom, osim tom istom Bogu Stvoritelju. Prema tomu, koliko god bile različite okolnosti između događaja u ravnici Duri, kada je izdana zapovijed da se ljudi klanjaju kipu umjesto Stvoritelju, i onoga što će se događati širom svijeta, kad ljudi budu pozvani da se poklone kipu Zvijeri umjesto Stvoritelju — načelo je isto.

`Pročitajte Rimljanima 1,18-25. (Zapazite vezu između Rimljanima 1,18 i Otkrivenja 14,9.10 kada je riječ o “gnjevu Božjem”.) U kojem je smislu, dakle, sporno pitanje u vezi s klanjanjem kipu samo još jedno očitovanje istog načela u pogledu toga komu pripada naša odanost?`

Bogoslužje ili obožavanje ne mora nužno značiti klanjanje i prinošenje tamjana, premda može značiti i to. Mi obožavamo onoga ili ono čemu smo u potpunosti odani. Kada razmislimo o tomu tko je Bog — da je On naš Stvoritelj, a nakon onoga što je učinio za nas u Osobi Isusa, i naš Otkupitelj — onda je, naravno, On jedini kojega treba obožavati. Sve drugo je klanjanje idolima. Možda nam to može pomoći da objasnimo sljedeće Isusove teške riječi: “Tko nije sa mnom, taj je protiv mene; tko sa mnom ne sabire, taj prosipa.” (Matej 12,30) Završni događaji bit će dramatično očitovanje te istine.