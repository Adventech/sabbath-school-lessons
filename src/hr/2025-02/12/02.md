---
title: 'Daniel 2 I Povijesni Pristup Proroštvu'
date: 15/06/2025
---

Jedno od najutjecajnijih proročanstava u cijelom Svetom pismu nalazi se u Danielu 2. Pišući više od pet stotina godina prije Krista, prorok je izložio povijest svijeta, počevši od svojeg vremena u Babilonu, preko Medo-Perzije, Grčke i Rima, do podjele Rima na europske narode koji postoje i danas.

Govoreći o europskim narodima, jedan redak kaže: “Oni će se miješati ljudskim sjemenom, ali se neće držati zajedno, kao što se ni željezo ne da pomiješati s glinom.” (Daniel 2,43) To se proročanstvo ispunilo na nevjerojatan način. Naime, usprkos svim vrstama mješovitih brakova između pripadnika (od prinčeva do običnih ljudi) tih naroda, oni i dalje ostaju podijeljeni.

Na primjer, britanska monarhija nosi naziv “Dinastija Windsor”, što je lijepo englesko ime. Međutim, ime je razmjerno novijeg datuma, zapravo od 1917. godine. Prije toga, ta dinastija se zvala Saxe-Coburg-Gotha, što je izrazito njemačko ime, jer su mnogi britanski plemići — zbog miješanja “ljudskim sjemenom” — bili u krvnom srodstvu s Nijemcima. Međutim, te krvne veze nisu bile dovoljno jake da bi ih spriječile da međusobno ratuju, tako da su tijekom Prvog svjetskog rata, želeći se odvojiti od svojih omraženih neprijatelja, britanski vladari promijenili naziv svoje dinastije.

`Pročitajte Daniel 2,31-45. Što je Nabukodonozor sanjao i kako je Daniel protumačio taj san?`

Sva apokaliptička proročanstva iz Daniela slijede taj temelj postavljen u 2. poglavlju. To jest, i ostala njegova proročanstva, poput onog u Danielu 2, slijede isti niz svjetskih kraljevstava, koja se pojavljuju jedno za drugim, sve dok Bog ne uspostavi svoje vječno kraljevstvo (vidi Daniel 2,44; 7,13.14). Drugim riječima, ta se proročanstva provlače kroz povijest u obliku neprekinutog niza kraljevstava, počevši od antičkog doba i završavajući u budućnosti, čak i iz perspektive našeg vremena. To je historicistički pristup tumačenju proročanstava koji zahtijeva sam tekst. Historicistički pristup od ključne je važnosti za razumijevanje događaja posljednjih dana, posebno kada imamo u vidu kako su oni prikazani u Otkrivenju.

`Kako nam se u Danielu 2 pokazuje da Bog ne samo da zna budućnost, već da On i upravlja njome?`