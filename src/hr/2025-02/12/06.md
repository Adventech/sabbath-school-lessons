---
title: 'žig Zvijeri'
date: 19/06/2025
---

Kako godine prolaze, a završni se događaji, poput izdavanja smrtnog proglasa i nametanja žiga Zvijeri, još uvijek nisu odigrali, neki su počeli izražavati sumnju, čak i nevjericu, u vezi s našim tumačenjem završnih događaja, uključujući i spor oko subote i nedjelje koji će biti u samom središtu završnog sukoba.

Otkrivenje je jasno — mi obožavamo ili Stvoritelja ili Zvijer i njezin kip. A budući da je sedmi dan subota osnovni znak koji nas vraća unatrag do samog Edena (vidi Postanak 2,1-3) i stvaranja, ne bi nas trebalo čuditi što će ona biti u središtu rasprave oko obožavanja Stvoritelja. Također nije slučajno što je Zvijer ista ona sila koja je promijenila zapovijed o suboti s biblijskog dana na nedjelju, o čemu ne postoji nikakva potvrda u Bibliji. Imajući ovo na umu, misao da su subota i nedjelja povezane sa štovanjem Stvoritelja (vidi Otkrivenje 14,6.7) ili Zvijeri vrlo je logična. I u Novom zavjetu nailazimo na primjere svetkovanja subote kao sedmog dana nasuprot ljudskom zakonu.

`Pročitajte Matej 12,9-14; Ivan 5,1-16. Koje je pitanje navelo vjerske vođe da odluče ubiti Isusa?`

U Matejevom evanđelju, nakon što je Isus u subotu iscijelio čovjeka s osušenom rukom (Matej 12,9-13), kako su reagirali vjerski vođe? “»im farizeji iziđoše iz sinagoge, održaše vijećanje protiv njega kako da ga ubiju.” (Matej 12,14) Smrt zbog subote? U Ivanu 5,1-16, nakon još jednog čudesnog iscjeljenja u sedmi dan, židovski su vođe “progonili Isusa, jer je to bio činio u subotu.” (Ivan 5,16 — Šarić)

Smrt zbog ljudskih predaja (ništa u Bibliji ne zabranjuje liječenje subotom, baš kao što ništa ne upućuje da subotu treba zamijeniti nedjeljom) nasuprot biblijskoj suboti? Premda u ovom slučaju s Isusom sporno pitanje nije bilo isto kao ono koje će se javiti u završnim događajima, ipak je dovoljno slično — ljudski zakon nasuprot Božjem, a u oba slučaja sporni zakon odnosi se na biblijsku subotu.

`Smrt zbog Božje zapovijedi? Na koji bi se način lako mogao opravdati izlaz iz takve situacije?`