---
title: 'Klanjanje Kipu'
date: 16/06/2025
---

Koliko god Nabukodonozor bio zadivljen onim što je Daniel učinio i u početku pokazivao odanost prema Danielu i njegovom Bogu (vidi Daniel 2, posebno Daniel 2,46-48), to nije potrajalo.

`Pročitajte Daniel 3,1-12. Koje značenje ima činjenica da je kip bio sav od zlata i da je kralj zahtijevao da mu se ljudi klanjaju?`

Kraljevo prkošenje Božjoj poruci posebno je naglašeno činjenicom što je dao da se cijeli kip načini od zlata. Koja je, dakle, bila njegova poruka? Babilon nikad neće pasti i Nabukodonozor će uvijek biti kralj. A svatko tko bi se usudio dovesti tu zamisao u pitanje, bio bi ubijen. To služi kao moćan podsjetnik da nas naša ljudska želja za samouzvišenjem može brzo zaslijepiti za istinu o ishodu velikog sukoba.

U određenom smislu neke Nabukodonozorove osobine podsjećaju na Lucifera — on je tašt, opsjednut vlastitom važnošću i dovoljno ohol da se otvoreno pobuni protiv Božje vladavine. S druge strane, naravno, postoje i značajne razlike — Nabukodonozor je na kraju povjerovao u pravoga Boga i sasvim je moguće da ćemo ga sresti u kraljevstvu kojem se u prvom trenutku tako žestoko opirao.

`Pročitajte Daniel 3,17.18, riječi trojice židovskih mladića kojima su se oduprli kralju. »emu nas to uči o vjeri i o tome što bi ona ponekad mogla zahtijevati od nas?`

Razmislite kako su lako ta trojica mladića mogla opravdati svoju odluku da bi se izvukli iz opasne situacije. Uostalom, nisu li bili pomalo fanatici, spremni da budu živi spaljeni zbog pukog naklona? Zar se nisu mogli jednostavno pretvarati, sagnuti se kao da vežu vezice na sandalama, dok se zapravo mole svojem Bogu? Je li to doista bilo vrijedno onoga s čim su se suočili? Oni su očito mislili da jest, premda njihove riječi pokazuju da su bili potpuno svjesni da se iz toga možda neće izvući živi.

`Kako možemo izbjeći opravdanja koja nam nude prilike za pravljenje kompromisa u vezi s našom vjerom? O čemu nam govori sljedeći redak, a odnosi se na sličnu kušnju: “Tko je vjeran u najmanjoj stvari, vjeran je i u velikoj. Tko je nevjeran u najmanjoj stvari, nevjeran je i u velikoj” (Luka 16,10)?`