---
title: 'Progonstvo Prve Crkve'
date: 18/06/2025
---

Stari zavjet nije jedino mjesto gdje nalazimo predslike završnih događaja. Nalazimo ih i u Novom zavjetu. Život nije bio lak za kršćane u prvom stoljeću. Najprije su ih mrzili mnogi pripadnici njihove vlastite religije, koji su ih doživljavali kao prijetnju Mojsijevoj vjeri. A onda su se suočili s gnjevom poganskog Rimskog Carstva. “Zemaljske i paklene sile svrstale su se protiv Krista, progoneći Njegove sljedbenike. Neznaboštvo je predvidjelo da će pobjedom Evanđelja njegovi hramovi i oltari biti sravnjeni sa zemljom, pa je skupilo sve svoje snage da bi uništilo kršćanstvo. Zapaljene su vatre progonstva.” (Ellen G. White, Veliki sukob, str. 30; u izvorniku 39)

U Djelima se opisuju događaji koji na snažan način pokazuju što Božji narod može očekivati dok se približava ostvarenju prizora koji nalazimo u Otkrivenju 13.

`Pročitajte Djela 12,1-17. Koji elementi tog izvještaja nagovještavaju događaje posljednjih dana?`

Jakovu je bila odrubljena glava, a Petar je trebao biti sljedeći. Bila je proglašena smrtna kazna nad kršćanima. Jedan od najdojmljivijih dijelova tog izvještaja ogleda se u činjenici da je Petar, u noći koja je trebala biti najgora u njegovom životu, spavao tako čvrsto da ga je anđeo morao udariti da bi ga probudio!

Petar je, naravno, na čudesan način oslobođen i otišao je na okupljanje vjernika koji nisu mogli povjerovati da je on doista oslobođen, premda su se upravo molili za to. Biblija kaže da su bili zapanjeni — što nas navodi da se zapitamo koliko se često i mi molimo, a zapravo se jedva usuđujemo povjerovati da će nas Bog doista uslišati.

Neki vjernici su bili pošteđeni, drugi su bili ubijeni. A kako se budemo bližili svršetku vremena, ovo će se ponavljati. I sam Petar, premda je tada bio pošteđen, na kraju je stradao zbog svoje vjere. »ak mu je Isus osobno rekao na koji će se način to dogoditi: “‘Zaista, zaista, kažem ti, kad si bio mlađi, opasivao si se sam i hodio kud si htio. Ali kad ostariš, širit ćeš ruke svoje, i drugi će te opasivati i voditi kamo ti ne bi htio.’ To je rekao kakvom će smrću Petar proslaviti Boga. Zatim mu reče: ‘Slijedi me!’” (Ivan 21,18.19)

`Zapazite da Isus, nakon što mu je otkrio na koji će način umrijeti, ipak kaže Petru: “Slijedi me.” Što bi nam to trebalo reći o razlozima zašto nas čak ni smrtna prijetnja ne bi trebala spriječiti da slijedimo Gospodina?
`