---
title: 'Za Vrijeme Poput Ovog'
date: 12/06/2025
---

Među nekim kršćanima postoji nesretna sklonost da se odviše bave teškoćama na koje ukazuje biblijsko proroštvo. Vidimo da su pred nama teška vremena i onda se naše proučavanje počinje zasnivati na strahu, pri čemu se usredotočujemo na teškoće umjesto na obećano rješenje. Premda Bog ne uljepšava budućnost i iskreno govori o događajima koji će se odigrati između sadašnjeg trenutka i završetka velikog sukoba, važno je uvijek pročitati događaj do kraja.

Opće je pravilo u proročanstvima da Bog otkriva istinu o kaosu do kojeg dovodi ljudska pobuna i ukazuje nam na posljedice. Ali poslije On nam uvijek nudi nadu. Ipak, na pretkazanja o završnoj krizi — na “vrijeme muke Jakovljeve” — neki gledaju sa strahom i drhtanjem. Nesumnjivo, završni trenuci neće biti laki za Božji narod. Ali baš kao što je pouzdano proročanstvo o teškim vremenima, tako je pouzdano i obećanje o izbavljenju.

U Otkrivenju 12 đavao progoni Kristovu Zaručnicu s osvetoljubivošću punom mržnje, ali upliće se Bog i spašava je. U Knjizi o Esteri prelijepa kraljica igra glavnu ulogu u napetoj drami, a Bog je na silan način koristi da bi spasio svoj narod.

`Pročitajte Estera 4,13.14; 5,1-3; 9,20-28. Koje pouke možemo izvući iz tih odlomaka u vezi s našim neprilikama u završnim trenucima zemaljske povijesti?`

Bog je podigao svoju crkvu ostatka za poseban trenutak u povijesti. Budući da se 1260 dana mračnog doba bližilo kraju, Bog je izveo svoju Zaručnicu iz skloništa (usporedi Otkrivenje 12,14) da navijesti svijetu Njegovu posljednju poruku milosti — vijesti trojice anđela. Mi smo ovdje “upravo zbog ovog trenutka” (Estera 4,14 — Suvremeni hrvatski prijevod).

Estera je otkrila da nije ostavljena sama u suočavanju s progonstvom koje je Haman pokrenuo protiv njezinog naroda. Stekla je kraljevu naklonost i njezin je narod na kraju oslobođen. Isto tako ni mi nećemo biti sami u završnim trenucima zemaljske povijesti — Kralj je na našoj strani i Božji narod bit će izbavljen.

`Sve je završilo dobro po Božji narod, barem u ovom slučaju. Međutim, nije uvijek tako, zar ne? Zašto stvari uvijek trebamo promatrati dugoročno da bismo sačuvali nadu koju imamo u Kristu?
`