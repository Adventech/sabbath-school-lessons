---
title: 'Boaz Kao Otkupitelj'
date: 10/06/2025
---

Boaz se duboko zaljubljuje u Rutu i želi se njome oženiti, ali nailazi na značajnu prepreku — postoji bliži rođak koji također polaže pravo na tu ženu i zemlju. Ako uzmemo u obzir da je Boaz slika Krista, postaje nam jasno što je zapravo u pitanju kada je riječ o velikom sukobu. Krist nas voli, ali postoji “bliži rođak” koji također polaže pravo na nas — Sotona.

`Što nam sljedeći odlomci otkrivaju o Sotoninom polaganju prava na čovječanstvo? Job 1,6-11; Matej 4,8.9; Juda 1,9; Luka 22,31.`

Kada se pojavio na nebeskom vijeću, Sotona je rekao Bogu: “Evo prođoh zemljom i obiđoh je” (Job 1,7), a kada ga je Bog pitao je li zapazio pravednog Joba, Sotona se pozvao na svoje pravo nad njim kao svojim podanikom, nagovijestivši da Jobovo srce ne pripada Bogu. On Te, tvrdio je, slijedi samo zato što si dobar prema njemu. Prestani biti dobar prema njemu i vidjet ćeš komu je odan.

U Judinoj poslanici nalazimo kratak osvrt na događaj koji je bio dobro poznat u Izraelu — pošto je sahranio Mojsija (Ponovljeni zakon 34,6), Bog ga je poslije uskrisio. Premda nismo upoznati s pojedinostima, sam tekst, u kojem stoji da su se prepirali oko Mojsijevog tijela, nagovještava da je Sotona polagao neku vrstu prava na njega.

“Krist je po prvi put trebao dati život mrtvacu. Dok su se Knez života i anđeli svjetlosti približavali grobu, Sotona je strepio da ne izgubi svoju vlast. On je sa svojim anđelima stao da spriječi napad na područje što ga je smatrao svojim. Hvalisao se da je Božji sluga postao njegov zatočenik. Izjavio je da čak ni Mojsije nije mogao držati Božji Zakon, da je on prisvojio slavu koja je pripadala Jahvi, grijeh zbog kojeg je Sotona istjeran s Neba, te da je zbog prijestupa dospio pod vlast Sotone.” (Ellen G. White, Patrijarsi i proroci, str. 398; u izvorniku 478) Krist je očito opovrgnuo Sotoninu tvrdnju i Mojsije je uskrsnuo (vidi Matej 17,3).

U Ruti 4,1-12 Boaz odlazi na vrata Betlehema — grada preko kojeg je Krist došao na naš svijet kao naš bliski rođak. Tamo su se okupili starješine i konačno je sandala (simbol vlasništva) razmijenjena.

Gradska vrata bila su mjesto gdje su se donosile presude — to je slika suda. Taj događaj odgovara prizoru suda u Danielu 7,13.14.22.26.27. Ne bi nam smjela promaknuti ta odlučujuća pojedinost suda — sud se održava u korist “svetaca”, ali samo zato što je Krist platio otkupninu za nas, baš kao i Boaz za svoju nevjestu.