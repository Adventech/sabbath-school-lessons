---
title: 'Ruta I Boaz'
date: 09/06/2025
---

Noemi je zatražila da se njezino ime promijeni u Mara zato što je gorčina ispunila njezin život (vidi Ruta 1,20). Naš odnos s našim Stvoriteljem nepopravljivo je narušio grijeh, što nas tjera u duhovno siromaštvo. Naši izgledi su mračni i mi svoj život provodimo pabirčeći klasje između snopova, živeći od djelića radosti, koji se još uvijek mogu naći u ovom iskvarenom svijetu. Ali sve se mijenja u trenutku kada dođemo do veličanstvenog otkrića da nas Bog nije zaboravio.

`Pročitajte Ruta 2,5-20. Zašto je to tako presudan trenutak u ovom izvještaju? Zašto je to što je Noemi otkrila identitet njihovog dobrotvora tako dobra vijest?`

Noemi je ostala bez ičega i vjerojatno se vratila kako bi prodala svoju zemlju i vratila dugove nastale prije nego što su se preselili u Moab. Međutim, Bog je uredio da osiromašeni pojedinci u Izraelu mogu povratiti svoju baštinu u Obećanoj Zemlji tako što bi neki bliski rođak otkupio zemlju za njih. A Boaz nije bio samo neki ljubazni zemljoposjednik, već i njihov rođak. Ako ne biste mogli vratiti dugove i povratiti svoj udio u baštini Izraela, neki bliski rođak mogao je to učiniti za vas: “Ako vaš sunarodnjak osiromaši, pa proda dio imanja, najbliži srodnik mora otkupiti tu zemlju.” (Levitski zakonik 25,25)

Otkriće da Boaz nije samo ljubazan i velikodušan, već i njihov rođak, bila je najbolja moguća vijest — siromaštvo u kojem su te dvije žene živjele nije moralo trajati vječno.

Kršćani su odavno shvatili da je Boaz slika Krista koji nije samo naš Stvoritelj, već je postao i naš rođak, pravo ljudsko biće od krvi i mesa, zbog čega je On sebe uvijek nazivao “Sinom »ovječjim” (Matej 12,8; Marko 8,31; Luka 22,22; Ivan 3,14).

Mnogi ljudi gledaju na Boga u vrlo nepovoljnom svjetlu — možda će nas On pustiti na Nebo ako točno označimo sva polja u moralnom katastru, ali će i to učiniti nevoljko jer smo se provukli zbog svoje stručnosti. Međutim, slika Krista kakvu otkrivamo u Boazu potpuno opovrgava takve predodžbe. Bog ne samo da nas primjećuje, već nas On usprkos našem dubokom duhovnom siromaštvu, želi za svoju nevjestu.

`Pomislite da je Stvoritelj postao ne samo dio vlastitog stvaranja, već i da je potom umro za njega. Kako bi ta zapanjujuća istina trebala djelovati na viđenje vašeg postojanja?
`