---
title: 'Ruta I Estera'
date: 07/06/2025
---

### Biblijski tekstovi
Ruta 1,1-5; Ruta 2,5-20; Job 1,6-11; Matej 4,8.9; Estera 3,1-14; Otkrivenje 12,14-17.

> <p></p>
> “Kad je ugledao kraljicu Esteru u dvorištu, pokazao joj je svoju naklonost: prema njoj je ispružio zlatno žezlo. Ona mu je pristupila i dotaknula vrh žezla.” (Estera 5,2 — Suvremeni hrvatski prijevod)

Ovoga tjedna nastavljamo proučavati izvještaje koji nam oslikavaju događaje posljednjih dana. Koristeći se događajima i ljudima iz stvarnog života, Bog nam pomaže da sagledamo stvari iz Njegove perspektive i da razumijemo proročanstva koja se trebaju ispuniti kasnije i koja su nam dana da osnaže našu vjeru.

Obratit ćemo pozornost na dvije važne žene čije su životne priče dotakle srca bezbrojnih naraštaja — na Rutu i Esteru. Jedna od njih je obespravljena udovica koja nalazi nadu nakon što upozna ljubaznog Boaza, svojeg rođaka i otkupitelja. Njihov brak postao je omiljena ljubavna priča među kršćanima zbog načina na koji odražava Kristovu ljubav prema nama. Druga je mlada djevojka koja živi u stranoj zemlji u trenutku kada saznaje za plan da se njezin narod uništi, a onda biva izgurana na glavnu pozornicu u dramatičnoj borbi za njegovo spasenje.

U proročanstvu je žena simbol Božje crkve i pokazuje kako Bog gleda na svoj narod. Pogledajmo zato biblijske izvještaje o te dvije žene, čije su životne prilike ovjekovječene u Božjoj riječi i pokušajmo izvući neke pouke iz njihovih iskustava.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 354—364.**