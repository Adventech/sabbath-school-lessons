---
title: 'Haman I Sotona'
date: 11/06/2025
---

U Knjizi o Esteri upoznajemo Hamana, koji je gladan položaja i moći. Njemu je povjeren istaknut položaj u kraljevstvu, iznad svih ostalih dostojanstvenika (Estera 3,1).

Dok čitamo Ezekiela 28,11-15 i Izaiju 14,12-15, gdje se govori o Luciferu, možemo naći neke sličnosti s Hamanom, zlim protivnikom Božjeg izabranog naroda, koji odbacuje Božju vrhovnu vlast. Sotonine sveobuhvatne namjere otkrivene su u izvještaju o Kristovoj kušnji, kada on odvodi Isusa na uzvišeno mjesto da bi Mu pokazao kraljevstva ovoga svijeta (Matej 4,8-11). Krist je, kao što smo vidjeli, došao otkupiti ovaj svijet i proglasiti ga svojim — i On je to učinio kao jedan od nas. Isus je naš rođak-otkupitelj, a cijena koju je platio da bi otkupio ovaj svijet bila je, naravno, iznimno visoka.

U Otkrivenju vidimo da Sotonina pohlepa za moći i obožavanjem vodi ovaj svijet u konačnu krizu. Svojim prijevarama on uspijeva navesti skoro cijeli svijet da se divi Zvijeri i da ide za njom (Otkrivenje 13,3.4), osim značajnih iznimki koje joj se ne klanjaju. U svojem postupanju prema tim ljudima, on pribjegava sili.

Haman zapaža da mu Mordokaj — jedan od pripadnika Božjeg izabranog naroda — ne ukazuje poštovanje, niti priznaje ono što je on smatrao svojim pravom — da mu se ljudi klanjaju. Haman se zato “jako razljuti” (Estera 3,5.6), i čvrsto odluči ukloniti čitav Mordokajev narod s lica zemlje.

`Pročitajte Estera 3,1-14; Otkrivenje 12,14-17; 13,15. Koje sličnosti nalazite u ovim tekstovima? U čemu je Ivanov opis Božje crkve ostatka sličan Hamanovom opisu Božjeg naroda?`

Đavo polaže pravo vlasništva nad ovim svijetom, ali narod koji ostaje vjeran Bogu — koji vrši Božje zapovijedi — pobija njegovu tvrdnju o potpunoj prevlasti. “Kada subota postane poseban predmet sukoba u cijelom kršćanskom svijetu, uporno odbijanje neznatne manjine da se pokori većinskom zahtjevu, izložit će njezine pripadnike sveopćem prijeziru.” (Ellen G. White, Signs of the Times, 22. veljače 1910.)

`Razmislite o “sitnicama” na kojima se sada ispituje vaša vjera. Ako pravite kompromise zbog tih “sitnica”, što ćete raditi kada dođe veliki ispit?`