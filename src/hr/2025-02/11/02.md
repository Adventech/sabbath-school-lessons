---
title: 'Glad U “kući Kruha”'
date: 08/06/2025
---

Kritičari kršćanske vjere često ukazuju na okrutnu stvarnost življenja na ovom svijetu kao dokaz da Bog ne postoji, ili da je nemoćan kada se događaju loše stvari, ili da Mu je svejedno što mi patimo. Međutim, mnogi biblijski izvještaji pružaju nam obilje dokaza da nijedna od tih pretpostavki nije točna. Istina, Bog dopušta da ljudski rod žanje posljedice pobune protiv Njega. Ali On je uvijek prisutan i ne narušavajući našu slobodnu volju, uvijek djeluje u ljudskoj povijesti i vodi nas konačnom rješenju problema grijeha i patnje. Rutina životna priča pruža nam takav primjer.

`Pročitajte Ruta 1,1-5. Koje su teškoće snašle Noemi i Rutu i što ih je izazvalo? Na koji način to oslikava situaciju s kojom se cijeli ljudski rod sada suočava?`

U uvodnom dijelu ove knjige nailazimo na svojevrsnu ironiju — glad je pogodila Betlehem, čije ime znači “kuća kruha”. A sjetimo se obilja koje je postojalo u Edenu, gdje je Bog rekao Adamu i Evi: “Sa svakoga stabla u vrtu slobodno jedi.” (Postanak 2,16) Ljudski rod započeo je svoje postojanje u obilju, pod skrbi velikodušnog Stvoritelja, ali onda je svoju ulogu čuvara prirode zamijenio za ropstvo grijehu. “U znoju lica svoga kruh svoj ćeš jesti dokle se u zemlju ne vratiš: ta iz zemlje uzet si bio — prah si, u prah ćeš se i vratit.” (Postanak 3,19)

Poput Noemi, i mi smo izgubili pravo na naslijeđe koje je Bog prvobitno planirao za nas, i naš je život postao pun teškoća. Edenski vrt dan nam je kao dar, ali ne bezuvjetno. Ljudi su bili slobodni i mogli su se pobuniti, ali u tom će slučaju morati preuzeti odgovornost za vlastito blagostanje. Mi smo u početku trebali “vladati” cijelim neporočnim svijetom uz Božji blagoslov, a sada se suočavamo sa zadatkom da nadvladamo pali svijet. A nadmetanje sebičnih ljudskih bića oko oskudnih dobara dovodi do mnogo boli i patnje.

Tragedija je neizreciva — zemlja još uvijek rađa u izobilju, što je moćno svjedočanstvo o Božjoj ljubavi, ali između ljudske pohlepe i razornog djelovanja grijeha, reklo bi se da svijet povremeno pokorava nas više nego mi njega. Međutim, jednog dana svemu će tome doći kraj.

`Kako zemlja još uvijek, čak i nakon šest tisuća godina grijeha i smrti, otkriva čudesa Božje ljubavi i stvaralačke sile?`