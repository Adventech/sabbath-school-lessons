---
title: 'Izakovo Pitanje: Gdje Je Janje?'
date: 08/04/2025
---

Hebrejska riječ seh (“janje”) u Bibliji se spominje prvi put u istom izvještaju u kojem se prvi put spominje i ljubav, u Postanku 22. Janje je, naravno, jedan od najčešćih simbola koje nalazimo u Otkrivenju, gdje se Isus spominje kao “Janje” više od dvadeset puta. U jednom od najdojmljivijih prizora u Otkrivenju — kada Ivan promatra Božju prijestolnu dvoranu u četvrtom i petom poglavlju — Janje ima središnju ulogu.

`Pročitajte Postanak 22,7.8; Izlazak 12,3-13; Otkrivenje 5,5-10.	Kako nam izvještaj o pokušaju Izakovog prinošenja na žrtvu pomaže da razumijemo na koji su način jaganjci korišteni u simboličnom smislu? Kako je taj događaj povezan s onim što Ivan vidi u 5. poglavlju Otkrivenja?`

Janje (seh) u Bibliji se prvi put spominje u Izakovom pitanju: “Gdje je janje?” (Postanak 22,7) Zanimljivo je da ostatak Biblije vrlo opširno odgovara na to pitanje. Ostalih trideset osam knjiga Starog zavjeta vodi čitatelja stazom duž koje se na Izakovo pitanje postupno odgovara sa sve više pojedinosti, od pashalnih obreda do Davidovog prvog zanimanja i dalje. »itav izvještaj prožet je bezbrojnim mesijanskim proročanstvima koja pretkazuju odgovor na Izakovo pitanje. A onda u Novom zavjetu na to pitanje biva odgovoreno kada se Isus pojavljuje u tijelu, služi među svojim narodom i konačno žrtvuje svoj život na križu.

U međuvremenu, pogledajmo prvo spominjanje Janjeta u Evanđelju po Ivanu, u 1,29-34. Izgleda kao da Ivan Krstitelj osobno odgovara na Izakovo pitanje, a okolnosti ne mogu biti prikladnije. Grešnici se kaju i uranjaju u vodu prigodom krštenja, što simbolizira smrt grešnika i početak novog života. U tom se kontekstu iznenada pojavljuje Isus, Janje Božje, i prema Matejevom izvještaju, otvara se Nebo i predstavlja Ga: “Ovo je Sin moj, Ljubljeni moj, koga sam odabrao!” (Matej 3,17) Zapazite također kako glas s Neba, anđeo Gospodnji, najavljuje rješenje Abrahamovog i Izakovog problema (Postanak 22,11-14).

Kad sve te niti utkamo zajedno, postaje nam jasno da je Isus, Janje Božje, naša Zamjena. To baca veliko svjetlo na naše razumijevanje zaklanog Janjeta u Ivanovom viđenju.

`Zašto je spoznaja da je Isus naša Zamjena toliko bitna za naše spasenje? Kakvu bismo nadu imali bez Njega kao Zamjene, pogotovo na sudu?`