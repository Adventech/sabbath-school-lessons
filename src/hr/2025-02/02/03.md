---
title: 'Razumijevanje Božje Ljubavi'
date: 07/04/2025
---

Nasljeđivanje grešne naravi, između ostalog, podrazumijeva i činjenicu da je naše viđenje svemira pomućeno našom sklonošću k sebičnosti i oholosti. Mi na svijet gledamo iz vlastite ograničene perspektive, umjesto iz perspektive Božjeg sveznanja. A vjerojatno nijedan pojam grešni ljudski rod nije toliko izopačio kao pojam “ljubavi”. Popularna kultura zagovara takvo razumijevanje ljubavi koje se usredotočuje na samoispunjenje umjesto na druge ljude. Taj egocentrični pristup toj temi otežava nam da razumijemo kako Bog gleda na nju.

Razumijevanje naravi ljubavi važan je ključ za razumijevanje biblijskog proroštva. Jedna od glavnih tema u velikom sukobu jest sukob oko Božjeg karaktera. Ellen G. White na samom kraju, u zaključku knjige Veliki sukob piše: “Cijeli je svemir čist. Bilo neizmjerna svemira kuca istim otkucajem sklada i radosti. Od Njega koji je sve stvorio teče život, svjetlost i radost kroz prostranstva beskrajnog svemira. Od najmanjeg atoma do najvećeg svijeta, sve — živo i neživo, u svojoj nepomуćenoj ljepoti i savršenoj radosti objavljuje da je Bog ljubav.” (Veliki sukob, str. 534; u izvorniku 678)

`Pročitajte Postanak 22,1-13. “Ljubav” se u Bibliji prvi put spominje u Postanku 22,2. Čemu nas taj događaj uči o Božjoj ljubavi?`

Osim traženja prvog pojavljivanja određenog pojma u Bibliji, može biti korisno pronaći njegovo prvo spominjanje u pojedinačnim biblijskim knjigama — pogotovo u evanđeljima. “Ljubav” se prvi put spominje u sljedećim redcima pojedinih evanđelja: Matej 3,17; Marko 1,11; Luka 3,22; Ivan 3,16. Na primjer, posebno je zanimljivo da “ljubav”, kad se prvi put spominje u Evanđelju po Ivanu (Ivan 3,16), upućuje na događaj s Izakom na žrtveniku. Abrahamova vjera u Boga bila je tolika da se oslonio na Njega, uvjeren da je On sposoban uskrisiti njegovog sina ako ga prinese na žrtvu (Hebrejima 11,19). Tu je nagoviještena Božja ljubav prema ljudskom rodu. On nas je ljubio do te mjere “da je dao svoga jedinorođenog Sina” (vidi Postanak 22,2.12.16) — a onda Ga je podigao iz mrtvih. Tako nam je otkrivena ta vrsta samopožrtvovne ljubavi koju Bog pokazuje prema nama.

`Kako, bar u izvjesnoj mjeri, možemo pokazati drugima takvu samopožrtvovnu ljubav kakvu Bog pokazuje nama? Zašto za većinu nas to nije osnovna vrsta ljubavi?`