---
title: Zmaj
date: 10/04/2025
---

Bogoštovlje je ključna tema u Otkrivenju. Poticatelj i zagovornik lažnih sustava bogoštovlja označen je kao “Zmaj” (Otkrivenje 13,2-4), a opisivanje tog palog kerubina kao zmijoliko biće nije slučajan. To nas jasno upućuje na Edenski vrt, kada je zmija (zmaj) došla u raj i nagovorila Adama i Evu da je slijede u pobuni protiv Stvoritelja.

`Usporedite Postanak 3,1-5 i Otkrivenje 12,1-9. Koje su zajedničke teme u ta dva izvještaja? Kako nam pojedinosti navedene u opisu zmije u Postanku pomažu da razumijemo neke od spornih tema koje su prethodno dovele do rata na Nebu, što se spominje u Otkrivenju?`

U Svetom pismu postoje dva izvještaja u kojima Sotona zavodi cijeli svijet na stranputicu. Prvi se nalazi u Postanku, u trenutku kad postoji samo dvoje ljudi, a drugi u 12. i 13. poglavlju Otkrivenja, gdje je Sotona nazvan “zavodnikom cijeloga svijeta” (Otkrivenje 12,9), koji daje silu Zvijeri i čini da se “sva zemlja zanese za Zvijeri” i obožava je. (Otkrivenje 13,2.3). Jedna od tema koje nalazimo u biblijskom proroštvu nepromjenjiva je narav velike borbe. Božji karakter i Njegova Riječ se ne mijenjaju, a ne mijenjaju se ni đavolje namjere.

Na sreću, s obzirom na to da se narav velike borbe ne mijenja i da imamo jasne opise u proročkom dijelu Svetoga pisma, kršćani se mogu oduprijeti neistini i uočiti gdje bi mogle ležati duhovne zamke. Bog će uvijek biti ono što jest, a isto vrijedi i za đavla. Sotona može nositi tisuće maski, ali tisućljeća povijesti palog čovječanstva, udružena s proročkim tijekom događaja oslikanim u Otkrivenju, pokazuju da on nikad ne odstupa od plana kojim se koristio u Edenu. Bog nam je obećao mudrost i pronicavost (Jakov 1,5), i naoružani sigurnošću Svetoga pisma, ne moramo pasti na sotonske laži. Iako je, nažalost, mnogo njih palo, past će još mnogi — zapravo većina.

`Razmislite kako se kultura mijenja tijekom vremena. Društvena mjerila se mijenjaju — ono što je nekad bilo prihvatljivo, postaje neprihvatljivo i obrnuto. S obzirom na to da se sporna pitanja koja se nalaze u njezinoj osnovi i sudionici velikog sukoba ne mijenjaju, što bi kršćanin trebao imati na umu kada promatra promjenjivi kulturni krajolik? Na primjer, kada je riječ o iskonskim lažima koje je Sotona izgovorio, kao što je ona da nećemo umrijeti i da ćemo biti kao bogovi — gdje ih možete čuti u vašoj kulturi danas?`