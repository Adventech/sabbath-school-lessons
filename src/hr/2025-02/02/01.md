---
title: 'Temelj U Postanku'
date: 05/04/2025
---

### Biblijski tekstovi
Izaija 40,7,8; Postanak 22,1-13; Ivan 3,16; Otkrivenje 5,5-10; 1. Korinćanima 15,15-19; Otkrivenje 12,1-9.

> <p></p>
> “Sutradan Ivan vidje Isusa gdje dolazi k njemu te reče: ‘Evo Jaganjca Božjeg koji uzima grijeh svijeta!’” (Ivan 1,29)

Jedan od ključnih problema suvremenih tumačenja biblijskih proročanstava, poput onih iz Otkrivenja, ogleda se u tome što ne uzimaju u obzir drevne korijene te knjige. Njezin pisac polazi od pretpostavke da čitatelji poznaju Stari zavjet i koristi se pojmovima koji su njima bili itekako bliski. Premda je korisno u cijeloj Bibliji tražiti retke slične onima iz Otkrivenja, ima i ključnih tekstova koji bolje od drugih pripremaju tlo za razumijevanje te knjige. To se posebno odnosi na Postanak, knjigu koja otkriva kako je naš svijet zapao u ovaj metež grijeha. Skoro svaki ključni pojam spomenut u Otkrivenju pojavljuje se u nekom obliku u uvodnim poglavljima Biblije.

Ovog ćemo tjedna proučavati nekoliko ključnih pojmova u Otkrivenju. Ima ih mnogo, tako da ćemo izabrati samo nekoliko da bismo ilustrirali bitni zaključak kako razumijevanje drevnih temelja Otkrivenja pomaže proučavatelju da sagleda bezbrojne tonove u tekstu, od kojih nam svaki može pružiti važne pouke o naravi čovječanstva, Boga i sukoba koji se odvija u svemiru, pa samim tim i u našem životu.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 295—301.**