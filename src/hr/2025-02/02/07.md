---
title: 'Za Daljnje Proučavanje'
date: 11/04/2025
---

U knjizi Ellen G. White Djela apostolska pročitajte poglavlje pod naslovom “Otkrivenje”, str. 364—366 (u izvorniku 578—581).

Mnoge svjetske religije jednostavno se bave idejama. Sasvim suprotno tomu, ideje koje nalazimo u kršćanskoj religiji čvrsto su usidrene u povijesnim događajima. Biblija je izvještaj o Božjem odnosu prema ljudima tijekom povijesti, a proučavanjem takvog odnosa koji traje tisućama godina, možemo saznati mnogo o Božjem dosljednom karakteru.

Međutim, kršćani se ponekad žale da im postaje dosadno slušati uvijek jedno te isto. Ponekad, kad se javno propovijeda naša proročka poruka, pomišljamo da smo sve to već čuli i da nemamo više što naučiti.

Činjenica da je naša poruka dosljedna i nepromjenjiva, ipak ne znači da je prejednostavna i nepoticajna. Sasvim suprotno: kada razmišljamo o spoznajama koje su do nas došle iz uma beskonačnog Boga, brzo uviđamo da postoje teme koje nikad nećemo iscrpiti do kraja.

Jedan od razloga pisanja Otkrivenja, prema riječima Ellen G. White, bio je da kršćansku crkvu usidri u njezinoj povijesnoj poruci za sva vremena. “Neki mlađi radnici (u to vrijeme) ... umorili su se od često ponavljanih istina. U želji za nečim novim i privlačnim, nastojali su u nauk unijeti nove elemente, dopadljivije mnogim umovima, ali koji nisu bili u skladu s temeljnim načelima Evanđelja.” (Djela apostolska, str. 365; izvorniku 580) U tom smislu Otkrivenje nije samo knjiga o budućnosti. To je istodobno i knjiga o prošlosti, koja nas drži ukorijenjenima u našoj povijesno potvrđenoj vjeri, da ne bismo skrenuli na stranputicu u potrazi za nečim novim.


**Pitanja za razgovor**

`1.	Sveto pismo uvijek nam pruža nove spoznaje i novo razumijevanje. Kako uravnotežiti želju da saznamo nešto novo i potrebu da ostanemo usidreni u istinama koje su nam već dane?`

`2.	Kako bi crkva trebala odgovoriti na nova tumačenja proročanstava? Premda znamo da se uvijek može naučiti nešto novo, kako raspoznati je li to novo svjetlo nešto bitno ili neko prolazno ushićenje, ili čak zabluda?`

`3.	Tijekom Drugoga svjetskog rata jedan mornar na Tihom oceanu, ležeći na samrtnoj postelji, zavapio je bolničaru: “Ja sam siroče. Kada umrem, tko će se mene sjećati?” Bolničar mu je odgovorio: “Ja ću te se uvijek sjećati.” Koliko god dobronamjerne bile riječi tog bolničara, prije ili poslije i on će umrijeti, kao i sjećanje na tog sirotog mornara. Kako nam to pomaže da shvatimo uzaludnosti	besmislenost života ako će na kraju smrt imati konačnu riječ?`