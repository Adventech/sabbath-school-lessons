---
title: 'Suočavanje Sa Smrću'
date: 09/04/2025
---

Vjerojatno je najokrutnije područje življenja u svijetu odvojenom od njegovog Stvoritelja način na koji smrt vreba u pozadini svačijeg života, spremna da udari u svakom trenutku. To je “plaća grijeha”, kazna koju plaćamo zato što smo odvojeni od jedinog Izvora života u svemiru

— Stvoritelja. Smrt igra značajnu ulogu u biblijskom proroštvu zbog svoje stvarnosti kao i — što je još važnije — zbog rješenja koje se nalazi jedino u Isusu, u Njegovoj smrti i uskrsnuću.

Prvo spominjanje smrti u Bibliji, kao i njezino prvo pojavljivanje, baca mnogo svjetla na tu krupnu temu u okviru proroštva tako što nam pomaže da shvatimo ozbiljnost grijeha i pruža nam važne spoznaje o tome kako će Bog riješiti taj problem.

`Pročitajte Postanak 2,15-17; 4,8-15; 1. Korinćanima 15,15-19; Otkrivenje 1,18. Što nam ovi ulomci — u kojima se, između ostalog, prvi put spominje i pojavljuje smrt — govore o tome zašto ljudi umiru, kako Bog gleda na smrt i kako će On riješiti taj naš problem?`

Mi često kažemo da je “smrt dio života”. To je laž. Smrt je suprotnost životu, to je nijekanje života. Ona je uljez koji nikad nije trebao biti dio našeg iskustva na ovom svijetu. Premda smo se navikli na smrt, naše srce i dalje snažno negoduje kada se sučimo s njom, kao da ljudski rod još uvijek kolektivno uviđa da s njom nešto nije u redu. Koliko god smrt bila bolna, ima nekih smrtnih slučajeva koji djeluju tragičnije od drugih, kao što je smrt djeteta. Jer mi znamo da smrt roditelja prethodi smrti djeteta, i prihvatili smo to kao uobičajen poredak događanja.

Međutim, već prva smrt zabilježena u Svetom pismu u suprotnosti je s tim očekivanjem. Prije nego što su se Adam i Eva sami suočili sa smrću, doživjeli su tragediju smrti kada je njihovog pravednog sina ubio njegov nepravedni brat. Bila je to posebno nepravedna smrt.

Razmislite o Isusu, pravedniku kojega su ubili nepravednici, kao i Abela. Koja je smrt mogla biti nepravednija od Kristove? Koje još sličnosti možemo izvući između Abelove smrti i Kristove smrti na križu? Kako nam Abelova smrt može pomoći da razumijemo zašto Isus ima “ključeve od pakla [groba] i od smrti” i što nam Bog nudi u Njemu?

`Zašto je naš život bez rješavanja problema grijeha u konačnici beskoristan, besmislen i uzaludan? Čemu nas to uči o zahvalnosti za ono što je Isus učinio za nas?`