---
title: 'Načelo “prvog Spominjanja”'
date: 06/04/2025
---

Većina akademskih programa počinje predmetom koji pruža opći pregled tema i koji obuhvaća temeljna načela u širim crtama, što će stvoriti podlogu za daljnje proučavanje kad se bude ulazilo dublje u predmet. Isto tako, kada pročitate cijelu Bibliju, brzo uviđate da i Bog ima jedan takav opći predmet koji se nalazi u Postanku, gdje On iznosi misli koje će se opširnije razmatrati u ostatku Svetog pisma.

Uopćeno govoreći, kada se neki pojam ili simbol prvi put spominje u Bibliji — posebno ako je riječ o uvodnim poglavljima Postanka — otkrit ćete da on uspostavlja opće razumijevanje tog pojma, što će vam pomoći da razumijete kako se on dalje koristi.

Neki proučavatelji Biblije to nazivaju “zakonom prvog spominjanja”, premda bi ga bilo ispravnije nazvati načelom a ne zakonom, jer to svakako nije neko željezno pravilo, i ono ima mnogo iznimaka. Uz ovo se pojavljuje i načelo, bilo da je riječ o proučavanju Biblije općenito ili njezinih proročanstava, da Bog s vremenom polako obogaćuje svoju djecu podacima tako što počinje od općeg pojma, a zatim ga proširuje mnogo puta tijekom godina, pa čak i stoljeća.

`Pročitajte Izaija 40,7.8; Malahija 3,6; Hebrejima 13,8. Koje načelo uočavate u ovim redcima, što će vam pomoći da svoje proučavanje proročanstava pravilno usidrite?`

Velik dio suvremenog svijeta nerado govori o “istini” jer se misli da je “istina” nešto što se može mijenjati tijekom godina. A u nekim slučajevima i sam pojam “istine” smatra se sumnjivim.

Međutim, kada Bog utvrđuje istinu, On se ne mijenja. Kad On pouči svoj narod nekoj istini, možemo biti sigurni da ponavljanje istog biblijskog načela ili biblijske teme ne mijenja njihovo značenje, već, naprotiv, baca dodatno svjetlo na njega. Logično je, dakle, da pri proučavanju proročanstava najprije steknemo dobro razumijevanje Postanka, gdje su mnogi ključni pojmovi razjašnjeni po prvi put, a da potom to osnovno razumijevanje imamo u vidu kad istražujemo ostatak Biblije.

`Zašto je toliko važno da ne dopustimo nikomu i ničemu, koliko god nam lijepo, pa čak i logično zvučalo, da oslabi našu vjeru u Bibliju i nepogrešive istine koje ona iznosi? Na koje, ponekad čak i prikrivene načine, može doći do takvog slabljenja?`