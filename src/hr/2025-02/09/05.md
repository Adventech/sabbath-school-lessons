---
title: 'Vino I Krv'
date: 28/05/2025
---

`Pročitajte Psalam 75. Pročitajte također Matej 26,26-29; Ot-krivenje 14,9-12. Što nam ovaj psalam otkriva o nekim bitnim pitanjima na sudu, i kako nam druga dva odlomka rasvjetljavaju ta pitanja?`

Postoji mišljenje da je taj psalam ispjevan nakon čudesnog uništenja Sanheribove vojske (2. Ljetopisa 32; 2. o kraljevima 19), događaja koji po svoj prilici upućuje na konačno uništenje zlih opisano u Otkrivenju 20. Božji narod nalazi se u Svetom Gradu sa svojim pravednim kraljem, dolaze vojske zla i okružuju ih, a onda ih Bog osobno uništava.

Bog na sudu ispravlja zloupotrebu moći do koje dolazi na našem palom svijetu. Pali ljudi više ne žive za druge, niti za Božju slavu, već za sebe. Mi danas u mnogočemu živimo s posljedicama mišljenja kako u svemiru nema nikakvog smisla niti objektivnih moralnih mjerila. Ako treba postojati neki smisao, tvrdio je filozof Friedrich Nietzsche, moramo ga sami izmisliti i pretvarati se da svemir postoji za naše dobro. Svaki pojedinac se zapravo ponaša kao da je bog.

(Mogli bismo se opravdano zapitati: Koliko se ta filozofija pokazala dobrom za samog Nietzschea? Ne baš mnogo. On je poludio srušivši se na ulici u Italiji, pošto je pokušao spriječiti nekog čovjeka koji je tukao svojeg konja. A zatim je idućih jedanaest godina proveo u ukočenom stanju, prije svoje smrti 1900. godine.)

Koliko god problemi bili teški, kao vjernici znamo da trebamo živjeti s nadom i da ne trebamo suditi o budućnosti na osnovi tekućih događaja. Lako je pasti u očaj kad vidimo da se stupovi civilizacije neprekidno potkopavaju pod utjecajem srca i umova bezbožnih, ili onih čije se viđenje Boga ne zasniva na Bibliji. Trenutačno živimo u vremenu kada su se moralne vrijednosti, čak i nešto tako osnovno kao što je ljudski spol, muško i žensko, našle na udaru, barem u nekim dijelovima svijeta. Pojedini oblici nemorala, ono o čemu bi se mnogi postidjeli govoriti čak i privatno, sada se javno hvale i odobravaju. Eto koliko sve postaje loše.

`Premda već sada moramo nastojati učiniti život boljim za druge, zašto je važno uvijek imati na umu da će ovaj sadašnji svijet biti potpuno uništen i na natprirodan način ponovno stvoren kako bi se sve konačno dovelo u red?`