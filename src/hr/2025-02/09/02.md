---
title: 'Pomoćnik Spreman U Nevolji'
date: 25/05/2025
---

`Pročitajte Psalam 46. Koju poruku nade možemo crpiti iz tih riječi usred meteža sadašnjeg života i onoga što znamo da će doći na Zemlju u posljednjim danima velikog sukoba?`

Po svemu sudeći, Psalam 46 bavi se temom koju nalazimo u Poslanici Hebrejima — temom o nečemu boljem. Isus je bolji od ovozemaljskog velikog svećenika, Njegova žrtva je bolja od svih životinjskih žrtava i nebesko Svetište je bolje od predslika koje su postojale na Zemlji.

Međutim, ovaj psalam ima drugačiji pristup. Autor ne polazi od dobrih stvari i ne uspoređuje ih s nečim još boljim. On uspoređuje svijet u pobuni sa strašnim posljedicama koje ona donosi, s obećanjem o nečemu boljem što nam Bog priprema.

Ovaj psalam je pun nade i obećanja da ćemo, čak i usred pustoši, kušnji, patnji i ratova s kojima se suočavamo, na kraju “prestati” i znati da je On Bog (Psalam 46,11), i počivati u vjeri da će jednoga dana svemu tome doći kraj, a da će Bog biti “nad svom zemljom uzvišen” (Psalam 46,11).

Zapazite, također, sljedeće riječi: “Stoga, ne bojmo se kad se ljulja zemlja, kad se bregovi ruše u more.” (Psalam 46,3)
Ovdje moramo spomenuti prizor koji će se odigrati prigodom drugog dolaska: “Nebo se smotalo kao svitak. A sve planine i otoci pomaknuli su se sa svoga mjesta.” (Otkrivenje 6,14 — Suvremeni hrvatski prijevod) “Njegovim će dolaskom nebesa nestati u plamenu, a nebeska će se tijela rastopiti u vatri.” (2. Petrova 3,12 — Suvremeni hrvatski prijevod) Naš sadašnji svijet, sa svim zlom koje ga prati, neće trajati zauvijek, a u onome što slijedi obećano nam je nešto što naš um sada jedva može zamisliti. Međutim, za sada samo trebamo ustrajati, sačuvati vjeru i čvrsto se držati Božjeg otkrivenja koje imamo, osobito Isusa na križu.

`Koliko god stvari bile loše u svijetu (a znamo da će biti još gore), koju bismo nadu trebali crpiti iz spoznaje o Božjem karakteru, o Njegovoj dobroti i sili (sjetite se križa)?`