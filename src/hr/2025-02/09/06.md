---
title: 'Da Bi Sva Zemlja Upoznala Tvoje Spasenje'
date: 29/05/2025
---

`Pročitajte Psalam 67. Kako ovaj hvalospjev doprinosi vašem razumijevanju uloge Božjeg naroda u Otkrivenju 14,6-12?`

Inženjeri s tehnološkog zavoda Massachusetts Institute of Technology napravili su novi crni premaz koji čini skoro nevidljivim predmete koji su njime premazani. Načinjen od nanocijevi, on je mnogo puta tamniji od bilo koje tvari koja je prethodno postojala. Ta nova tvar može upiti 99,995 posto ukupne vidljive svjetlosti. »ak ni najjača svjetlost ne može učiniti vidljivim predmete premazane tom tvari.

Psalam 67 počinje pozivom upućenim Bogu: “Svojim licem nas obasjaj da sva zemlja upozna tvoje putove, svi narodi tvoje spasenje.” (Psalam 67,1.2 — Suvremeni hrvatski prijevod) U okviru plana spasenja Bog je osigurao način da grešnici budu ponovno primljeni u Njegovu neposrednu, slavnu prisutnost a da ne budu uništeni Njegovom slavom. »ak i sada, u ovom životu, Kristov križ omogućava da nas obasja Božje lice. Ali ima još nešto: Božja je namjera da mi odražavamo Njegovu svjetlost ostatku svijeta. Ta je zadaća bila povjerena Izraelu — hram je trebao biti Dom molitve za sve narode: “Njih ću dovesti na svoju svetu goru i razveseliti u svojem Domu molitve. Njihove žrtve paljenice i klanice bit će ugodne na mojem žrtveniku, jer će se Dom moj zvati Dom molitve za sve narode.” (Izaija 56,7) U ovom psalmu David nas podsjeća kako Bog želi da “sva zemlja upozna putove” Njegove, “svi puci spasenje” Njegovo (Psalam 67,3). Nažalost, Božji narod često nije izvršio tu zadaću. Izvještaji o Izraelu u Starom zavjetu sadrže neka mračna poglavlja, kao i izvještaji o kršćanskoj Crkvi tijekom posljednja dva tisućljeća. To je kao da smo obojili svoje srce nekom krajnje tamnom tvari i zadovoljni smo što upijamo Božju svjetlost, a da je ne širimo dalje.

Ponekad se prema Božjem pokretu posljednjeg vremena odnosimo kao prema čekaonici s posebnim pogodnostima za stalne duhovne putnike, i kao da nam uopće ne smeta što ostatak svijeta sjedi u bučnom, neudobnom predvorju, nespreman za predstojeće putovanje. Ali nije dovoljno da pripadnici crkve ostatka iz Otkrivenja 14 samo stoje na Sionu s Kristom, uživajući u Njegovoj prisutnosti. Umjesto toga, oni lete po cijelom planetu pozivajući svijet da im se pridruži na Božjoj svetoj gori.

`Kakav bismo mi osjećaj obveze, kao crkva i kao pojedinci, trebali imati kada je riječ o poučavanju drugih istinama koje toliko cijenimo?`