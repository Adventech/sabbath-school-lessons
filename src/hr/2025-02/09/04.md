---
title: 'Pod Njegovim Stopama'
date: 27/05/2025
---

Pročitajte Psalam 47,1-4. Što nam ovi redci govore o mjestu koje ćemo imati u Kristovom kraljevstvu?

Dugoročno gledano, budućnost je svijetla. Dotada je čovječanstvo vlast nad ovim planetom prepustilo Luciferu. U trenutku kada se Sotona u Knjizi o Jobu pojavio na nebeskom vijeću, hvalio se da Zemlja pripada njemu. “Odakle dolaziš?” pitao ga je Bog. “Evo prođoh zemljom i obiđoh je”, odgovorio je (Job 1,7).

Sotona je time zapravo proglasio svoju vladavinu, jer je stopalo (odnosno stupanje nogom na tlo) u Starom svijetu predstavljalo vlasništvo. “Na noge! Prođi zemljom uzduž i poprijeko”, naredio je Bog Abrahamu, “jer ću je tebi predati.” (Postanak 13,17)

`Usporedite 1. Solunjanima 4,13-17 i Zaharija 14,4, i obratite pozornost na Kristova stopala. Kakvu razliku nalazite između tih odlomaka i čemu nas oni uče o te dvije različite, premda povezane, pojavnosti Kristovog povratka vlasti nad ovim svijetom?`

Govoreći o onome što će Krist učiniti na kraju milenija, Ellen G. White piše: “Krist silazi na Maslinsku goru s koje je, nakon svog uskrsnuća, uzašao i na kojoj su anđeli ponovili obećanje o Njegovu povratku. Prorok kaže: ‘Tada će doći Jahve, Bog tvoj, i svi sveci s njim. … Noge će mu u dan onaj stajati na Gori maslinskoj, koja je nasuprot Jeruzalemu, na istoku. I raskolit će se Gora maslinska po srijedi … u golemu dolinu.’ ‘I Jahve će biti kralj nad svom zemljom; u onaj dan bit će Gospodin jedan i ime njegovo jedno.’ (Zaharija 14,5.4.9) Kad se Novi Jeruzalem u blještavom sjaju spusti s Neba, ostaje na očišćenom i pripremljenom mjestu, a Krist sa svojim narodom i anđelima ulazi u Sveti Grad.” (Ellen G. White, Veliki sukob, str. 521,522; u izvorniku 662,663)

`Pogledajte kakva nam je nada dana u Isusu. Pomislite koliko bi život bio težak kada bi sve završavalo smrću, i to zauvijek. Sve bi bilo uzalud, zar ne?`