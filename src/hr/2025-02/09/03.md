---
title: 'Nada Usred Previranja'
date: 26/05/2025
---

Jezik Psalama velikim je dijelom simboličan, ali kada je riječ o izrazima koji upućuju na konačnu budućnost našeg planeta, nemamo razloga vjerovati da je on isključivo simboličan. Psalam 46 podsjeća nas da će Zemlja u fizičkom smislu biti duboko uzdrmana Kristovim povratkom. Ali tada neće biti pogođene samo planine i mora. Veliki vrhunac zemaljske povijesti značit će i slom svjetskih kraljevstava — nesretnih sustava ljudske vladavine koji su izazvali toliko patnje tijekom više tisućljeća. Na kraju će sve te sile, zajedno sa svim zlom i patnjama koje su nanijele čovječanstvu, potpuno nestati.

`Pročitajte Jeremija 4,23-26. Što nam se ovdje govori o sudbini svijeta, barem dok ne ugledamo “novo nebo i novu zemlju” (Otkrivenje 21,1)?`

Biblijsko proroštvo pokazuje nam što će se dogoditi s ovim svijetom. Viđenje iz Daniela 7, na primjer, prikazuje olujno more iz kojeg izlaze narodi svijeta. Vjetrovi sukoba i rata pušu preko neznabožačkog mora (planeta Zemlje), uzdižu se i smjenjuju zemaljska kraljevstva, a nijedno ne može riješiti stvarne probleme koji pritišću ljudski rod. Svjetski vođe kojima vjerujemo skoro uvijek se pokažu isto tako grešnim i sebičnim, kao što smo i mi ostali.

Nijedno kraljevstvo koje je bilo pokazano Danielu nije bilo siguran dom za Božji narod (premda su neka bila bolja od drugih). Ali mi znamo da imamo pravo građanstva u Božjem kraljevstvu (Filipljanima 3,20), i da se visoko iznad kaosa ovog planeta nalazi prijestolje koje se neće pomaknuti (vidi Ezekiel 1,26). Isus je naučavao da će svijet zapadati u sve dublji nered, što se više budemo bližili trenutku Njegovog povratka (Matej 24), ali mi možemo opstati u vjeri, bez obzira na stanje našeg planeta, jer znamo sa sigurnošću da Bog vlada i da će On ispuniti svoja obećanja: “Narodi se pobunili, zaljuljala se kraljevstva; on pusti da zagrmi glas njegova groma, i već zadrhta zemlja. Gospod nad vojskama s nama je, utočište je nama Bog Jakovljev.” (Psalmi 46,6.7 — Šarić) Kratkoročno gledano, stvari ne idu baš najbolje niti će ići. A dugoročno gledano? E, to je zahvaljujući Isusu sasvim nešto drugo.

`Naš svijet djeluje kaotično i kao da se izmaknuo kontroli. Kako nam, na primjer, proročanstvo iz Daniela 7 može pomoći da se uvjerimo kako će na kraju sve izići na dobro za nas ako ostanemo vjerni?`