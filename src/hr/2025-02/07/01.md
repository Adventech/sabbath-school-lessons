---
title: 'Osnova Za Prorokovanje'
date: 10/05/2025
---

### Biblijski tekstovi
Izaija 6,6-8; Postanak 3,21-24; Ezekiel 1,4-14; Otkrivenje 4,1-11; Brojevi 2,3-25; Izaija 14,12-14.

> <p></p>
> “Tad čuh glas Gospodnji: ‘Koga da pošaljem? I tko će nam poći?’ A ja rekoh: ‘Evo me, mene pošalji.’” (Izaija 6,8)

Božje pravo da vlada svemirom zasniva se na Njegovom položaju kao Stvoritelja svega postojećeg (Otkrivenje 4,11), kao i na Njegovom karakteru. Upravo otkrivanjem Božjeg pravednog karaktera mi počinjemo shvaćati kako i zašto su grešna ljudska bića izgubila Božju slavu (Rimljanima 3,23).

Ovog tjedna ulazimo dublje u viđenje prijestolne dvorane i razmatramo kako se ljudski rod odnosi prema svetom Bogu, i kako nas Kristova žrtva obnavlja i dovodi bliže prijestolju. Bog nas želi obnoviti ne samo kao pojedince, već i kao ljudski rod, da bismo još jednom mogli otkriti Njegovu slavu ostatku stvorenih bića. U Bibliji možemo naći važne ključeve koji nam pomažu da razumijemo i počnemo cijeniti visoko zvanje koje je Bog povjerio nama, grešnicima kojima je oprošteno i koji su otkupljeni.

Ljudska pobuna će konačno i zauvijek biti okončana. Štoviše, Božji karakter ljubavi, samoodricanja i žrtvovanja zasjat će još sjajnije nego što je predviđeno Njegovim prvobitnim planom za čovječanstvo. Premda Njegova namjera nikad nije bila da ljudski rod padne u grijeh, Božji karakter ljubavi je preko križa na izvanredan način otkriven svima.

**OIKOS: Ovog tjedna čitamo iz knjige Ellen G. White,Isusov život, Znaci vremena, 2023., stranice 329—334.**