---
title: 'Za Daljnje Proučavanje'
date: 16/05/2025
---

U knjizi Ellen G. White Veliki sukob pročitajte odlomke iz poglavlja pod naslovom “Sukob je završen”, str. 526—528,532—534 (u izvorniku 669—671,676—678).

Sotona, nekada kerubin zaklanjač, želio je uništiti povjerenje u Božje prijestolje. Bog je dopustio da pali anđeli nastave sa svojom pobunom, kako bi pred svemirom pokazao dubine zla do kojih dolazi zbog samouzvišenja — i premda je Sotona na prijevaru uspio pridobiti ljudski rod da mu se pridruži u ratu protiv Boga, Krist ga je na križu potpuno porazio, postavivši ljude na položaj na kojem su nekada stajali pali anđeli. Grešnici se u Kristu javno okreću protiv Luciferovih tvrdnji. Na kraju će doći do još većeg otkrivenja Božje dobrote i ljubavi nego što je postojalo prije Luciferovog pada. Premda Bog nikad nije želio da se pojavi zlo i premda je to tragedija s vječnim posljedicama, kada se ono sasvim okonča, Božja dobrota i ljubav otkrit će se na načine na koje se nikada ne bi otkrila.

Krist “promatra otkupljene, obnovljene na Njegovu sliku, svako srce sa savršenim otiskom božanskog, svako lice kako pokazuje sličnost sa svojim Kraljem. U njima vidi posljedicu patnje svoje duše i siti se njezinom spoznajom. Zatim glasom koji dopire do okupljenog mnoštva pravednih i zlih objavljuje: ‘Evo otkupljenih mojom krvlju! Za njih sam stradao, za njih sam umro, da bi oni mogli vječno prebivati u mojoj blizini.’ A od obučenih u bijele haljine oko prijestolja uzdiže se pjesma hvale: ‘Dostojno je Janje koje je zaklano da primi moć, bogatstvo, mudrost, snagu, čast, slavu i hvalu!’ (Otkrivenje 5,12)” (Ellen G. White, Veliki sukob, str. 528; u izvorniku 671)


**Pitanja za razgovor**

`1.	Zamislite da stojite pred Bogom, pri čemu su svaka vaša mana, svaki nedostatak karaktera, svaki grešni postupak, svaka loša misao, svaka pogrešna pobuda u potpunosti izloženi pred Njim! Što biste s pravom i pošteno zaslužili? U čemu je, onda, vaša jedina nada? Zašto se moramo potruditi da nas “pravednost Božja po vjeri u Isusa Krista” (Rimljanima 3,22) pokriva sada i na sudu, kad nam je najpotrebnija? Ukratko, zašto nam je potrebno Evanđelje?`

`2.	Ivan Krstitelj je, kao što smo vidjeli, igrao ulogu serafina — svjetiljke što gori i svijetli (vidi Ivan 5,35). On je, naravno, bio Isusov preteča, koji je oglašavao Mesijin prvi dolazak. U kojem smislu Božji narod posljednjeg vremena ima sličnu proročku ulogu?`