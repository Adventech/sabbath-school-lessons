---
title: 'Poput Užarenog Ugljevlja'
date: 13/05/2025
---

Kerubini, bilo kao živa bića (Ezekiel 10,8) ili u obliku zlatnih simbola (Izlazak 25,18), pojavljuju se svuda u Starom zavjetu. »esto su prikazani kako stoje neposredno kraj Božjeg prijestolja odsjajujući Njegovu slavu u svemiru. Kerubini su također bili izvezeni na zastoru ispred Svetinje nad svetinjama (Izlazak 26,1). U Psalmima je Božja vrhovna vlast nad stvorenjima poetski dočarana slikom Boga kojeg kerubini nose na krilima vjetra (Psalam 18,11). Bog je zapovjedio da se na poklopcu Kovčega saveza načine dva kerubina od čistog zlata s krilima koja pružaju jedan prema drugom (Izlazak 25,18-20).

`Pročitajte Ezekiel 1,4-14. Koje sličnosti vidimo između tog odlomka i prizora opisanog u Izaiji 6,1-6 i Otkrivenju 4,1-11?`

Ezekielu je bila pokazana veličanstvena Božja sila. To je prije svega zbunjujući prizor, koji odgovara neprilikama u kojima se Božji narod nalazio u tom trenutku — izabrani narod nije bio u Obećanoj Zemlji, već u babilonskom sužanjstvu. I dok promatra taj prizor, Ezekiel podiže pogled i vidi Božje prijestolje povrh svega toga.

Zapazite značajne sličnosti s drugim viđenjima prijestolja. Bića o kojima Ezekiel govori imaju ista lica kao i bića u Ivanovom viđenju — lice lava, orla, vola i čovjeka.

Ta tajanstvena bića s četiri lica nisu određeno imenovana u Ezekielovom prvom opisu. Ali poslije, u još jednom prikazu prijestolne dvorane (vidi Ezekiel 10,1-21), nazvana su “kerubinima”, i tu također nalazimo užareno ugljevlje iz Izaijinog viđenja serafina. Oni imaju ista lica kao i živa bića spomenuta u Ivanovom viđenju.

Kad god vidimo Božje prijestolje — bilo simbolički prikazano kao Kovčeg saveza, koji je služio kao Božje mjesto sastanka s Mojsijem (Izlazak 25,22), ili kao proročko viđenje od kojeg zastaje dah — kerubini su uvijek prisutni. Oni su blisko povezani s Božjim prijestoljem. Sva Božja stvorenja odražavaju Njegovu slavu — bilo da je riječ o ljudskom rodu koji je stvoren na Njegovu sliku, ili o anđeoskim bićima koja okružuju Njegovo slavno prijestolje.

`“Svet! Svet! Svet Gospodin, Bog Svevladar.” Kako vi stojite u odnosu na svetost o kojoj Ezekiel tu svjedoči? Što vam odgovor na to pitanje govori o vašoj potrebi za Evanđeljem?`