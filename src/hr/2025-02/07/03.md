---
title: 'Dva Kerubina'
date: 12/05/2025
---

Čim su naši praroditelji bili istjerani iz Vrta, Bog im je dao nadu u Mesiju (Postanak 3,15). A zatim je postavio silni simbol na ulazu u Eden — dva kerubina sa svjetlucavim plamenom između njih. Ne bi nam trebalo promaknuti da taj prizor snažno podsjeća na Kovčeg saveza, simbol Božjeg prijestolja (Izlazak 25,18).

`Koja je bila zadaća kerubina i zašto? Postanak 3,21-24.`

Premda su kerubini nesumnjivo trebali grešnike spriječiti da pristupe stablu života (Postanak 3,22), oni su također bili simbol nade, obećanja da će ljudi jednog dana biti vraćeni u raj. “Edenski vrt je ostao na Zemlji dugo nakon što je čovjek prognan s njegovih ugodnih staza. Palom čovječanstvu je dugo bilo dopušteno da promatra bezgrešan dom, jer su anđeli čuvari sprečavali samo ulaz. Kod vrata raja koja su čuvali kerubini, otkrivana je božanska slava. Ovamo su Adam i njegovi sinovi dolazili da štuju Boga. Oni su ovdje obnavljali svoje zakletve o poslušnosti Zakonu zbog čijeg su prijestupa bili istjerani iz Edena. Kad je plima zla preplavila svijet i pokvarenost ljudi odlučila o njihovom uništenju potopom, ruka koja je stvorila Eden povukla ga je sa zemlje. Ali prilikom konačnog obnovljenja, kad nastanu ‘novo nebo i nova zemlja’ (Otkrivenje 21,1), i on će biti obnovljen i ljepše ukrašen nego u početku.” (Ellen G. White, Patrijarsi i proroci, str. 41; u izvorniku 62)

Zanimljiv je izbor riječi u Postanku 3,24 — Biblija naglašava da je Bog “postavio” kerubina istočno od Edena, u hebrejskom izvorniku šakan, što je korijenska riječ za sveti “šator” (vidi Izlazak 25,9; Brojevi 3,26), gdje se očitovala Božja prisutnost među Njegovim narodom. Premda se uobičajeni izraz za Božju prisutnost, Šekina, ne pojavljuje u Bibliji, i on se zasniva na istoj riječi koja se često prevodi kao “šator”. Dakle, uz doslovan prijevod riječi šakan, taj redak mogao bi glasiti: “Bog je ušatorio kerubina na istočnom ulazu u Eden.”

U Bibliji se kerubini povezuju s Božjom prisutnošću (vidi 1. Ljetopisa 13,6; Psalam 80,2; Izaija 37,16), a posebno s Njegovim prijestoljem, s kojeg se oglašava Njegovo ime. Valja primijetiti kako dvadeset četiri starješine, koji okružuju Božje prijestolje u 4. i 5. poglavlju Otkrivenja, pjevaju hvalospjeve Bogu i proglašavaju Njegovo pravo da vlada kao Onaj koji je sve stvorio (Otkrivenje 4,11). To nam može pomoći da razumijemo prizor iz prijestolne dvorane i ulogu koju mi, kao grešnici kojima je oprošteno, imamo u odnosu prema našem Stvoritelju.