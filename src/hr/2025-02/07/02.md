---
title: '“Evo Me, Mene Pošalji!”'
date: 11/05/2025
---

Prije više godina jedna crkva odlučila je obnoviti stari podrum i prenamijeniti ga u prostoriju za druženje. Najprije su postavili nova rasvjetna tijela vjerujući da će ona učiniti taj prostor ljepšim. Međutim, kada su ih postavili, prostor je izgledao još gore jer jarko svjetlo otkriva mane.

Na sličan način, zadivljujuće viđenje Božjeg prijestolja učinilo je Izaiju bolno svjesnim svojih nedostataka. “Teško meni, umrijet ću!” — jadikovao je. “Živim u narodu čija su usta nečista, a i ja sam čovjek nečistih usta. A sad su moje oči vidjele kralja, Boga Svevladara.” (Izaija 6,5 — Suvremeni hrvatski prijevod) I mi bismo se isto osjećali kad bismo iznenada bili dovedeni u Božju prisutnost. To svjetlo je dovoljno jako da ukloni sve naše izgovore. U Božjoj prisutnosti mi jasno osjećamo da smo izgubljeni. Tako je i proroka Izaiju čekalo iznenađenje života.

`Pročitajte Izaija 6,6-8. Izaija je znao da grijeh znači samo jedno: “Umrijet ću!” Plaća grijeha je smrt. Ali umjesto da nas prepusti posljedicama grijeha, Bog ljubavi nas privlači k sebi. Kakav je bio ishod tog susreta i zašto je on važan?`

Izaija je očišćen kad je serafin uzeo sa žrtvenika žeravu kojom mu je dotaknuo usta. To je vjerojatno bio kadioni žrtvenik, gdje je vršeno posredovanje za Božji narod (vidi Otkrivenje 8,3.4). Njegovi grijesi su oprošteni i on je sada mogao stajati u Božjoj prisutnosti — ali i više od toga, povjereno mu je da predstavlja Boga pred svijetom.

Zanimljivo je da riječ “serafin” znači “onaj koji gori”. Zapazite Isusov opis službe Ivana Krstitelja u Ivanu 5,35: “Ivan bijaše svjetiljka koja gori i svijetli. Ali vi ste se htjeli samo jedan čas radovati u njezinu svjetlu.” Premda je, naravno, i sam Ivan bio grešnik kojem je bila potrebna milost i spasenje, njegova služba je upućivala na Onoga koji može donijeti milost i spasenje.

Isus je došao kao savršeni predstavnik Očeve slave — a Bog je poslao proroka, grešnika, koji je obavio sličan zadatak kao i nebeski serafin.

`Tek pošto je saznao da je njegov grijeh očišćen, Izaija je rekao: “Evo me, mene pošalji.” Na koji način svatko od nas, znajući da su mu grijesi očišćeni Isusovom krvlju, može odgovoriti kao prorok Izaija?`