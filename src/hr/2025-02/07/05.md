---
title: 'Bog Među Svojim Narodom'
date: 14/05/2025
---

Dok su slijedili Božju prisutnost u stupu od oblaka, Izraelci bi se zaustavili na putu u Obećanu Zemlju, postavili Svetište (Šator sastanka), pa bi tek onda podizali svoje šatore oko njega — po tri plemena sa svake strane. Božja prisutnost spustila bi se u Svetinju nad svetinjama i tu bi boravila usred svojeg naroda.

`Po jedno glavno pleme nalazilo se na svakoj od četiri strane Svetišta. Prema Brojevima 2, koja su bila ta četiri glavna plemena?`

`Brojevi 2,3 (istok):`

`Brojevi 2,10 (jug):`

`Brojevi 2,18 (zapad):`

`Brojevi 2,25 (sjever):`

Zapazite da je svako glavno pleme razvijalo vlastitu zastavu, da bi se znalo koje je to pleme. Premda Sveto pismo ne govori izrijekom što se nalazilo na svakoj od tih zastava, postoji zanimljiva predaja, donekle zasnovana na karakteristikama tih plemena, opisanih u Postanku 49 i Ponovljenom zakonu 33 — prema kojoj svaka od četiri strane svijeta ima jedno od tih četiriju lica. “Prema rabinskoj predaji, Judina zastava nosila je prikaz lava, Rubenova prikaz čovjeka ili ljudske glave, Efrajimova prikaz vola, a Danova prikaz orla, tako da su četiri bića ujedinjena u obličju kerubina koje je Ezekiel opisao, bila predstavljena na te četiri zastave.” (Carl Friedrich Keil i Franz Delitzsch, Commentary on the Old Testament, sv. 1, Peabody, MA: Hendrickson, 2011., str. 660)

Naravno, moguće je da predaja pretjeruje, ali je ipak zanimljivo usporediti tu staru predaju s biblijskim opisom novog Jeruzalema. Jer, javlja se zanimljiva podudarnost — postoje vrata koja predstavljaju po tri plemena na svakoj od četiri strane grada (Otkrivenje 21,12.13).

Opisi izraelskog tabora i novog Jeruzalema naglašavaju ključnu činjenicu da Bog želi privući ljudski rod bliže svojem prijestolju. U Otkrivenju stoji: “Njegov hram, [novi Jeruzalem] naime, jest Gospodin, Bog, Svemogući, i Janje.” (Otkrivenje 21,22)

`Mi, naravno, ne živimo u izraelskom taboru. Ali na koje se načine danas, u vlastitom životu, možemo približiti mjestu na kojem je Bog prisutan?