---
title: 'Luciferov Pad'
date: 15/05/2025
---

Djeluje neshvatljivo da je Lucifer nekada bio kerubin zaklanjač, zauzimajući uzvišeni položaj pred Božjim prijestoljem. Njegovo bi postojanje svakako doprinijelo otkrivanju Božje slave pred svemirom. Ali on je umjesto toga počeo razmišljati o vlastitoj slavi, a ne o slavi svojeg Stvoritelja. Ili, da budemo određeniji, počeo je umišljati da se njemu ne ukazuje dužno poštovanje.

`Pročitajte Ezekiel 28,11-17; Izaija 14,12-14. Što je dovelo do Luciferovog pada? Usporedite ove odlomke s Otkrivenjem 14,1-12. Kako ta suprotnost između Luciferovog pada i visokog položaja koji ljudski rod ima u Kristu utječe na vaše razumijevanje onoga što se događa u Otkrivenju 14?`

Zapazite kako je Lucifer zbačen sa svete gore, dok otkupljeni stoje na gori Sionu s Božjim Janjetom. Lucifer kaže da je bio u Edenu, a i ljudski rod je nekada bio tamo, ali za razliku od Sotonine sudbine, ljudi su vraćeni u raj zahvaljujući Kristu (vidi Otkrivenje 22,1-3).

U tom je kontekstu vrlo poučan sljedeći citat Ellen G. White: “Nebo će likovati jer će mjesta na visini, ispražnjena padom Sotone i njegovih anđela, popuniti oni koje je Gospodin otkupio.” (The Advent Review and Sabbath Herald, 29. svibnja 1900.)

A oni su tamo, na Nebu, samo zahvaljujući Evanđelju. Tema Evanđelja i otkupljenja slikovito je prikazana u prijestolnoj dvorani u Otkrivenju 4 i 5. Na primjer, anđeli kliču: “Dostojan si da uzmeš knjigu i da otvoriš pečate njezine, jer si bio zaklan i otkupio si nas Bogu krvlju svojom od svakoga plemena, i jezika, i puka, i naroda.” (Otkrivenje 5,9 — Šarić) Kakva slika Evanđelja — Isusove smrti za otkupljenje čovječanstva!

Zapazite također kako taj jezik podsjeća na vijest prvog anđela, koja nas poziva da propovijedamo “jednu neprolaznu radosnu vijest ...

stanovnicima zemlje: svakom narodu i plemenu, jeziku i puku” (Otkrivenje 14,6). Ovdje je na izvanredan način prikazana punina onoga što je Krist učinio za ovaj svijet. Nema nijednog ljudskog bića u cijeloj zemaljskoj povijesti za koje Krist nije umro. Ljudi samo trebaju saznati za to i prihvatiti.

`Koju ulogu imamo mi, kao crkva i pojedinci, da ljudi saznaju što je Krist učinio za njih?`