---
title: 'Poziv Abrahamu'
date: 21/04/2025
---

U 10. poglavlju Postanka vidimo rađanje različitih naroda. Riječ koja se obično prevodi kao “narodi”, gojim, može se odnositi na neznabošce, odnosno nehebreje. U Postanku 10 stoji da je ljudski rod podijeljen “prema svojim zemljama”, prema jezicima, plemenima i “narodima” (Postanak 10,5; vidi također Otkrivenje 14,6).

Skoro odmah nakon takvog razvoja događaja, Bog poziva Abrama da iziđe iz jednog od tih naroda da bi se razlikovao od njegovih pripadnika i onoga što oni čine.

`Pročitajte Postanak 12,1-9. Zašto je Bog pozvao Abrama (poslije Abrahama) da iziđe iz zemlje svojeg podrijetla?`

Bog je preko Abrahama namjeravao osnovati narod koji će stajati nasuprot ljudskim kraljevstvima. Taj narod nije trebao imati drugog kralja osim Boga. Trebao je pokazati pred svima što bi bilo kad bi se ljudski rod vratio svojem Stvoritelju. Izrael je trebao biti blagoslov za “sva plemena na zemlji” (Postanak 12,3). Bog ih je obdario svjetlom i prednostima kakve na ovom svijetu nisu viđene još od potopa.

`Pročitajte Ponovljeni zakon 4,5-9. Što je Jahve govorio Abrahamovim potomcima, narodu koji je postao ispunjenje Božjeg obećanja danog Abrahamu?`

Tu nije riječ o pojedincu koji svjedoči u jednoj zajednici. Radi se o čitavom narodu koji je djelujući zajedno, u suradnji s Bogom, trebao pokazati slavu Njegovog karaktera. Zapazite također da prema riječima koje su im izgovorene, oni nisu bili posebni samo po “uredbama i zakonima” koje im je Bog dao, već je njihovo vršenje tih uredbi i zakona trebalo navesti druge narode da kažu: “Samo je jedan narod mudar i pametan.” (Ponovljeni zakon 4,6) Koliko god bile čudesne istine koje su dane nekom narodu, ako nije živio u skladu s njima, ako im se nije pokoravao, pratile bi ga kletve umjesto blagoslova i smrt umjesto života.

`Kako to načelo — da nije dovoljno samo poznavati te istine, već ih se treba i pridržavati — vrijedi i za nas adventiste danas?`