---
title: 'Za Daljnje Proučavanje'
date: 25/04/2025
---

Pročitajte Izaija 44,24—45,13.

“‘Tajna bezakonja’ razvijala se postupno, u početku potajice i tiho, a kad je ojačala i zadobila vlast nad ljudskim umovima, pokazivala je sve otvorenije svoje prijevarno i bogohulno djelo. U kršćansku su se Crkvu gotovo neosjetno uvukli neznabožački običaji. Velika progonstva što ih je Crkva podnosila od strane neznabožaca neko su vrijeme priječila duh kompromisa i prilagodbe svijetu. Ali kad je progonstvo prestalo i kršćanstvo ušlo u kraljevske dvorove i palače, ono je zamijenilo skromnu jednostavnost Krista i Njegovih apostola sjajem i ohološću poganskih svećenika i vladara. Na mjesto Božjih zahtjeva uvelo je ljudske teorije i predaje. Konstantinovo prividno obraćenje, početkom četvrtog stoljeća, izazvalo je veliku radost i u Crkvu je ušao svijet zaogrnut plaštem pravde. Sada je pokvarenost brzo napredovala. Neznaboštvo, naoko pobijeđeno, zapravo je postalo pobjednikom. Njegov je duh zavladao u Crkvi. Njegov nauk, obredi i praznovjerje pripojili su se vjeri i bogoslužju onih koji su se smatrali Kristovim sljedbenicima.” (Ellen G. White, Veliki sukob, str. 38,39; u izvorniku 49,50)

U skladu s pitanjem na kraju odsjeka za srijedu, nismo li svi u opasnosti, posebno zato što smo duže ovdje, da odbacimo “skromnu jednostavnost Isusa Krista i Njegovih apostola” radi sjaja, moći, priznanja i kušnji ovoga svijeta? Ako mislimo da nismo, zavaravamo sebe.

**Pitanja za razgovor**

`1.	Kada je Bog poslao svoj narod u Babilon, bio je to posebno bolan trenutak. Abraham je bio pozvan da iziđe iz Kaldeje kako bi podigao narod Saveza kao izvor svjetla za ovaj planet, a sada su oni bili vraćeni natrag u lancima. Tijekom njihovog sužanjstva, Bog je pokazao Izraelu kako je moglo biti da su ostali vjerni. Nabukodonozor, na vrhu sustava koji je bio potpuno suprotstavljen Bogu, dolazi Kristu (Daniel 4). Pred kraj njihovog sužanjstva Bog podiže perzijskog kralja koji je poslužio kao slika Krista, tako što će osloboditi Njegov narod iz Babilona i vratiti ga u Obećanu Zemlju. Kir nije bio Izraelac, a ipak ga je Bog izabrao da otkrije plan spasenja svijetu tako što je vratio Božji narod Saveza u Jeruzalem. Koje pouke o tome kako Bog gleda na čovječanstvo možemo izvući iz činjenice da je On koristio i ljude izvan Izraela da bi ostvario svoje ciljeve?`

`2.	Možda mi nismo u Babilonu, ali u kojoj bi mjeri Babilon mogao biti u nama? Kako da prvo prepoznamo taj problem, a onda da se promijenimo?`