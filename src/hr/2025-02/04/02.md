---
title: 'Nimrod I Niniva'
date: 20/04/2025
---

Eden je bio stvoren kao savršeni dom za ljudski rod. Međutim, kada se pojavio grijeh, Bog nije imao izbora nego da ljude, barem zasad, udalji iz Vrta i od stabla života.

Izvan Vrta ljudi su morali naporno raditi za svoj opstanak. Život je postao teži. Morali su živjeti s mukom i “u znoju lica svoga” (Postanak 3,16-19). Naši praroditelji vjerovali su da će zakoniti Kralj omogućiti povratak u Vrt, i prinosili su žrtve pred vratima Edena, vjerno iščekujući otkupljenje koje je Bog od samog početka obećao palom svijetu.

“Edenski vrt je ostao na Zemlji dugo nakon što je čovjek prognan s njegovih ugodnih staza. ... Ovdje su Adam i njegovi sinovi dolazili da štuju Boga. Oni su ovdje obnavljali svoje zakletve o poslušnosti Zakonu zbog čijeg su prijestupa bili istjerani iz Edena. Kad je plima zla preplavila svijet i pokvarenost ljudi odlučila o njihovom uništenju potopom, ruka koja je stvorila Eden povukla ga je sa zemlje. Ali prilikom konačnog obnovljenja, kad nastanu ‘nebo i nova zemlja’ (Otkrivenje 21,1), i on će biti obnovljen i ljepše ukrašen nego u početku.” (Ellen G. White, Patrijarsi i proroci str. 41; u izvorniku 62)

Drugi su, međutim, radili na ljudskim “rješenjima” za naše novonastale probleme, i mi vidimo rađanje gradova-država u pokušaju da se osigura lakši život, a možda i da se povrati ono što je izgubljeno u Edenu.

`Pročitajte Postanak 10,1-12. Ovdje Biblija prikazuje nekoliko ključnih političkih protagonista koje nalazimo svuda u ostatku Svetog pisma, uključujući Ninivu i Babilon. S obzirom na ono što znamo o ulozi tih gradova u povijesti, što možemo zaključiti na osnovi ovog ulomka?`

Neki su čitali o Nimrodu i zaključili da je on plemeniti junak, umnogome nalik na herojske osvajače iz poganske mitologije. Ali kada ga Biblija opisuje kao “velikog ratnika na zemlji” i “Bog mu je dao da bude vrstan lovac”, to nije pohvala. Nimrod je velik po vlastitoj procjeni i on stoji “pred Jahvom” u smislu da prkosi Bogu. U ovim redcima vidimo širenje pobune protiv Boga, koja će trajati sve dok na kraju svako protivljenje ne bude zauvijek iskorijenjeno.

`Zašto je pobuna protiv Boga mnogo podmukliji grijeh nego što smo spremni priznati? Kako se možemo zaštititi od te ljudima svojstvene osobine?`