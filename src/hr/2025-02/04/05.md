---
title: 'Poganski Vladari'
date: 23/04/2025
---

Božje postupanje prema Izraelu pruža bogate uvide u Njegovo postupanje prema novozavjetnoj Crkvi. Izraelski narod je zapravo na mnogo načina unaprijed ukazao na pogreške Crkve. Daleko od toga da bi mogli polagati pravo na bilo kakvu nadmoć u odnosu na stari Izrael, kršćani su uvijek bili vrlo podložni istim kušnjama.

`Pročitajte Matej 20,25-28. Na koju je pogrešku Isus upozorio svoje učenike da bi je izbjegli pri uspostavljanju kršćanske Crkve?`

Izrael je tražio čovjeka za kralja i taj zahtjev doveo je do moralnog pada naroda. Kraljevi su postajali sve pokvareniji, dok na kraju Bog nije dopustio Babiloncima da kao popravnu mjeru odvedu Njegov narod u zarobljeništvo.

Nešto slično dogodilo se i u povijesti kršćanske Crkve. Iako se nisu trebali organizirati po ugledu na poganske narode, kada je Konstantin došao na vlast i proglasio se kršćaninom, vjernicima je laknulo — progonstvo je konačno završeno! To je samo po sebi bilo blagoslov, ali onda je Crkva došla na ideju da bi carevu moć mogla upotrijebiti u vlastitu korist.

Među kršćanima je u četvrtom stoljeću izbilo nekoliko velikih sporova i budući da se Crkva pokazala nesposobnom da ih sama riješi, upućeni su pozivi caru da se umiješa. Od tog trenutka rimski biskup, koji je nekada bio jedan među jednakima, uzdigao se na istaknut položaj. Crkva je tražila od države da se umiješa u vjerska pitanja i kada je država prekoračila taj prag, stvari su išle iz lošeg u gore.

Kao i kod starog Izraela, mnoga od najmračnijih poglavlja kršćanske povijesti izravna su posljedica kompromisa crkve sa svijetom. I dok se Izrael okrenuo klanjanju idolima sa svojim kraljevima, koje je njihova glad za vlašću toliko iskvarila da su žrtvovali djecu idolima, dotle je Crkva postupno usvajala sredstva i metode poganskog carstva u toj mjeri da su mnogi iskreni vjernici umrli mučeničkom smrću jer su smatrani prijetnjom po tu crkveno-državnu ustanovu.

`Na koje načine te iste kušnje u našoj kulturi i u našem društvu mogu dovesti u opasnost našu vjeru?`