---
title: 'Dano Vam Je Ono što Ste Tražili'
date: 22/04/2025
---

Prema Božjem planu, Izrael nije trebao imati ljudskog vladara kao što su ga imali drugi narodi. Ali vjera Izraelaca s vremenom se poljuljala i oni su počeli čeznuti za onim što su ti poganski “narodi” imali.

`Pročitajte 1. Samuelova 8,4-18. Zašto je po vašem mišljenju ideja o kralju bila privlačna starješinama? Na koje načine i sami postajemo plijen sličnih kušnji?`

Važno je zapaziti da je zahtjev za kraljem značio odbacivanje Božje vladavine nad Njegovim narodom. Prema svrsi s kojom je osnovan, taj narod je trebao odgovarati izravno Stvoritelju, a njihov odnos prema Njemu bio je javno vidljiv, između ostalog, preko Svetišta i njegovih službi. Međutim, zahtijevanjem kralja oni će na sebe navući istu vrstu muka koju su proživljavala neznabožačka kraljevstva — vojnu obvezu u ratovanju za kralja, oduzimanje imovine, oporezivanje i druge nevolje. Otkrit će da ljudski moćnici vladaju u vlastitu korist umjesto u korist drugih, kao što čini Bog. Osim toga, to novo uređenje bit će trajno. Izraelcima će biti dano ono što su tražili, ali kada uvide da su samo pogoršali stanje, više neće biti povratka. “I kad jednoga dana budete vapili za pomoć zbog kralja koga ste sami izabrali, Jahve vas neće uslišati u onaj dan!” (1. Samuelova 8,18)

Bog poznaje slabosti svojeg naroda i dosta rano je prorekao da će Izraelci tražiti čovjeka za kralja. Oni su to i učinili, tako da velik dio svete povijesti svjedoči o posljedicama tog izbora.

Pročitajte Postanak 17,14-20. Zapazite da Bog ne kaže: “Ja ću im dati kralja”, već da će ga Njegov narod odlučiti postaviti. Zato je On uveo određene mjere opreza kako bi zaštitio svoj narod od nekih zala ljudske vladavine — premda su, kao što je povijest tog naroda i njegovih kraljeva pokazala, te mjere često bile zanemarivane.

Treba samo pogledati povijest Izraela nakon što su se odlučili za kralja da bi se shvatilo koliko su loše živjeli pod njihovom vlašću. Premda su neki kraljevi bili bolji od drugih, čak i oni “dobri” su griješili (sjetite se Davida i Bat-Šebe). U mnogo slučajeva narod je živio pod vladavinom kraljeva koji su činili “ono što ne bijaše pravo u očima Jahvinim” (vidi 1. o kraljevima 11,6; 15,26; 16,30; 2. o kraljevima 3,2 itd.).

`I tada, kao i danas, sve ljudske vlasti imale su nešto zajedničko — bili su to grešnici koji su upravljali drugim grešnicima. Što je krenulo po zlu?`