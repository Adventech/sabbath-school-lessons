---
title:  LJUBAV JE ISPUNJENI ZAKON
date:   26/03/2025
---

Odnos između ljubavi i Zakona ne može se prenaglasiti. Prema Svetom pismu, ljubiti znači ispuniti Zakon.

U Rimljanima 13,8-10 Pavao uči da onaj “tko ljubi bližnjega, ispunio je Zakon” (Rimljanima 13,8). Pošto je naveo većinu Božjih zapovijedi, Pavao izjavljuje da je ova “zapovijed — sadržana u ovoj riječi”, to jest: “Ljubi bližnjega svoga kao samoga sebe!” (Rimljanima 13,9) On jasno uči da je “ljubav ispunjeni Zakon” (Rimljanima 13,10). I u Galaćanima 5,14 ponovno objašnjava da “je sav Zakon ispunjen jednom jedinom zapovijedi: ‘Ljubi bližnjega svoga kao samoga sebe!’” Ali kakva je to vrsta ljubavi koja ispunjava Zakon? Kako takva ljubav izgleda?

`Pročitajte Matej 23,23.24. Što je “najvažnije u Zakonu”? Pročitajte i Ponovljeni zakon 5,12-15; Izaija 58,13.14. Kako ovi odlomci pokazuju odnos između Zakona (pogotovo zapovijedi o suboti) i Božje težnje za pravdom i oslobođenjem?`

Isus naglašava da je “najvažnije u Zakonu” “pravednost, milosrđe i vjernost”. A u vezi s jednom zapovijedi — onom o suboti — u Svetom pismu vidimo da je subota neodvojivo povezana s oslobođenjem i pravdom.

U Ponovljenom zakonu 5, zapovijed o suboti utemeljena je na Božjem oslobođenju Izraela iz ropstva. Subota nije samo uspomena na stvaranje, već i uspomena na izbavljenje od ropstva i tlačenja. A da bi se subota prozvala milinom radi uživanja u Jahvi (Izaija 58,13.14), naglasak je stavljen na djela ljubavi i pravde — na činjenje dobra, hranjenje gladnih i pružanje doma beskućnicima (vidi Izaija 58,3-10).

S obzirom na sva ta učenja (a i mnoga druga), oni koji žele ispuniti Zakon vršeći djela ljubavi, trebali bi povesti računa ne samo o “grijesima činjenja”, veći i o “grijesima nečinjenja”. Ljubav kao ispunjenje Zakona ne obuhvaća samo držanje zapovijedi u smislu suzdržavanja od činjenja grijeha, već se sastoji i u aktivnom činjenju dobra — u vršenju djela ljubavi kojima se vjerno promiče pravda i milost. Biti vjeran Bogu podrazumijeva mnogo više od pukog nekršenja slova Zakona.