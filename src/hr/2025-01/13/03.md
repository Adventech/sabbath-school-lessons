---
title:  ZAKON JE SVET I PRAVEDAN I DOBAR
date:   24/03/2025
---

Ljubav je temelj Božjeg zakona. Kada uzdiže Zakon, Bog uzdiže ljubav. Isus je umro da bi spasio grešnike — tako je ispunio Zakon, dok nam istodobno pruža milost. Jedino je na taj način mogao i ostati pravedan i opravdati one koji vjeruju (Rimljanima 3,25.26). Kakav izraz ljubavi! Prema tomu, Zakon nije ukinut u procesu otkupljenja. Naprotiv, on je time dodatno potvrđen.

`Pročitajte Rimljanima 6,1-3, a onda Rimljanima 7,7-12, s posebnim naglaskom na 12. redak. Što nam se ovdje govori o Zakonu, čak i nakon Kristove smrti?`

Dok neki vjeruju da milost i otkupljenje ukidaju Zakon, Pavao jasno kaže da ne treba ostati u grijehu kako bi se milost umnožila. Naprotiv, oni koji vjerom prebivaju u Kristu, krstili su se “u smrt njegovu”, pa trebaju dakle i sebe smatrati mrtvima grijehu, a živima Kristu.

Božji zakon nije grijeh, već nam on (između ostaloga) ukazuje na grijeh i našu grešnost. Upravo zato je “Zakon bez sumnje svet, a zapovijed i sveta i pravedna i dobra” (Rimljanima 7,12). Više nego bilo što drugo, on otkriva našu veliku potrebu za spasenjem i otkupljenjem, što dolazi samo po Kristu. Prema tomu, “ukidamo li vjerom Zakon? Daleko od toga! Naprotiv, tim Zakon utvrđujemo.” (Rimljanima 3,31)

Krist nije došao ukinuti Zakon, već ispuniti sve što je obećano u Zakonu i Prorocima. Zato On naglašava da “sve dok postoji nebo i zemlja, nijedno slovo niti zarez neće nestati iz Zakona, dok se sve ne ispuni” (Matej 5,18 — Suvremeni hrvatski prijevod).

Sam Božji zakon predstavlja Božju svetost — Njegov savršeni karakter ljubavi, pravednosti, dobrote i istine (Levitski zakonik19,2; Psalam 19,7.8; 119,142.172). U tom pogledu značajno je što je, prema Izlasku 31,18, Bog osobno napisao Deset zapovijedi na kamene ploče. Napisane na kamenu, te zapovijedi su svjedočanstvo o Božjem nepromjenjivom karakteru i o Njegovoj moralnoj vladavini koja se zasniva na ljubavi — što je središnja tema velikog sukoba.

`Kako nam ta veza između Zakona i ljubavi pomaže da bolje razumijemo Isusove riječi: “Ako me ljubite, vršit ćete moje zapovijedi.” (Ivan 14,15)?`