---
title:  PRIJE SVEGA LJUBITE JEDNI DRUGE
date:   27/03/2025
---

Ako je ljubav ispunjeni Zakon, onda Božji zakon ne možemo u punom smislu držati samo tako što ćemo se kloniti onoga što je pogrešno. Sam zakon ljubavi (predstavljen u Svetom pismu kao cjelini) ne nalaže nam samo da se suzdržavamo od činjenja zla, već nas potiče da činimo djela koja otkrivaju Božju ljubav drugima — ne samo drugim članovima crkve, već i svijetu u cjelini, kojem je tako očajnički potrebno pravo kršćansko svjedočenje.

`Pročitajte Jakov 2,1-9. Koja nam je ključna poruka ovdje upućena?`

Ovdje Jakov snažno osuđuje nepravdu u društvu, ukazujući posebno na sramoćenje siromašnih i njihovo zlostavljanje od strane nekih bogataša. Zatim on skreće pozornost na zakon ljubavi prema bližnjem, govoreći da “činimo dobro” kada taj zakon izvršavamo (Jakov 2,8).

Ellen G. White piše: “Ljubav prema čovjeku zemaljski je izraz ljubavi prema Bogu. Kralj slave postao je jedno s nama da bi nam usadio ovu ljubav, da bi nas učinio djecom jedne obitelji. Kad se ispune Njegove oproštajne riječi — ‘Ljubite jedan drugoga kao što sam ja ljubio vas!’ (Ivan 15,12) — kad budemo voljeli ovaj svijet kao što ga je On volio, tada je ostvarena Njegova misija za nas. Pripremljeni smo za Nebo — jer imamo Nebo u svom srcu.” (Ellen G. White, Isusov život, str. 532; u izvorniku str. 641)

Kada ljubimo ovaj svijet onako kako ga je Krist ljubio, spremni smo za Nebo. To znači biti Isusov sljedbenik!

Isus zapovijeda svojim učenicima: “Ljubite jedan drugoga kao što sam ja ljubio vas.” (Ivan 13,34) On također objavljuje: “Ako imadnete ljubavi jedan prema drugome, po tom će svi upoznati da ste moji učenici.” (Ivan 13,35) Ljubav je toliko bitna za kršćansku vjeru zato što je Bog ljubav (1. Ivanova 4,8.16). I oni koji tvrde da ljube Boga, moraju ljubiti jedni druge (usporedi 1. Ivanova 3,11; 4,20.21).

U skladu s tim, 1. Petrova 4,8 potiče kršćane: “Prije svega, imajte žarku ljubav jedan prema drugomu; jer ljubav oprašta mnoge grijehe.” (vidi također Hebrejima 10,24; 1. Solunjanima 3,12)

`Zadržite se više na misli da trebamo ljubiti svijet onako kako ga je Krist ljubio. Kako nam to može pomoći da bolje razumijemo pojam kršćanskog savršenstva i način na koji se osposobljavamo za vječni život? Iznesite svoje odgovore u subotu u razredu.`