---
title:  ZAKON I MILOST
date:   25/03/2025
---

Kao što smo vidjeli, Zakon i milost nisu uzajamno suprotstavljeni. Oni samo služe različitoj svrsi u skladu s Božjom ljubavlju i pravdom. Oštra suprotnost između Zakona i milosti zbunila bi stare Izraelce, koji su i na samo davanje Zakona gledali kao na moćan izraz Božje milosti. Dok su “bogovi” okolnih naroda bili nepostojani i potpuno nepredvidivi, ostavljajući ljude bez ikakvog načina da saznaju što oni žele i što bi im se svidjelo, biblijski Bog vrlo jasno poučava svoj narod o tomu što je Njemu ugodno. A Njemu je ugodno vrhunsko dobro za cijeli Njegov narod, kako za pojedinca tako i za zajednicu.

Međutim, Zakon nas ne može spasiti od grijeha niti promijeniti naše ljudsko srce. Zbog naše urođene grešnosti potrebno nam je duhovno presađivanje srca.

`Pročitajte Jeremija 31,31-34. Čemu nas ove riječi uče o Božjem obećanju da će nam dati novo srce? Usporedite to s Kristovim riječima o novorođenju, upućenim Nikodemu u Ivanu 3,1-21. Vidi također Hebrejima 8,10.`

Deset zapovijedi napisao je sam Bog na kamenim pločama (Izlazak 31,18), ali taj Zakon trebao je biti zapisan i u srcima Božjeg naroda (Psalam 37,30.31). U idealnom slučaju Božji zakon ljubavi za nas ne bi trebao biti nešto izvanjsko, već nešto što izvire iznutra, iz dubine našeg bića. Samo Bog može upisati svoj Zakon u ljudsko srce, i On je obećao da će to učiniti za svoj narod Saveza (vidi Hebrejima 8,10).

Mi se ne možemo spasiti držanjem Zakona. Naprotiv, spašavamo se milošću po vjeri. To nije nešto što potječe od nas, već je dar od Boga (Efežanima 2,8). Ne držimo Zakon zato da bismo bili spašeni; držimo ga zato što smo već spašeni. Ne držimo Zakon da bismo bili voljeni, već zato što smo voljeni i što volimo Boga i druge ljude (vidi Ivan 14,15).

U isto vrijeme Zakon nam ukazuje na naš grijeh (Jakov 1,22-25; Rimljanima 3,20; 7,7) i na potrebu za Otkupiteljem (Galaćanima 3,2224), upućuje nas na najbolji način života i otkriva nam Božji karakter ljubavi.

`U što polažete svoje nade kada je riječ o sudu? U svoje marljivo i vjerno držanje Zakona, ili u Kristovu pravednost koja vas pokriva? Što vaš odgovor otkriva o ulozi Božjeg zakona o tome što on može, a što ne može učiniti?`