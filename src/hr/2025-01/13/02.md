---
title:  ZAKON LJUBAVI
date:   23/03/2025
---

Božji zakon se ne sastoji od apstraktnih načela. On je, naprotiv, oličenje odnosa. To se može jasno vidjeti u Deset zapovijedi. Osnovna načela Deset zapovijedi bila su na snazi već u Edenskom vrtu — načela ljubavi koja su upravljala odnosom između Boga i čovjeka, kao i odnosima između samih ljudi.

Kada je Deset zapovijedi uklesano u kamenu, kao što vidimo u Izlasku 20, one su Izraelu dane u okviru Saveza. Deset zapovijedi je zapisano kada je Jahve već izbavio narod iz Egipta, a zasnivale su se na Božjoj ljubavi i Njegovim obećanjima danim narodu (vidi Izlazak 6,7.8; Levitski zakonik 26,12). Na osnovi njihove podjele u dvije skupine, može se vidjeti da su za cilj imale procvat čovjekovog odnosa s Bogom, kao i odnosa između ljudi.

`Pročitajte Izlazak 20,1-17. Na koji se način u ovim redcima otkrivaju ta dva načela — ljubav prema Bogu i ljubav prema bližnjima?`

Prve četiri zapovijedi uređuju odnos čovjeka prema Bogu, a drugih šest međuljudske odnose. Dakle, naš odnos i prema Bogu i prema drugim ljudima moraju uređivati načela Božjeg zakona.

Ta dva dijela Zakona izravno odgovaraju onome što je Isus označio kao dvije najveće zapovijedi: “Ljubi Gospodina Boga svojega svim srcem svojim” (Matej 22,37; usporedi Ponovljeni zakon 6,5), i: “Ljubi bližnjega svoga kao samoga sebe” (Matej 22,39; usporedi Levitski zakonik 19,18).

Prve četiri zapovijedi upućuju nas kako ljubiti Boga cijelim svojim bićem, a drugih šest kako ljubiti jedni druge kao sebe same. Isus izrijekom kaže da su te dvije zapovijedi o ljubavi neodvojivo povezane sa Zakonom. “O tim dvjema zapovijedima ovisi sav Zakon i Proroci.” (Matej 22,40)

Dakle, Božji zakon je u cjelini utemeljen na Božjoj ljubavi. Božja ljubav i Zakon neodvojivi su. Često čujemo ljude kako kažu: Ne moramo držati Zakon, trebamo samo ljubiti Boga i druge ljude. Zašto takvo razmišljanje nema smisla?

`Kako možemo govoriti o ljubavi prema Bogu ili ljubavi prema drugima ako kršimo bilo koju od Deset zapovijedi?`