---
title:  BOG NERADO POVREĐUJE
date:   29/01/2025
---

Bog uvijek iznova, kroz čitavu Bibliju, pokazuje svoju revnost u korist potlačenih i obespravljenih, kao i pravedan gnjev prema tlačiteljima i zlostavljačima. Da nema zla, Bog se ne bi gnjevio. Njegov gnjev usmjeren je uvijek i samo protiv onoga što šteti djelima Njegovog stvaranja.

Prema Tužaljkama 3,32.33, Bog nerado rastužuje (“nerado ljudima donosi nevolju i patnju”). On ne želi izvršiti sud nad zlikovcima, ali ljubav na kraju zahtijeva pravdu.

Ta istina vidi se u činjenici koliko dugo je Bog opraštao svojem narodu i uporno mu pružao prilike da se pokaje i pomiri s Njim. Uvijek iznova Bog je preko proroka pozivao svoj narod, ali on nije slušao (vidi Jeremija 35,14-17; Psalam 81,12-15).

`Pročitajte Ezra 5,12 i usporedite s Jeremijom 51,24.25.44. Što nam je tu objašnjeno o sudovima koji su došli na Jeruzalem preko Babilonaca? (Vidi također 2. Ljetopisa 36,16.)`

Prema Ezri 5, pošto je narod uporno i bez pokajanja izazivao Božji gnjev, On se na kraju povukao i predao ih “u ruke Nabukodonozora Kaldejca, babilonskog kralja” (Ezra 5,12). Ali učinio je to tek nakon što “više nije bilo lijeka” (2. Ljetopisa 36,16), a poslije je sudio Babilonu zbog prekomjernog razaranja koje je nanio Judi (Jeremija 51,24.25.44; usporedi Zaharija 1,15).

Mnogi drugi sudovi koje Sveto pismo opisuje kao da ih je Bog donio, objašnjeni su kao primjeri u kojima Bog “predaje” narod njegovim neprijateljima (Suci 2,13.14; Psalam 106,41.42) u skladu s odlukama naroda da odbace Gospodina i služe “bogovima” okolnih naroda (Suci 10,6-16; Ponovljeni zakon 29,24-26). Božji gnjev protiv zla koji će konačno kulminirati iskorjenjivanjem sveg zla jednom za svagda, proizlazi iz Njegove ljubavi prema svima, i Njegove želje za konačnim dobrom svemira koji i sam sudjeluje u cijelom tom pitanju grijeha, pobune i zla.

`Kako činjenica da Bog ne želi izvršiti sud ni nad kim utječe na vaše razumijevanje božanske srdžbe i gnjeva? Ako je Bog spor na gnjev, zar ne bismo i mi trebali biti strpljiviji prema ljudima koji nas okružuju? Kako da to učinimo, a da istodobno štitimo žrtve nepravde i da vodimo računa o njima?`