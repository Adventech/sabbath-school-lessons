---
title:  Gnjev božanske ljubavi
date:   25/01/2025
---

### Biblijski tekstovi
Psalam 78; Jona 4,1-4; Matej 10,8; Matej 21,12.13; Jeremija 51,24.25; Rimljanima 12,17-21.

> <p></p>
> “A on im milosrdno grijeh praštao i nije ih posmicao; često je gnjev svoj susprezao da ne plane svom jarošću.” (Psalmi 78,38)

Premda se često slavi Božje milosrđe, mnogi nalaze da je pomisao na Njegov gnjev uznemirujuća. Ako je Bog ljubav, oni smatraju da nikada ne bi trebao pokazivati gnjev. Takvo je razumijevanje, međutim, pogrešno. Jer Njegov gnjev proizlazi izravno iz Njegove ljubavi.

Neki tvrde da je starozavjetni Bog — Bog gnjeva, dok je novozavjetni Bog — Bog ljubavi. Međutim, postoji samo jedan Bog i On se otkriva kao jedan te isti u oba Zavjeta. Bog koji je ljubav gnjevi se na zlo, i to upravo zato što je ljubav. Sam Isus pokazao je veliki gnjev protiv zla, i Novi zavjet na više mjesta uči o pravednom i primjerenom Božjem gnjevu.

Božji gnjev uvijek je Njegov pravedni i pun ljubavi odgovor na zlo i nepravdu. Božanski gnjev opravdano je negodovanje pokrenuto savršenom dobrotom i ljubavlju, koje zahtijeva procvat svega stvorenog. Božji gnjev prikladan je odgovor ljubavi na zlo i nepravdu. Prema tomu, zlo izaziva Boga na revnost u korist žrtava zla protiv njegovih počinitelja. Božanski gnjev je, dakle, samo još jedan izraz božanske ljubavi.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 220—227.**