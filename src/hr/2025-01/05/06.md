---
title:  BOG POKAZUJE SMILOVANJE
date:   30/01/2025
---

Premda je božanski gnjev nešto “strašno”, on ni u kojem slučaju nije nemoralan niti lišen ljubavi. Naprotiv, u Starom i Novom zavjetu Bog pokazuje gnjev upravo zbog svoje ljubavi. Božanski gnjev je strašan zbog podmukle naravi zla, koje je u suprotnosti s čistom Božjom dobrotom.

U tom pogledu, glavna Božja osobina je ljubav, a ne gnjev. Gdje nema zla i nepravde, nema ni gnjeva. Na kraju, Božje djelo koje je najveći izraz Njegove ljubavi i koje se sastoji u iskorjenjivanju zla iz svemira, isto će tako uspješno ukloniti ogorčenost i gnjev. A to je zato što nikad više neće biti nepravde ni zla. Štoviše, postojat će samo vječno blaženstvo i pravda u savršenom odnosu ljubavi. Nikad se više božanski gnjev neće rasplamsati jer nikad više neće biti potrebe za njim. Kakva divna misao!

`Neki se brinu da bi božanski gnjev mogao zabunom biti shvaćen kao davanje dopuštenja za ljudsku osvetu. Pročitajte Ponovljeni zakon 32,35; Izreke 20,22; 24,29; Rimljanima 12,17-21; Hebrejima 10,30. Kako nas ti tekstovi štite od pomisli na osvetu?`

Prema Svetome pismu, Bog ima pravo donositi osudu, a kad to čini, On to uvijek čini savršeno pravedno. I Stari i Novi zavjet pravo na osvetu pripisuju isključivo Bogu. Pavao u Rimljanima 12,19 piše: “Ne osvećujte se, ljubljeni, sami, već to prepustite srdžbi Božjoj, jer stoji pisano: ‘Osveta je moja — veli Gospodin — ja ću je vratiti.’”

Premda Bog na kraju donosi osudu protiv nepravde i zla, Krist je osigurao put izbavljenja za sve koji vjeruju u Njega. Isus je taj “osloboditelj od srdžbe koja će doći” (1. Solunjanima 1,10; usporedi Rimljanima 5,8.9). I to je u skladu s Božjim planom: “Jer nas Bog nije odredio za svoju srdžbu, već za postignuće spasenja po našem Gospodinu Isusu Kristu.” (1. Solunjanima 5,9). Božanski gnjev nije obesnažen, ali oni koji vjeruju u Isusa bit će pošteđeni tog gnjeva zahvaljujući Njemu.

`Na koji način Kristovo pomirenje podupire pravdu, dok nas istodobno izbavlja od gnjeva? Pošto ste spoznali što je sve osigurano za vas usprkos vašim nedostacima, koliko biste milostiviji i velikodušniji trebali biti prema drugima?`