---
title:  OŽALOŠĆEN ZLOM
date:   26/01/2025
---

Biblijski Bog ljubi pravdu, a mrzi zlo. Grijeh i zlo ga, dakle, potiču na revnost koja se očituje u korist onih koji su potlačeni i zlostavljani, čak i u slučajevima kada nečije zlo pogađa prije svega njega samog. Bog mrzi zlo zato što zlo uvijek povređuje Njegova stvorenja, čak i ako ga ona sama sebi nanose. U biblijskim izvještajima Božji gnjev uvijek je izazvan nečim što proučavatelji Biblije nazivaju “ciklusom pobune”. Taj ciklus odvija se na sljedeći način:

Narod se buni protiv Boga i čini zlo, ponekad čak i tako grozna zlodjela kao što je žrtvovanje djece i druge gadosti koje su označene kao zle u Njegovim očima.

Bog se povlači u skladu s odlukama naroda.

Narod biva tlačen od stranih naroda.

Narod vapi Bogu tražeći izbavljenje.

Bog milostivo izbavlja narod.

Narod se ponovno buni protiv Boga, često još strašnije nego prije.

Međutim, usprkos tom ciklusu nečuvenog zla i nevjerovanja, Bog se s ljudskim nevjerovanjem uvijek iznova suočava s beskrajnom vjernošću, strpljivim podnošenjem, nevjerojatnom blagodaću i dubokom samilošću.

`Pročitajte Psalam 78. Što nam on govori o Božjem odgovoru na ponovljene pobune Njegovog naroda?`

Prema Bibliji, ljubav i pravda uzajamno su isprepletene. Božanski gnjev primjereni je odgovor ljubavi na zlo, jer zlo uvijek povređuje nekoga koga Bog ljubi. Nema nijednog primjera u Svetom pismu gdje je Bog proizvoljno ili nepravedno gnjevan ili ljut.

I premda Ga je Njegov narod stalno napuštao i izdavao, Bog mu je vjekovima strpljivo pružao milosrđe iznad svih razumnih očekivanja (Nehemija 9,7-33), pokazujući na taj način neshvatljivu dubinu svojega strpljivog suosjećanja i milosrdne ljubavi. Doista, prema Psalmu 78,38, Bog “je bio samilostan, opraštao bi im grijeh i nije ih istrijebio. Mnogo je puta susprezao gnjev i nije budio svoju ljutnju” (Suvremeni hrvatski prijevod).

`Sigurno ste nekada bili ljuti zbog zla učinjenog drugima. Kako vam taj osjećaj pomaže da bolje razumijete Božji gnjev prema zlu?`