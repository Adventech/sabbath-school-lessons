---
title:  PRAVEDNI GNJEV
date:   28/01/2025
---

Premda ima mnogo neprikladnih oblika ljutnje, Biblija nas također uči da postoji i “pravedni gnjev”.

Zamislite majku koja gleda svoju trogodišnju kćer kako se zabavlja na igralištu, a onda, iznenada, neki čovjek napadne njezino dijete. Zar se ona ne bi trebala naljutiti? Naravno da bi. Ljutnja je prikladan odgovor ljubavi u takvim okolnostima. Taj primjer pomaže nam da razumijemo i Božji “pravedni gnjev”.

`Pročitajte Matej 21,12.13; Ivan 2,14.15. Što nam Isusova reakcija u hramu govori o Božjoj ljutnji na zlo?`

U tim slučajevima Isus pokazuje “sveti gnjev” u pravednoj ogorčenosti prema onima koji su se prema Božjem hramu odnosili kao prema nečemu običnom, i koji su ga pretvorili u “špilju razbojničku” kako bi iskorištavali udovice, siročad i siromahe (Matej 21,13; usporedi Ivan 2,16). Hram i službe od kojih se očekivalo da simbolički prikazuju Božje milostivo opraštanje i očišćenje grešnika, korišteni su za prijevaru i tlačenje najugroženijih. Zar se Isus nije trebao razgnjeviti na tu gnusobu?

U Marku 10,13.14; 3,4.5 nalaze se još neki primjeri Njegove pravedne ogorčenosti. Kada su ljudi dovodili malu djecu k Njemu, a “učenici su ih riječima zaustavljali”, Isus se “razljuti” — bio je doslovno vrlo ljut. Rekao im je: “Pustite dječicu k meni.” (Marko 10,13.14)

Na drugom mjestu, kada su Ga farizeji optužili za kršenje subote zato što je liječio u taj dan, Isus ih je pitao: “Što je dopušteno u subotu: činiti dobro ili zlo? Spasiti život, ili ga upropastiti?” (Marko 3,4) “Tada ih srdito sve naokolo pogleda te, ožalošćen zbog tvrdoće njihova srca”, nastavi s liječenjem čovjeka (Marko 3,5). Ovdje je Kristov gnjev povezan sa žalošću zbog njihove okorjelosti. To je pravedni gnjev ljubavi, baš kao što je i gnjev koji se pripisuje Bogu u Starom zavjetu također pravedni gnjev ljubavi. Kako da ljubav ne bude uznemirena zlom, pogotovo kad zlo povređuje neki predmet te ljubavi?

`Što možemo učiniti da sebični gnjev ne proglasimo “pravednim gnjevom”? Zašto bi to bilo tako lako učiniti, i kako se možemo zaštititi od te opasne, ali realne zamke?`