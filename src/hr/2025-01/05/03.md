---
title:  BOG JE SPOR NA SRDŽBU
date:   27/01/2025
---

Bog se ljuti na zlo jer je On ljubav. Bog je toliko suosjećajan i blagonaklon da Ga je jedan biblijski prorok čak ukorio zato što je previše milostiv!

`Prisjetite se izvještaja o Joni i razmislite o Joninoj reakciji na Božji milostivi oprost Ninivljanima u Joni 4,1-4. Što nam to govori o Joni, a što o Bogu? (Vidi također Matej 10,8.)`

Jonina reakcija poučna je iz dvaju osnovnih razloga. Prvo, ona pokazuje Joninu tvrdokornost srca. Toliko je mrzio Asirce zbog onoga što su učinili Izraelu da nije želio da im Bog ukaže bilo kakvu milost.

Kakva je to pouka za nas! Moramo dobro paziti i čuvati se da ne zauzmemo isti stav, koliko god on bio razumljiv. Od svih ljudi, oni koji su primili Božju milost trebali bi priznati koliko je ta milost nezaslužena i da je sukladno tomu budu spremni pružiti drugima.

Drugo, Jonina reakcija dodatno potvrđuje u kojoj su mjeri Božje milosrđe i milost srž Njegovog karaktera. Joni je Božja milost bila toliko poznata da je — upravo zato što je Bog “milostiv i žalostiv” i “spor na gnjev i bogat milosrđem” (Jona 4,2) — znao da će se On smilovati i da neće izvršiti sud nad Ninivom. Bog postupa pravedno i milostivo prema svim ljudima i narodima. Hebrejski izraz preveden kao “spor na gnjev” mogao bi se doslovno prevesti kao “dugog nosa”. U tom hebrejskom izrazu gnjev se metaforički povezuje s nosom, a dužina nosa metaforički pokazuje koliko je vremena potrebno da se netko naljuti.

Ukazivanje na Boga koji ima “dugi nos”, dakle, prenosi poruku da je On spor na gnjev i da dugo trpi. Dok ljudima ne treba mnogo vremena da se razgnjeve, Bog je iznimno suzdržljiv i strpljiv. On daje milost besplatno i izobilno, a ipak ne opravdava grijeh niti zatvara oči pred nepravdom. Umjesto toga, sam Bog vrši pomirenje za grijeh i zlo preko križa, tako da istodobno može biti pravedan i opravdavati one koji vjeruju u Njega (Rimljanima 3,25.26).

`Je li vam se kada dogodilo da niste pokazali milost ili milosrđe prema nekome tko vam je učinio nepravdu? Kako možete na najbolji način sačuvati sjećanje na ono što je Bog učinio za vas, da biste i vi postali blaži prema drugima u odgovoru na obilnu milost koju je Bog pokazao vama? I kako da to učinimo — kako da pokažemo milosrđe i milost, a da ne opravdamo grijeh i ne omogućimo zloupotrebu i tlačenje?`