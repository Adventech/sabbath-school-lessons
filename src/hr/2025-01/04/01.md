---
title:  Suosjećajni Bog
date:   18/01/2025
---

### Biblijski tekstovi
Psalam 103,13; Izaija 49,15; Hošea 11,1-9; Matej 23,37; 2. Korinćanima 11,2; 1. Korinćanima 13,4-8.

> <p></p>
> “Može li žena zaboraviti svoje dojenče, ne imat sućuti za čedo utrobe svoje? Pa kad bi koja i zaboravila, tebe ja zaboraviti neću.” (Izaija 49,15)

Na emocije se često gleda kao na nešto nepoželjno, nešto što treba izbjegavati. Za neke ljude emocije su nerazumne, tako da dobrog muškarca ili ženu ne bi opisali kao “emotivne”. U dijelu stare grčke filozofije ideja o “racionalnom” čovjeku, koji se (uglavnom) ne prepušta strastima i koji vlada svojim osjećajima putem hladnokrvnog razuma, cijeni se kao ideal.

Točno je da neobuzdane emocije mogu biti problematične. Međutim, Bog je stvorio ljude sa sposobnošću da osjećaju, a i On sam se u cijelom Svetom pismu prikazuje kao Biće koje doživljava duboke emocije. A ako Bog može doživjeti tako duboke osjećaje, kao što Biblija dosljedno prikazuje, onda emocije ne mogu biti loše jer je biblijski Bog savršeno dobar i posjeduje savršenu mudrost.

Zapravo, ima prelijepih istina koje se mogu izvući iz spoznaje da je Božja ljubav prema nama duboko emotivna, ali uvijek uz upozorenje da Božju ljubav, iako je savršena, ne treba poistovjećivati s emocijama kakve doživljavaju ljudi.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 211—219.**