---
title:  ISUSOVO SAŽALJENJE
date:   21/01/2025
---

U Novom zavjetu koristi se ista vrsta slikovitog izražavanja kao i u Starom da bi se opisalo Božje milosrđe. Pavao za Oca kaže da je “Otac milosrđa i Bog svakovrsne utjehe” (2. Korinćanima 1,3). Zatim, u Efežanima 2,4, on objašnjava da je Bog “bogat milosrđem” i da spašava ljude “iz svoje velike ljubavi kojom nas je ljubio”.

Sâm Krist u raznim usporedbama višeput se koristi izrazima koji ukazuju na “visceralne” emocije od kojih se utroba grči kako bi opisao Očevu samilost (Matej 18,27; Luka 10,33; 15,20). A isti jezik kojim se prikazuje božansko milosrđe u Starom i Novom zavjetu, upotrijebljen je i u evanđeljima, kako bi dočarao Isusovo suosjećanje s nevoljnima.

`Pročitajte Matej 9,36; 14,14; Marko 1,41; 6,34; Luka 7,13. Pogledajte također Matej 23,37. Kakvo svjetlo ovi redci bacaju na Isusovo suosjećanje s ljudskim nevoljama?`

Na više mjesta u evanđeljima za Krista se kaže da je bio pokrenut suosjećanjem prema ljudima u nevolji ili potrebitima. A On nije samo suosjećao s njima, već je i zadovoljavao njihove potrebe.

Isus je i plakao nad svojim narodom. Možemo zamisliti suze u Kristovim očima dok gleda grad i kaže: “Koliko puta htjedoh skupiti tvoju djecu kao što kvočka skuplja svoje piliće pod krila, ali vi ne htjedoste!” (Matej 23,37) Ovdje vidimo da se Kristova jadikovka blisko poklapa sa žaljenjem Boga opisanim na mnogo mjesta u Starom zavjetu. Mnogi proučavatelji Biblije primjećuju da se slika ptice koja se brine o svojim mladima na starom Bliskom istoku koristila samo kao slika božanstva. U ovom retku mnogi vide aluziju na sliku iz Ponovljenog zakon 32,11, gdje se Bog prikazuje kao ptica koja nadlijeće svoje mladunce, čuva ih i brine se o njima.

`Ipak, nema većeg primjera Božje suosjećajne ljubavi prema nama od samog Isusa — koji je dao sebe za nas u činu vrhunskog očitovanja ljubavi. Ali Krist nije samo savršena slika Boga. On je također i savršeni uzor čovjeku. Kako možemo svoj život oblikovati po ugledu na Kristov, obraćajući posebnu pozornost na potrebe drugih i na taj način ne samo propovijedati o Božjoj ljubavi, već je i pokazivati na opipljive načine?
`