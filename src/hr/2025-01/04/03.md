---
title:  LJUBAV OD KOJE UZDRHTI UTROBA
date:   20/01/2025
---

Nemjerljiva dubina Božje suosjećajne ljubavi prema čovječanstvu lijepo je opisana u Knjizi proroka Hošea. Bog je naložio proroku Hošei: “Idi, oženi se bludnicom i izrodi djecu bludničku, jer se zemlja bludu odala, odmetnuvši se od Jahve.” (Hošea 1,2) Ali dalje, u 11. poglavlju, Hošea opisuje Božji odnos s Njegovim narodom služeći se slikom oca punog ljubavi prema svojem djetetu.

`Pročitajte Hošea 11,1-9. Kako slikoviti prikazi u tim redcima živo dočaravaju način na koji Bog ljubi svoj narod i brine se o njemu?`

Božja ljubav prema Njegovom narodu uspoređuje se s nježnom naklonošću roditelja prema djetetu. Sveto pismo služi se slikama učenja malog djeteta da hoda, nošenja voljenog djeteta u naručju, njegovanja i davanja hrane i drugih primjera nježne skrbi prema svojem narodu. Sveto pismo također tvrdi da je Bog “nosio” svoj narod, baš “kao što čovjek nosi svoga sinčića” (Ponovljeni zakon 1,31). “U svojoj ljubavi i samilosti sâm ih je otkupio” i “podigao ih i nosio u sve dane od davnine” (Izaija 63,9).

Za razliku od Božje nepokolebljive ljubavi, Njegov narod je često bio nevjeran, čime je na kraju odbacio Boga i navukavši na sebe sud, duboko Ga ožalostio. Bog je suosjećajan, ali nikad nauštrb pravde. (Kao što ćemo vidjeti u jednoj od kasnijih pouka, ljubav i pravda idu zajedno.)

Jeste li ikada bili toliko uznemireni zbog nečega da vam se grčilo u želucu? Takva se slika koristi za dubinu Božjih emocija prema Njegovom narodu. Slika nečijeg ustreptalog srca i suosjećanja koje se rasplamsava slikovit je jezik dubokih emocija, koji se koristi i za Boga i za ljude.

Ta slika suosjećanja koje se rasplamsava (kamar), upotrijebljena je u opisu dviju žena koje su došle pred Salomona, od kojih je svaka za isto dijete tvrdila da je njezino. Kad je Salomon naredio da se dijete rasiječe na pola (bez namjere da ga doista ubije), ta slika je dočarala emotivnu reakciju prave majke (1. o kraljevima 3,26; usporedi Postanak 43,30).

`Svatko tko je ikada bio roditelj zna o čemu ta pouka govori. Nijedna druga ovozemaljska ljubav nije joj ni približna. Kako nam to pomaže razumjeti Božju ljubav prema nama, i koju utjehu možemo i trebamo crpiti iz te spoznaje?`