---
title:  SUOSJEĆAJAN I VATREN
date:   23/01/2025
---

Bog je suosjećajan i vatren, i te božanske emocije u najvećoj su mjeri utjelovljene u Isusu Kristu. Bog je suosjećajan (usporedi Izaija 63,9; Hebrejima 4,15), duboko pogođen jadima svojeg naroda (Suci 10,16; Luka 19,41) i spreman da sasluša, odgovori i utješi (Izaija 49,10.15; Matej 9,36; 14,14).

`Pročitajte 1. Korinćanima 13,4-8. Na koje nas načine ovaj odlomak poziva da odražavamo Božju suosjećajnu i zadivljujuću ljubav u odnosima s drugima?`

Mi želimo biti u vezi s ljudima koji su oličenje one vrste ljubavi kakva je opisana u 1. Korinćanima 13,4-8. Ali koliko često ulažemo napor da postanemo takvi prema drugima? Mi ne možemo sami sebe natjerati da budemo strpljivi i dobrostivi, da ne zavidimo i ne budemo uobraženi, grubi i sebični. Ne možemo u sebi uobličiti ljubav koja “sve ispričava, sve vjeruje, svemu se nada, sve podnosi” i “nigda ne prestaje” (1. Korinćanima 13,7.8). Takva ljubav može se utjeloviti u našem životu samo kao plod Duha Svetoga. I neka je slava Bogu što Duh Sveti izlijeva Božju ljubav u srca onih koji vjerom prebivaju u Kristu Isusu (Rimljanima 5,5).

Na koje praktične načine možemo, Božjom milošću i silom Duha Svetoga, odgovoriti i odražavati Božju duboko emotivnu, ali uvijek savršeno pravednu i razumnu ljubav? Prvo, jedini prikladan odgovor jest obožavanje Boga koji je ljubav. Drugo, na Božju ljubav trebamo odgovoriti aktivnim pokazivanjem suosjećanja i ljubavi prema drugima. Ne trebamo samo tražiti utjehu u našoj kršćanskoj vjeri, već i biti potaknuti da tješimo druge. Konačno, trebamo priznati da ne možemo sami promijeniti svoje srce, već da to može samo Bog.

Stoga zamolimo Boga da nam da novo srce za Njega i za druge — čistu ljubav koja uzdiže ono što je dobro i uklanja pljevu iznutra.

Neka naša molitva bude “da Gospodin učini da rastete i obilujete u ljubavi jedan prema drugomu i prema svima ... da tako utvrdi vaša besprijekorna srca u svetosti pred Bogom, našim Ocem, o dolasku našega

Gospodina Isusa Krista sa svim svojim svetima!” (1. Solunjanima 3,12.13)

`Zašto je umiranje sebi, sebičnosti i pokvarenosti našeg prirodnog srca jedini način da pokažemo tu vrstu ljubavi? Koje odluke trebamo donijeti da bismo bili u stanju umrijeti tom vrstom smrti?`