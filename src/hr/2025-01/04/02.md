---
title:  VIŠE OD MAJČINE LJUBAVI
date:   19/01/2025
---

Najveća ljubav poznata ljudskom iskustvu jest ljubav roditelja prema svojem djetetu. Biblija se često koristi slikom odnosa roditelj— dijete da bi dočarala Božju nevjerojatnu ljubav prema ljudima, naglašavajući da je Božja ljubav neusporedivo veća čak i od najdubljeg i najljepšeg ljudskog izraza istog osjećaja.

`Pročitajte Psalam 103,13; Izaija 49,15; Jeremija 31,20. Što nam ovi redci govore o naravi i dubini Božjeg smilovanja?`

Prema ovome, Bog se prema nama odnosi kao prema svojoj ljubljenoj djeci, i voli nas kao što dobri otac i majka vole svoju djecu. Čak i ako bi, kao što objašnjava Izaija 49,15, majka mogla zaboraviti “svoje dojenče” ili “ne imat sućuti za čedo utrobe svoje”, Bog nikad ne zaboravlja svoju djecu, i Njegovo milosrđe nikad ne prestaje (Tužaljke 3,22).

Značajno je zapaziti da se za hebrejski izraz raham, “milosrđe”, ovdje i u mnogim drugim tekstovima koji opisuju Božju izobilnu, suosjećajnu ljubav, smatra da je izveden iz hebrejskog naziva za maternicu (rehem). Tako je prema tom tumačenju Božje milosrđe kao “majčinska ljubav koja je poput maternice”. Ono je, dakle, neusporedivo veće od bilo kakvog ljudskog milosrđa, čak i milosrđa majke prema svojem novorođenčetu.

Prema Jeremiji 31,20, Bog gleda na svoj narod Saveza kao na “drag” i “dijete najmilije”, usprkos činjenici da su se oni često bunili protiv Njega i žalostili Ga. I bez obzira na to, Bog izjavljuje: “Srce (je) moje ustreptalo njega radi … doista ću se smilovati na nj.” Izraz preveden kao “smilovati” ovdje je isti onaj izraz koji je upotrijebljen prije za “Božje milosrđe” (raham). Zatim, izraz “srce mi dršće” može se doslovno prevesti kao “moja utroba se uskomešala”. Taj opis božanskih emocija služi se izrazito “visceralnim” jezikom (koji se odnosi na utrobu, unutarnje organe), što ukazuje na iznimnu dubinu Božje suosjećajne ljubavi prema svojem narodu. Čak i usprkos njihovoj nevjeri, Bog i dalje pokazuje izobilno suosjećanje i milosrđe prema svojem narodu, i to mimo svih razumnih očekivanja.

`Za neke od nas, svijest o tome da je Božje milosrđe prema nama poput milosrđa oca ili majke punih ljubavi, duboko je utješna. Međutim, neki ljudi to ne mogu shvatiti jer im njihovi roditelji nisu pokazivali ljubav. Na koje bi se druge načine njima moglo otkriti Božje milosrđe?`