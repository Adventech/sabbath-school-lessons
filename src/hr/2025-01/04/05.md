---
title:  "LJUBOMORNI BOG?"
date:   22/01/2025
---

Bog se u Bibliji prikazuje kao “milosrdni Bog”. Na hebrejskom jeziku Bog se naziva el rahum (Ponovljeni zakon 4,31). Riječ “el” znači “Bog”, a rahum je oblik koji znači “milosrđe” (raham). Ipak, za Boga se ne kaže samo da je milosrdan, već i ljubomoran, kana. U Ponovljenom zakonu 4,24 čitamo: “Jer, Jahve, Bog tvoj, oganj je što proždire; on je Bog ljubomoran [kana].” (Vidi i Ponovljeni zakon 4,24; 6,15; Jošua 24,19; Nahum 1,2.)

`U 1. Korinćanima 13,4 stoji da “ljubav ne zavidi” (u nekim prijevodima “ljubav nije ljubomorna”). Kako je onda moguće da je Bog “ljubomoran”? Pročitajte 2. Korinćanima 11,2 i razmotrite na koje je sve načine Božji narod bio nevjeran prema Njemu (vidi, na primjer, Psalam 78,58). Kakvo svjetlo ovi redci bacaju na razumijevanje božanske “ljubomore”?`

Božja “ljubomora” često se pogrešno razumije. Ako za nekoga kažete da je ljubomoran muž ili ljubomorna žena, vjerojatno ne mislite da je to kompliment. Ljubomora često ima negativne primisli u mnogim jezicima. Međutim, u Bibliji, božanska ljubomora nema negativnog značenja. To je opravdana žudnja muža koji voli da samo on ima vezu sa svojom ženom.

Premda postoji vrsta ljubomore koja je u suprotnosti s ljubavlju (1. Korinćanima 13,4), prema 2. Korinćanima 11,2 postoji i dobra i pravedna “ljubomora”. Pavao govori o “božanskoj ljubomori”. Božja ljubomora jedina je i uvijek pravedna vrsta ljubomore i o njoj je bolje govoriti kao o Božjoj gorljivoj ljubavi prema svojem narodu.

Božja plamena ljubav (ili strast — kana) prema Njegovom narodu proizlazi iz Njegove duboke ljubavi prema njemu. Bog želi imati poseban odnos sa svojim narodom — On jedini treba biti njihov Bog. Ipak, Bog je često prikazan kao prezreni muž kojem je ljubav neuzvraćena (vidi Hošea 1—3; Jeremija 2,2; Jeremija 3,1-12). Dakle, Božja “ljubomora” ili “revnost” nikad nije neizazvana, već je uvijek odgovor na nevjeru i zle ljude. Božja ljubomora (ili “plamena ljubav”) nema negativnog značenja kao ljudska ljubomora. To nikad nije zavidna, već uvijek ispravna i pravedna želja za isključivim odnosom s Njegovim narodom i za njegovo dobro.

`Kako možemo odražavati tu istu vrstu dobre “ljubomore” prema drugima, kakvu Bog pokazuje prema nama?`