---
title:  BOG JE DOBAR I PRAVEDAN
date:   03/02/2025
---

Bog ne samo da ljubi pravdu i ne samo da poziva ljude da ljube i čine pravicu, već i sam savršeno i nepokolebljivo pokazuje te osobine. Sveto pismo uči da je Bog savršeno svet, vjeran, pravedan i pun ljubavi. Bog uvijek čini samo ono što je ljubazno, ispravno i pravedno. On nikad ne čini ništa loše.

`Pročitajte Ponovljeni zakon 32,4; Psalam 92,16. Čemu nas ovi redci uče o Božjoj vjernosti i pravednosti?`

Ovi i mnogi drugi odlomci objavljuju da je Bog pravedan i pun ljubavi — “na kome nema nepravde” (Psalam 92,16; usporedi Psalam 25,8; 129,4). Bog “ne čini nepravde; svako jutro iznosi svoju pravicu, u praskozorje ne izostaje; ali bezbožnik srama ne poznaje” (Sefanija 3,5). Zapazite izravnu suprotnost između Božjeg karaktera i karaktera onih koji ljube nepravdu.

Bog zna što je najbolje za svakoga, želi ono što je najbolje za svakoga i neprestano radi na tome da ostvari najbolji ishod za sve koji su u to uključeni.

`Pročitajte Psalam 9,8.9; 145,9-17. Što ovi redci uče o Bogu?`

Biblijski Bog je “pravedan sudac” (Psalam 7,12) i nikakva nepravda nije Mu mila (Psalam 5,5). U 1. Ivanovoj 1,5 stoji: “Bog je svjetlo i nikakve tame nema u njemu.” Bog, dakle, nije samo savršeno dobar, već, prema Jakovu 1,13, On “ne može biti iskušavan zlom” (usporedi Habakuk 1,13 — Varaždinska Biblija).

U svemu tome Božja dobrota i slava neraskidivo su povezane. I dok mnogi obožavaju moć, Bog je svemoćan, ali On svoju moć pokazuje samo na načine koji su pravedni i puni ljubavi. Nije slučajno što je Bog, kada Ga je Mojsije zamolio: “Pokaži mi svoju slavu”, odgovorio: “Dopustit ću da ispred tebe prođe sav moj sjaj.” (Izlazak 33,18.19)

`Zašto dobri Bog dopušta tako mnogo zla na ovom svijetu? Razgovarajte u razredu o svojem odgovoru.
`