---
title:  BOŽJI NEPROMJENJIVI KARAKTER
date:   04/02/2025
---

`Pročitajte Malahija 3,6; Jakov 1,17. Što ovi redci govore o Božjem karakteru?`

U Malahiji 3,6, Bog izjavljuje: “Jer ja, Jahve, ne mijenjam se.” Premda neki čitaju taj dio retka i razumiju ga kao da se Bog ni na koji način ne mijenja, ostatak retka i njegov neposredni kontekst pokazuju da je Božja nepromjenjivost, koja je tu objavljena, zapravo Božja moralna nepromjenjivost. Ostatak retka ukazuje da se Bog može promijeniti u smislu odnosa prema nekome, jer On kaže: “Zato vi, sinovi Jakovljevi, ne izgiboste.” (6. redak — Varaždinska Biblija) I već u sljedećem retku Bog poziva svoj narod: “Vratite se k meni, i ja ću se vratiti k vama.” (Malahija 3,7 — Varaždinska Biblija)

Dakle, Bog sa svojim stvorenjima uspostavlja odnose koji podrazumijevaju udaljavanje i ponovno zbližavanje, ali kroz sve takve burne veze i kroz sve ostalo, Božji karakter ostaje postojan. To potvrđuje i Jakov 1,17, gdje stoji da svi dobri i savršeni darovi dolaze od Boga koji se ne mijenja. Bog nije izvor zla.

Ovdje i na drugim mjestima Sveto pismo višeput izjavljuje da je Božji karakter nepromjenjiv. Drugim riječima, Biblija naučava da je Bog u moralnom smislu nepromjenjiv. Ipak, Bog može ostvariti, i ostvaruje, odnos sa stvorenjima kojima uzvraća na odgovarajući način, ali uvijek s ljubavlju i pravdom.

`Pročitajte 2. Timoteju 2,13; Titu 1,2; Hebrejima 6,17.18. Što ovi redci uče o Bogu?`

Bog se ne može odreći sebe samog. Bog nikad ne laže i ne može prekršiti svoja obećanja. Možemo biti uvjereni da je biblijski Bog isti Bog koji je (u Kristu) dragovoljno predao sebe za nas na križu. On je Bog na kojega se možemo u potpunosti osloniti i s povjerenjem i nadom gledati u budućnost, jer kao što stoji u Hebrejima 13,8: “Isus Krist isti je jučer i danas i zauvijek će biti isti.”

`Kako se možete uzdati u Božju dobrotu čak i kad vam u životu ide loše? Kako nam slika Boga na križu pomaže da se naučimo oslanjati na Njegovu dobrotu?`