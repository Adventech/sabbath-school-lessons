---
title:  "BOG KOJI SE KAJE?"
date:   05/02/2025
---

Može li se Bog “pokajati”? Ako može, što bi to značilo? Vidjeli smo da se Božji karakter nikad ne mijenja. Međutim, neki biblijski tekstovi govore kako se Bog “kaje” ili “odustaje”. Bar kad je riječ o ljudima, pokajanje podrazumijeva da je netko učinio nešto loše. Kako onda neki biblijski tekstovi mogu reći da se Bog “kaje”?

`Pročitajte Izlazak 32,14 i usporedite s Jeremijom 18,4-10. Što mislite o tim opisima Božjeg “žaljenja” i “odustajanja”?`

U tim i u mnogim drugim odlomcima Bog je prikazan kako odustaje od osude u odgovoru na pokajanje ili neko posredovanje od strane naroda. Bog obećava da će se, ako se narod odvrati od svoje zloće, i On odvratiti od osude koju je planirao. Božje odvraćanje od izvršenja osude u odgovoru na ljudsko pokajanje uobičajena je tema u cijelom Svetom pismu.

`Pročitajte Brojevi 23,19; 1. Samuelova 15,29. “Kaje” li se Bog prema ovim redcima i “predomišlja” ili ne?`

U ovim redcima izrijekom se kaže da Bog “nije čovjek da bi se predomislio” (1. Samuelova 15,29 — Suvremeni hrvatski prijevod) i da “Bog nije čovjek da bi slagao, nije sin Adama da bi se kajao. Zar on kada rekne, a ne učini, zar obeća, pa ne ispuni?” (Brojevi 23,19) Ovi tekstovi, čitani u svjetlu drugih odlomaka, ne mogu se shvatiti u smislu da Bog uopće nikad ne “popušta”, već prenose istinu da se Bog ne “predomišlja” i ne “kaje” na način kako to ljudi rade. Naprotiv, Bog uvijek drži svoja obećanja i premda ponekad mijenja smjer djelovanja u odgovoru na ljudsko pokajanje, On to uvijek čini u skladu sa svojom dobrotom i svojom Riječju. Bog odustaje od osude u odgovoru na pokajanje upravo zato što je Njegov karakter dobar, pravedan, milostiv i pun ljubavi.

`Kakvo je značenje tih biblijskih opisa božanskog “popuštanja”? Što nam to govori o postojanosti Božjeg karaktera, usporedo s činjenicom da On uspostavlja istinske odnose davanja i uzimanja?`