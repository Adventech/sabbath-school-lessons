---
title:  ČVRSTO SE DRŽITE LJUBAVI I PRAVDE
date:   06/02/2025
---

Sveto pismo dosljedno uči da je “Jahve, Bog tvoj, pravi Bog, Bog vjeran, koji drži svoj Savez i milost svoju iskazuje do tisuću koljena onima koji ga ljube i drže njegove zapovijedi” (Ponovljeni zakon 7,9). Njegov karakter dobrote i ljubavi savršeno je predstavio Isus na križu (vidi Rimljanima 3,25.26; 5,8). Prema Psalmu 100,5, “dobar je Gospod; dovijeka je milosrđe njegovo, i vjernost njegova od koljena do koljena” (Varaždinska Biblija) (usporedi Psalam 89,2). Bogu se, dakle, može vjerovati. On daje samo dobre darove svojoj djeci (Jakov 1,17; usporedi Luka 11,11-13). On daruje dobre darove čak i onima koji se postavljaju kao Njegovi neprijatelji.

`Pročitajte Matej 5,43-48. Čemu nas ovaj redak uči o Božjoj nevjerojatnoj ljubavi? Kako bismo trebali postupati prema drugima u svjetlu tog Isusovog nauka?`

U Mateju 5 opisuje se Božja ljubav kao savršena. Mi volimo samo one koji vole nas, što je nesavršena ljubav. Ali Bog ljubi čak i one koji Ga mrze, čak i one koji se postavljaju kao Njegovi neprijatelji. Njegova ljubav je potpuna i stoga savršena.

Premda Božja ljubav, kao i milost, uvelike premašuje sva razumna očekivanja, ona nikad ne zaobilazi pravdu niti joj proturječi. Naprotiv, ona spaja pravdu i milost (Psalam 85,11). Isto tako, Biblija i nas potiče: “Čuvaj milosrđe i pravdu, i svagda čekaj na Boga svojega.” (Hošea 12,6 — Varaždinska Biblija) U drugom prijevodu stoji: “Držite se vjernosti i pravde.” (Hošea 12,6 — Suvremeni hrvatski prijevod; usporedi Luka 11,42)

Na kraju, sam Bog će uspostaviti savršenu pravdu. U Rimljanima 2,5 stoji da će doći “do očitovanja Božje pravde u suđenju” (Rimljanima 2,5). Otkupljeni će na kraju pjevati: “Velika su i divna djela tvoja, Gospodaru, Bože, Svemogući! Pravedni su i ispravni tvoji putovi, Kralju naroda! Tko da te, Gospodaru, ne poštuje i tvoje ime ne slavi? Ti si, naime, jedini svet; da, svi će narodi doći i pokloniti se pred tobom, jer si pokazao svoja pravedna djela.” (Otkrivenje 15,3.4; usporedi Otkrivenje 19,1.2)

`Izaija 25,1 objavljuje: “Jahve, ti si Bog moj, uznosim te, tvoje ime slavim, jer si proveo čudesan naum, smišljen od davnine, istinit i vjeran.” Kako možemo slaviti Boga čak i u lošim vremenima? Kako i sam vaš život može biti prinošenje hvale Bogu na način koji promiče pravdu u vašem krugu utjecaja?`