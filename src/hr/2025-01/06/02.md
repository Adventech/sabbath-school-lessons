---
title:  LJUBAV I PRAVDA
date:   02/02/2025
---

U cijelom Svetom pismu ljubav i pravda idu zajedno. Prava ljubav zahtijeva pravdu, a istinska pravda može se provesti i zadovoljiti samo u ljubavi. Mi nismo navikli razmišljati o ta dva pojma kao o nečemu što ide zajedno, ali to je samo zato što je ljudski rod u velikoj mjeri izopačio ljubav i pravdu.

`Pročitajte Psalam 33,5; Izaija 61,8; Jeremija 9,23; Psalam 85,11; 89,15. Kako ovi redci rasvjetljavaju Božje zanimanje za pravdu?`

U ovim redcima izrijekom se tvrdi da Bog ljubi pravdu (Psalam 33,5; Izaija 61,8). U Svetom pismu pojmovi “ljubav” i “pravda” neraskidivo su povezani. Njegova ljubav i pravednost idu zajedno, i Bog silno želi da se pravičnost i pravda provode u svijetu.

Iz dobrog razloga, dakle, proroci dosljedno osuđuju sve vrste nepravde, uključujući nepravedne zakone, lažna mjerila, tlačenje i nepravedno postupanje prema siromasima, udovicama ili bilo komu tko je ranjiv. Premda ljudi čine mnoga zla i nepravde, Bog je taj koji neprestano čini “dobrotu, pravo i pravdu na zemlji” (Jeremija 9,23). U skladu s tim, u cijelom Svetom pismu oni koji su vjerni Bogu željno iščekuju božanski sud kao nešto vrlo poželjno, jer on donosi kaznu zločincima i mučiteljima, a pravdu i oslobođenje žrtvama nepravde i nasilja.

Pravičnost i pravda temelj su Božje vladavine. Božja moralna vladavina ljubavi poštena je i pravedna, sasvim različita od pokvarenih vlasti ovoga svijeta, koje često podržavaju nepravdu zbog osobnog dobitka i moći. U Bogu “Ljubav će se i Vjernost sastati, Pravda i Mir zagrliti” (Psalam 85,11).

A Bog nam jasno daje do znanja što očekuje od nas: “Objavljeno ti je, čovječe, što je dobro, što Jahve traži od tebe: samo činiti pravicu, milosrđe ljubiti i smjerno sa svojim Bogom hoditi.” (Mihej 6,8) Ako postoji išta u Božjem karakteru što bismo trebali odražavati, onda bi ljubav — kao i pravda i milost koje iz nje proizlaze — u tome bila bitna.

`Koji primjeri izopačene ljudske pravde postoje čak i sada? Kako da onda ne vapimo Bogu da jednog dana dođe Njegova savršena pravda?`