---
title:  Problem zla
date:   08/02/2025
---

### Biblijski tekstovi
Job 30,26; Matej 27,46; Job 38,1-12; Psalam 73; Postanak 2,16.17; Otkrivenje 21,3.4.

> <p></p>
> “I otrt će Bog svaku suzu s očiju njihovih, i smrti više neće biti; ni tuge, ni jauka, ni boli više neće biti — jer prijašnje prođe.” (Otkrivenje 21,4 — Varaždinska Biblija)

Možda je najveći problem s kojim se kršćanstvo suočava problem zla — kako pomiriti činjenicu da je Bog savršeno dobar i pun ljubavi s činjenicom o postojanju zla na ovom svijetu. Najkraće rečeno, ako je Bog svedobar i svemoćan, zašto postoji zlo, i to u tolikoj mjeri?

To nije samo akademski problem, već nešto što duboko uznemirava mnoge ljude i što neke sprečava da upoznaju Boga i da Ga zavole.

“Za mnoge je umove podrijetlo zla i razlog njegova postojanja izvor velike zbunjenosti. Oni vide djelovanje zla s njegovim strašnim posljedicama jada i pustošenja pa se pitaju kako je moguće da sve ovo postoji pod vladavinom Onoga koji je pun neizmjerne mudrosti, sile i ljubavi. To je tajna za koju ne nalaze objašnjenje.” (Ellen G. White, Velika borba, str. 389; u izvorniku str. 492)

Mnogi ateisti ukazuju na problem zla kao na razlog zašto su ateisti. Ali kao što ćemo vidjeti ovog i idućih tjedana, biblijski Bog je savršeno dobar i možemo Mu vjerovati usprkos zlu kojim je naš pali svijet toliko zaražen.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 235—249.**