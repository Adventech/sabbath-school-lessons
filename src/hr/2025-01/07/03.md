---
title:  MNOGO TOGA NE ZNAMO
date:   10/02/2025
---

Svršetak povijesti nastupit će pobjedom ljubavi nad zlom. Ali u međuvremenu mnoga zabrinjavajuća pitanja ostaju. Kako možemo razmišljati i govoriti o problemu zla na način koji bi mogao biti od koristi?

`Pročitajte Job 38,1-12. Kako Božji odgovor Jobu rasvjetljava problem zla? Koliko mi znamo, a koliko ne znamo o onome što se događa iza pozornice?`

U biblijskom izvještaju Job je strašno postradao i postavio je mnoga pitanja o tome zašto ga je snašlo tako puno zla i patnje. Zahtijevao je prijam kod Boga kako bi zatražio odgovore na svoja pitanja, ne znajući da se daleko više toga zbiva iza pozornice, u nebeskom dvoru (vidi Job 1—2).

Božji odgovor Jobu je zapanjujuć. Konkretno, “nato Jahve odgovori Jobu iz oluje i reče: ‘Tko je taj koji riječima bezumnim zamračuje božanski promisao?’” (Job 38,1.2) Jedan prijevod to kaže ovako: “Zašto govoriš tako puno kad znaš tako malo?” Zatim u Jobu 38,4 Bog dodaje: “Gdje si bio kad zemlju utemeljih? Kazuj, ako ti je znanje sigurno.”

`Pročitajte Job 42,3. Na koji način Jobov odgovor rasvjetljava ono što bismo mi trebali znati o svojem položaju?`

Svojim odgovorima Bog je razjasnio Jobu da ima mnogo toga što on ne zna i ne razumije. Poput Joba, i mi bismo trebali ponizno priznati da ima mnogo toga što se događa u ovom svijetu, iza pozornice, o čemu ništa ne znamo. Ali činjenica da ne znamo odgovore na svoja pitanja ne znači da dobrih odgovora nema i da jednog dana neće sve biti objašnjeno. A dotada se trebamo osloniti na Božju dobrotu koja nam se otkrila na tako mnogo načina.

`Razmislite o tome kako zapravo malo znamo o bilo čemu. Zašto bismo s obzirom na to, trebali naučiti živjeti bez odgovora na ona najteža pitanja — o zlu i patnji?`