---
title:  OBRANA POZIVANJEM NA SLOBODNU VOLJU
date:   12/02/2025
---

Koliko god mi slabo razumjeli Božje putove i misli, Sveto pismo nam otkriva nešto što nam pomaže da se pozabavimo problemom zla. Jedan od načina rješavana logičkog problema zla poznat je kao obrana pozivanjem na slobodnu volju.

Obrana pozivanjem na slobodnu volju jest shvaćanje da je zlo posljedica zloupotrebe slobodne volje od strane stvorenja. Bog se, dakle, ne može okrivljavati za zlo, jer je zlo posljedica zloupotrebe slobodne volje od strane stvorenja koju im je On dao iz dobrih razloga. Zašto je, međutim, Bog dao takvu slobodnu volju stvorenim bićima? S tim u vezi, C. S. Lewis jednom je prilikom napisao da je “slobodna volja, iako ona zlo čini mogućim, ipak jedino što također čini mogućom i bilo kakvu ljubav, dobrotu i radost koju vrijedi imati. Svijet automata — stvorenja koja funkcioniraj kao strojevi — teško da bi vrijedilo stvarati. Sreća koju Bog osmišljava za svoja viša stvorenja ogleda se u tome što se mogu slobodno, dobrovoljno družiti s Njim i jedni s drugima. ... A za to moraju biti slobodni.” (Elementarno kršćanstvo, Verbum, Zagreb, 2022.)

`Pročitajte Postanak 2,16.17. Kako ovi redci prikazuju moralnu slobodu danu Adamu i Evi?`

Za početak, zašto bi im uopće bila dana zapovijed ako nisu imali slobodnu volju? Adam i Eva pojeli su zabranjeni plod i otad je naš planet prepun zla. U Postanku 4, prvom sljedećem poglavlju nakon izvještaja, strašne posljedice grijeha ogledaju se u ubojstvu Abela od ruke njegovog brata. Izvještaj o padu pokazuje kako je zloupotreba slobodne volje od strane Adama i Eve donijela grijeh i zlo u povijest našeg planeta. U cijelom Svetom pismu vidimo postojanje moralne slobodne volje. (Vidi Ponovljeni zakon 7,12.13; Jošua 24,14.15; Psalam 81,11-14; Izaija 66,4.) Svakog dana u našem životu, u većoj ili manjoj mjeri, i mi provodimo slobodnu volju koju nam je dao naš Stvoritelj. Bez slobodne volje ne bismo bili prepoznatljivi kao ljudi. Bili bismo više kao strojevi, ili čak roboti bez uma.

`Korporacija Sony napravila je psa robota po imenu Aibo. On izgleda kao pravi pas, ali se ne razbolijeva, ne dobiva buhe, ne grize i ne linja se. Biste li mijenjali svojeg psa od krvi i mesa za Aiba? Ako ne biste, kako bi vam taj vaš izbor mogao pomoći da bolje razumijete zašto nas je Bog stvorio takvima kakvi jesmo, sa slobodnom voljom — usprkos svim rizicima?`