---
title:  SUZDRŽANI TEIST
date:   11/02/2025
---

U Izaiji 55,8.9 Bog objavljuje: “Jer misli vaše nisu moje misli, i puti moji nisu vaši puti, riječ je Jahvina. Visoko je iznad zemlje nebo, tako su puti moji iznad vaših putova, i misli moje iznad vaših misli.”

Božje misli daleko su uzvišenije od naših. Ne možemo čak ni zamisliti složenost Božjeg plana za ovaj planet. S obzirom na to, zašto bismo očekivali da znamo koje točno razloge Bog ima za ono što čini ili ne čini u različitim situacijama?

Jedan od načina za pristupanje problemu zla, koji se zasniva na priznanju kako malo toga znamo, naziva se “suzdržani teizam”. Suzdržani teist vjeruje da Bog ima dobre razloge da postupa upravo onako kako to čini, ali s obzirom na naše ograničeno znanje, ne bismo trebali očekivati da znamo koji su to točno razlozi. Suzdržani teist je suzdržan u pogledu ljudske sposobnosti da bude svjestan, ili da u potpunosti razumije Božje razloge kada je riječ o odnosu prema zlu u svijetu. Samo zato što netko ne vidi, na primjer, mikrobe koji lebde u zraku svuda oko nas, ne znači da tih mikroba nema u zraku svuda oko nas. Činjenica da netko ne zna koje razloge Bog ima, sigurno ne znači da Bog nema dobre razloge.

`Pročitajte Psalam 73. Kako psalmist pristupa zlu i nepravdi oko sebe? Što on to vidi što mu pruža drugačiju sliku?`

Psalmist je bio duboko uznemiren zbog zla u svijetu. Osvrnuo se oko sebe i vidio da zlo napreduje. Činilo mu se da je sve nepravedno i nepošteno. Nije mogao ponuditi nikakav odgovor u vezi s tim. Zapitao se vrijedi li uopće vjerovati u Boga i služiti Mu. To jest, tako je razmišljao sve dok nije pogledao u Svetište.

Svetište pruža dio ključa za rješenje problema zla — naime, spoznaju da postoji pravedni Sudac koji će donijeti pravdu i sud u svoje vrijeme.

`Kako adventističko razumijevanje suda i doktrine o Svetištu rasvjetljava problem zla? Iako sada imamo mnoga pitanja, detalji povijesti i Božjih pravednih presuda bit će otkriveni na kraju.`