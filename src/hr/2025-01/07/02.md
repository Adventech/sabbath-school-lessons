---
title:  "“DOKLE, GOSPODINE?”"
date:   09/02/2025
---

O problemu zla govori se ne samo u suvremenom svijetu, već i u samom Svetom pismu.

`Pročitajte Job 30,26; Jeremija 12,1; 13,22; Malahija 2,17; Psalam 10,2. Kako ovi redci iznose problem zla u prvi plan ljudskog iskustva?`

Ovi tekstovi pokreću mnoga pitanja koja su aktualna i danas. Zašto izgleda kao da zli napreduju i da oni koji čine zlo imaju koristi od svojeg zla, ako ne uvijek, onda ipak dovoljno često? Zašto pravedni toliko stradaju? Gdje je Bog kada se događa zlo? Zašto nam ponekad izgleda da je Bog daleko od nas, čak i da se skriva?

Šta god rekli o tim pitanjima i problemu zla uopće, trebamo povesti računa o tome da ne zanemarujemo problem zla, to jest da ne umanjujemo njegovu ozbiljnost. Ne treba pokušavati riješiti taj problem podcjenjivanjem naravi i količine zla u svijetu. Zlo je vrlo loše — i Bog ga mrzi još više nego mi. Prema tomu, mogli bismo se pridružiti onom vapaju koji odzvanja kroz cijelo Sveto pismo kao reakcija na mnoga zla i nepravde na ovom svijetu: “Dokle, Gospodine?”

`Pročitajte Matej 27,46. Kako razumijete te Isusove riječi? Što nam one otkrivaju o tome kako je zlo dotaknulo Boga na najgrozniji način?`

Sam Isus je na križu postavio pitanje: “Bože moj, Bože moj! Zašto si me ostavio?” (Matej 27,46) Tu na poseban način vidimo da je i sam Bog bio pogođen zlom, što je zapanjujuća istina, snažno naglašena Kristovim patnjama i smrću na križu, gdje se sve zlo ovoga svijeta obrušilo na Njega.

Ali čak i tu ima nade. To što je Krist učinio na križu porazilo je uzročnika zla, Sotonu, i na kraju će uništiti zlo u potpunosti.

`Isus je citirao riječi iz Psalma 22,2, ali ostatak tog psalma završava pobjedom. Isus se na križu radovao nadi koju u tom trenutku nije vidio. Kako možemo crpiti utjehu iz Njegovog iskustva u trenucima kada ni sami ne vidimo nikakvu nadu pred sobom?`