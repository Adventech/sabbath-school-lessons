---
title:  "LJUBAV I ZLO?"
date:   13/02/2025
---

Bog je stvorenjima dao slobodnu volju zato što je ona nužna za ljubav, a zloupotreba te slobodne volje uzrok je zla. I opet, mnogo pitanja ostaje bez odgovora. Bog dopušta zlo (određeno vrijeme) iako ga duboko prezire, jer bi ukidanje takve mogućnosti onemogućilo ljubav, a njegovo prerano uništenje narušilo bi povjerenje nužno za ljubav.

“Zemlju je obavio mrak jer je Bog pogrešno shvaćen. Da bi se mračne sjenke rastjerale, da bi se svijet mogao vratiti Bogu, trebalo je slomiti Sotoninu prijevarnu moć. To se nije moglo ostvariti prisilom. Primjenjivanje sile protivi se načelima Božje vladavine. On želi jedino službu iz ljubavi, a ljubav se ne može zapovjediti; ona se ne može zadobiti silom ili vlašću. Samo ljubav može probuditi ljubav. Poznavati Boga znači ljubiti Ga. Njegov karakter mora se pokazati u suprotnosti prema Sotoninom karakteru.” (Ellen G. White, Isusov život, str. 9; u izvorniku str. 22)

Bez slobodne volje ne bi bilo ni ljubavi, a ako je Bog ljubav, onda je jasno da ne postoji mogućnost da Bog niječe ljubav ili slobodu potrebnu da bi ljubav mogla postojati. Također možemo pretpostaviti da kad bismo od početka znali kraj, kao što Bog zna, sigurno ne bismo željeli da On ukine našu slobodu. Na kraju krajeva, tko bi želio živjeti u svemiru bez ljubavi?

`Pročitajte Rimljanima 8,18; Otkrivenje 21,3.4. Kako nam ovi redci ulijevaju sigurnost navodeći nas da se pouzdamo u Božju dobrotu, usprkos svem zlu na ovom svijetu?`

Čak i kad ne vidimo ništa kroz tamu, Bog vidi kraj od početka. On vidi i vječno blaženstvo obećano svima koji svoju vjeru polažu u Isusa. Prema Rimljanima 8,18, “patnje sadašnjega vremena nisu dostojne usporedbe sa slavom koja će se objaviti u nama”. Možemo li povjerovati u ovo nevjerojatno obećanje? Ljubav, kao i sloboda svojstvena ljubavi, tako je sveta, toliko važna da je Isus, umjesto da nam je uskrati, radije dopustio da Ga ona pošalje na križ, gdje je postradao. On nam je ipak dao tu slobodu znajući koliko će Ga ona stajati. Zašto je to tako ključna misao koju uvijek trebamo imati pred sobom?

`Kako nam uzimanje u obzir činjenice da nam Bog daje slobodnu volju pomaže da se zaštitimo od pomisli da je sve što se događa Božja volja?`