---
title:  IZGUBLJENO PRAVO NA MILOST
date:   08/01/2025
---

Božja ljubav je vječna i uvijek nezaslužena. Međutim, ljudi je mogu odbaciti. Mi imamo priliku prihvatiti ili odbaciti tu ljubav, ali samo zato što nas Bog dragovoljno ljubi savršenom, vječnom ljubavlju prije nego što mi bilo što učinimo (Jeremija 31,3). Naša ljubav prema Bogu odgovor je na ono što nam je već dano prije nego što smo i zatražili.

`Pročitajte 1. Ivanova 4,7-20, s posebnim naglaskom na 7. i 19. retku.Što nam je tu rečeno o Božjoj ljubavi koja prethodi svakoj drugoj?`

Božja ljubav uvijek dolazi prva. Da On nije prvi ljubio nas, mi Mu ne bismo mogli uzvratiti ljubav. Premda nas je stvorio sa sposobnošću da volimo i budemo voljeni, sam Bog je temelj i izvor svekolike ljubavi. Mi, međutim, imamo pravo odlučiti hoćemo li je prihvatiti, a onda i odražavati u svojem životu. Ta istina ilustrirana je u Kristovoj usporedbi o sluzi koji ne oprašta (vidi Matej 18,23-35).

U toj usporedbi vidimo da sluga ni na koji način nije mogao otplatiti ono što je dugovao svojem gospodaru. Prema Mateju 18, sluga je svojem gospodaru dugovao deset tisuća talenata. Jedan talenat iznosio je oko šest tisuća denara. A jedan denar bio je vrijednost koja bi prosječnom nadničaru bila plaćena za jedan dan rada (usporedi Matej 20,2). Dakle, prosječnom nadničaru trebalo bi šest tisuća radnih dana da bi zaradio jedan talenat. Nakon odbitka slobodnih dana, pretpostavimo da bi prosječan nadničar mogao raditi tristo dana godišnje i na taj način zaraditi tristo denara za godinu dana. Prema tomu, prosječnom nadničaru trebalo bi otprilike dvadeset godina da otplati jedan talenat, koji se sastojao od šest tisuća denara (6.000 : 300 = 20). Da bi zaradio 10.000 talenata, dakle, prosječan nadničar morao bi raditi 200.000 godina. Ukratko, sluga ne bi mogao nikada otplatiti taj dug. Ipak, gospodar mu se smilovao i dragovoljno mu oprostio tako veliki dug.

Međutim, kada je taj sluga, kojemu je oprošteno, odbio oprostiti daleko, daleko manji dug od stotinu denara jednom od svojih kolega, i kada ga je poslao u tamnicu zbog tog duga, gospodar se razgnjevio i opozvao svoj milosrdni oprost. Taj sluga izgubio je pravo na ljubav i oprost od svojega gospodara. Premda Bogu nikad ne ponestaje suosjećanja i milosrđa, čovjek može odbaciti, pa čak i izgubiti pravo na blagoslove Božjeg suosjećanja i milosrđa.

`Sjetite se što je vama oprošteno i koliko vas stoji to što vam je Isus oprostio. Što bi nam to trebalo govoriti o opraštanju drugima?`