---
title:  BOŽJA VJEČNA LJUBAV
date:   05/01/2025
---

Sveto pismo jasno govori da Bog ljubi svakoga. Najpoznatiji redak u Svetom pismu, Ivan 3,16, objavljuje sljedeću istinu: “Da, Bog je tako ljubio svijet da je dao svoga jedinorođenog Sina da ne pogine ni jedan koji u nj vjeruje, već da ima život vječni.”

`Pročitajte Psalam 33,5; 145,9. Što ti redci govore o tome koliko daleko sežu Božja dobrota, suosjećanje i milosrđe?`

Neki možda misle da su nedostojni ljubavi, ili da Bog ljubi sve druge, ali ne i njih. Međutim, Biblija dosljedno objavljuje da Bog ljubi svaku osobu. Ne postoji nitko koga On ne ljubi. I zato što ljubi svakoga, Bog isto tako želi da svi budu spašeni.

`Pročitajte 2. Petrova 3,9; 1. Timoteju 2,4; Ezekiel 33,11. Čemu nas ovi redci uče o Božjoj želji da spasi svakoga?`

Redak nakon Ivana 3,16 glasi: “Jer Bog nije poslao svoga Sina na svijet da sudi svijet, nego da se svijet spasi po njemu.” (Ivan 3,17) Da ovisi samo o Bogu, svako ljudsko biće prihvatilo bi Njegovu ljubav i bilo bi spašeno. Ipak, Gospodin nikomu neće nametnuti svoju ljubav. Ljudi su slobodni da je prihvate ili odbace.

I premda je neki odbacuju, Bog ih nikad ne prestaje voljeti. U Jeremija 31,3, On objavljuje svojem narodu: “Ljubavlju vječnom ljubim te, zato ti sačuvah milost.” I na drugim mjestima Biblija stalno ponavlja da Božja ljubav traje zauvijek (vidi, na primjer, Psalam 136). Božja ljubav nikad ne prestaje. Nama je to teško shvatiti jer se često događa da ne volimo druge, zar ne?

Međutim, ako bismo kao pojedinci uspjeli iskusiti tu ljubav — to jest da sami spoznamo Božju ljubav — koliko bismo drugačije živjeli i postupali prema drugima!

`Ako Bog ljubi svakoga, to znači da On ljubi i neke prilično gadne likove, jer ima nekih (zapravo, ima ih puno) koji su dostojni prijezira. Čemu nas Božja ljubav prema takvim ljudima može naučiti kako bismo se mi trebali odnositi prema njima?`