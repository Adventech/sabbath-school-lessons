---
title:  ZAVJETNA LJUBAV
date:   06/01/2025
---

Božji posebni odnos ljubavi prema nama Biblija često slikovito opisuje pomoću obiteljskih ili rodbinskih veza, pogotovo slikom ljubavi između muža i žene ili dobre majke prema svojem djetetu. Tim se slikama prikazuje poseban odnos između Boga i Njegovog naroda Saveza. To je odnos zavjetne ljubavi, koji podrazumijeva ne samo Božju ljubav prema Njegovom narodu, već i očekivanje da će ljudi prihvatiti tu ljubav i da će zauzvrat ljubiti Njega (i jedni druge).

`Pročitajte Ponovljeni zakon 7,6-9. Čemu nas ovi redci uče o Božjem sklapanju Saveza i Njegovoj dobroti?`

U Ponovljenim zakonu 7,9 opisuje se posebna vrsta ljubavi koju Bog pokazuje prema svojem narodu Saveza, odnos koji djelomično ovisi o njihovoj vjernosti. Božja ljubav nije uvjetna, ali zavjetni odnos s Njegovim narodom jest.

Riječ koja se prevodi kao “dobrota” ili “milost” u Ponovljenom zakonu 7,9, hesed, primjer je zavjetnog značenja božanske ljubavi (i mnogo više od toga). Hesed često opisuje veličinu Božje milosti, dobrote i ljubavi. Između ostalog, hesed se odnosi na ljubaznost ili nepokolebljivu ljubav prema drugome unutar postojećeg uzajamnog odnosa ljubavi. On također i pokreće takav odnos, uz očekivanje da će i druga strana pokazati istu ljubaznost zauzvrat.

Božja milost, hesed, pokazuje da je Njegova ljubav krajnje pouzdana, postojana i trajna. Ipak, u isto vrijeme, primanje blagoslova heseda je uvjetno, ovisno o spremnosti Njegovog naroda da bude poslušan i održi svoju stranu tog odnosa (vidi 2. Samuelova 22,26; 1. o kraljevima 8,23; Psalam 25,10; 32,10; 2. Ljetopisa 6,14).

Božja nepokolebljiva ljubav temelj je svih odnosa ljubavi, i mi se ni u kojem slučaju ne možemo uspoređivati s tom ljubavlju. Bog ne samo da nam je besplatno dao život, već je u Kristu besplatno dao i sebe za nas. “Nitko nema veće ljubavi od ove: položiti vlastiti život za svoje prijatelje.” (Ivan 15,13) Nesumnjivo, krajnji izraz Božje ljubavi pokazao se kada je Gospodin “ponizio sam sebe postavši poslušan do smrti, i to do smrti na križu” (Filipljanima 2,8).

`Na koje načine možete u svojim mislima neprestano imati stvarnost Božje ljubavi? Zašto je to važno?`