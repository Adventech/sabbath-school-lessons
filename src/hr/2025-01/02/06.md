---
title:  "BESPLATNO STE DOBILI, BESPLATNO I DAJTE"
date:   09/01/2025
---

Baš kao što taj sluga nikad ne bi mogao otplatiti dug svojem gospodaru, tako se ni mi ne možemo odužiti Bogu. Nikad ne bismo mogli zaraditi ili zaslužiti Božju ljubav.“Ali Bog pokaza svoju ljubav prema nama time što je Krist, dok smo još bili grešnici, umro za nas.” (Rimljanima 5,8) Kakva nevjerojatna ljubav! Kao što je rečeno u 1. Ivanovoj 3,1: “Gledajte koliku nam je ljubav Otac iskazao, da se zovemo djeca Božja. A to i jesmo!” Međutim, ono što mi možemo i što bismo trebali činiti, jest da što je moguće više pokazujemo Božju ljubav drugima. Ako smo primili tako veliko suosjećanje i oprost, koliko bismo više trebali pružati suosjećanje i oprost drugima? Podsjetimo se da je sluga izgubio pravo na gospodarovo suosjećanje i oprost zato što ih sâm nije pružio svojem kolegi, drugom slugi. Ako doista ljubimo Boga, pokazivat ćemo Njegovu ljubav drugima.

`Pročitajte Ivan 15,12; 1. Ivanova 3,16; 4,7-12. Čemu nas ti odlomci uče o odnosu između Božje ljubavi, naše ljubavi prema Bogu i ljubavi prema drugima?`

Neposredno nakon riječi u Ivanu 15,12, Isus je rekao svojim učenicima: “Vi ste moji prijatelji ako učinite što vam zapovijedam.” (Ivan 15,14) A što im je to Isus zapovijedao? Između ostalog, Isus je zapovjedio njima (a i nama) da ljube druge kao što On ljubi njih. Ovdje i na drugim mjestima Gospodin nam zapovijeda da ljubimo Boga i jedni druge.

Ukratko, trebamo spoznati da nam je oprošten beskrajan dug koji nikad ne bismo mogli vratiti, dug koji je tek na križu plaćen za nas. Prema tomu, trebali bismo ljubiti i slaviti Boga i živjeti s ljubavlju i blagonaklonošću prema drugima. Kao što stoji u Luki 7,47, onaj komu je mnogo oprošteno, pokazuje mnogo ljubavi, a “komu se manje oprašta, pokazuje manje ljubavi”. A tko među nama ne uviđa koliko mu je mnogo oprošteno? Ako ljubav prema Bogu zahtijeva da ljubimo druge, trebali bismo prenositi poruku o Božjoj ljubavi, i to riječima i djelima. Trebamo pomagati ljudima u njihovom svakodnevnom životu, a trebamo biti i provodnici Božje ljubavi i upućivati ljude na Onoga koji im nudi obećanje o vječnom životu na novom Nebu i novoj Zemlji — potpuno novoj tvorevini u odnosu na ovaj svijet koji je toliko oštećen i opustošen grijehom i smrću, žalosnim plodovima odbacivanja Božje ljubavi.

`Koje konkretne korake možete poduzeti da biste pokazali ljubav prema Bogu tako što ćete voljeti druge? Što možete učiniti danas i u idućim danima da biste ljudima pokazali Božju ljubav i pozvali ih da uživaju u obećanju o vječnom životu?`