---
title:  UVJETNI ODNOS
date:   07/01/2025
---

Bog poziva svaku osobu u prisan odnos ljubavi s Njim (vidi Matej 22,1-14). Odazvati se na taj poziv na odgovarajući način podrazumijeva držanje Božje zapovijedi da ljubimo Njega i druge (vidi Matej 22,37-39). Hoće li netko uživati u prednostima tog odnosa s Bogom, ovisi o njegovoj slobodnoj odluci.

`Pročitajte Hošea 9,15; Jeremija 16,5; Rimljanima 11,22; Juda 1,21. Čemu nas ovi redci uče o tome da se dobrobiti Božje ljubavi mogu odbaciti — čak i izgubiti?`

U ovim i drugim tekstovima višeput se pokazuje da je uživanje u blagoslovima odnosa ljubavi s Bogom uvjetovano ljudskim odgovorom na Njegovu ljubav. Ipak, ne trebamo pogriješiti misleći da Bog u nekom trenutku prestaje ljubiti čovjeka. Kao što smo vidjeli, Božja ljubav je vječna. I premda Hošea 9,15 uključuje i riječi koje je Bog izgovorio o svojem narodu: “Voljeti ih više neću”, važno je imati na umu da kasnije u istoj knjizi On izjavljuje: “Od svega ću ih srca ljubiti” (Hošea 14,5). Dakle, Hošea 9,15 ne može značiti da Bog u potpunosti prestaje ljubiti svoj narod. Ovaj se redak zapravo odnosi na uvjetovanost nekih posebnih područja ili blagoslova odnosa ljubavi s Bogom. A način na koji mi odgovaramo na Njegovu ljubav od presudne je važnosti da bi se taj odnos održao.

“Tko pozna moje zapovijedi i vrši ih, taj me ljubi. A tko mene ljubi, njega će ljubiti Otac moj, i ja ću ga ljubiti i objaviti mu samog sebe.” (Ivan 14,21) Isto tako, Isus kaže svojim učenicima: “Jer vas sam Otac ljubi, budući da ste vi mene ljubili i vjerovali da sam izišao od Boga.” (Ivan 16,27) Ovi i slični redci uče da očuvanje blagoslova spasonosnog odnosa s Bogom ovisi o tome hoćemo li prihvatiti Božju ljubav (što uključuje spremnost da budemo i prenositelji te ljubavi). Ponavljamo, to ne znači da Božja ljubav ikada prestaje. Naprotiv, kao što ne možemo spriječiti sunce da svijetli, ali se možemo skloniti od njegovih zraka, tako ne možemo učiniti ništa da bismo zaustavili Božju vječnu ljubav. Ali ono što možemo jest da konačno odbacimo odnos s Njim i na taj način lišimo sebe onoga što taj odnos pruža, a posebno obećanja o vječnom životu.

`Na koje načine ljudi mogu vidjeti i doživjeti Božju ljubav, bilo da je uzvraćaju ili ne? Na primjer, kako priroda, čak i nakon grijeha, otkriva Njegovu ljubav?`