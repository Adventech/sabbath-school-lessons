---
title:  PRIVREMENI VLADAR OVOGA SVIJETA
date:   05/03/2025
---

U prethodnim smo poukama vidjeli da je u okviru velikog sukoba, Sotoni i njegovim legijama privremeno dodijeljena značajna vlast na ovom svijetu, ali ipak ograničena nekom vrstom pravila djelovanja.

Ta pravila djelovanja ne ograničavaju samo postupke neprijatelja — đavla i njegovih legija — već i Božje nastojanje da otkloni ili ublaži zlo koje (privremeno) potpada pod vlast neprijatelja. S obzirom na to da Bog nikad ne krši svoja obećanja, On je, u moralnom smislu, ograničio svoje buduće djelovanje u onoj mjeri u kojoj je pristao na pravila djelovanja — čime je dao privremenu i ograničenu vlast đavlu (ne umanjujući pritom svoju izvornu moć).

`Pročitajte Ivan 12,31; 14,30; 16,11; 2. Korinćanima 4,4; Luka 4,6. Što se ovdje govori o vladavini neprijatelja na ovom svijetu?`

Novi zavjet prikazuje sukob kraljevstava — kraljevstva svjetla i kraljevstva tame, pri čemu tama potječe od Sotone i njegove pobune. Dio Kristovog poslanja bio je poraziti kraljevstvo Sotone: “Sin se Božji pojavio zato da uništi đavolska djela.” (1. Ivanova 3,8)

Međutim, postoje “pravila” koja ograničavaju ono što Bog može učiniti a da ostane vjeran načelima koja stoje iza Njegove vladavine. U najmanju ruku, ta ograničenja uključuju: (1) davanje slobodne volje stvorenjima i (2) zavjetna pravila djelovanja, s kojima mi nismo upoznati, bar zasad. Takve prepreke i ograničenja božanskog djelovanja imaju značajan utjecaj na Božju sposobnost, u moralnom smislu, da umanji i/ili odmah ukloni zlo što postoji u ovom svijetu. Zato vidimo da zlo i patnja ne prestaju, što može navesti mnoge da posumnjaju u Božje postojanje ili u Njegovu dobrotu. Međutim, kada sagledamo pozadinu velikog sukoba i ograničenja koja je Bog sebi postavio kada je riječ o uništenju zla, onda možemo bar donekle bolje razumjeti zašto je sve onako kako jest — makar do konačne Božje pobjede nad zlom.

`Kako nam činjenica da Isus Sotonu naziva “knezom” ovoga svijeta pomaže da, bar donekle, razumijemo zlo koje trenutačno postoji na ovom svijetu? Koliko je utješno znati da je to samo privremeno pravilo!`