---
title:  ANĐEO KOJI KASNI
date:   02/03/2025
---

Kao što smo vidjeli, lažni “bogovi” naroda bili su prerušeni demoni. I na drugim mjestima vidimo dokaze da se demoni ponekad nalaze iza zemaljskih vladara. Te neprijateljske snage mogu se suprotstaviti čak i anđeoskim bićima koja Bog šalje.

`Pročitajte Daniel 10,1-14 obraćajući posebnu pozornost na 12. i 13. redak. Što se u ovim redcima može primijeniti na veliki sukob u svemiru? Što vi mislite o tome što je anđelu poslanom od Boga netko “stajao nasuprot” dvadeset jedan dan?`

Kako je moguće da anđeo poslan od Boga bude “zadržavan” tri tjedna? Budući da je svemoćan, Bog je svakako mogao odmah odgovoriti Danielu da je tako odlučio. Da je upotrijebio svoju moć, mogao je učiniti da se anđeo odmah pojavi pred Danielom. Pa ipak, anđelu poslanom od Boga “knez kraljevstva perzijskoga stajao je nasuprot” čitava tri tjedna. Što se tu događalo?

“Tri tjedna anđeo Gabriel se hrvao sa silama tame trudeći se da poništi utjecaje koji su djelovali na Kirov um. … Sve što je Nebo  moglo učiniti za Božji narod, bilo je učinjeno. Pobjeda je konačno bila postignuta; neprijateljske sile bile su zadržavane za sve vrijeme Kirove vladavine i vladavine njegovog sina Kambiza.” (Ellen G. White, Proroci i kraljevi, str. 363; u izvorniku str. 572)

Da bi do takvog sukoba uopće moglo doći, Bog ne smije upotrijebiti svu svoju silu. Neprijatelju se mora omogućiti nešto istinske slobode i moći koja se ne uklanja na hirovit način, već se ograničava izvjesnim čimbenicima koji su poznati objema stranama (a čiji detalji nama nisu otkriveni). Po svemu sudeći, u ovom sukobu moraju postojati određeni okviri unutar kojih čak i Božji anđeli djeluju, a o kojima ćemo u idućim danima govoriti kao o “pravilima djelovanja”.

U izvjesnom smislu, razumijevanje tih ograničenja ne bi nam trebalo biti teško ako smo shvatili, o čemu je već bilo riječi, da Bog sve radi samo iz ljubavi, i da je ljubav, a ne prisila, temelj Njegove vladavine. Ta misao, da Bog djeluje samo na osnovi načela proisteklih iz ljubavi, može nam pomoći da bolje razumijemo veliki sukob.

`Kako ste vi iskusili ograničenja takvog djelovanja samo na načelima ljubavi, bez ikakve prisile? Što ste naučili o granicama moći?`