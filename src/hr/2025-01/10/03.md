---
title:  ZMAJ IZ OTKRIVENJA
date:   03/03/2025
---

Sveobuhvatan pregled zemaljskih vladara u velikom sukobu sadržan je u Otkrivenju, gdje je đavao prikazan kao “veliki Zmaj”, koji se suprotstavlja Bogu i “zavodnik je cijeloga svijeta” (Otkrivenje 12,9).

`Pročitajte Otkrivenje 13,1-8. Što nam je tu otkriveno o području vlasti Zmaja?`

Zmaj (Sotona) ne samo da ratuje protiv Boga (Otkrivenje 12,7-9) i Njegovih slugu (na primjer Otkrivenje 12,1-6), već je prikazan i kao vladar koji stoji iza zemaljskih kraljevstava koja već stoljećima progone Božji narod.

Također, Zmaj “predade svoju moć, svoje prijestolje i veliku vlast” Zvijeri iz mora (Otkrivenje 13,2; usporedi Otkrivenje 13,5; 17,13.14). Toj Zvijeri iz mora dana su “usta koja su govorila ohole riječi i psovke, i vlast da to čini četrdeset i dva mjeseca” (Otkrivenje 13,5).

Dakle, Sotona (Zmaj) daje moć i vladarski autoritet Zvijeri (zemaljskoj vjersko-političkoj sili). Tom moći pokušava se preoteti pravo na bogoslužje koje pripada Bogu. Zvijer huli na Božje ime. Ona također ratuje protiv Božjih svetaca, pa ih čak i pobjeđuje, makar za određeno vrijeme. Tu vlast nad cijelim svijetom daje joj Zmaj, uzurpatorski vladar ovoga planeta.

Ipak, postoje i jasna ograničenja za Sotonu i njegove predstavnike, uključujući i vremenska ograničenja. “Zato se veselite, nebesa, i vi koji stanujete u njima. Jao vama, zemljo i more, jer je đavao sišao k vama s velikim gnjevom, svjestan da ima samo još malo vremena!” (Otkrivenje 12,12)

Sotona zna “da ima samo još malo vremena” (Otkrivenje 12,12), a događaji opisani u Otkrivenju slijede proročki vremenski raspored koji postavlja posebna ograničenja (vidi Otkrivenje 12,14; 13,5) na vladavinu zlih sila.

Bog na kraju pobjeđuje. “I otrt će Bog svaku suzu s očiju njihovih, i smrti više neće biti; ni tuge, ni jauka, ni boli više neće biti — jer prijašnje prođe.” (Otkrivenje 21,4 — Varaždinska Biblija)

`Koliko god nam je teško to sada vidjeti, na kraju će dobro zauvijek pobijediti zlo. Zašto je važno da nikad ne zaboravljamo to divno obećanje?`