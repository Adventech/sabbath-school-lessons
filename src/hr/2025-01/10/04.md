---
title:  JOBOV SLUČAJ
date:   04/03/2025
---

U knjizi o Jobu dani su nam neki zapanjujući uvidi u veliki sukob.

`Pročitajte Job 1,1-12; 2,1-7. Koja su načela velikog sukoba tu razotkrivena?`

Iz ovih redaka mogu se izvući mnoge značajne pojedinosti. Prvo, ovo je prizor nebeskog vijeća, a ne samo dijalog između Boga i Sotone. Po svoj prilici uključena su i druga nebeska bića.

Drugo, tu je prisutan neki spor, nagoviješten činjenicom da Bog pita Sotonu je li zapazio Njegovog slugu Joba. Zbog čega bi zapazio Joba? To pitanje ima smisla samo u kontekstu nekog većeg, tekućeg spora.

Treće, dok Bog proglašava Joba neporočnim, poštenim i bogobojaznim, Sotona tvrdi da se Job boji Boga samo zato što ga On štiti. To je kleveta i protiv Jobovog i protiv Božjeg karaktera (usporedi Otkrivenje 12,10; Zaharija 3).

Četvrto, Sotona izjavljuje da je Božja zaštita Joba nepoštena i da mu onemogućava da dokaže svoje optužbe. To ukazuje na izvjesna ograničenja postavljena Sotoni (pravila djelovanja), i na to da je on očito već pokušao nauditi Jobu.

Bog odgovara na Sotoninu optužbu pred nebeskim vijećem tako što mu dopušta da svoju teoriju stavi na kušnju, ali samo u određenim granicama. Prvo mu daje moć nad svim što Job ima, ali mu zabranjuje da digne ruku na njega (Job 1,12). Poslije, pošto Sotona tvrdi da je Job mislio samo na sebe, Bog mu dopušta da digne ruku i na njega, ali uz obvezu da mu poštedi život (Job 2,3-6).

Sotona navlači brojne nesreće na Jobov dom, ali on i dalje blagoslivlja Božje ime (Job 1,20-22; 2,9.10) pokazujući da su Sotonine optužbe lažne.

Tu saznajemo dosta toga, kao na primjer da u velikom sukobu postoje pravila djelovanja. Na nebeskom sudu postoje ograničenja u okviru kojih se optužbe protiv Boga mogu riješiti, ali tako da se ne naruše sveta načela svojstvena ljubavi, koja su temelj Njegove vlasti i Njegovog upravljanja svemirom i svim razumnim bićima u njemu.

`Ovi nebeski prizori iz Knjige o Jobu pružaju nam zadivljujuće uvide u veliki sukob i načine na koje se on odigrava ovdje na Zemlji.`