---
title:  GRANICE I PRAVILA
date:   06/03/2025
---

U velikom sukobu odvija se prije svega sporenje oko Božjeg karaktera, izazvano đavoljim klevetničkim optužbama protiv Božje dobrote, pravde i vladavine. To je neka vrsta kozmičke sudske parnice.

Takav sukob ne može se riješiti golom silom, već umjesto toga zahtijeva dokazivanje.

Ako se protiv neke osobe na vlasti iznesu ozbiljne optužbe, najbolji (a možda i jedini) način da se te optužbe pobiju bio bi da se dopusti slobodna, poštena i otvorena istraga. Ako te optužbe ugrožavaju vladavinu (ljubavi), one se ne mogu tek tako gurnuti pod tepih.

Što sve to znači za razumijevanje velikog sukoba u svemiru i odnosa prema problemu zla? Ako Bog da neko obećanje, hoće li ga ikad prekršiti? Naravno da neće. Dakle, u onoj mjeri u kojoj Bog pristaje na pravila djelovanja, Njegovo buduće djelovanje bit će (u moralnom smislu) ograničeno. I zato pojedina zla mogu spadati u privremeno područje kraljevstva tame.

`Pročitajte Marko 6,5; 9,29. Kako nam ovi redci pokazuju da čak i božansko djelovanje može biti neodvojivo povezano s čimbenicima kao što su vjera i molitva?`

Po svoj prilici u oba izvještaja prisutna su izvjesna ograničenja ili pravila djelovanja, dinamički povezana s nečim kao što su vjera i molitva. Na drugim mjestima vidimo obilje dokaza da molitva ima velik utjecaj u ovom svijetu otvarajući putove za božansko djelovanje, koji u protivnom (u moralnom smislu) ne bi bili dostupni. Međutim, ne trebamo upasti u zabludu misleći da su vjera i molitva jedini čimbenici. Vjerojatno ima i mnogo drugih čimbenika kojih možda nismo svjesni.

To se poklapa s onim što smo prethodno rekli o pravilima djelovanja. U onoj mjeri u kojoj se Bog obveže ili pristane na neka pravila djelovanja, Njegovo buduće djelovanje bit će (u moralnom smislu) ograničeno. Zato izvjesna zla mogu potpasti pod privremenu domenu kraljevstva tame.

`Pročitajte Rimljanima 8,18; Otkrivenje 21,3.4. Kako nam ovi redci ulijevaju sigurnost da i pokraj mnogo toga što ne znamo, možemo vjerovati da Bog zna što je najbolje, da On želi ono što je najbolje, da će okončati zlo i uvesti nas u vječnost punu blaženstva?`