---
title:  "MNOGI SU ZVANI, ALI JE MALO IZABRANIH"
date:   01/01/2025
---

Bog ne samo što ljubi ljude po svojoj slobodnoj volji, već ih poziva da i oni Njega ljube zauzvrat. A da im Bog daje sposobnost da slobodno odluče hoće li prihvatiti ili odbaciti Njegovu ljubav, vidi se (između ostalog) i iz Kristove usporedbe o svadbenoj gozbi.

`Pročitajte Matej 22,1-14. Koje je značenje ove usporedbe?`

U Kristovoj usporedbi o svadbenoj gozbi, kralj priređuje svadbu za svojeg sina i šalje sluge “da pozovu uzvanike na svadbu”, ali “ovi ne htjedoše doći” (Matej 22,2.3). Kralj je višeput slao sluge da ih pozovu, ali su oni odbacili njegov poziv i, što je još gore, hvatali su njegove sluge i ubijali ih (Matej 22,4-6).

Poslije, pošto se pozabavio onima koji su pobili neke od njegovih ljudi, kralj je rekao ostalim svojim slugama: “Svadba je, doduše, pripravljena, ali uzvanici ne bijahu dostojni. Pođite stoga na raskrižja putova i koga god nađete, pozovite na svadbu!” (Matej 22,8.9 — Varaždinska Biblija) Nakon još jedne epizode o čovjeku bez svadbenog ruha koji je izbačen, što označava potrebu da primimo svadbenu odjeću od kralja da bismo prisustvovali svadbenoj gozbi, Isus završava usporedbu zagonetnom ali veoma značajnom izjavom: “Jer premda su mnogi zvani, ipak ih je malo izbranih.” (Matej 22,14)

Što to znači? Oni koji su konačno “izabrani”, prihvatili su Gospodnji poziv na svadbu. Riječ “zvati” i “pozivati” grčka je riječ kaleo, a “izabran” (eklektos) je onaj tko je dragovoljno prihvatio poziv.

Bog zove svakoga (to jest upućuje svakomu poziv da dođe) na tu svadbenu svečanost. Međutim, svatko od nas može i odbaciti Božju ljubav. Sloboda je bitna za ljubav. Bog nikada nikome neće nametati svoju ljubav. Nažalost, možemo i odbaciti odnos ljubavi s Bogom.

“Izabrani” su oni koji prihvate taj poziv. Za one koji Ga ljube, Bog je pripremio nešto mnogo ljepše od bilo čega što možemo zamisliti. I ponovno, sve se svodi na pitanje ljubavi i slobode svojstvene ljubavi.

`Što u vašem životu otkriva jeste li prihvatili poziv na svadbu i jeste li došli prikladno odjeveni?`