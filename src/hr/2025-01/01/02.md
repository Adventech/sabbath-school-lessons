---
title:  IZNAD SVIH OČEKIVANJA
date:   29/12/2024
---

Bog ne samo da nas pita: “Ljubiš li me?”, već On sam ljubi svaku osobu, i to bez ikakve prisile i nadoknade. On dragovoljno ljubi vas i mene i svaku drugu osobu više nego što uopće možemo zamisliti. A mi poznajemo tu ljubav na osnovi Božjeg djelovanja u povijesti Njegovog naroda.

`Pročitajte Postanak 33,15-22 i razmotrite okolnosti ovih redaka i događaja koji se u njima opisuje. Što nam taj odlomak, a posebno 19. redak, otkriva o Božjoj volji i ljubavi?`

Činilo se da je sve izgubljeno. Nedugo nakon Božjeg čudesnog izbavljenja svojeg naroda iz ropstva u Egiptu, taj isti narod pobunio se protiv Njega i klanjao se zlatnom teletu. Kad je Mojsije sišao s gore i vidio što su učinili, bacio je ploče s Deset zapovijedi i razbio ih. Međutim, premda je narod izgubio svako pravo na prednosti Saveza i blagoslove koje im je dao, Bog je dragovoljno odlučio ostati u zavjetnom odnosu s njima — usprkos tomu što su se pokazali nedostojnima blagoslova Saveza.

Riječi iz Postanka 33,19: “A smilovat ću se komu se smilujem i sažalit ću se nad kime se sažalim” (Varaždinska Biblija), često se pogrešno razumiju u smislu da Bog proizvoljno odlučuje hoće li biti suosjećajan i blagonaklon prema nekima, ali ne i prema drugima. Međutim, kada to sagledamo u kontekstu, vidimo da Bog tu zapravo ne kaže da će proizvoljno biti blagonaklon i suosjećajan prema nekima, a prema drugima ne. Bog tako ne radi, nasuprot popularnoj teologiji, prema kojoj On neke ljude predodređuje da budu izgubljeni i suoče se s vječnom osudom.

Što onda Bog tu objavljuje? U biti objavljuje da kao Stvoritelj svega, On ima pravo i vlast besplatno udijeliti milost i pokazati suosjećanje čak i najnezaslužnijim ljudima. I On to čini u ovoj situaciji, čak i nakon pobune sa zlatnim teletom darujući milost svojem narodu, Izraelu, iako to nije zaslužio.

To je jedan od mnogih primjera u kojima Bog jasno pokazuje svoju ljubav, i to iznad svih razumnih očekivanja. A to je dobra vijest za sve nas, zar ne?

`Na koje načine Bog otkriva i jasno pokazuje svoju ljubav prema vama — čak i iznad svih razumnih očekivanja?`