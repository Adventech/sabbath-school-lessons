---
title:  NEUZVRAĆENA LJUBAV
date:   30/12/2024
---

Dojmljiv primjer Božje ljubavi prema palom čovječanstvu nalazi se u izvještaju o Hošei. Bog je zapovjedio proroku Hošei: “Idi, oženi se bludnicom, i izrodi djecu bludničku, jer se zemlja bludu odala, odmetnuvši se od Jahve!” (Hošea 1,2) Hošea i njegova nevjerna žena trebali su biti živa pouka o Božjoj ljubavi prema svojem narodu usprkos nevjeri i duhovnom bludničenju Izraela. Odnosno, to je izvještaj o Božjoj ljubavi dragovoljno darovanoj onima koji je ne zaslužuju.

Usprkos Božjoj vjernosti i ljubavi, narod se bunio protiv Njega uvijek iznova. Stoga Sveto pismo u više navrata opisuje Boga kao Onoga kojem nevjerna žena ne uzvraća ljubav. On je ljubio svoj narod savršeno i vjerno, ali oni su Ga prezreli, služili su drugim bogovima i obožavali ih, čime su Ga duboko ožalošćivali i raskidali odnos s Njim, naizgled bespovratno.

`Pročitajte Hošea 14,1-4. Što nam ti redci otkrivaju o Božjoj nepokolebljivoj ljubavi prema Njegovom narodu?`

Nakon ponovljene pobune svojeg naroda, Bog izjavljuje: “Iscijelit ću njihovo otpadništvo, ljubit ću ih dragovoljno.” (Varaždinska Biblija) Izraz “dragovoljno” u rečenici “ljubit ću ih dragovoljno” prijevod je samo jedne hebrejske riječi (nedabah), koja označava nešto što se nudi dragovoljno. To je isti izraz koji se koristio za dragovoljne žrtve u sustavu Svetišta.

U cijeloj Knjizi proroka Hošee, i u cijelom Svetom pismu, Bog pokazuje nevjerojatnu odanost i milosrđe prema svojem narodu. Premda su višeput išli za drugim “ljubavnicima” kršeći Savez, naizgled bespovratno, Bog im je po svojoj slobodnoj volji nastavljao pokazivati ljubav. Narod nije zasluživao Božju ljubav. Oni su je odbacili i izgubili svako pravo da se pozivaju na nju. Ipak, Bog im je i dalje pokazivao ljubav bez ikakve prisile, moralne ili neke druge. Ovdje i na drugim mjestima, Sveto pismo dosljedno prikazuje Božju ljubav kao besplatnu i dragovoljnu.

`Mnogi o Bogu razmišljaju kao o nekom udaljenom i okrutnom vladaru i sucu. Kako vam slika Boga kao prezrenog i ožalošćenog muža nevjerne žene pomaže da Ga sagledate drugačije? Kako to mijenja način na koji doživljavate vlastiti odnos s Bogom?`