---
title:  RASPET ZA NAS
date:   02/01/2025
---

Bog poziva svakoga u odnos ljubavi s Njim, ali samo oni koji dragovoljno prihvate taj poziv uživaju vječne ishode. Kao što smo vidjeli u usporedbi o svadbenoj gozbi, mnogi koje je kralj pozvao “ne htjedoše doći” (Matej 22,3).

S tim u vezi, neposredno prije svojeg raspeća, Krist je plakao: “Jeruzaleme, Jeruzaleme, što ubijaš proroke i kamenuješ one koji su ti poslani! Koliko puta htjedoh skupiti tvoju djecu kao što kvočka skuplja svoje piliće pod krila, ili ne htjedoste!” (Matej 23,37) Krist ih je htio skupiti, ali oni to nisu htjeli. Isti uobičajeni grčki glagol koji znači “htjeti” (telo) upotrijebljen je i za Kristovu želju da ih spasi i za njihovu nespremnost da budu spašeni (isti izraz upotrijebljen je i u Mateju 22,3).

Pa ipak, Krist je otišao na križ i za te ljude i za nas. Kakva čudesna ljubav! Dok ljudski grijeh zaslužuje smrt, sam Bog je (u Kristu) platio cijenu i našao način da popravi narušeni odnos između Neba i Zemlje. U međuvremenu On i nama daruje svoju ljubav, premda Ga ništa na to ne nagoni, osim vlastite dragovoljne odluke da to čini.

`Pročitajte Ivan 10,17.18. Usporedite Galaćanima 2,20. Koja se poruka za nas nalazi u tim redcima?`

U najvećem očitovanju Božje ljubavi — na križu, vidimo da je Krist dao sebe za nas po svojoj slobodnoj volji. Krist je položio svoj život na “vlastitu inicijativu”. Nitko Mu nije oduzeo život. On ga je dragovoljno prinio prema planu spasenja, dogovorenom na Nebu prije postanka svijeta.

“Plan za naše spasenje nije bila naknadna misao, plan načinjen nakon Adamovog pada. On je bio otkrivenje ‘po objavi Tajne sakrivene od vječnosti’ (Rimljanima 16,25). On je objava načela koja su od vječnosti bila temelj Božjeg prijestolja. Od samog početka Bog Otac i Krist znali su za Sotonin otpad i čovjekov pad izazvan djelovanjem prijevarne sile odmetnika. Bog nije uzročnik postojanja grijeha, ali je unaprijed vidio njegovo postojanje osiguravajući sredstvo kojim će se suprotstaviti ovoj strašnoj mogućnosti. Njegova ljubav prema svijetu bila je tako velika da se On zavjetovao dati svojega jedinorođenog Sina ‘da ne pogine ni jedan koji u nj vjeruje, već da ima život vječni’ (Ivan 3,16).” (Ellen G. White, Isusov život, str. 9; u izvorniku 22)