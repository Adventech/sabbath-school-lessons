---
title:  DRAGOVOLJNA LJUBAV
date:   31/12/2024
---

Bog ne samo što je dragovoljno pokazivao svoju ljubav Izraelu usprkos ponovljenim pobunama, već i nama isto tako dragovoljno pokazuje ljubav, bez obzira na to što smo još uvijek grešni. Mi ne zaslužujemo Božju ljubav i nikad je ne bismo mogli zaraditi. S druge strane, mi Bogu nismo potrebni. Bogu ništa nije potrebno (Djela 17,25). Božja ljubav prema vama, meni i svim ljudima u potpunosti je izraz Njegove volje.

`Usporedite Otkrivenje 4,11 i Psalam 33,6. Što nam ti redci govore o Božjoj slobodi u vezi sa stvaranjem?`

Bog je dragovoljno stvorio ovaj svijet. On je zato dostojan svake slave, časti i vlasti. On nije morao stvarati bilo kakav svijet. Prije osnivanja svijeta, Bog je već uživao u odnosu ljubavi koji je postojao unutar Božanstva.

`Pročitajte Ivan 17,24. Što nam ovaj redak govori o Božjoj ljubavi prije postanka svijeta?`

Bogu nisu bila potrebna stvorenja kao predmet ljubavi. Ali u skladu s Njegovim karakterom ljubavi, Bog je odlučio stvoriti svijet i uspostaviti odnos ljubavi sa stvorenjima.

I ne samo da je Bog dragovoljno stvorio ovaj svijet kao dar svoje velikodušne ljubavi, već On dragovoljno voli ljude čak i nakon pada u grijeh u Edenu, čak i nakon grijeha koje mi osobno činimo.

Nakon pada u Edenu, Adam i Eva nisu mogli i dalje živjeti i primati Božju ljubav. Ali Bog, koji “uzdržava svojom silnom riječi” (Hebrejima 1,3), u svojoj prevelikoj ljubavi, milosti i milosrđu održao ih je u životu i našao način da pomiri čovječanstvo sa sobom u ljubavi. A to pomirenje uključuje i nas.

`Što nam činjenica da On i danas pokazuje ljubav ovom svijetu, usprkos njegovom palom stanju i pokvarenosti, govori o Božjoj ljubavi i Božjem karakteru? Na koji bi nas način ta istina trebala navesti da Mu uzvratimo ljubav?`