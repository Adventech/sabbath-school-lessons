---
title:  BOŽJA IDEALNA I DODATNA VOLJA
date:   19/02/2025
---

`Pročitajte Efežanima 1,9-11. Što se ovdje govori o predodređenju? Jesu li neki ljudi predodređeni da budu spašeni, a drugi da budu izgubljeni?`

Grčki izraz preveden kao “predodređenje”, ovdje i na drugim mjestima u Svetom pismu (prohorizo), sâm po sebi ne uči da Bog određuje povijest na uzročan način. Zapravo, taj grčki izraz jednostavno znači “odlučiti unaprijed”. Naravno, netko može odlučiti nešto unaprijed jednostrano, ili može odlučiti nešto unaprijed uzimajući u obzir slobodne odluke drugih. Sveto pismo uči da Bog čini ovo drugo.

Ovdje i na drugim mjestima (na primjer Rimljanima 8,29.30), izraz preveden kao “predodređeni” ili “određeni” odnosi se na ono što Bog planira za budućnost uzimajući u obzir sve što On unaprijed zna o slobodnim odlukama stvorenja. Dakle, Bog može providnošću voditi povijest prema svojim željenim dobrim ciljevima za sve, čak i uz poštovanje slobode stvorenja koja je nužna za istinski odnos ljubavi.

U Efežanima 1,11 stoji da Bog objavljuje “sve prema odluci svoje volje”. Znači li to da Bog određuje da se sve odigra baš onako kako On želi? Čitan zasebno, odlomak u Efežanima 1,9-11 može djelovati kao da potvrđuje to gledište. Međutim, to tumačenje bilo bi u suprotnosti s mnogim tekstovima koje smo proučavali prije, koji pokazuju da ljudi ponekad odbacuju “Božju nakanu koju je imao s njima” (Luka 7,30; usporedi Luka 13,34; Psalam 81,12-15). Ako Biblija ne proturječi samoj sebi, kako se značenje tih odlomaka može uskladiti?

Ovaj redak (Efežanima 1,11) ima savršenog smisla ako se jednostavno prepozna razlika između onoga što bismo mogli nazvati Božjom “idealnom voljom” i Njegovom “dodatnom voljom”. Božja “idealna volja” označava ono što bi Bog zapravo više volio da se dogodi i što bi se događalo kada bi svi uvijek radili točno ono što Bog želi. Božja “dodatna volja”, s druge strane, već je uzela u obzir sve druge čimbenike, uključujući slobodne odluke stvorenja koje ponekad odstupaju od onoga što bi Bogu bilo draže. Po svemu sudeći, Efežanima 1,11 odnosi se na Božju “dodatnu volju”.

`Božje predznanje o budućnosti toliko je veliko da, čak i znajući sve odluke, uključujući i loše odluke koje ljudi donose, On ipak postiže da “sve pridonosi dobru” (Rimljanima 8,28). Kakvu utjehu možete crpiti iz te istine?`