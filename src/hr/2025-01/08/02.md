---
title:  BOG VLADA
date:   16/02/2025
---

“Bog je uzvišeni vladar”, propovijedao je pastor za mlade u svojem srednjoškolskom razredu. “To znači da On upravlja svime što se događa.” Na to je jedan zbunjeni srednjoškolac uzvratio: “Dakle, Bog je odredio da moj pas ugine. Zašto bi Bog ubio mog psa?”

Pokušavajući mu odgovoriti, pastor za mlade je rekao: “To je nezgodno pitanje. Ali Bog ponekad dopušta da prođemo kroz teške trenutke da bismo bili spremni ubuduće, kada se dogodi nešto još teže. Sjećam se kako je meni bilo teško kad mi je pas uginuo. Ali to iskustvo pomoglo mi je da se uhvatim u koštac s još težim trenucima kasnije, kad mi je baka umrla. Nije li to logično?”

Nakon duže stanke, srednjoškolac je odgovorio: “Znači, Bog je ubio mojeg psa da bi me pripremio za trenutak kada će ubiti moju baku?” (Marc Cortez, citirano u: John C. Peckham, Divine Attributes: Knowing the Covenantal God of Scripture, Michigan: Baker Academic, 2021., str. 141)

Ljudi ponekad misle da se sve događa upravo onako kako Bog hoće. Sve što se događa u svijetu, to je točno onako kako je Bog htio. Na kraju krajeva, Bog je svemoćan. Kako bi se onda moglo dogoditi nešto što Bog ne želi da se dogodi? Prema tomu, sve što se dogodi, koliko god loše bilo, to je Božja volja. Tako bar naučava ova teologija.

`Pročitajte Psalam 81,12-15; Izaija 30,15.18; 66,4; Luka 13,34. Kako ovi redci odgovaraju na pitanje provodi li se uvijek Božja volja?`

Dok mnogi vjeruju da Bog mora uvijek dobiti ono što hoće, Biblija iznosi sasvim drugačiju sliku. Sveto pismo pokazuje kako se Bogu često ne ispunjavaju želje. To jest, ono što se zbiva često je u suprotnosti s onim što Bog kaže da bi više volio. U mnogo slučajeva Bog izričito tvrdi da je ono što se događa suprotno onomu što On želi. On je želio jedan ishod za svoj narod, ali je on umjesto toga izabrao nešto drugo. I sâm Bog jadikuje: “Ali moj narod ne slušaše glasa moga. ... O, kad bi me narod moj slušao, kad bi Izrael putovima mojih hodio, brzo bih pokorio dušmane njegove.” (Psalam 81,12.14.15)

`Razmislite o zaključcima bilo koje teologije koja sve što se događa pripisuje izravnoj Božjoj volji. Koje bi probleme, pogotovo kad je u pitanju postojanje zla, takva teologija mogla stvoriti?`