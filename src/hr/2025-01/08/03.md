---
title:  SVEVLADAR
date:   17/02/2025
---

U cijelom Svetom pismu vidimo kako se Božja nevjerojatna sila otvoreno pokazuje. Biblija obuhvaća bezbroj slučajeva u kojima se On koristi svojom silom i čini čuda. Ali usprkos tomu, događa se mnogo toga što Bog ne želi.

`Pročitajte Otkrivenje 11,17; Jeremija 32,17-20; Luka 1,37; Matej 19,26; Hebrejima 1,3. Čemu nas ovi redci uče o Božjoj sili?`

Ovi i drugi tekstovi uče da je Bog svemoćan i da On održava svijet svojom silom. Otkrivenje u više navrata prikazuje Boga kao “Svemogućega” (na primjer Otkrivenje 11,17; usporedi 2. Korinćanima 6,18; Otkrivenje 1,8; 16,14; 19,15; 21,22), a imenica “Svevladar” (pantokrator) doslovno znači “svemoćan”. Činjenica da je Bog svemoćan nije potkrijepljena samo riječima, već se pokazuje u mnogim nevjerojatnim primjerima, kada se Bog koristi svojom moći da izbavi svoj narod ili na neki drugi način čudesno djeluje u ovom svijetu.

Međutim, reći da je Bog “svemoćan”, ne znači da On može učiniti baš sve. Sveto pismo naučava da ima i toga što Bog ne može učiniti. Na primjer, u 2. Timoteju 2,13 stoji da se Bog “sâm sebe ne može odreći”.

U skladu s tim, većina kršćana slaže se da je Bog svemoćan, što znači da ima moć učiniti sve što ne uključuje proturječnost — to jest, sve što je logički moguće i u skladu s Božjom naravi. Da postoji nešto što Bogu nije moguće zato što bi podrazumijevalo proturječnost, vidi se iz Kristove molitve u Getsemaniju. Premda je ustvrdio da je “Bogu ... sve moguće” (Matej 19,26), On se također, kako se bližilo raspeće, molio Ocu: “Oče moj! Ako je moguće, neka me mimoiđe ovaj kalež! Ali neka ne bude moja, nego tvoja volja!” (Matej 26,39)

Naravno, Otac je posjedovao svu moć da izbavi Krista od muke na križu, ali nije mogao učiniti to i istodobno spasiti grešnike. Moralo je biti jedno ili drugo, nikako oboje.

`Sveto pismo također naučava da Bog želi spasiti sve ljude (na primjer 1. Timoteju 2,4-6; Titu 2,11; 2. Petrova 3,9; Ezekiel 33,11), pa ipak neće svi biti spašeni. Čemu nas ta činjenica uči o postojanju slobodne volje i ograničenjima Božje sile u postupanju s bićima kojima je dana slobodna volja?`