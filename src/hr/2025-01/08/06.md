---
title:  KRIST JE POBIJEDIO SVIJET
date:   20/02/2025
---

Da se sve događalo u skladu s Božjom idealnom voljom, nikad ne bi ni bilo zla, već samo savršeno blaženstvo, ljubav i sklad. Na kraju će svemir biti vraćen u sklad s tom savršenom, idealnom voljom Božjom. U međuvremenu Bog provodi svoju volju na način koji uzima u obzir slobodne odluke Njegovih stvorenja.

Zamislite natjecanje u pečenju kolača u kojem se od svih sudionika zahtijeva da koriste posebno određene sastojke, ali mogu dodati i druge sastojke po svojoj volji kako bi ispekli kolač kakav žele. Na kraju, kakav god kolač kuhar napravio, njegov okus će, makar u izvjesnoj mjeri, biti određen i nekim sastojcima koje nije izabrao.

Slično tomu (u ograničenom pogledu), pošto se Bog obvezao da će poštovati slobodu stvorenja koja je nužna za ljubav, mnoge “sastojke” koji čine svjetsku povijest nije izabrao Bog, već su čak suprotni onomu što Bog želi.

Prema tom shvaćanju, božanska providnost nije jednodimenzionalna, kao da Bog jednostrano upravlja svime što se događa. Naprotiv, ona zahtijeva (u najmanju ruku) dvodimenzionalno shvaćanje Božje providnosti. Ponekad je Božje djelovanje uzrok nekih pojava, ali postoje i one druge, koje su rezultat slobodnih odluka stvorenja (kao i sva zla). Mnogo toga događa se što Bog ne želi.

`Pročitajte Ivan 16,33. Kakvu nam nadu, čak i usred nevolja, pružaju ove riječi?`

Vjera ljudi može se pokolebati, pogotovo u trenucima patnje ili kušnji, zato što se drže pogrešnog uvjerenja da će ih Bog poštedjeti, ili da bi ih trebao poštedjeti patnje i kušnji u ovom životu. Međutim, Isus iznosi sasvim drugačiju sliku upozoravajući svoje sljedbenike da će doživjeti kušnje i nevolje na ovom svijetu, ali da postoji nada zato što je On pobijedio svijet (Ivan 16,33).

Činjenica da se suočavamo s patnjama i kušnjama ne znači da to Bog, u idealnom slučaju, želi za nas. Uvijek moramo imati na umu širu sliku — veliki sukob. Ali možemo biti sigurni da, bez obzira na to što zlo samo po sebi nije nužno za postojanje dobra, Bog može izvući nešto dobro čak i iz loših događaja. Kad se uzdamo u Boga, On može iskoristiti čak i patnje kako bi nas privukao bliže k sebi i potaknuo nas da budemo suosjećajni i brižni prema drugima.