---
title:  LJUBITI BOGA
date:   18/02/2025
---

To što je Bog svemoćan ne znači da On može učiniti nešto što je logički nemoguće. Bog ne može odrediti nekomu da Ga po slobodnoj volji voli. Ako činiti nešto slobodno znači činiti to bez naredbe, onda je po definiciji nemoguće natjerati nekoga da nešto slobodno učini. Ukratko, kao što smo već vidjeli, Bog ne može nikoga prisiliti da Ga voli jer u trenutku kada nešto postane prisila, to više nije ljubav.

`Pročitajte Matej 22,37; Ponovljeni zakon 6,4.5. Čemu nas ovi redci uče o slobodnoj volji?`

Najveća zapovijed, da ljubimo Boga, pruža dokaz da Bog želi da Ga svi ljube. Pa ipak, ne ljube svi Boga. Zašto onda Bog jednostavno ne natjera sve ljude da Ga ljube? Ponavljamo, to je zato što se ljubav, da bi bila ljubav, mora slobodno davati.

`Pročitajte Hebrejima 6,17.18; Titu 1,2. Čemu nas ovi redci uče o Bogu?`

Prema Brojevima 23,19, “Bog nije čovjek da bi slagao”. Bog nikad ne laže (Titu 1,2). On uvijek drži svoju riječ i nikad ne krši obećanja (Hebrejima 6,17.18). Prema tomu, ako je Bog nešto obećao, ili se obvezao na nešto, Njegovo djelovanje bit će moralno ograničeno tim obećanjem.

To znači da ako Bog daje svojim stvorenjima slobodu da izaberu nešto drugo umjesto onoga što bi On želio, onda ne ovisi o Bogu što će ljudi izabrati. Ako se Bog obvezao da će stvorenjima dati slobodnu volju, onda ljudi svoju slobodu mogu koristiti i na načine koji su protivni Božjim idealnim željama. Tragično je što mnogi ljudi koriste svoju slobodu na takav način te se, u skladu s tim, događa mnogo toga što Bog ne bi želio i što, strogo govoreći, ne ovisi o Njemu.

`Što ste vi učinili iako ste znali da Bog to ne želi? Čemu vas to uči o postojanju — i mogućim zastrašujućim posljedicama — slobodne volje?`