---
title:  RADOST POPRAĆENA PJESMOM
date:   13/01/2025
---

Koliko god je to teško zamisliti, Bog svaku osobu smatra neprocjenjivo vrijednom, zbog čega se raduje spasenju makar jedne jedine duše.

`Pročitajte Sefanija 3,17. Kako taj redak rasvjetljava usporedbu o izgubljenom sinu?`

U Sefaniji 3,17 naglašeno se prikazuje Božje oduševljenje Njegovim otkupljenim narodom. Gotovo svaka riječ za radost i ushićenje koja postoji u hebrejskom jeziku uvrštena je u taj jedan redak, koji opisuje Božje uživanje u Njegovom otkupljenom narodu. Skoro kao da nijedan od tih izraza sam po sebi nije dovoljan da opiše razmjere Božjeg zadovoljstva koje je Bog osjećao tog dana.

Zapazite također da se prema tom retku Bog nalazi “usred” svojeg naroda. Do pomirenja koje izvire iz odnosa ljubavi, dolazi u neposrednoj Božjoj prisutnosti. Poput onog oca koji, kad ga ugleda izdaleka, trči k svojem sinu — ovdje je Bog usred svojeg naroda.

U Izaiji 62,4 upotrijebljena je usporedba s brakom. Prema Izaiji 62,4, Božji narod će se zvati “Moja milina”, a zemlja će se zvati “Udana”. Zašto? Zato, kaže tekst, što “si milje Jahvino, i zemlja će tvoja imat supruga”. Sam vrhunac Božje radosti odvojen je za dan obnove, kada će On primiti svoj narod i radovati nam se, kao što se onaj otac radovao svojem izgubljenom sinu.

`Pročitajte Efežanima 5,25-28. Što nam se ovdje govori o vrsti ljubavi koju i mi trebamo pokazivati?`

U ovom odlomku muževi se pozivaju da ljube svoje žene “kao što je i Krist ljubio Crkvu i sam sebe predao za nju”, i da ih ljube kao “samoga sebe” (Efežanima 5,25.28). Ovi tekstovi ne samo da ističu tu vrstu nesebične i požrtvovne ljubavi koju muž treba imati prema svojoj ženi, već također pokazuju da sam Krist ljubi svoj narod (crkvu) kao dio sebe samog.