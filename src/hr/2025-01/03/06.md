---
title:  DOSTOJAN CILJ
date:   16/01/2025
---

Pod okriljem Božje milosti i posredovanja, Bog nalazi zadovoljstvo čak i u najmanjem pozitivnom odgovoru na Njegovu ljubav. Preko Onoga koji je jedini dostojan ljubavi i koji je sam savršeno pravedan, svatko od nas može se smatrati pravednim i ubraja se među Božje najmilije, koji će živjeti s Njim u savršenoj ljubavi kroz svu vječnost. To je velika nada u otkupljenje, koja podrazumijeva Kristovo djelo za nas na Nebu.

Ali, možda se pitate, uključuje li to čak i mene? Što ako nisam dovoljno dobar? Što ako nemam dovoljno vjere?

`Pročitajte Marko 9,17-29. Kako Bog odgovara čovjeku u ovom događaju? Koliko vjere je dovoljno?`

Učenici nisu mogli istjerati zloduha i činilo se da je svaka nada izgubljena. Ali Isus je došao i rekao tom ocu: “Ako možeš povjerovati — sve je moguće onomu koji vjeruje!” (Marko 9,23 — Varaždinska Biblija) A otac je, uplakan, odgovorio: “Vjerujem, Gospodine! Pomozi mojoj nevjeri!” (Marko 9,24 — Varaždinska Biblija)

Zapazite da Isus tom čovjeku nije rekao: “Vrati se k meni kad budeš imao više vjere.” Umjesto toga, čovjekov vapaj “Pomozi mojoj nevjeri” bio je dovoljan. Bez vjere nemoguće je ugoditi Bogu (Hebrejima 11,6), a ipak Isus prihvaća i najmanju vjeru, i mi vjerom možemo (putem Kristovog posredovanja) biti Njemu po volji. Na osnovi vjere i zahvaljujući Kristovom djelovanju, mi možemo odgovoriti tako da Bog bude zadovoljan, slično kao što je otac zadovoljan kada mu dijete donese poklon koji je inače bezvrijedan.

Dakle, trebamo slijediti Pavlov savjet i postaviti sebi cilj da ugodimo Bogu (2. Korinćanima 5,9.10; usporedi Kološanima 1,10; 1. Solunjanima 4,1; Hebrejima 11,5). I trebamo tražiti od Boga da učini da naši interesi obuhvate najbolje interese onih koje volimo, i da uveća našu ljubav tako da dopre do drugih. “Ljubite srdačno jedan drugoga bratskom ljubavi! U davanju časti prednjačite jedan drugome! U revnosti budite neumorni! Budite gorljivi Duhom! Gospodinu služite! Nadom se veselite, u nevolji budite strpljivi, u molitvi ustrajni! Pritječite u pomoć svetima u potrebama! Gostoljubivost revno njegujte!” (Rimljanima 12,1013)

`Ako nas Bog prihvaća u Kristu, koliko bismo više mi trebali prihvaćati druge? Kako ta misao rasvjetljava zapovijed da ljubimo druge kao same sebe (Levitski zakonik 19,18; Matej 22,39) i zlatno pravilo da postupamo prema drugima onako kako bismo željeli da se postupa prema nama?`