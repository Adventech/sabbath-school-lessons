---
title:  VREDNIJI NEGO ŠTO MOŽETE ZAMISLITI
date:   12/01/2025
---

Kao što smo vidjeli u jednoj od prethodnih pouka, nema nikoga — čak ni najgoreg grešnika ili najgoreg zlikovca — koga Bog ne voli. I upravo zato što cijeni ljude više nego što možemo i zamisliti, Bog je nezadovoljan zbog grijeha jer nas ljubi, a zna što nam grijeh čini.

`Pročitajte Luka 15,11-32. Što usporedba o izgubljenom sinu otkriva o Božjem milosrđu i ljubavi? Koje upozorenje ona upućuje onima koji, kao onaj drugi sin, ostaju kod kuće?`

U ovoj Isusovoj usporedbi sin je rano zatražio svoje nasljedstvo, odbacujući praktično svojeg oca i njegov dom. Taj zabludjeli sin zatim rasipa svoje nasljedstvo, zapada u siromaštvo i trpi glad u toj mjeri da zavidi svinjama koje jedu iz korita. Tada, sjetivši se da sluge u kući njegovog oca imaju više nego dovoljno hrane, odlučuje vratiti se kući u nadi da će postati sluga.

A ono što slijedi doista je dirljivo. Neki očevi ne bi htjeli primiti takvog sina po njegovom povratku. “Uzeo si svoje nasljedstvo i raskinuo veze s mojom kućom. Tvoj dom više nije ovdje.” To bi bio logičan, čak i zdrav razumski stav, zar ne? U očima nekih roditelja takav sin je otišao predaleko da bi bio primljen natrag, pogotovo kao sin.

Međutim, u ovoj usporedbi, otac (koji predstavlja samog Boga) ne reagira ni na jedan od tih načina. Umjesto toga, “dok je još bio daleko, opazi ga njegov otac, i sažali mu se te poleti, pade mu oko vrata i izljubi ga” (Luka 15,20). Premda se u to vrijeme smatralo nedovoljno dostojanstvenim da domaćin kuće trči nekomu u susret, ovaj otac je u svojoj velikoj samilosti potrčao u susret svojem sinu, i što je još dojmljivije, primio ga natrag u svoj dom, pa je čak priredio i proslavu njemu u čast, čime je pružio naznaku o velikom Božjem milosrđu prema svakom svojeglavom pojedincu, i zadovoljstvu koje kod Njega izaziva povratak kući makar i jedne jedine osobe. Kakva slika Boga!

`Zanimljiva je reakcija drugog sina. Zašto je ta reakcija zapravo toliko ljudska i, makar djelomično, zasnovana na osjećaju za pravičnost, a također i toliko razumljiva? Čemu nas, međutim, taj dio usporedbe uči o tome kako ljudsko shvaćanje pravičnosti ne doseže dubinu Evanđelja kao ni Božje ljubavi prema nama?`