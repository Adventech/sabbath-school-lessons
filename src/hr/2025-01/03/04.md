---
title:  "UGODITI BOGU?"
date:   14/01/2025
---

Kako je moguće da Bog uživa u običnim ljudima, nestalnim nakupinama protoplazme na jednom sićušnom planetu u beskrajnom svemiru? Kako je moguće da su ljudi toliko važni Vrhovnom Biću, koje je svemoćno i kojem ništa ne treba? Ova pitanja mogu se raščlaniti na dva područja. Prvo, čime bi se Bog mogao oduševiti? Drugo, kako bi Mu ljudi mogli donijeti zadovoljstvo, posebno s obzirom na našu grešnost? Prvo područje tih pitanja tema je današnjeg, a drugo sutrašnjeg proučavanja.

`Pročitajte Izaija 43,4; Psalam 149,4; Izreke 15,8.9. Što nam ovi redci govore o Božjem oduševljenju Njegovim narodom?`

Kao što smo djelomično vidjeli jučer, Bog ljubi ljude na način koji uzima u obzir njihovo najveće dobro, kao što bi postupio svatko tko voli i komu je stalo do drugih.

Nasuprot tomu, Bog je nezadovoljan svojim narodom kad on čini zlo. Tako u Izrekama 15,8.9 stoji da, dok su “žrtva” i “put” zlih “Jahvi mrski”, “mila mu je molitva pravednika” i “mio mu je onaj koji ide za pravicom”. Taj odlomak pokazuje ne samo da je Bog nezadovoljan zlom, već i da uživa u dobroti. To dovodi Božje zadovoljstvo i Njegovu ljubav u izravni odnos, pokazujući duboku povezanost između Božje ljubavi i Njegovog užitka, što se vidi u cijelom Svetom pismu.

Prema Psalmu 146,8, “Jahve ljubi pravednike”. U 2. Korinćanima 9,7 stoji: “Bog ljubi vesela darivaoca.” Međutim, zapazite najprije što ti tekstovi ne kažu. Oni ne kažu da Bog ljubi samo pravednike ili samo vesele darivaoce. Bog ljubi svakoga. Ipak, da bi ti tekstovi uopće nešto prenosili, to mora značiti da Bog “pravednike” i “vesele darivaoce” ljubi u nekom posebnom smislu. Ono što smo vidjeli u Izrekama 15,8.9 pruža nam nagovještaj o tome — da Bog ljubi ove i neke druge ljude u smislu da je zadovoljan njima.

`Pomislite koliko su Nebo i Zemlja usko povezani kada je Bog, Stvoritelj svemira, toliko prisno, čak i emotivno, povezan s nama. Kakvu bi vam nadu trebala pružiti ta nevjerojatna pomisao, posebno ako prolazite kroz neke teške trenutke?`