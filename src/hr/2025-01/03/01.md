---
title:  Ugoditi Bogu
date:   11/01/2025
---

### Biblijski tekstovi
Luka 15,11-32; Sefanija 3,17; Efežanima 5,25-28; Izaija 43,4; Rimljanima 8,1; Rimljanima 5,8; Marko 9,17-29.

> <p></p>
> “Jahve, Bog tvoj, u sredini je tvojoj, silni spasitelj! On će se radovati tebi pun veselja, obnovit će ti svoju ljubav, kliktat će nad tobom radosno.” (Sefanija 3,17)

Zamislite sljedeći prizor: petogodišnje dijete prilazi svojem ocu s loše zapakiranim poklonom za Dan očeva i uzbuđeno mu ga predaje.

A sad zamislite da taj otac kaže: “Sine, nije mi stalo do tvojeg poklona. Nema ničega što bi mi ti mogao dati a da mi se svidi. Što god bi mi mogao dati, ja mogu nabaviti i sam, i bilo što što mi daješ kupljeno je mojim novcem ili je napravljeno od materijala koje sam ja platio. Zato zadrži svoj poklon. Nije mi potreban niti ga želim. Ali u svakom slučaju te volim.” Uh!

Što mislite o reakciji tog oca? Riječi poput “bezdušno”, “hladno” i “bezosjećajno” odmah padaju čovjeku na um. Je li to način na koji Bog nama odgovara? Možemo li mi ugoditi Bogu? Koliko god je to teško zamisliti, čak i mi kao pala bića, iskvarena grijehom i sklona zlu — da, mi možemo ugoditi Bogu! Drugim riječima, Bog ne gleda na nas niti na darove koje Mu donosimo sa stavom oca iz ove priče. Naprotiv, mi možemo ugoditi Bogu — ali samo u Kristu.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 201—210.**