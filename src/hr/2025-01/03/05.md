---
title:  ŽIVO KAMENJE
date:   15/01/2025
---

Kako to da mi, kao pala, grešna bića, možemo ugoditi svetom Bogu?

`Pročitajte Rimljanima 8,1; 5,8. Čemu nas ovi redci uče o našem položaju pred Bogom?`

Bog je milosrdan prema ljudima prije bilo kakvog ljudskog odgovora. Prije nego što išta kažemo ili učinimo, Bog dopire do nas i pruža nam priliku da prihvatimo ili odbacimo Njegovu ljubav. U Rimljanima 5,8 stoji: “Ali Bog pokaza svoju ljubav prema nama što je Krist, dok smo još bili grešnici, umro za nas.” (usporedite Jeremija 31,3) I mi možemo biti pomireni s Bogom, pa čak i ugodni u Njegovom očima putem vjere, a na osnovi djela našeg Otkupitelja.

`Pročitajte 1. Petrova 2,4-6 i usporedite s Hebrejima 11,6. Što nam ovi redci govore o tome kako možemo ugoditi Bogu?`

Bez Božje pomoći, pali ljudi nisu Mu u stanju prinijeti bilo što vrijedno. Ali Bog je u svojoj milosti osigurao način na osnovi Kristovog djela. Konkretno, “po Isusu Kristu” mogu se prinositi “duhovne i Bogu ugodne žrtve” (1. Petrova 2,5). Premda je “bez vjere nemoguće ugoditi Bogu” (Hebrejima 11,6 — Suvremeni hrvatski prijevod), na osnovi Kristovog posredničkog djelovanja, Bog će vjernike “osposobiti” “za svaku vrstu dobra djela, da mognete izvršiti njegovu volju! Neka ostvari u nama ono što je pred njim ugodno po Isusu Kristu, komu slava u vijeke vjekova! Amen.” (Hebrejima 13,21) Oni koji vjerom odgovaraju Bogu smatraju se pravednim u Njegovim očima zahvaljujući posredovanju Krista, čija je pravednost jedino prihvatljiva. Oni koji odgovore na Božje ljubazne ponude smatraju se dostojnim zahvaljujući Kristovom posredovanju (Luka 20,35), i On ih preobražava u svoje obličje (1. Korinćanima 15,5157; 1. Ivanova 3,2). Božje djelo otkupljenja ne obavlja se samo za nas, već i u nama.

`Zašto je misao o Kristu koji posreduje za vas na Nebu tako ohrabrujuća?`