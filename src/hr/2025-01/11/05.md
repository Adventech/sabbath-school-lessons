---
title:  KRISTOVA USPOREDBA O VINOGRADU
date:   12/03/2025
---

U usporedbi o vlasniku vinograda u Mateju 21, Isus nastavlja tamo gdje se u Izaiji 5 stalo, bacajući dodatno svjetlo na karakter vinogradara i njegovo ponašanje prema vinogradu.

`Pročitajte Matej 21,33-39 imajući posebno na umu pitanje iz Izaije 5,4. Što je Bog još mogao učiniti osim onoga što je učinio?`

Prvi dio Kristove usporedbe izravno citira pjesmu iz Izaije 5 o vinogradaru i njegovom vinogradu. A onda Isus dodaje da je vlasnik dao svoj vinograd “u zakup vinogradarima pa ode iz toga kraja” (Matej 21,33). Međutim, poslije Vlasnik dvaput šalje svoje sluge (proroke) da prikupe plod, ali oni koji su unajmili vinograd tuku i ubijaju Njegove sluge (Matej 21,34-36). Na kraju On šalje svojega Sina (Isusa) govoreći: “Imat će obzira … prema mome sinu.” (Matej 21,37) Ali oni ubijaju i Njegovog Sina govoreći: “‘Ovo je baštinik! Hajde! Ubijmo ga, pa će nam pripasti njegova baština!’ Zgrabiše ga, izbaciše izvan vinograda i tu ga ubiše.” (Matej 21,38.39)

Što je On još mogao učiniti? Otac nas je toliko ljubio da je dao svojega ljubljenog Sina (Ivan 3,16). Ako je veliki sukob doista takav kao što ga opisujemo u ovoj pouci, onda se on nije mogao riješiti preuranjeno, primjenom božanske sile, već je zahtijevao da se najprije javno pokaže Božji karakter. A on se na vrhunski način pokazao u Kristovom djelu (Rimljanima 3,25.26; 5,8). Što bismo više mogli tražiti nego da Bog (u Kristu) umre za nas kako bi nas opravdao, a da istodobno ni na koji način ne ugrozi svoju pravednost i savršenu ljubav?

Ono što se dogodilo na križu pokazuje da je Bog učinio sve što je mogao kako bi ublažio i uklonio zlo, ali tako da ne uništi okruženje nužno za procvat istinske ljubavi. Da je Bogu stajao na raspolaganju bilo kakav povoljniji put, zar ga On ne bi izabrao? Premda ljudi u velikoj mjeri stradaju u tom velikom sukobu, ipak najviše strada sam Bog. Kada pogledamo na križ, možemo vidjeti kakvu je patnju i bol grijeh nanio samom Bogu. Pa ipak, sloboda neodvojiva od ljubavi bila je toliko sveta da je Krist bio spreman sve to podnijeti radi nas.

`Pročitajte Izaija 53,4. Čije je “bolesti” i “boli” Krist ponio na križ? Što nam to govori o svemu što je Bog učinio za nas i o tome koliko Ga je naše spasenje stajalo?`