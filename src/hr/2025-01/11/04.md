---
title:  PJESMA MOJEMU DRAGOME
date:   11/03/2025
---

Bog je na nevjerojatne načine pokazivao svoju ljubav i pravednost u velikom sukobu. Ipak, neki bi se mogli zapitati: Je li Bog trebao učiniti više kako bi spriječio i uklonio zlo? Dosad smo sagledali okvir velikog sukoba koji pokazuje da Bog u svojem djelovanju poštuje slobodnu volju nužnu za najveći mogući procvat odnosa ljubavi između Njega i ljudskog roda. Vidjeli smo, osim toga, da On nesumnjivo djeluje unutar određenih moralnih ograničenja, ili pravila djelovanja, u kontekstu spora oko Njegovog karaktera, koji se može riješiti samo javnim pokazivanjem Njegove ljubavi.

`Pročitajte Izaija 5,1-4. Tko govori u ovim redcima? O kome Izaija govori? Koga predstavljaju vinograd i vlasnik vinograda? Kakvo je značenje postupaka vlasnika u korist vinograda?`

U ovim redcima Izaija pjeva o svojemu dragome, o vinogradu. Vlasnik vinograda je sam Bog, a vinograd predstavlja Božji narod (vidi, na primjer, Izaija 1,8; Jeremija 2,21). Međutim, ove se riječi mogu u širem smislu odnositi i na Božje djelo u svijetu. Prema ovim redcima, vlasnik vinograda (Bog) učinio je sve što se moglo očekivati kako bi omogućio procvat svojeg vinograda. Vinograd je trebao roditi dobro grožđe, ali je izrodio samo “vinjagu”, nešto bezvrijedno. Hebrejski izraz na ovom mjestu bi se doslovno mogao prevesti kao “smrdljivo voće”. Božji vinograd, dakle, rađa trulo grožđe.

U Izaiji 5,3 govori sâm Bog pozivajući ljude da “sude” između Njega i Njegovog vinograda. A u Izaiji 5,4 On postavlja najvažnije pitanje: “Što još mogoh učiniti za svoj vinograd pa da nisam učinio? Nadah se da će uroditi grožđem, zašto vinjagu izrodi?” Što je još mogao učiniti? Zadivljujuće je što On poziva čak i druge da sude o onome što je učinio.

`Kad pogledate križ na kojem je Bog prinio sebe kao žrtvu za sve naše grijehe, kako te Njegove riječi: “Što još mogoh učiniti za svoj vinograd pa da nisam učinio?” poprimaju potpuno nevjerojatno značenje?`