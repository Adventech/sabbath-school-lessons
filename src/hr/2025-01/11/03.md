---
title:  ONAJ KOJI JE PRAVEDAN I KOJI OPRAVDAVA
date:   10/03/2025
---

Kristovo djelo poništava djelo Sotone na svakom koraku. Prema 1. Ivanovoj 3,8, “Sin se Božji pojavio zato da uništi đavolska djela” (1. Ivanova 3,8), i da “smrću uništi onoga koji ima vlast nad smrću, to jest đavla” (Hebrejima 2,14). Međutim, potpuni poraz neprijateljske vlasti dolazi u dvije faze. Prvo, preko križa Krist opovrgava Sotonine klevetničke optužbe. A zatim bivaju uništeni Sotona i njegovo kraljevstvo.

`Pročitajte Rimljanima 3,23-26; 5,8. Što nam ovi redci otkrivaju o načinu na koji Krist pobija đavolje optužbe?`

Kao što smo vidjeli, neprijatelj tvrdi da Bog nije sasvim pravedan i pun ljubavi. Međutim, Bog je preko Krista pokazao do krajnjih granica svoju pravednost i ljubav, i to je učinio na križu.

Nakon Isusove smrti “Sotona je uvidio da je njegova laž razobličena. Njegova je vladavina otkrivena pred bezgrešnim anđelima i svemirom. Otkrio je sebe kao ubojicu. Prolivši krv Božjeg Sina, izgubio je svaku naklonost nebeskih bića.” (Ellen G. White, Isusov život, str. 632; u izvorniku str. 761)

`Pročitajte Otkrivenje 12,10-12 u svjetlu Postanka 3,15. Kakvo svjetlo ovi redci bacaju na značenje Kristove pobjede na križu?`

Povijest otkupljenja pruža obilje dokaza koji nas mogu uvjeriti da Bog uvijek radi na ostvarenju onoga što će na kraju biti dobro za sve zainteresirane. Biblijski Bog uvijek čini ono što je dobro i poželjno s obzirom na prilazne putove koji Mu stoje na raspolaganju u okviru velikog sukoba (Ponovljeni zakon 32,4; 1. Samuelova 3,18; Psalam 145,17; Daniel 4,37; Habakuk 1,13; Otkrivenje 15,3; Postanak 18,25).

`Zašto je javno pokazivanje Božje pravednosti i ljubavi u velikom sukobu u svemiru tako važno? Kad razmišljate o križu i Božjim djelima u okviru plana spasenja, kako vam ta djela ulijevaju sigurnost u Božju ljubav, čak i usred kušnji i patnji?`