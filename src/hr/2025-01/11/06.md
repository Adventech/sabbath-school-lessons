---
title:  OBRANA BOŽJEG IMENA
date:   13/03/2025
---

Na kraju Božje ime biva obranjeno na svaki mogući način. Djelovanjem Oca, Sina i Duha Svetoga u okviru plana spasenja, Božja savršena pravednost i ljubav pokazuje se izvan svake sumnje (vidi Rimljanima 3,25.26; 5,8).

`Pročitajte Rimljanima 3,1-4 u svjetlu Izaije 5,3.4. Kako se prema ovim redcima sam Bog opravdava u velikom sukobu?`

U Rimljanima 3 i Izaija 5 vidimo da Bog (u donekle ograničenom smislu) poziva stvorenja da sude o Njegovom karakteru, premda na to nemaju pravo niti su u položaju da to čine. Na kraju, kada se sve “knjige” otvore, vidjet ćemo dokaz da je Bog savršeno pošten i pravedan. Bog će se, dakle, opravdati pred svim razumnim stvorenjima.

`Pročitajte Otkrivenje 15,3; 19,1-6. Kako će prema ovim redcima Božje ime biti obranjeno na kraju?`

U cijelom Svetome pismu Bog pokazuje zanimanje za svoje ime.

Zašto? Zato što ne možete imati dubok odnos ljubavi s nekim čiji karakter prezirete ili komu ne vjerujete. Kada bi netko vašem sadašnjem ili budućem supružniku ispričao užasne laži o vašem karakteru, vi biste učinili sve što je u vašoj moći da se suprotstavite takvim tvrdnjama, jer kad bi se u njih povjerovalo, to bi narušilo vaš odnos ljubavi.

Naposljetku Bog biva opravdan zahvaljujući križu i čitavom planu spasenja. Na predadventnom sudu Bog biva obranjen pred svemirom koji to promatra.

Zatim, na postadventnom sudu tijekom kojeg će otkupljeni čak “suditi anđelima” (1. Korinćanima 6,2.3), Bog će biti opravdan kada otkupljenima bude pružena prilika da pregledaju zapise i sami se uvjere zašto je Bog postupao tako kako jest, i da su Njegovi sudovi uvijek bili savršeno pravedni i vođeni ljubavlju. A sada, tko među nama nema mnoga pitanja koja još uvijek zahtijevaju odgovor? Ali prije nego što se sve završi, dobit ćemo odgovore na ta pitanja (vidi 1. Korinćanima 4,5).

I konačno, poklonit će se svako koljeno i svaki će jezik priznati da je Isus Gospodin (Filipljanima 2,10.11). Sve je to dio obrane Božjeg karaktera.