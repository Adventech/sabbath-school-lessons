---
title:  "Što sam još mogao učiniti?"
date:   08/03/2025
---

### Biblijski tekstovi
Ivan 18,37; Rimljanima 3,23-26; Rimljanima 5,8; Izaija 5,1-4; Matej 21,33-39; Izaija 53,4; Rimljanima 3,1-4.

> <p></p>
> “‘Dakle, ti si kralj?’ reče mu Pilat. ‘Dobro veliš — odgovori mu Isus — ja sam kralj. Ja sam se zato rodio i zato došao na svijet da svjedočim za istinu. Svatko tko je prijatelj istine sluša moj glas.’” (Ivan 18,37)

Prije nekoliko godina u časopisu Guide objavljena je zanimljiva priča za djecu. Priča govori o dječaku po imenu Denis, siročetu koje živi u hraniteljskoj obitelji u srednjovjekovno doba. Denis iz dna duše mrzi kralja svoje zemlje zato što su ga kraljevi vojnici, kad su mu se roditelji razboljeli, odveli iz kuće i on ih nikada više nije vidio. Tek kasnije je saznao da ih je kralj razdvojio kako bi ga poštedio, da ne bi morao proživjeti sve užase crne kuge. Ta istina o kralju oslobodila je Denisa od mržnje koju je gajio skoro cijelog života. Jer taj kralj je uvijek i u svakom slučaju povlačio poteze iz ljubavi prema svojem narodu.

Mnogi ljudi danas u izvjesnoj mjeri gledaju na Boga slično kao što je Denis gledao na tog kralja. Zlo kojem su svjedočili, ili su ga sami doživjeli, navodi ih da mrze i odbacuju Boga. Gdje je Bog kada patimo? Ako je Bog dobar, zašto ima tako mnogo zla? Veliki sukob baca svjetlo na taj ključni problem, ali ostaju još mnoga pitanja. Ipak, kada ni nakon svih pokušaja ne dobijemo zadovoljavajući odgovor, još uvijek možemo pogledati u Isusa na križu i u Njemu vidjeti da se Bogu može vjerovati i pokraj svih pitanja koja zasad ostaju bez odgovora.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 267—274.**