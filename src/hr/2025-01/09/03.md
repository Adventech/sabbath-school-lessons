---
title:  PODRIJETLO SUKOBA NA ZEMLJI
date:   24/02/2025
---

Usporedo s pitanjem postavljenim u usporedbi — o tome otkud loše sjeme na njivi ako je vlasnik posijao samo dobro sjeme — postavlja se još jedno pitanje: Ako je Bog stvorio svijet koji je u potpunosti dobar, kako se pojavilo zlo?

`Pročitajte Postanak 1,31. Što nam Božje riječi otkrivaju o stanju stvorenog svijeta u trenutku kad je On dovršio stvaranje, i zašto je taj odgovor bitan?`

Prema Postanku 1,31, kada je Bog dovršio stvaranje svijeta, sve na njemu “bijaše veoma dobro”. Dakle, u prvom poglavlju Postanka nema nikakvog nagovještaja zla tijekom Božjeg stvaranja ovog planeta. Kako je onda zlo ušlo u ljudsko iskustvo?

`Pročitajte Postanak 3,1-7. Što nam to govori o načinu na koji je zlo dospjelo ovamo na Zemlju? Kakvo to svjetlo baca na narav sukoba u svemiru (vidi također Otkrivenje 12,7-9)?`

U ovom izvještaju vidimo laži o Božjem karakteru koje iznosi zmija, prepoznata kao đavao (“stara zmija” iz Otkrivenja 12,7-9). Zmija se prvo služi pitanjima da bi bacila sumnju na Božju zapovijed, pri čemu skoro potpuno izvrće ono što je Bog zapovjedio. A zatim izravno osporava Božje riječi, uvjeravajući Evu: “Ne, nećete umrijeti!” (Postanak 3,4)

Netko je, zmija ili Bog, lagao Evi, koja je sada trebala odlučiti hoće li vjerovati onome što joj je rekao Bog ili onome što je rekla zmija.

Ovdje i na drugim mjestima u Svetom pismu narav tog sukoba ogleda se prvenstveno u odluci što i komu treba vjerovati, što je samo po sebi neodvojivo povezano s ljubavlju. A razlog je što vaše mišljenje o nekome, kakva je to osoba i može li joj se vjerovati, duboko utječe na vašu odluku hoćete li voljeti tu osobu, hoćete li joj povjerovati i — kao u ovom slučaju — poslušati ono što vam kaže.

`Pročitajte Postanak 3,15. Božja izjava upućena zmiji, da će ženin rod, što se odnosi na Mesiju, smrskati njezinu glavu, često se naziva praevanđeljem. Na koji način to istodobno potvrđuje stvarno postojanje sukoba, a ipak pruža i nadu za nas koji se nalazimo usred njega?`