---
title:  PODRIJETLO SUKOBA NA NEBU
date:   25/02/2025
---

Postanak 1—3 pokazuje da je zlo postojalo i prije pada Adama i Eve. U pojmovnom smislu, “zlo” se pojavilo već u nazivu stabla “spoznaje dobra i zla” (Postanak 2,9.17). A onda zmija optužuje Boga da laže, dok laže zapravo ona. Postojanje zmije (Otkrivenje 12,9), istodobno s njezinim laganjem, pokazuje postojanje zla na tom mjestu. Dakle, čak se i u Edenu prije pada pojavilo zlo.

`Pročitajte Ezekiel 28,12-19 u svjetlu Izlaska 25,19.20. Kakva je narav pada tog bića?`

Prema ovom ulomku, zlo i sukob u svemiru počeli su na Nebu.

Prije svojeg pada, biće koje je postalo poznato kao Sotona, bilo je kerubin zaklanjač. Osim što je prepoznat kao kerubin, bio je “uzor savršenstva, pun mudrosti i čudesno lijep”, a nalazio se “u Edenu, vrtu Božjem” (Ezekiel 28,12.13). Ništa od toga ne bi se moglo reći za ljudskog “kralja Tirskog” (niti za bilo kojeg drugog čovjeka). Odatle znamo da nam je ovdje dan letimičan pogled na pad Lucifera.

`Pročitajte Izaija 14,12-15. Koje dodatno svjetlo baca ovaj ulomak na podrijetlo velikog sukoba?`

Prema Izaiji 14,13.14, Lucifer je odlučio uzvisiti sebe i predstaviti se kao Bog. Ovi redci dopunjuju ono što vidimo u Ezekielu 28 — da se njegovo srce “uzoholilo” zbog njegove “ljepote” (Ezekiel 28,17), što ga je zapravo trebalo navesti da slavi Boga koji ga je učinio tako lijepim. Ali umjesto toga on se uzoholio. I što je još gore, u toj svojoj oholosti nakanio je zauzeti Božje mjesto i oklevetati Ga. Hebrejski izraz za “trgovinu” u Ezekielu 28,16 također znači i “kleveta”, što pokazuje kako će Sotona djelovati protiv Boga, a i protiv nas.

`Kako razumijemo činjenicu da je Lucifer, koji je pao, bio “savršen ... od dana” kada je stvoren, “dok ti se u srcu ne zače opačina” (Ezekiel 28,15)? Kako bi jedno savršeno biće moglo pasti ako to nije uključivalo i istinsku moralnu slobodu?`