---
title:  NARAV VELIKOG SUKOBA
date:   27/02/2025
---

Razmotrili smo neke tekstove koji govore o velikom sukobu između Boga i Sotone. Ali kako je takav sukob uopće moguć? Kako bi se itko mogao suprotstaviti svemoćnom Bogu? Da se taj veliki sukob ticao samo gole sile, bio bi završen i prije nego što je otpočeo. Dakle, to mora biti nekakav drugačiji sukob. I doista, Sveto pismo otkriva da je u pitanju spor oko Božjeg karaktera — sukob u vezi s klevetničkim optužbama koje je đavao iznio protiv Boga, tvrdeći (između ostalog) da On nije u potpunosti dobar i pun ljubavi. Takve tvrdnje ne mogu se otkloniti snagom ili golom silom, već samo uspoređivanjem dvaju suprotstavljenih karaktera.

“U svom postupanju s grijehom, Bog se mogao poslužiti samo pravednošću i istinom. Sotona je mogao koristiti ono što Bogu nije bilo moguće — laskanje i prijevaru. Pokušao je krivotvoriti Božju riječ, a anđelima je pogrešno predstavio Njegov plan vladavine, tvrdeći da Bog nije pravedan kad je stanovnicima Neba postavio zakone i propise, i da time što od svojih stvorenja traži pokornost i poslušnost želi samo uzvisiti sebe. Stoga se pred stanovnicima Neba, kao i svih svjetova, moralo pokazati da je Božja vladavina pravedna a Njegov Zakon savršen. Sotona je nastojao prikazati kao da mu je stalo do većeg blagostanja svemira. Svi su morali razumjeti pravi karakter uzurpatora i njegov pravi cilj. Moralo mu se dati vremena da se svojim zlim djelima sam otkrije.” (Ellen G. White, Veliki sukob, str. 393,394; u izvorniku str. 498)

`Pročitajte Ivan 8,44.45 u svjetlu Otkrivenja 12,7-9. Što nam ti odlomci otkrivaju o karakteru đavla i o njegovoj strategiji?`

Đavolji plan oduvijek je bio navesti stvorena bića da povjeruju kako Bog nije pravedan i pun ljubavi, i da je Njegov Zakon despotski i štetan po njih. Nije čudo što Isus kaže za Sotonu da je “lažac i otac laži” (Ivan 8,44). Nasuprot tomu, Isus je došao svjedočiti “za istinu” (Ivan 18,37) i izravno se suprotstaviti sotonskim lažima i klevetama, kako bi porazio i na kraju uništio đavla i njegovu silu (1. Ivanova 3,8; Hebrejima 2,14).

U Otkrivenju 12,9.10 Sotona je (1) “stara Zmija”, (2) onaj koji na nebeskom sudu optužuje Božji narod, i (3) Zvijer koja vara cijeli svijet. Grčka riječ prevedena kao “đavao” jednostavno znači “klevetnik”, što još jednom pokazuje da taj sukob ima veze s vjerovanjima, uključujući i vjerovanje o Božjem karakteru.