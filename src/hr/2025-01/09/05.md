---
title:  AKO MI SE POKLONIŠ
date:   26/02/2025
---

Sotonino nastojanje da preotme Božje prijestolje otkriva se također i u izvještajima o kušanju, koje nalazimo u Mateju 4 i Luki 4. U susretu Isusa i kušača, mnogo toga je otkriveno o naravi njihovog sukoba. Tu vidimo postojanje velike borbe između Krista i Sotone, dočaranu jasnim i slikovitim izrazima.

`Pročitajte Matej 4,1-11. Kako se ovdje otkriva postojanje velikog sukoba između Krista i Sotone?`

Duh je “odveo” Isusa u pustinju s jasnim ciljem “da ga đavao iskuša” (Matej 4,1 — Varaždinska Biblija). A prije nego što je došlo do tog unaprijed pripremljenog susreta, Isus je postio četrdeset dana. Zato je đavao, kada je došao, kušao Isusa da pretvori kamenje u kruh računajući na Isusovu glad. Ali Isus se toj kušnji suprotstavio Svetim pismom i Sotonin trik je propao.

A onda, pokušavši navesti Isusa da postupi drsko, đavao Ga kuša da se baci s vrha hrama. Sotona malo iskrivljuje Sveto pismo kako bi nagovijestio da će Ga anđeli zaštititi ako je On doista Božji Sin. Ali uz pravilno čitanje Pisma, Isus se opet uspješno suprotstavlja kušnji.

Treća kušnja jasno otkriva što đavao pokušava postići. On želi da mu se Isus pokloni, da ga obožava. Sotona zapravo pokušava prigrabiti obožavanje koje pripada samo Bogu.

Da bi to postigao, on pokazuje Isusu “sva kraljevstva ovoga svijeta i njihovu raskoš”, a zatim obećava: “Sve ću ti ovo dati ako padneš ničice te mi se pokloniš.” (Matej 4,8.9) U Luki 4,6, retku paralelnom s ovim u Matejevom evanđelju, đavao kaže: “Dat ću ti svu vlast nad njima i raskoš koja im pripada, jer je meni predana i dajem je komu hoću.” (Luka 4,6)

Isus se još jednom suprotstavlja kušnji uz pomoć Svetoga pisma, i Sotona ponovno doživljava neuspjeh.

U sva tri slučaja Isus se koristio Svetim pismom da bi se obranio od napada neprijatelja.

`U Efežanima 6,12 stoji da “naša borba nije protiv krvi i tijela, nego protiv Poglavarstava, protiv Vlasti, protiv Vrhovnikâ ovoga mračnog svijeta: protiv zlih duhova koji borave u nebeskim prostorima”. Premda ne trebamo živjeti u strahu, zašto moramo uvijek imati u vidu stvarnost te borbe koja se odvija oko nas?`