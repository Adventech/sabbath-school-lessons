---
title:  DVA NAJVEĆA GRIJEHA
date:   17/03/2025
---

Prema samom Isusu, ljubiti Boga i ljubiti jedni druge dvije su najveće zapovijedi. A provođenje tih zapovijedi podrazumijeva žrtve koje na opipljiv način pokazuju ljubav prema drugima, što je zapravo bit slijeđenja Isusa.

Pa ako su dvije najveće zapovijedi ljubiti Boga i ljubiti druge, koja su onda dva najveća grijeha?

`Pročitajte Psalam 135,13-19. Što nam je tu otkriveno o uobičajenom grijehu koji se naglašava u cijelom Svetome pismu?`

Stari zavjet stalno naglašava koliko je važno ljubiti Boga iznad svega (vidi Ponovljeni zakon 6,5). To je blisko povezano s velikim grijehom idolopoklonstva, što je suprotnost ljubavi prema Bogu.

`Pročitajte Zaharija 7,9-12. Prema proroku Zahariji, što Bog osuđuje? U kakvom je to odnosu, kao i grijeh idolopoklonstva, prema dvjema velikim zapovijedima?`

Idolopoklonstvo nije jedino na što Bog odgovara gnjevom iz ljubavi, već je to i zlostavljanje Njegovog naroda, bilo kao pojedinaca ili kao zajednice. Bog se ljuti na nepravdu zato što je On ljubav.

Dva velika grijeha koja se naglašavaju u cijelom Starom zavjetu zapravo su nevršenje dvije velike zapovijedi: ljubiti Boga i ljubiti druge. Dva najveća grijeha, dakle, odraz su nedostatka ljubavi. Ukratko, ne možete držati zapovijedi ako ne ljubite Boga i bližnje.

To potvrđuju i riječi u 1. Ivanovoj 4,20.21: “Ako neko tvrdi: ‘Ljubim Boga’, a mrzi svoga brata, lažac je; jer tko ne ljubi svoga brata koga vidi, ne može ljubiti Boga koga ne vidi. Ovu zapovijed imamo od njega: tko ljubi Boga, neka ljubi i svoga brata!”

`Kako biste objasnili zašto se ljubav prema Bogu ne može odvojiti od ljubavi prema bližnjima? Kako razumijete tu neraskidivu povezanost?`