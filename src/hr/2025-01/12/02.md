---
title:  DVIJE NAJVEĆE ZAPOVIJEDI
date:   16/03/2025
---

Kad razmišljamo o tome kako bismo kao pojedinci i kao zajednica mogli širiti Božju ljubav i pravdu u našem svijetu, prikladno je da za početak obratimo pozornost na ono što je Bog nama zapovjedio.

`Pročitajte Matej 22,34-40. Kako je Isus odgovorio na pitanje tog zakonoznanca?`

Prema samom Isusu, “najveća i prva zapovijed” glasi: “Ljubi Gospodina Boga svoga svim srcem svojim, svom dušom svojom i svom pameti svojom!” A, dodaje Isus, “druga je toj jednaka: ‘Ljubi bližnjega svoga kao samoga sebe!’” Međutim, te dvije zapovijedi ne stoje same. Isus dalje poučava: “O tim dvjema zapovijedima ovisi sav Zakon i Proroci.” (Matej 22,37-40) A one su citirane iz Starog zavjeta.

`Pročitajte Matej 19,16-23. Na koji su način Isusovi odgovori na pitanja ovog bogatog mladog kneza povezani s Njegovim odgovorima na pitanje zakonoznanca u Mateju 22?`

Što se tu događalo? Zašto je Isus odgovorio tom mladiću na takav način? I što ti susreti govore svima nama, bez obzira na naš položaj ili status u životu?

“Krist je odredio uvjete koji bi jedino mogli pomoći poglavaru da usavrši kršćanski karakter. Njegove riječi bile su riječi mudrosti, premda su izgledale stroge i prezahtjevne. Jedina nada u spasenje za ovog poglavara bila je da ih prihvati i posluša. Njegov visoki položaj i njegov imetak neosjetno su unosili zlo u njegov karakter. Ako ih bude gajio, oni će zamijeniti Boga u njegovim osjećajima. Uskratiti Bogu malo ili mnogo značilo je zadržati ono što umanjuje njegovu moralnu snagu i djelotvornost; ako bude brižljivo njegovano ono što je svjetovno, ma koliko nesigurno ili bezvrijedno, ono će prevladati.” (Ellen G. White, Isusov život, str. 426; u izvorniku str. 520)

`Iako možda nećemo svi biti pozvani da prodamo sve što imamo kao taj bogati mladi knez, čega se vi osobno još uvijek držite što bi, ako se toga ne odreknete, moglo dovesti do vaše vječne propasti?`