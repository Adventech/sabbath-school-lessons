---
title:  "TKO JE MOJ BLIŽNJI?"
date:   20/03/2025
---

Prema Lukinom izvještaju, odmah pošto je Isus objavio dvije najveće zapovijedi, o ljubavi prema Bogu i ljubavi prema bližnjima, zakonoznanac, “želeći se pokazati pravednim, zapita Isusa: ‘Tko je onda moj bližnji?’” (Luka 10,29) U odgovoru na ovo pitanje Isus pripovijeda danas poznatu, ali tada iznenađujuću usporedbu o milosrdnom Samarijancu.

`Pročitajte usporedbu o milosrdnom Samarijancu u Luki 10,2537. Što nam ovaj odlomak govori u svjetlu proročkog vapaja za milošću i pravdom, i u svjetlu svih onih nepravdi koje su pojedine društvene skupine nanosile “drugima” tijekom cijele ljudske povijesti?`

Isus nije samo govorio o pravdi, On ju je došao donijeti. On je bio i bit će ispunjenje proročkog poziva i žudnje za pravdom (vidi Luka 4,16-21 u svjetlu Izaije 61,1.2). On je čežnja svih naroda, posebno onih koji prepoznaju svoju potrebu za izbavljenjem.

U izravnoj suprotnosti s neprijateljem koji je prigrabio vlast i pokušao sjesti na Božje prijestolje, Isus je ponizio sebe i poistovjetio se s onima koji su u grijehu, koji trpe nepravdu i nasilje (a da sam nije bio zaražen grijehom). I pobijedio je neprijatelja dajući sebe iz ljubavi kako bi se utvrdila pravda — kao Onaj koji je pravedan i opravdava sve koji vjeruju. Kako možemo tvrditi da nam je stalo do Zakona koji je Krist svojom smrću potvrdio, ako nam nije stalo do onoga što On naziva najvažnijim u tom Zakonu?

Psalam 9,8.9 objavljuje: “Po pravdi će suditi svijetu, kako je pravo izreći će osudu narodima. Tako će Gospod biti utočište potlačenima, utočište u vremena nevolje.” (Šarić) Isto tako, Psalmi 146,7-9 dodaju da Bog “potlačenima vraća pravicu, a gladnima kruha daje. Jahve oslobađa sužnje, Jahve slijepcima oči otvara. Jahve uspravlja prignute, Jahve ljubi pravedne. Jahve štiti tuđince, sirote i udovice podupire, a grešnicima mrsi putove.”

Može li Božja riječ biti jasnija kad govori o tome kako bismo trebali služiti našim bližnjima koji imaju mnoge potrebe i koji pate?

`Što na osnovi Isusovog života i službe možemo naučiti o tome kako doprijeti do onih kojima je potrebna pomoć? Iako ne možemo činiti čuda kao što je On činio, kako bi se naša pomoć mnogim ranjenim ljudima mogla smatrati “čudesnom”?`