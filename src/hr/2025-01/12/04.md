---
title:  BOG LJUBI PRAVDU
date:   18/03/2025
---

Sveto pismo objavljuje da Bog ljubi pravdu, a mrzi zlo (na primjer Psalam 33,5; Izaija 61,8). On je duboko zabrinut zbog nepravde, što izaziva Njegovu pravednu ogorčenost zbog svih onih koji su njezine žrtve. U cijelom Starom i Novom zavjetu Bog se dosljedno i gorljivo zalaže za obespravljene i zlostavljane, dok istodobno izražava pravedan gnjev protiv nasilnika i zlostavljača.

`Pročitajte Psalam 82. Kako se prema ovom psalmu Bog zauzima za pravdu u svijetu? Što bi to moglo značiti za nas danas?`

Prema razumijevanju brojnih tumača, ovaj psalam osuđuje zemaljske vladare odgovorne za nepravdu u društvu, a odnosi se i na vrijeme kada će Bog suditi zemaljskim vladarima (“bogovima”), koji stoje iza pokvarenih ovozemaljskih sudaca i vladara (očito su to demonske sile). Konkretno, vladarima se postavlja pitanje: “Dokle ćete suditi krivo, ić’ na ruku bezbožnicima?” (Psalam 82,2)

Dalje, oni se pozivaju: “Štitite slaba i sirotu, vratite pravicu jadniku i siromahu! Izbavite potlačenog i ubogog: istrgnite ga iz ruku bezbožnih!” (Psalam 82,3.4) Ovdje i na drugim mjestima, starozavjetni proroci iznosili su jasan poziv na pravdu. To nije neka sporedna tema u Svetome pismu, već glavni dio poruke proroka u cijelome Starom zavjetu i onoga što je Isus govorio dok je bio ovdje u tijelu.

Nije nikakva tajna što Bog želi i zahtijeva od onih koji tvrde da Ga ljube i slušaju. On to jasno kaže u Miheju 6,8 (i u sličnim tekstovima na drugim mjestima): “Objavljeno ti je, čovječe, što je dobro, što Jahve traži od tebe: samo činiti pravicu, milosrđe ljubiti i smjerno sa svojim Bogom hoditi.”

Ta misao odzvanja kroz cijelo Sveto pismo. Na primjer, Isus kaže: “Ako imadnete ljubavi jedan prema drugome, po tom će svi upoznati da ste moji učenici.” (Ivan 13,35; usporedi 1. Ivanova 4,8-16)

`Kako bi naše obitelji izgledale kad bismo obratili posebnu pozornost na riječi u Miheju 6,8 i svjesno ih provodili riječima i djelima? Bez obzira na okolnosti u kojima se nalazite, kako bi primjena tih načela u vašem životu mogla bolje doći do izražaja?`