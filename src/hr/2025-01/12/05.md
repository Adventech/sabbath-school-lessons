---
title:  POZVAN DA USPOSTAVI PRAVDU
date:   19/03/2025
---

Proroci u Svetom pismu neprestano ističu Božji poziv na pravdu u svijetu. Uvijek iznova vidimo da Sveto pismo naglašava problem nepravde i tlačenja. I sam poziv Bogu da izvrši osudu bio je zapravo poziv da uspostavi pravdu.

Na primjer, prorok Izaija ne ublažava riječi kad govori o nepravdi u Izraelu. A te njegove riječi i poziv na pravdu trebale bi odjeknuti glasno i razgovijetno u našim ušima danas. “I naučite činiti dobro. Pravdu tražite, potlačene izbavljajte, siročad branite, za udovicu se zauzimajte.” (Izaija 1,17 — Suvremeni hrvatski prijevod) Nadalje, on upućuje “jao” onima koji “izdaju odredbe nepravedne” i “otimaju pravo sirotinji” (Izaija 10,1.2). Takve on upozorava: “Što ćete činiti u dan kazne kad izdaleka propast dođe? Kom ćete se za pomoć uteći, gdje ostaviti blago svoje?” (Izaija 10,3)

I prorok Jeremija objavljuje Božju poruku: “Jao onom koji kuću gradi nepravedno, i gornje odaje diže bez prava; koji bližnjega tjera na tlaku i plaću mu ne isplaćuje. … Nije li ti i otac jeo i pio, ali je činio pravo i pravicu, i zato mu bješe dobro. Branio je pravo siromaha i jadnika, i zato mu bješe dobro. Zar ne znači to mene poznavati? — riječ je Jahvina.” (Jeremija 22,13.15.16)

`Pročitajte Matej 23,23-30. Što je prema Isusu najvažnije?`

Da netko ne bi pomislio da je nepravda zabrinjavala samo starozavjetne proroke, ovdje i u drugim prigodama tijekom Isusove službe jasno vidimo da je to bila i Njegova glavna briga. On kaže: “Jao vama, književnici i farizeji, licemjeri jedni, koji dajete desetinu od metvice, komorača i kima, dok zanemarujete najvažnije u Zakonu: pravednost, milosrđe i vjernost. Ovo je zadnje trebalo činiti, a ono prvo ne propustiti.” (Matej 23,23) U usporednom odlomku u Lukinom evanđelju, Isus jadikuje da oni “mimoilaze” “pravdu i ljubav Božju” (Luka 11,42 — Varaždinska Biblija).

`Ako se danas trebate usredotočiti na ono “što je najvažnije”, što bi to bilo, nasuprot “desetini od metvice, komorača i kima”?`