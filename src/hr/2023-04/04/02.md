---
title:  DAR GOSTOPRIMSTVA
date:   22/10/2023
---

`Pročitajte Postanak 18,1-15. Koji se elementi gostoprimstva pokazuju u odgovoru koji Abraham daje svojim gostima?`

Abraham je sjedio na ulazu u svoj šator usred podnevne žege. To je bilo dosta neobično. U to doba dana ljeti, kada je sunce u zenitu, svi traže hlad i svjež povjetarac. Ali možda je Abraham trpio vrućinu upravo zato da bi pritekao u pomoć mogućim prolaznicima.

Dok je tu sjedio, ugledao je tri putnika. Njegov je običaj najvjerojatnije bio da ponudi gostoprimstvo strancima. Zato je inicijativa za susret potekla upravo od Abrahama. Naime, u tekstu vidimo da im je on potrčao u susret. To je također važna pojedinost — Abraham je preuzeo inicijativu da ih upozna i prije nego što su mu prišli.

“Nek’ se donese malo vode: operite noge i pod stablom otpočinite. Donijet ću kruha da se okrijepite prije nego pođete dalje. Ta k svome ste sluzi navratili.” (Postanak 18,4.5)

Abraham je bio svjestan svoje misije koja se sastojala u tome da svoje znanje o Jahvi objavljuje svima u svijetu ogrezlom u poganstvo, idolopoklonstvo i mnogoboštvo. Kao što vidimo u ovom slučaju, najneposredniji način na koji je on ispunjavao svoju misiju bilo je gostoprimstvo prema tim strancima koji su se naizgled slučajno pojavili na obzoru.

Usput rečeno, Abrahamovo “veliko gospodarstvo imalo je više od tisuću duša. Mnogi od njih su bili glave obitelji, a bilo je i dosta novoobraćenika iz neznaboštva. Takvo je gospodarstvo zahtijevalo čvrstu ruku na kormilu. Slabe, kolebljive metode ne bi bile korisne. … Njegov utjecaj širio se i izvan njegovog doma. Gdje god je podizao svoj šator, kraj njega je podizao i oltar za žrtve i bogoslužje. Kad bi šator bio uklonjen, oltar bi ostao. Mnogi kanaanski narodi, koji su stekli spoznaju o Bogu na temelju života Njegovog sluge Abrahama, zaustavili bi se kod oltara i prinijeli žrtvu Gospodinu.” (Ellen. G. White, Odgoj, str. 158,159)

Od samog početka ovom čovjeku bilo je jasno da ga je Bog pozvao u misiju i da njegov put u Obećanu Zemlju nije bio odlazak na odmor, već prilika da postane blagoslov za svoje bližnje, a preko svojeg potomstva i za cijeli svijet.

`Koja načela nalazite u Abrahamovom primjeru gostoprimstva, na koja biste se mogli ugledati u svojem životu?`