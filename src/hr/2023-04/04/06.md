---
title:  POKORAVANJE BOŽJOJ VOLJI
date:   26/10/2023
---

Pročitajte Postanak 12,1-9. Čemu nas ovi redci uče o pokoravanju Božjoj volji, čak i kada je put pred nama nejasan?

Jedna od glavnih Abrahamovih osobina bila je njegova spremnost da se pokori Božjoj volji. Sva njegova iskustva s Bogom obilježava to pokoravanje.

Poziv: Abraham je dobio zahtjevan poziv s Neba: “Jahve reče Abramu: ‘Idi iz zemlje svoje, iz zavičaja i doma očinskog, u krajeve koje ću ti pokazati.’” (Postanak 12,1) Kada je čuo glas s Neba, njegova prva reakcija mogla je biti da to potpuno zanemari misleći da možda halucinira. Ili se mogao suprotstaviti toj poruci, možda ovako: Ne želim ići; ovdje mi je dobro. “U krajeve koje ću ti pokazati” — to djeluje kao neobičan opis odredišta! Ipak, on je prihvatio poziv. Svoju volju pokorio je Božjoj volji i napustio dom svojeg oca i svoju zemlju: “Abram se zaputi kako mu je Jahve rekao.” (Postanak 12,4)

Izbor zemlje: Izbila je svađa između Lotovih i Abrahamovih slugu, ali Abraham nije bio čovjek koji bi se sukobljavao s vlastitim tijelom i krvlju. Pokorio se Božjoj volji, koji ga je ponovno blagoslovio: “Jahve reče Abramu, pošto se Lot od njega rastao: ‘Oči svoje podigni i s mjesta na kojem si pogledaj prema sjeveru, jugu, istoku i zapadu, jer svu zemlju što je možeš vidjeti dat ću tebi i tvome potomstvu zauvijek.’” (Postanak 13,14.15)

Uništenje Sodome i Gomore: Kada mu je Bog otkrio sudbinu ta dva grada, Abraham ih je, vođen ljubavlju, pokušao spasiti. Ali budući da u tim gradovima nije bilo ni deset pravednika, oni su uništeni. Abraham se ponovno pokorio Božjoj volji i prihvatio Božji sud nad tim gradovima.

Jahve je mogao upotrijebiti Abrahama upravo zbog te njegove spremnosti da Mu se pokori u svakoj prigodi. Tako mora biti i s nama danas.

Izazov: Mi se u našim gradovima suočavamo s preprekama u propovijedanju Evanđelja na odgovarajuć i djelotvoran način. Zato se moramo moliti Bogu da se On umiješa.

Dodatni izazov: Pronađite način da stupite u kontakt s nekim tko je izravno pogođen teškom situacijom sličnom nekoj od onih kroz koje ste i sami prošli. Recite toj osobi da se molite za nju i tražite od Boga da vam pokaže kako biste joj još mogli pomoći.