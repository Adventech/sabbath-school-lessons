---
title:  ABRAHAMOVA LJUBAV PREMA SVIMA
date:   23/10/2023
---

`Pročitajte Postanak 18,16-33. Kako je Abraham pokazao posebnu ljubav prema svim ljudima, bez obzira na njihovu pripadnost određenom plemenu, rasi ili narodu?`

Druga Abrahamova kvaliteta koja se zapaža u Postanku 18 bila je njegova ljubav prema ljudima, čak i prema onima koje nije osobno poznavao. To je velika pouka za svakoga od nas. Stanovnici Sodome i Gomore bili su grešnici, ni blizu njegovom mjerilu vrijednosti, ali njegovo srce bilo je puno ljubavi prema svima, bez obzira na njihovu rasu, spol, jezik ili vjeru. A onda Bog otkriva Abrahamu svoju odluku da uništi gradove Sodomu i Gomoru. “Onda Jahve nastavi: ‘Velika je vika na Sodomu i Gomoru da je njihov grijeh pretežak. Idem dolje da vidim rade li zaista kako veli tužba što je do mene stigla. Želim razvidjeti.’” (Postanak 18,20.21)

S velikom poniznošću i dubokim poštovanjem Abraham je Bogu uputio svoju molbu: “Daleko to bilo od tebe, da ubijaš nevinoga kao i krivoga, tako da i nevini i krivi prođu jednako! Daleko bilo od tebe! Zar da ni Sudac svega svijeta ne radi pravo?” (Postanak 18,25)

Abraham se nadao da će svojom ljubavlju spasiti sve ljude u tim gradovima, a ne samo pravednike. Naravno, njemu je bilo jasno koliko su zli i pokvareni bili ljudi koji su tamo živjeli. Tko zna kakve je sve priče čuo o njima i njihovim navikama? A prema onomu što znamo o njima, što nam je otkriveno u sljedećem poglavlju u ružnom izvještaju o Lotu i rulji ispred njegove kuće (vidi Postanak 19,1-11), bili su to vrlo pokvareni ljudi. Pa ipak se Abraham obratio Bogu budući da je osobno poznavao Njegovu ljubav, i pokušao posredovati za njih. Znao je da uvijek postoji mogućnost da se ljudska bića vrate Bogu u pokajanju. Prema Abrahamovom mišljenju, spašavanje stanovnika tih gradova pružilo bi im priliku da se pokaju.

Abraham je svoju molbu zasnivao na onome što je iz osobnog iskustva znao o Božjoj ljubavi prema ljudima. I sam je njegovao veliku ljubav prema grešnicima, svjestan da dok postoji život, postoji i nada u spasenje.

`Zašto je posrednička molitva toliko važna u našem molitvenom životu? Kako molitva za druge kojima je pomoć potrebna pomaže i nama da duhovno rastemo i bolje iskusimo stvarnost Božje ljubavi prema grešnicima?`