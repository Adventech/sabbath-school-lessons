---
title:  ABRAHAMOVA MISIJA
date:   25/10/2023
---

`Pročitajte Postanak 19,1-29. Kakav je bio rezultat Abrahamovog duha gostoprimstva, ljubavi i molitve?`

Ovdje nalazimo zanimljiv nagovještaj u vezi s položajem koji je Lot zauzimao u Sodomi: “dok je Lot sjedio na vratima Sodome” (Postanak 19,1). To znači da je bio važna osoba u gradu, svakako jedan od uglednika, jer je sjedenje na vratima bilo čast koja je pripadala javnim službenicima, sucima i vladarima (2. Samuelova 19,8; Jeremija 38,7; Ruta 4,1).

Devetnaesto poglavlje Postanka gotovo je paralelno s 18. poglavljem i izvještajem o Abrahamovom susretu s anđelima. I Abraham i Lot sjedili su na ulazu ili vratima (Postanak 18,1; Postanak 19,1); i Abraham i Lot pozivali su strance da se odmore u njihovom domu (Postanak 18,3.4; Postanak 19,2); i Abraham i Lot pripremili su hranu za svoje posjetitelje (Postanak 18,4-8; Postanak 19,3). Izgleda da je Lot, bez obzira na pogreške koje je činio, ipak imao i neke dobre osobine.

„Jahve zapljušti s neba na Sodomu i Gomoru sumpornim ognjem, i uništi one gradove, i svu onu ravnicu, sve žitelje gradske i sve raslinstvo na zemlji.” (Postanak19,24.25)

Ne znamo koliko je ljudi živjelo u Sodomi i Gomori u vrijeme o kojem govori ovaj izvještaj, ali među svim tim tisućama ljudi samo je četvero napustilo grad, a samo troje je spašeno. Isti slučaj bio je i s potopom iz Postanka. Ne znamo koliko ih je živjelo u to vrijeme, ali znamo da većina nije spašena.

Mali broj stanovnika Sodome koji su spašeni govori nam nešto što ima veze i s našom misijom — naime, neće svi biti spašeni. Mi bismo željeli da svi prihvate Isusa i Njegov plan spasenja, ali svatko ima svoju slobodnu volju. Naš je zadatak da pozovemo što više ljudi da se opredijele za Isusa. Dok izvršavamo svoju misiju, Bog nam pomaže preko Duha Svetoga, ali On nikad ne ide protiv bilo čije volje. Postojanje slobodne volje znači da će na kraju krajeva, bez obzira na to što mi radimo, koliko god se molimo, spasenje ovisiti o odluci svakog pojedinca.

`Što možemo učiniti da se ne obeshrabrimo ako ne vidimo rezultate kakve bismo željeli dok propovijedamo Evanđelje?`