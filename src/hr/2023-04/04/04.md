---
title:  ABRAHAMOV DUH MOLITVE
date:   24/10/2023
---

`Pročitajte sljedeće tekstove: Postanak 18,23-32; Jakov 5,16. Čemu bi nas to trebalo naučiti o sili posredničke molitve?`

Razgovor između Abrahama i Boga primjer je posredničke molitve. Abraham je u ovom poglavlju prikazan kako pred Bogom posreduje za stanovnike Sodome i Gomore. On se zalagao za njih, u njihovo ime; to jest, on je na neki način bio simbol Isusa Krista kao našeg Zagovornika pred Ocem. Naša misija u današnje vrijeme bit će uspješna samo ako budemo upućivali takve molitve.

Abraham je volio stanovnike Sodome, Gomore i drugih obližnjih gradova. Zato je njegova molitva bila iskrena. On se već borio protiv nekih vladara koji su svojevremeno napali kraljeve Sodome i Gomore. Nakon Abrahamove pobjede, Bera, kralj Sodome, izišao je u susret Abrahamu zajedno s Melkisedekom. Bera je tražio da se njegovi ljudi vrate svojim kućama: “Meni daj ljude, a dobra uzmi sebi!” (Postanak 14,21) Tu se vidi ljubav tog vladara prema svojem narodu. A budući da je ljubav bila jedna od velikih osobina kojima se Abraham odlikovao, on je zavolio kraljeve Sodome i Gomore te se molio za njih i njihov narod. “Abrahamovu je ljubav nadahnjivala ljubav prema dušama koje su propadale.” (Ellen G. White, Patrijarsi i proroci, str. 109)

Abraham je pokazao poniznost i ustrajnost u svojim molitvama. Čim je Bog prihvatio njegovu prvu molbu da spasi grad ako se u njemu nađe pedeset pravednika, nastavio je sa svojim posredovanjem.

Naša misija ne može biti uspješna bez posredničke molitve. Nakon susreta s nekim, nakon držanja propovijedi ili proučavanja Biblije, moramo se moliti za ljude s kojima smo došli u dodir. Bog uslišava te molitve dotičući srca onih s kojima smo ostvarili kontakt. Naša rječitost neće preobratiti naše prijatelje i poznanike, već Duh Sveti. Zato se u svakoj misiji u kojoj sudjelujemo moramo moliti za svaku osobu pojedinačno.

`Pročitajte Rimljanima 8,34; Hebrejima 7,25. Što Isus čini za nas i kako bi nam ta istina mogla pomoći da bolje razumijemo svoju ulogu kao posrednika za druge?`