---
title:  "“ČAS KAO ŠTO JE OVAJ”"
date:   20/12/2023
---

`Pročitajte Estera 4,1-14. Zašto se smatralo prikladnim da se Estera u tom trenutku izjasni kao Židovka?`

Kad se Mordokaj obratio Esteri tražeći njezinu pomoć, ona je već nekoliko godina bila udana za Ahasvera, ali u Perziji je postojao zakon da nitko ne može pristupiti kraljevom prijestolju ako ga kralj izričito ne pozove. Onaj tko ne bi poštovao to pravilo, riskirao je da bude pogubljen. Svjesna tog rizika, Estera je ipak ušla u prijestolnu dvoranu — nepozvana.

Mordokaj je nastojao svojom vjerom probuditi Esterinu vjeru. Srž ove knjige nalazi se u riječima koje Mordokaj upućuje Esteri: “Nemoj misliti da ćeš se zato što se nalaziš u kraljevoj palači spasiti jedina od svih Židova: jer budeš li u ovoj prilici šutjela, doći će Židovima pomoć i spas s druge strane, a ti ćeš s kućom svoga oca propasti. Tko zna nisi li se baš i popela do kraljevske časti zbog časa kao što je ovaj?” (Estera 4,13.14)

Esterina vjera stavljena je na kušnju kad se Mordokaj pozvao na njezinu ljubav prema vlastitom narodu. Nitko nije znao da je Židovka osim Mordokaja, ali kad je donijela odluku da se umiješa, ona nije oklijevala staviti svoj život na kocku.

Njezina vjera u Boga bila je jaka i bilo joj je jasno da bez Božje pomoći ne može uspjeti. I njezin odgovor Mordokaju otkriva njezinu vjeru: “Hajde, skupi sve Židove koji se nalaze u Suzi. Postite za me: tri dana i tri noći ne jedite niti pijte. I ja ću tako postiti sa svojim djevojkama. Tako pripremljena ući ću kralju i unatoč zakonu, pa treba li da poginem, poginut ću.” (Estera 4,16) Mordokaj je tu vijest prenio cijeloj židovskoj zajednici u Suzi i dok su oni postili i molili se, Estera se pripremala za taj opasni trenutak. “Trećeg je dana posta Estera odjenula kraljevsko ruho i stala u unutrašnje dvorište palače, ispred same kraljevske dvorane. Kralj je sjedio na prijestolju u dvorani, okrenut prema ulazu. Kad je ugledao kraljicu Esteru u dvorištu, pokazao joj je svoju naklonost: prema njoj je ispružio zlatno žezlo. Ona mu je pristupila i dotaknula vrh žezla.” (Estera 5,1.2 — Suvremeni hrvatski prijevod)

`U situaciji kakva je ovdje opisana, kod Židova je post svakako bio praćen molitvom. To jest, premda su već činili sve što su mogli za svoje dobro, molitva je imala središnje mjesto u njihovom odgovoru na opasnost. Koju jasnu pouku možemo izvući iz toga?`