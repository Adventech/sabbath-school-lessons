---
title:  ČUDO PURIMA
date:   21/12/2023
---

Proučavatelji već stotinama godina ističu da se Božje ime u Knjizi o Esteri uopće ne pojavljuje. To je jedina biblijska knjiga u kojoj se javlja takav fenomen. Ipak, Židovi su mogli prepoznati Božje djelovanje u velikom izbavljenju koje je za njih učinjeno, i tako je Božji narod odlučio tu knjigu uvrstiti u kanon Biblije.

Zapažamo li i mi Božju prisutnost ispod vidljive stvarnosti našega svakidašnjeg života? Božja djela mogu izgledati kao obični, spontani događaji i ako ne obratimo posebnu pozornost, nećemo primijetiti Njegovu prisutnost.

`Pročitajte Estera 9,1-12. Kakav je bio rezultat Esterinih napora?`

Čudo Purima poprimilo je vrlo neobičan oblik. Čudo je skriveno, prerušeno u naizgled normalno zbivanje. Zakon o istrebljenju Židova nije poništen, već je napisan novi zakon koji im je omogućio da se brane.

Zapazite također što se još dogodilo i kako je Bog djelovao preko tih događaja. Čak su i Perzijanci uočili Božje djelovanje u korist Židova. I kakav je bio rezultat?

“Mnogi pripadnici drugih naroda tada su prihvatili židovsku vjeru.” (Estera 8,17 — Suvremeni hrvatski prijevod) To je sjajan primjer Gospodnjeg rada na dovođenju izgubljenih duša do spoznaje o Njemu.

Vođe židovskog naroda prepoznali su Božje djelo. Pošto su se uspješno obranili, Židovi su proglasili godišnji blagdan (pod nazivom Purim) u znak sjećanja na svoju pobjedu. Ti dani se i danas tradicionalno slave u duhu zahvalnosti Bogu, kao uspomena na Njegovo izbavljenje.

Izazov: Molite se da vam Bog da hrabrosti da ovoga tjedna s nekim od ljudi s vaše molitvene liste podijelite nešto što je On učinio za vas.

Dodatni izazov: Počnite voditi dnevnik ili jednostavno zapisivati neke posebne, sitne (ili krupne) stvari koje Bog čini za vas. Pregledajte te zapise i molite se da vas Bog u pravo vrijeme podsjeti na te događaje kako biste to mogli nekome ispričati.