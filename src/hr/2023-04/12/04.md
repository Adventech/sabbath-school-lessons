---
title:  MORDOKAJEVO VJERNO SVJEDOČENJE
date:   19/12/2023
---

Budući da su živjeli u tuđini, Mordokaj i Estera bi, ako ostanu vjerni Bogu, prije ili poslije mogli upasti u nevolje. To se i dogodilo u slučaju Mordokaja.

`Pročitajte Estera 3,1-15. Što se tu dogodilo i zašto?`

U 3. poglavlju Knjige o Esteri saznajemo da je kralj Ahasver ukazao počasti Hamanu i postavio ga na visok položaj, što mu je davalo veliku moć. Svima je rečeno da se moraju klanjati pred Hamanom. Ali kao što čitamo, “Mordokaj ne bi prignuo koljeno niti pao ničice” (Estera 3,2). Biblija ne navodi zašto Mordokaj nije želio kleknuti pred ovim čovjekom. Ali mi znamo zašto. On je bio vjerni Židov. Mordokaj se nije htio klanjati potomku Agaga, Amalečanina, neprijatelja njegovog naroda još od izlaska iz Egipta (Ponovljeni zakon 25,19). Kako je vjerni Židov mogao kleknuti pred Amalečaninom? Ili, kad smo već kod toga, obožavati bilo koga drugog osim Jahve?

“Službenici kraljevi koji su se nalazili na vratima kraljevim rekoše Mordokaju: ‘Zašto prestupaš kraljevu zapovijed?’” (Estera 3,3) Premda ne znamo sve pojedinosti njegovog odgovora, sljedeći redak glasi: “Jer im bijaše rekao [Mordokaj] da je Židov.” (Estera 3,4) U okviru tog odgovora Mordokaj im je sigurno imao priliku objasniti kako se kao štovatelj Boga koji je stvorio Nebo i Zemlju, ne može klanjati nijednom grešnom čovjeku. Nema sumnje da im je Mordokaj u izvjesnoj mjeri uspio posvjedočiti o svojoj vjeri koje se tako čvrsto držao da je doveo u opasnost i sebe, a nažalost i druge.

“Preko Daniela i njegovih drugova ... blistalo je jasno svjetlo usred moralne tame babilonskog kraljevskog dvora.” (Ellen G. White, Advent Review and Sabbath Herald, 13. svibnja 1884.)

Poželjevši uništiti židovski narod, Haman ih je opisao na sljedeći način: “U svim pokrajinama tvoga kraljevstva ima jedan narod razasut među drugim narodima i od njih odvojen. Njegovi su zakoni drugačiji od zakona u svih ostalih naroda. Oni se ne drže kraljevskih odredaba.” (Estera 3,8) Narod čiji su običaji drugačiji i koji nije poslušan kraljevim odredbama? Savršen recept za progonstvo.

`Na koje načine, čak i sada, možemo biti prikazani kao Mordokaj? Kako se trebamo postaviti?`