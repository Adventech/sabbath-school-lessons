---
title:  Estera i Mordokaj
date:   16/12/2023
---

### Biblijski tekstovi:
Daniel 1,1-12; Daniel 6,1-9; Estera 2,110.20; Estera 3,1-15; Estera 4,1-14; Estera 9,1-12.

> <p></p>
> “Nego ću te postaviti za svjetlost narodima, da spas moj do nakraj zemlje doneseš.” (Izaija 49,6)

Jedan od najnadahnutijih izvještaja u Bibliji, izvještaj o “međukulturalnoj službi”, nalazi se u Knjizi o Esteri. O toj knjizi je mnogo pisano tijekom više od tisuću godina, a mnogi Židovi do današnjeg dana slave blagdan Purim na osnovi teksta u Esteri 9,26-31.

Estera i njezin rođak Mordokaj bili su Židovi koji su živjeli u glavnom gradu perzijskog kraljevstva, Suzi. Za razliku od drugih Židova koji su se vratili u Judeju, oni su iz nekog razloga, zajedno s još nekima, ostali u zemlji svojega sužanjstva.

A onda je slijedom neobičnih događaja Estera postala kraljica. “Kralj zavolje Esteru više od svih drugih žena; više nego sve ostale djevice ona mu omilje i predobi ona njegovu naklonost. I položi on na njezinu glavu kraljevsku krunu, pa mjesto Vaštije ona posta kraljicom.” (Estera 2,17)

Upravo je u toj ulozi Estera, iako pomalo nevoljko, odigrala veliku ulogu u biblijskoj povijesti. Ovaj događaj na jedinstven način pokazuje kako Božji narod, čak i u stranom okruženju, može svjedočiti za istinu.

Ako vam vrijeme dopušta, pročitajte (ili bar prelistajte) Knjigu o Esteri u okviru proučavanja za ovaj tjedan.

**Oikos: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 233—242.**