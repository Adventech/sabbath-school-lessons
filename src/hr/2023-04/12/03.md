---
title:  NA STRANOM DVORU
date:   18/12/2023
---

Na kraju, nakon pada Babilona i uspona Medo-Perzije, mnogi su se Židovi vratili u zemlju svojih predaka. Ali nisu svi. Neki su ostali tamo gdje su živjeli naraštaj ili više.

Imajući to u vidu, dobivamo dio konteksta izvještaja o Esteri. “U to vrijeme, dok je kralj Ahasver sjedio na prijestolju svoga kraljevstva u tvrđavi grada Suze…” (Estera 1,2) Ovaj biblijski narativ odvija se u perzijskom kraljevstvu pod spomenutim kraljem.

U prvom poglavlju kraljica Vašti pada u kraljevu nemilost, što njega navodi da traži drugu kraljicu koja bi je zamijenila. Upravo u tom kontekstu prvi put se pojavljuju Estera i njezin rođak Mordokaj.

`Pročitajte Estera 2,1-9. Što nam ovi redci govore o situaciji u kojoj su se nalazili Mordokaj i Estera?`

Izgleda da je Mordokaj kao kraljevski službenik sjedio na vratima palače i boravio u gradu Suzi sa svojom posvojenom kćeri, ili rođakinjom Esterom. Zbog svojeg položaja i mjesta gdje su živjeli, bili su upravo uronjeni u perzijsku kulturu. To je bio bar jedan od razloga što je Estera izabrana da bude predstavljena kralju: “Kad se začu za kraljevu riječ i njegovu naredbu, mnogo se djevojaka sabra u tvrđavi grada Suze pod Hegejevim nadzorom. Tako dovedoše i Esteru u kraljevu palaču, pod nadzor Hegeja, čuvara žena.” (Estera 2,8)

`Pročitajte Estera 2,10.20. Što se tu događa i zašto joj je Mordokaj to zapovjedio?`

Iako se u tekstu ne navodi zašto, nije teško pogoditi. Kao došljaci u stranoj kulturi koja, kao što ćemo vidjeti, može postati neprijateljska, mudro su šutjeli o svojoj obitelji i narodu.

`Možete li zamisliti neke okolnosti u kojima bi bilo mudro da se ne izjašnjavamo o našoj vjeri? Ili to nikada ne bismo trebali skrivati? Ako ne, zašto?`