---
title:  NABUKODONOZOR
date:   26/11/2023
---

Kao adventisti sedmoga dana, mi vjerujemo u takozvano “neograničeno pomirenje”. To znači da za razliku od nekih drugih kršćana, vjerujemo da je Krist umro za cijelo čovječanstvo, a ne samo za posebnu skupinu onih koje je Bog predodredio za spasenje. Budući da Bog želi “da se svi ljudi spase i dođu do potpune spoznaje istine” (1. Timoteju 2,4), Isus je prinio sebe na žrtvu za “naše grijehe; ne samo za naše nego za grijehe svega svijeta” (1. Ivanova 2,2). Zato “nas u njemu sebi izabra prije stvaranja svijeta” (Efežanima 1,4), premda neće svi zauzvrat izabrati Njega. Ipak, u Bibliji nalazimo izvještaje o raznim kategorijama ljudi koji su zadobiveni za Boga.

`Pročitajte Daniel 4. Što se tu dogodilo i što nam to govori o spasenju jednog od najmoćnijih ljudi na svijetu?`

Izvještaj o kralju Nabukodonozoru dojmljiv je biblijski primjer kako Bog doseže moćne nevjernike. Božja presuda nad njim izvršena je na sličan način kao u slučaju nekih izraelskih kraljeva (vidi na primjer 2. Ljetopisa 32,25.26; 1. o kraljevima 14,21-31; 1. Samuelova 28). Biblijski izvještaj o Nabukodonozoru koji je došao k sebi i priznao Boga Stvoritelja, pokazuje da je Bogu stalo do bogatih i moćnih, kao i do slabih i siromašnih. U 37. retku najmoćniji čovjek na zemlji izjavljuje: “Sada ja, Nabukodonozor, hvalim, uzvisujem i slavim Kralja nebeskoga, čija su sva djela istina, svi putovi pravda i koji može poniziti one koji hode u oholosti.” (Daniel 4,37) Kada bi svi bogati, moćni i ponositi među nama smrtnicima shvatili tu istinu!

Što možemo naučiti iz ovog izvještaja? Prvo, Bog koristi posvećene vjernike, poput Daniela, kao most da bi došao do moćnih nevjernika. Drugo, Bog se može izravno umiješati u proces svjedočenja kako bi dopro do nekog moćnog nevjernika. Nabukodonozora je ponizio Bog zbog njegove oholosti i bahatosti. I premda je ovaj izvještaj vrlo dramatičan, postoji mnogo drugih načina na koje se bogati, moćni i oholi mogu poniziti.

`Čak i ako nismo bogati i moćni prema svjetovnim mjerilima, zašto moramo izbjegavati tu vrstu oholosti kakvu je pokazao ovaj kralj? Zašto bi se i nama to moglo dogoditi lakše nego što mislimo?`