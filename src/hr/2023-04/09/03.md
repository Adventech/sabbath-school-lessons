---
title:  NAAMAN
date:   27/11/2023
---

Krist je umro za sve ljude bez obzira na njihovo podrijetlo, imovinsko stanje, etničku pripadnost ili društveni status. Bog neprestano privlači k sebi čitav ljudski rod, uključujući i one pojedince koji se ubrajaju među moćne nekršćane u svijetu (vidi Ellen G. White, Djela apostolska, str. 261; u izvorniku 416).

`Pročitajte 2. o kraljevima 5,1-19. Koju pouku možemo izvući iz ovog događaja u vezi s privlačenjem ljudi Bogu?`

U 2. o kraljevima 5,17-19 Naaman, nakon što je izliječen od gube, upućuje dva neobična zahtjeva. Prvo, traži da ponese sa sobom u Siriju onoliko izraelske zemlje koliko se može natovariti na dvije mazge, i to u svrhu obožavanja živoga Boga. On kaže: “Jer sluga tvoj neće više prinositi pomirnica ni klanica drugim bogovima nego samo Jahvi.” (2. o kraljevima 5,17) Iako je sada očito vjerovao u jedinog istinitoga Boga, Naamanov prvi zahtjev pokazuje da su poganski utjecaji u izvjesnoj mjeri još uvijek zadržali vlast nad njegovim načinom razmišljanja. Taj sirijski vojskovođa smatrao je da se izraelski Bog može štovati samo na tlu te zemlje. Premda je spoznao da nema drugog Boga osim Jahve, Izraelovog Boga, Naaman nije u potpunosti odbacio misao da je Bog na neki poseban način povezan s izraelskom zemljom. Zato je želio u vlastitoj domovini obožavati Boga na zemlji koju je ponio iz Izraela.

Štoviše, sirijski kralj je još uvijek obožavao boga Rimona, a Naaman je zbog naravi svoje službe trebao biti u kraljevoj pratnji. Premda nije namjeravao napustiti svoje dužnosti prema zemaljskom kralju, Naaman ipak nije želio da ga smatraju za nekoga tko se klanja Rimonu. Pošto je predao svoje srce Jahvi, nije htio praviti nikakav ustupak idolopoklonstvu obožavajući poganskog boga. A nije želio ni da glasine o tome stignu do Elizeja. Prorok je na tu Naamanovu molbu odgovorio rekavši: “Idi s mirom.” (2. o kraljevima 5,19) “Te riječi ne smijemo shvatiti ni kao odobravanje ni kao neodobravanje zahtjeva koji je Naaman uputio na rastanku. On je trebao otići s mirom, a ne sa sumnjom ili osjećajem nespokoja i neizvjesnosti. Bog je pokazao ljubaznost prema njemu i on je trebao naći sreću i mir u poznavanju i obožavanju Boga. Naaman je bio novoobraćenik, čovjek osjetljive savjesti, koji je trebao rasti u snazi i mudrosti ako se bude držao svoje novopronađene vjere. Bog novoobraćene vjernike vodi korak po korak. On zna kada je povoljan trenutak da nekoga pozove na reformu u pogledu određene stvari. To načelo trebali bi uvijek imati na umu oni koji rade na spašavanju duša.” (The SDA Bible Commentary, sv. 2, str. 878)