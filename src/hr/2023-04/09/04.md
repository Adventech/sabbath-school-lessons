---
title:  "SVJEDOČENJE UČENIMA — NIKODEM"
date:   28/11/2023
---

Nikodem je bio učen čovjek. Biblija ga opisuje kao židovskog kneza (Ivan 3,1), a Isus ga je nazvao učiteljem u Izraelu (Ivan 3,10). On je dobro razumio Bibliju i osjećao je duhovnu glad za Gospodinom. Iz ljudske perspektive izgledao je kao Božji sljedbenik. Držao se svih zapovijedi i bio je cijenjeni vođa među Židovima. Bio je moćan i bogat. Mnogi su na to gledali kao na znakove da ga je Bog blagoslovio. Ipak, ispostavilo se da je ono što se vidjelo izvana bilo samo puka vanjština.

`Pročitajte Ivan 3,1-12. Što nam ovaj događaj otkriva o Nikodemovim duhovnim potrebama i o tome kako se Isus pozabavio njima bez okolišanja?`

Kada je došao k Isusu, Nikodem je pokušao sačuvati svoju fasadu — postojeće stanje. Ali Bog je poznavao njegovo srce. Bog isto tako poznaje srca i potrebe svih bogatih i moćnih, bez obzira na njihovo podrijetlo. Nikodem je došao k Isusu jer ga je Isusov nauk osvjedočio da mu nešto nedostaje. Ponos ga je sprečavao da otvoreno prizna Isusa Krista za Gospodina, ali ga je ta noć zauvijek promijenila. Ipak, čak i nakon što se uvjerio da je Isus poslan od Boga, još uvijek nije bio spreman da se otvoreno izjasni kao Njegov sljedbenik.

`Pročitajte Ivan 7,43-52; 19,39. Što nam ovi redci govore o Nikodemu i Isusu?`

U ovim redcima možemo vidjeti da je Isus izvršio velik utjecaj na Nikodema. Za Isusovog života Nikodem Ga je nastojao zaštititi, a zatim Mu je, nakon Njegove smrti, i odao počast. Isus je bez sumnje dopro do Nikodema koji je, bez obzira na znanje i mudrost kojima se mogao pohvaliti, ipak osjećao duboku potrebu za Spasiteljem, baš kao i svi mi.

`Zašto moramo paziti da ne upadnemo u zamku pomišljajući da je, budući da “imamo istinu” (a imamo je), samo poznavanje istine dovoljno da nas spasi? Koliko će duša biti izgubljeno, iako su imale više nego dovoljno znanja — čak i o vijestima trojice anđela?`
 