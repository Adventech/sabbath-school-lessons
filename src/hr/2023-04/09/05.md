---
title:  MISIJA ZA BOGATE
date:   29/11/2023
---

`Pročitajte Matej 19,16-22. Koje pouke možemo izvući iz ovog izvještaja, čiji protagonist, za razliku od Nikodema, nije prihvatio Isusa?`

Isusov razgovor s bogatim mladim knezom pokazuje da bogatstvo može biti opasna zamka. Obratite pozornost na sljedeće riječi: “Također vam kažem: Lakše je devi proći kroz iglene ušice nego bogatašu ući u kraljevstvo nebesko.” (Matej 19,24) To, naravno, ne znači da bogati ne mogu biti spašeni, već samo da ako ne povedu računa, bogatstvo doista može postati prepreka za njihovo spasenje.

Na kraju i bogate i siromašne čeka ista sudbina — grob. To znači da je i bogatima očajnički potrebno spasenje kao i svima drugima. Ništa što nam novac može osigurati, ne može nas osloboditi od smrti. To oslobođenje dolazi samo kao dar koji je Isus besplatno ponudio svakomu tko se na njega pozove vjerom. “Ja sam uskrsnuće i život — reče joj Isus. — Tko vjeruje u mene, ako i umre, živjet će.” (Ivan 11,25)

`Pročitajte Luka 19,1-10. Po čemu se ovaj izvještaj razlikuje od izvještaja o bogatom mladiću?`

Zakej je odgovorio Isusu na način na koji, nažalost, bogati mladi knez nije. Zapazite, Isus Zakeju nije rekao da proda sve što ima i razdijeli siromašnima, kao što je tražio od bogatog mladića. Isus je sigurno znao koliko je taj bogati mladi knez bio vezan za novac, zbog čega je to i tražio. Nasuprot tomu, premda ne znamo o čemu se sve govorilo dok je Isus boravio u njegovoj kući, Zakej je očito bio osvjedočen od Isusa i znao je da mora izvršiti neke promjene u svojem životu, posebno kada je riječ o njegovom bogatstvu.

`“Što koristi čovjeku ako dobije sav svijet, a izgubi svoj život? Što li može dati čovjek kao otkupninu za svoj život?” (Matej 16,26) Što taj redak poručuje svima nama?`