---
title:  MISIJA ZA MOĆNIKE
date:   30/11/2023
---

Isus se znao sprijateljiti s moćnicima. Mnogi od tih ljudi su Mu se divili i poštovali Ga, dok su Ga istodobno mnogi i prezirali. Moćni ljudi iz Biblije koji su dolazili potražiti pomoć od Isusa, sigurno su osjećali da je Njemu stalo do njih. S druge strane, mnogi bogati i moćni pojedinci nisu odmah otvoreno prilazili Isusu, već su se željeli uvjeriti da je On uistinu Božji Sin. Takav je bio slučaj i s Nikodemom i s Josipom iz Arimateje.

`Pročitajte Matej 27,57-60 (vidi također Marko 15,43-47; Luka 23,50-53; Ivan 19,38-42). Kako je prema ovom izvještaju Gospodin upotrijebio jednog bogatog čovjeka na koga je Isus očito izvršio snažan utjecaj?`

Do ovog trenutka nismo čuli ništa o Josipu iz Arimateje. Odjednom se pojavljuje taj bogataš, skoro niotkuda, i daje svoj doprinos ispunjenju proročanstva. Bog je koristio i koristit će bogate ljude za svoje ciljeve. Zato i mi moramo imati misiju usmjerenu, između ostalog, i prema njima.

Odakle početi? Ta prva faza je vjerojatno najteži dio kad je riječ o sklapanju prijateljstva s moćnim ljudima. Uglavnom, bolje je ne truditi se da vi priđete njima — neka oni priđu vama. Isus je tako postupao. Oni su bili svjedoci Njegove poruke, Njegovih iscjeljenja i sile potekle od Boga. Tako su se, izbjegavajući javnost, uvjerili da je On doista Božji Sin. Moćni ljudi pridružit će se odgovarajućoj službi, i to iz više razloga. Oni žele biti dio nečega dobrog, što ljudima mijenja život. Svjesni su da je to jedan od načina na koji se i njihov život može promijeniti. To je dobar način da bogati i moćni dođu do pomoći koja im je potrebna, a da je ne moraju javno zatražiti.

Druga faza je osnivanje neke značajne službe kojoj će se bogati i moćni poželjeti pridružiti, što je put da i oni postanu dijelom Božje misije. Odvojite određeno vrijeme za život bogatih i moćnih ljudi u vašem društvu.

Izazov: Svojoj listi svakodnevnih molitava dodajte nekoga tko je na uglednom položaju, koji nije vjernik i s kojim možete povremeno stupiti u kontakt.

Dodatni izazov: Pošaljite pismo ili elektroničku poštu nekomu tko se nalazi na uglednom položaju — čak i ako je to netko s kim se nikad niste sreli — i recite toj osobi da se molite za nju.