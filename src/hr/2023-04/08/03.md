---
title:  SAMO KRISTOV NAČIN RADA
date:   20/11/2023
---

`Čemu nas sljedeći događaji uče o služenju onima kojima je potrebna pomoć?`

`Ivan 5,1-9`

`Marko 1,23-28`

Ellen G. White opisuje Isusovu metodu kao proces od pet koraka koji pokazuje kako treba služiti drugima, posebno onima kojima je potrebna pomoć: “Jedino će Kristov način rada donijeti pravi uspjeh u dosezanju ljudi. Spasitelj je stupao u dodir s ljudima kao Onaj kome je na srcu bilo njihovo dobro. On im je pokazao svoju naklonost, služio im u njihovim potrebama i zadobivao njihovo povjerenje. Zatim ih je pozvao: ‘Hajdete za mnom.’” (Služba liječenja, str. 79; u izvorniku 143)

Prvo, moramo se družiti s bespomoćnima, provoditi vrijeme s njima da bismo ih upoznali i razumjeli njihove potrebe, s namjerom da im učinimo dobro. Pogledajmo što je Isus učinio za uzetoga u ribnjaku Bethesdi. On je bio upravo tamo, usred tog mnoštva “bolesnih, slijepih, hromih i uzetih” (Ivan 5,3).

Drugo, trebamo pokazati suosjećanje. To može biti izazovno jer nailazi na nepovjerenje, zato što ima ljudi koji se ponašaju ljubazno i zadobivaju povjerenje drugih samo zato da bi ih poslije zloupotrijebili. U svakom slučaju, Bog nas poziva da pokazujemo suosjećanje ne očekujući ništa zauzvrat.

Treći korak je služenje ljudskim potrebama. To podrazumijeva više od riječi. Treba poduzeti nešto da bi se zadovoljile potrebe prijatelja ili stranaca. Isus je razgovarao s uzetim čovjekom, pitao ga je što želi pa je tek onda učinio čudo za njega. U događaju s čovjekom kojega je opsjeo nečisti duh, Isus je preuzeo potpuni nadzor nad situacijom učinivši za bespomoćnog čovjeka ono što on sam nije mogao.

Četvrti korak je stjecanje povjerenja. Kada služimo ljudima, kada im pomažemo, oni će vjerovati nama i našim riječima, pa će nas biti spremniji slušati i onda kad im budemo govorili o Isusu. Jer Isus nije samo fizički liječio ljude. Želio je da oni imaju vječni život u Njemu (vidi Ivan 10,10).

Posljednji korak je dovođenje ljudi k Isusu — čin koji zahtijeva vjeru i s vaše strane i sa strane onoga komu pomažete.

`Gledajući općenito, mi nismo u stanju činiti čuda kakva je Isus činio. Ali na koji način ipak možemo poslužiti onima kojima je potrebna pomoć?`