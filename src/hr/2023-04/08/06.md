---
title:  VEĆA LJUBAV
date:   23/11/2023
---

Kao što svi znamo — i to znamo vrlo dobro — potrebe nikad ne prestaju. Ako ste spremni pomagati drugima, imat ćete mnogo prilika. Bilo da se radi o bliskim prijateljima ili izbjeglicama izdaleka, ljudi imaju svoje potrebe i mi trebamo učiniti sve što možemo i kad god možemo da bismo im pomogli. Tijekom svoje zemaljske službe Isus je sve vrijeme pomagao ljudima koji nisu mogli pomoći sami sebi. U nekim slučajevima On je čak preuzimao inicijativu i prilazio onima kojima je bila potrebna pomoć. U drugim prigodama, kao u slučaju uzetoga kojega su s krova spustili pred Isusa, njegovi prijatelji su preuzeli inicijativu.

“Nitko nema veće ljubavi od ove: položiti vlastiti život za svoje prijatelje.” (Ivan 15,13) Kako to načelo možemo primijeniti na svoju službu drugima?

Jedna misionarska obitelj služila je šest godina u karipskoj državi Trinidad i Tobago. Prve tri godine živjeli su u pretežno hinduističkoj i muslimanskoj zajednici. Mnogi hinduisti su se žalili da kršćani odbijaju njihove pozive na godišnju službu u povodu Dana zahvalnosti. Ali ova kršćanska obitelj jednom je prigodom prisustvovala toj službi kod svojeg novog hinduističkog prijatelja. Pritom su se ugledali na Isusov primjer — On je posjećivao prijatelje kada su Ga pozivali na svoje proslave. Hinduizam zapravo uči da posjetitelji i prijatelji donose blagoslove u kuću domaćina.

Pokušajmo i mi ovoga tjedna sklopiti prijateljstvo s nekim tako što ćemo biti blagoslov za tu osobu. Proučite najprije svoje okruženje, zajednicu, selo ili grad. Znate li za neke izbjeglice ili migrante koji tu žive? Što je s ljudima koji stanuju u vašoj ulici? Poznajete li ih? Bez obzira na vašu situaciju, sklapanje prijateljstva s potpunim strancem nije lak zadatak. Molite se Bogu za to i tražite pomoć od Njega. On poznaje svakog čovjeka, pa i stranca s kojim se želite sprijateljiti. Ne zaboravite, vaš cilj je da se sprijateljite s tom osobom pomažući joj tako što ćete je uputiti na Boga za pomoć.

Izazov: Saznajte nešto o strancima i nekršćanima koji žive u vašoj zemlji. Na mrežnoj stranici joshuaprojects.net možete se informirati o rubnim etničkim skupinama u vašoj kulturi.

Dodatni izazov: Izdvojite nekoga unutar svojega kruga utjecaja.

Počnite se redovno moliti za tu osobu i odgovorite na pitanja:
•	Je li ta osoba moj prijatelj skladu s Isusovim mjerilom ?
•	Jesam li upoznat/upoznata s njezinim životnim potrebama?
•	Kako da je dovedem k Isusu radi iscjeljenja?