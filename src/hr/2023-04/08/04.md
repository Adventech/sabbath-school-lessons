---
title:  IZBJEGLICE I MIGRANTI
date:   21/11/2023
---

Tema o migrantima i izbjeglicama postala je predmet žestokih rasprava, posebno zato što njih danas ima jako mnogo. Bilo da su raseljeni zbog rata, elementarnih katastrofa ili nade u bolju budućnost u materijalnom smislu, milijuni ljudi širom svijeta napustili su svoje domove i očajnički im je potrebna pomoć.

U Mateju 2,13.14 vidimo da je Isus također bio izbjeglica. Njegovi zemaljski roditelji, Josip i Marija, bili su primorani iz Betlehema pobjeći usred noći i utočište potražiti u Egiptu kako bi izbjegli Herodovu ubilačku ruku. Biblija ne govori ništa o njihovom iskustvu u Egiptu, ali nije teško zamisliti da je i to vrijeme imalo svoje izazove, možda iste one s kojima se izbjeglice danas suočavaju. Postoji određena sličnost u tome kako je Isusova obitelj tražila azil u stranoj zemlji i kako mnogi muslimani, budisti, hinduisti, kršćani i nevjerujući ljudi danas traže azil u novim zemljama.

Govoreći općenito, lakše je družiti se s ljudima iz vlastite kulture i jezika jer imamo mnogo toga zajedničkog. Teže je pronaći zajednički jezik s migrantima i izbjeglicama koji izgledaju drugačije od nas, ne govore naš jezik, nemaju iste vjerske vrijednosti i ne jedu istu hranu. Međutim, Evanđelje nas poziva da iziđemo iz svojih etničkih, nacionalnih i kulturoloških područja udobnosti i dopremo do onih kojima je potrebna pomoć, bez obzira na to koliko se razlikuju od nas.

`Pročitajte sljedeće tekstove: Ponovljeni zakon 10,19; Psalam 146,9; Rimljanima 12,13; Levitski zakonik 23,22. Koji se važni predmet tu spominje?`

Kako možemo služiti migrantima i izbjeglicama? To može biti teško jer u nekim zemljama nije politički poželjno miješati se s tim ljudima i pomagati im. Ipak, moramo činiti sve što možemo i kad god možemo, da bismo im poslužili jer su sigurno proživjeli teške trenutke i potrebna im je naša pomoć. Dakle, moramo im pomoći u onoj mjeri u kojoj je to moguće.

Počnite s molitvom, a zatim potražite informacije o migrantima i izbjeglicama. U mnogim mjestima postoje organizacije koje se brinu o njima. Možete početi surađivati s nekom od tih organizacija, ili bi vaša mjesna crkva možda mogla pokrenuti službu za migrante i izbjeglice.

`Čak i ako je u pitanju nešto neznatno, što možete učiniti da biste pomogli migrantima i izbjeglicama za koje znate?`