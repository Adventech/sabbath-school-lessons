---
title:  POMOĆI POVRIJEĐENIMA
date:   22/11/2023
---

Tko od nas nije iskusio koliko život na ovom svijetu može biti bolan? Jeste li okruženi bogatstvom i novcem, ili siromaštvom i oskudicom — nije bitno. Ljudi stradaju, pate, bore se. Dovoljno je pročitati, na primjer, o zapanjujućoj količini novca koji se u zapadnom svijetu svake godine troši na antidepresive da bi se shvatilo da materijalno bogatstvo, samo po sebi, ne može ni približno jamčiti mir i sreću.

`“Na meni je Duh Gospodnji, jer me pomazao. Poslao me da donesem Radosnu vijest siromasima, da navijestim oslobođenje zarobljenicima i vraćanje vida slijepcima, da oslobodim potlačene, da proglasim godinu milosti Gospodnje.” (Luka 4,18) Što nam te riječi govore o onome što je Isus radio i što bismo i mi u svojem području djelovanja trebali raditi za ugrožene u našoj sredini?`

Bog nas poziva da iziđemo u susret potrebama svih ljudi iako ne znamo kada će, i hoće li ikada prihvatiti Isusa. Premda je zadobivanje ljudi za Isusa temelj naše misije, mi moramo pomagati svima jednostavno zato što im je pomoć potrebna. Mi pomažemo ljudima zato što smo prihvatili Isusa kao svojega Gospodina i zato što nas On na to poziva.

Isusovo nastojanje da zadovolji potrebe svih ljudi biblijsko je načelo koje trebamo slijediti. Mi ne znamo jesu li Ga svi oni kojima je On pomogao prihvatili ili ne.

Ali da bismo istinski pomogli ljudima, moramo postati svjesni njihovih potreba. Svaka kultura na svoj način pokazuje kako se treba ophoditi prema prijatelju. U Indiji je, na primjer, uobičajeno da se posluži hrana i piće kad ugošćavaju posjetitelje. S druge strane, lakše je nekomu koga ne poznajemo dati simboličan novac, nego utješiti prijatelja koji je upravo izgubio voljenu osobu. Vašem prijatelju u tom trenutku može biti potrebno nešto više od novca i materijalnih stvari. Vaše suosjećanje u vrijeme velikog gubitka vjerojatno bi bilo mnogo korisnije.

Da bismo bili Isusovi suradnici u pomaganju našim prijateljima, važno je da im pristupimo s namjerom da pokažemo nesebičnu ljubav prema njima i da razumijemo njihove potrebe prije nego što im ponudimo pomoć. A zatim im trebamo pružiti i potrebnu pomoć, čak ako ne znamo jesu li spremni slijediti Isusa.

`Pročitajte Matej 25,34-40. Koja se poruka za nas tu nalazi?`