---
title:  VJERA PRIJATELJA
date:   19/11/2023
---

Jedan dojmljivi događaj zabilježen u evanđeljima otkriva što su sve neki ljudi prošli da bi osobu koja je bila u nevolji, vjerojatno prijatelja, doveli pred Isusa. Na osnovi onoga što se tu dogodilo, saznajemo koliko se napora katkad mora uložiti u službi onima kojima je potrebna pomoć.

`Pročitajte Luka 5,17-26 (vidi također Matej 9,1-8; Marko 2,312). Koje pouke možemo izvući iz ovog događaja kad je riječ o misiji i službi?`

Dovodeći svojeg prijatelja Isusu, ti ljudi su preuzeli odgovornost da se pobrinu za njega. Bog i nas poziva da budemo poput prijatelja ovog čovjeka — da one kojima je potrebna pomoć dovedemo Isusu Kristu. Takav rad zahtijeva vjeru, poduzetnost, strpljenje i spremnost da se učini i nešto neuobičajeno. Ljudi su željeli doći do Isusa, ali su naišli na prepreke. Svojeg bespomoćnog prijatelja nisu mogli dovesti pred Isusa uobičajenim putem. Ipak, nisu odustali, već su pronašli inovativan način da to učine. Spustili su svojeg prijatelja s krova! I, prema Luki, njihov postupak naišao je na Isusovo odobravanje (vidi Luka 5,20).

Isus želi da Mu mi dovedemo svoje bespomoćne prijatelje. Biblija prikazuje Isusa kao Velikog liječnika koji oprašta onima koji pate i liječi ih, tko god oni bili.

Ellen G. White nas također poziva da pomažemo bespomoćnima: “Ne čekajte da vam se kaže što je vaša dužnost. Otvorite oči i osvrnite se oko sebe; upoznajte se s nemoćnima, nevoljnima i potrebitima. Ne skrivajte se od njih i ne zanemarujte njihove potrebe. Tko pruža dokaze spomenute u Jakovljevoj poslanici o posjedovanju čiste vjere, neokaljane sebičnošću i pokvarenošću? Tko je spreman učiniti sve što je u njegovoj moći da pomogne u ostvarenju velikog plana spasenja?” (Svjedočanstva za Crkvu, sv. 2, str. 26; u izvorniku 29)

Isus je vlastitim primjerom pokazao kako treba pomagati bespomoćnima i pozvao nas je da i mi tako činimo. Prvo, trebamo se sprijateljiti s njima, zatim saznati koje su njihove potrebe i, konačno, dovesti ih k Isusu koji im jedini može pomoći. Upravo to su učinili ljudi u ovom događaju, a i mi trebamo postupati na isti način u svakoj situaciji u kojoj se nađemo. Pomozimo ljudima da dođu k Jedinomu koji ih može spasiti — Isusu Kristu.

`Komu je u vašem okruženju u ovom trenutku potrebna pomoć? Što ćete učiniti za te ljude?`