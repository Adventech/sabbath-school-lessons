---
title:  PROROČKI TEMELJ
date:   06/11/2023
---

`Pročitajte Luka 24,36-49. Što se tu dogodilo i zašto je to iskustvo bilo tako važno za apostole?`

Zanimljivo je da učenici najprije nisu vjerovali zbog straha. Zatim, pošto su vidjeli Isusa i uvjerili se da je doista živ, nisu mogli vjerovati od radosti (Luka 24,41). Jeste li ikad pomislili da je nešto previše dobro da bi bilo istinito? Upravo to je bilo iskustvo učenika i ostalih u gornjoj sobi. I da ih je Isus ostavio samo s tim iskustvom, njihova vjera nakon Njegovog odlaska možda ne bi potrajala. Moć iskustva s vremenom može izblijedjeti. Jednostavno bi ga zaboravili, a onda bi ga možda počeli čak i dovoditi u pitanje. Zato im Isus nije prestajao pokazivati svoje ožiljke i jesti ribu pred njima. A onda ih je uputio na Riječ i pokazao im proročki temelj svojeg rada i službe. Dakle, i pokraj velikog iskustva koje su imali s Njim, Isus je ipak želio da njihova vjera bude utemeljena na Božjoj riječi. “Ovo je ono što sam vam govorio dok sam još bio s vama. Trebalo je da se ispuni sve što je o meni pisano u Mojsijevu Zakonu u Prorocima i Psalmima.” (Luka 24,44)

Tu također nalazimo snažnu motivaciju za svjedočenje, za misiju, a to je Božja riječ. Isus je znao da učenici, da bi se utvrdili u svojem iskustvu, trebaju razumjeti zašto je On morao umrijeti i što je Njegovo uskrsnuće značilo. Njihov pogled na svijet trebao se preusmjeriti s političkog i ovozemaljskog kraljevstva na veliko rješenje za problem grijeha i Kristovu pobjedu nad smrću. Evanđelje je podrazumijevalo mnogo više od postizanja političke neovisnosti za Izrael. Ono je otkrivalo Kristovu pobjedu nad Sotonom i jamčilo da će jednog dana sve zlo u svijetu biti uništeno, da će zemlja biti ponovno stvorena i da će Bog biti među svojim narodom. Isus im je morao “prosvijetliti razum” (Luka 24,45) da bi mogli shvatiti te istine koje su trebali objaviti svijetu. Ni naše iskustvo s Isusom ne može se održati ako nije utemeljeno na Njegovoj Riječi, uključujući i proročanstva koja upućuju na povijest i događaje koji su doveli do prvog, a dovest će i do drugog Kristovog dolaska. Kada dobro razumijemo te istine, bit ćemo spremni i motivirani za misiju.

`Koliko ste dobro utemeljeni u proročanstvima koja ukazuju na Krista i na Njegov prvi i drugi dolazak? Zašto je, posebno u vrijeme svršetka, toliko važno da budemo utemeljeni na Božjoj riječi, uključujući i proročanstva, i zašto je bitno da ih razumijemo, posebno kad je riječ o misiji?`