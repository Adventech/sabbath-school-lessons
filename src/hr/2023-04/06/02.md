---
title:  NAVIJESTITI RADOSNU VIJEST
date:   05/11/2023
---

`Pročitajte Luka 24,1-12. Kakva je bila reakcija onih koji su čuli za uskrslog Krista?`

Luka kaže da je u nedjelju rano ujutro, nakon Isusove smrti, nekoliko žena otišlo na Njegov grob. Ponijele su sa sobom miomirise pa su se vjerojatno sada, kada je subota završila, htjele pobrinuti za Isusovo tijelo. Očekujući da će pronaći još uvijek zapečaćenu grobnicu, bile su zaprepaštene kada su otkrile da je ona prazna. Ne znajući što da rade, još više su se uplašile kada su im prišla dva čovjeka u sjajnoj odjeći. Međutim, ti ljudi su imali poruku za njih. Podsjećajući ih na Isusove riječi, rekli su ženama da je On doista uskrsnuo, kao što je i najavio. Presretne zbog te vijesti, odmah su se vratile k učenicima i mnogim drugim Isusovim sljedbenicima, i ispričale im što su vidjele i čule, jer svoje uzbuđenje više nisu mogle zadržati. To jest, rekle su drugima ono što su saznale o Kristu.

Možete li zamisliti kako su se te žene osjećale? Upravo su doživjele nešto nevjerojatno, što ih je sigurno ispunilo strahopoštovanjem, ali učenici su to smatrali “praznim pričama” i nisu im povjerovali. I tako je Petar, neodlučan da li da vjeruje tim ženama ili ne, otrčao na grob da se osobno uvjeri.

Petar je — kao što bi i mnogi od nas — oklijevao prihvatiti nešto samo zato što je to netko drugi rekao. Premda je čuo što su žene rekle, Petar je isto iskustvo imao tek poslije. U prvom trenutku sve što je vidio bio je prazan grob i kao što kaže Luka, otrčao je “čudeći se u sebi tome što se zbilo” (Luka 24,12 — Varaždinska Biblija). Njegovo iskustvo na grobu nije bilo isto kao iskustvo tih žena. Bez obzira na Petrovu reakciju, ove žene su vijest o Isusu, čim su je čule, željele ispričati drugima. Koju su veću motivaciju za misiju mogle imati od želje da drugima kažu što je Isus učinio za njih? Koja bi pobuda mogla biti bolja od širenja Radosne vijesti o spasenju u Isusu, jedinoj nadi koju imamo?

Naravno, i nama je potrebno osobno iskustvo s Bogom da bismo ga mogli objaviti drugima. Želja da drugima objavimo ono što toliko volimo mora biti ključni dio naše motivacije za misiju. Na kraju krajeva, ne možemo dati nešto što ni sami nemamo, zar ne?

`Kakva iskustva ste doživjeli u vezi sa stvarnošću Božjeg postojanja i Njegove ljubavi? Zašto su vam ti trenuci tako dragocjeni i kako vas oni motiviraju da drugima navijestite Radosnu vijest?`