---
title:  SLIKA PRVE CRKVE
date:   09/11/2023
---

Pročitajte Djela 2,41-47. Kako je ovdje prikazana prva Crkva?

Drugo poglavlje Djela apostolskih završava prekrasnom slikom prve Crkve. U Djelima 2,41 stoji: “Tako se onoga dana pridruži Crkvi oko tri tisuće duša.” To bismo mogli shvatiti jednostavno kao da je netko pravio računicu, pa broj novih vjernika pridodao broju postojećih, utvrđujući novo ukupno brojčano stanje skupine. Međutim, to bi bilo plitko razumijevanje teksta. U tom se tekstu zapravo krije misao da su se ti novokršteni vjernici pridružili skupini kao ravnopravni članovi.

Osnovna uloga prve kršćanske Crkve bila je učeništvo. Kada bi se pridružili Crkvi, novi članovi bili su poučavani na tri načina. Prvo, nastavili su biti poučavani apostolskom nauku i zajedništvu. Riječi “nauk” i “zajednički život” u ovom tekstu (Djela 2,41-47) doslovno znače “upute” i “zajedništvo”. Apostolsko propovijedanje hvatalo se u koštac s pogrešnim vjerovanjima i nudilo nova objašnjenja za ono što su ljudi vidjeli i doživljavali. Međutim, to ih nije moglo naučiti kako da tu novu istinu primijene u svojem životu. Do primjene istine u nečijem životu dolazilo je u međusobnim odnosima u okviru skupine. Novi vjernici pomno su i svjesno poučavani izravno, kao i sudjelovanjem u svakidašnjem životu drugih vjernika, a sve pod nadzorom i vodstvom duhovno zrelih i utemeljenih apostola.

Loše propovijedanje ljudima govori što trebaju raditi, ali ne i kako to učiniti. Međutim, čak i ako čitamo priručnike s uputama, ili slušamo propovijedi koje objašnjavaju kako se nešto radi, to nam ne može zamijeniti promatranje ljudi kako nešto rade i da ih zatim oponašamo. Pavao je to znao pa je svoje sljedbenike pozivao da ga oponašaju kao što je on sam oponašao Isusa (1. Korinćanima 11,1). Kada vas drugi promatraju i uvjere se u stvarnost vašeg iskustva s Kristom, to će utjecati i na njih.

Izazov: Sjetite se nekoga u svojem životu za koga biste željeli da bude vjernik. Molite se svakog dana da stekne osobno iskustvo s Isusom. Dodatni izazov: Koga vi poučavate i dovodite u vezu s Isusom? Potražite način da tu osobu dovedete u zajedništvo s drugim vjernicima.