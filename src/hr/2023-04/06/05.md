---
title:  "“KOGA STE VI RAZAPELI”"
date:   08/11/2023
---

Drugo poglavlje Djela apostolskih bilježi izlijevanje Duha Svetoga na blagdan Pedesetnice. Dok su se Isusovi sljedbenici molili, na njihove glave spustili su se plameni jezici. Oni su u tome prepoznali silu Duha Svetoga koja im je obećana i koja im je tom prigodom dana.

`Pročitajte Djela 2,1-41. Što se dogodilo s učenicima kao rezultat primanja Duha Svetoga na blagdan Pedesetnice?`

Učenici su počeli govoriti drugim jezicima, “kako ih je već Duh nadahnjivao da govore” (Djela 2,4). Ovdje je ključna činjenica da je Bog osposobio svaku osobu za dobrobit nevjernika. Taj blagoslov nije bio namijenjen samo za njihovo dobro. On ih nije trebao samo osposobiti za Nebo ili im olakšati poslovanje na stranom jeziku. Taj blagoslov je dan radi ispunjenja Božje misije za izgubljene. I danas Bog poziva sve svoje sljedbenike da upotrijebe svoje darove u Njegovoj misiji za nevjernike. Darove smo dobili, a ima li većeg poziva u misiju nego da upotrijebimo to što nam je dano da bismo prišli drugim ljudima?

Izlijevanje Duha Svetoga dovelo je do toga da se mnogi pokaju zato što su odbacili Mesiju, jer su neki od njih sigurno bili u Jeruzalemu kada je On umro. Zamislite kakva je to bila sila — Petar je neke od njih optužio da su razapeli Krista. Očito je da su shvatili što su učinili i pošto su bili osvjedočeni, povikali su: “Braćo, što da činimo?” (Djela 2,37)

I doista, čak i oni su mogli primiti oprost. Petar im je rekao: “Obratite se … Neka se svaki od vas krsti u ime Isusa Krista za oproštenje grijeha, tako ćete primiti dar — Duha Svetoga.” (Djela 2,38)

Radeći zajedno, u slozi s Duhom Svetim i jedni s drugima, ti Isusovi sljedbenici propovijedali su pokajanje i oprost grijeha — čak i za one koji su možda izravno sudjelovali u Isusovom raspeću! To je sila Evanđelja! Ako nas ta poruka ne pokrene na misiju, što će onda? Pozvani smo da navješćujemo Evanđelje svijetu — grešnom, palom, pokvarenom svijetu s grešnim, palim i pokvarenim ljudima. Naš posao nije da sudimo, već da svjedočimo o Isusovoj spasonosnoj sili.

`Zašto bi nas činjenica da je čak i nekima od onih koji su bili sudionici u Kristovom ubojstvu ponuđeno spasenje trebala: (1) ohrabriti u vezi sa spasenjem naše vlastite duše i (2) potaknuti da svjedočimo drugima, koliko god nam se oni činili lošim?`