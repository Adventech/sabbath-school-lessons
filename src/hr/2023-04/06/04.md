---
title:  ČEKANJE I MISIJA
date:   07/11/2023
---

Luka 24 završava Isusovim uzašašćem na Nebo (Luka 24,50-53). Ali to nije kraj priče. Pisac Luka nastavlja i piše knjigu Djela apostolska. Neposredno prije nego što je uzašao na Nebo, Isus je učenicima dao misiju, obećanje i jasnu uputu da čekaju u Jeruzalemu na “silu odozgo” (Luka 24,49; viti također Djela 1,4-8).

Isus je, dakle, uputio učenike da čekaju u Jeruzalemu dok On ne ispuni svoje obećanje da će im poslati Duha Svetoga, što će ih osposobiti da budu svjedoci u Jeruzalemu, u Judeji, u Samariji i šire.

`Pročitajte Djela 1,12-26. Što su učenici, kojih je sad bilo oko 120 muškaraca i žena, radili dok su čekali?`

Isus je učenicima dao jasnu misiju — trebali su svijetu svjedočiti o Njemu. A oni su se, dok su čekali, pripremali za svoju misiju na dva načina. Prvo, kaže Luka, bili su neprestano u zajedničkoj molitvi i moljenju. Nitko od njih nije dovodio u pitanje koja je to misija koju im je Isus dao, i svi su je prihvatili. To ih je potaknulo da se ujedine u molitvi. Luka ne kaže za što su se molili, ali je sasvim jasno da su se molili za mudrost, snagu i hrabrost da zajedno ispune svoju misiju. Kakav je to primjer za nas!

Drugo što su poduzeli dok su čekali bilo je da se logistički pripreme za svoju misiju. Juda je predao Isusa na pogubljenje, a zatim sebi oduzeo život. Tako je među Dvanaestoricom ostalo upražnjeno mjesto. I zato, dok su čekali, učenici su tražili Božje vodstvo da bi izabrali njegovu zamjenu. Učenici su se, dakle, sami organizirali i planirali početak svoje misije. U donošenju tih odluka Petar je imao vodeću ulogu. Nitko nije osporio taj njegov potez. Svi su u tome vidjeli Božju mudrost. Postojalo je opće razumijevanje i povjerenje da Bog djeluje, radi i kreće se u njihovoj sredini. To vrijeme čekanja nije bilo ispunjeno besposlicom, već svrhom i misijski usmjerenim djelovanjem.

Tako se i mi, dok čekamo da se Duh Sveti izlije kako bi nam pomogao da završimo veliku Božju misiju, moramo ujediniti da bismo ohrabrili jedni druge (Hebrejima 10,24.25) moleći se za Božjeg Duha Svetoga. Također bismo trebali sebe i svoju crkvu uskladiti s Božjim prioritetom — spašavanjem izgubljenih.

`Kako možete čekati na Gospodina a da pritom ne izgubite vjeru? U međuvremenu, dok čekate, kako možete najbolje iskoristiti te trenutke kao što su to činili učenici u prvoj Crkvi?`