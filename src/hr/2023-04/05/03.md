---
title:  "NAŠI IZGOVORI — POGREŠNA SHVAĆANJA"
date:   30/10/2023
---

Kad je naišla oluja, Jona je okrivio sebe (Jona 1,1-12). Njegov stav otkriva dosta o pogledu na svijet i razumijevanju Boga i “bogova” mnogih ljudi tog vremena. Dok su razni bogovi, kako se vjerovalo, vladali različitim zemljama, more se smatralo kaotičnim carstvom demona. Prema shvaćanjima mornara iz Knjige o Joni, bila je potrebna žrtva da bi se gnjev tih demona umirio. Premda je Jona bio Hebrej, sasvim je moguće da je i njegov pogled na svijet bio pod utjecajem tradicionalnih vjerovanja tog vremena.

`Pročitajte Jona 2,1-3.7-10. Što nam ti redci otkrivaju o tome kako je Jona počeo shvaćati Božju providnost?`

Premda je bježao s teritorija naroda koji je Jahvu smatrao za svojeg Boga, Jona je ipak morao (na teži način) naučiti da Jahve još uvijek vlada svime, bez obzira na to što se on uputio u stranu kulturu. Vjetar i valovi bili su pod Božjom vlašću. Riba također. “Jahvina je zemlja i sve na njoj.” (Psalam 24,1) I Jonino srce bilo je okrenuto Vladaru zemlje i mora, tako da je on ipak priznao svoju krivnju i bio spašen.

I mi možemo imati pogrešna shvaćanja o Bogu i o tome što On očekuje od nas. Jedno od takvih shvaćanja jest da Bog od nas želi da se usredotočimo na vlastito spasenje i da izbjegavamo pokvarenost svijeta koji nas okružuje. Međutim, iako smo pozvani da držimo “samoga sebe čistim od ovoga svijeta” (Jakov 1,27), ipak trebamo gledati kako ćemo svoju nadu i Božje blagoslove odnijeti onima kojima su potrebni.

Još jedna zabluda koja nas sprečava da prihvatimo Božji poziv u misiju jest vjerovanje da uspjeh ovisi o nama samima. Međutim, mi ne možemo spasiti ni jednu jedinu dušu, kao što ni Jona nije mogao spasiti Ninivu. Ipak, može se dogoditi da usvojimo mentalitet “spasitelja” u svojem odnosu prema misiji. Ali mi nismo pozvani da spašavamo, već da surađujemo s Bogom u Njegovom spasonosnom djelu. Mi iznosimo svoje svjedočanstvo hvaleći Boga za čudesne načine na koje nas On mijenja, ali samo Bog je taj koji može privući ljude k sebi. Mi možemo posijati sjeme istine, ali samo Bog može obratiti srce. Nažalost, često svoju ulogu miješamo s Božjom, što je mnogima dovoljan izgovor da odustanu od svjedočenja. Da, Bog je upotrijebio Jonu, ali samo je Bog, a ne Jona, mogao obratiti Ninivu.

`Zadobivanje duša je preteško da bi ljudi to mogli učiniti sami. Kako možemo dopustiti Bogu da osvaja duše, ali preko nas?`