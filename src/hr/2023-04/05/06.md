---
title:  "“EVO ME, MENE POŠALJI!”"
date:   02/11/2023
---

Jonino životno iskustvo više je nego čudesno. Činjenica da je Bog uspio spasiti Ninivljane usprkos Joninom nevoljkom svjedočenju, snažan je podsjetnik kako je naša uloga samo u tome da budemo provodnici Božjeg utjecaja jer On jedini može osvjedočiti i obratiti srca. To je podsjetnik da Bog traži samo voljne i ponizne glasnike koji će slijediti Njegove smjernice.

`Pročitajte Izaija 6,1-8. Koja je ključna misao ovdje izražena?`

Poziv je upućen. Bog traži dragovoljce. Na taj poziv trebali bismo odgovoriti tako što ćemo se pokoriti Njegovom vodstvu, osluškivati Njegov glas, a zatim poslušati Boga što god nam On kaže.

Izvještaj o Joni otkriva, između ostalog, i Božju ljubav prema ljudima koji žive na mjestima gdje se Njegova ljubav ne osjeća i Njegov glas ne čuje. Kao što se sažalio na Ninivu, Bog sažaljivo gleda i na milijune ljudi koji danas naseljavaju gradove u kojima zgrade zamjenjuju cvijeće i drveće, a stalna buka otežava smirenje i slušanje. Za stanovnike Ninive Bog je rekao da “ne znaju razlikovati desno i lijevo” (vidi Jona 4,11). Zato su Mu potrebni glasnici koji će prenositi Njegovu poruku nade onima koji su shrvani stalnom zauzetošću i životom u kojem nema ljepote.

Izaija je čuo glas koji je pitao: “Tko će nam poći?” Kako biste vi odgovorili na to pitanje?

Izazov: Na praznom listu papira ili u svojem molitvenom dnevniku napravite listu ljudi za koje znate da nisu vjernici. Nazvat ćemo ih vašim “učenicima”. Ako je moguće, navedite ih po imenu. Čuvajte tu listu nadohvat ruke i molite se svakodnevno do kraja tromjesečja za svakog od svojih deset učenika. Molite se da vam Bog pomogne da se zbližite s onima koje tek površno poznajete. Molite se da razvijete dublje, prisnije, povjerljivo prijateljstvo s onima s kojima se povremeno viđate. Dok produbljujete svoje odnose, pozorno promatrajte i slušajte kako biste mogli uočiti njihove konkretne potrebe i probleme. A onda se molite da im Bog iziđe u susret u tim područjima.

Dodatni izazov: Izaberite jedan grad u vašoj blizini i jedan na drugom kraju svijeta. Počnite se moliti za ljude koji žive i rade u tim gradovima. Tražite od Boga da ojača adventističku prisutnost u tim mjestima da bi se mogla objavljivati istina kakvu poznajemo — istina o Isusovom skorom dolasku.