---
title:  Izgovori za izbjegavanje misije
date:   28/10/2023
---

### Biblijski tekstovi:
Jona 1—4; Nahum 1,1; 2. o kraljevima 17,5.6; Psalam 24,1; Jakov 1,27; Izaija 6,1-8.

> <p></p>
> “Tada čuh glas Gospodnji: ‘Koga da pošaljem? I tko će nam poći?’ Ja rekoh: ‘Evo me, mene pošalji!’” (Izaija 6,8)

Nisu svi koji su pozvani u misiju bili tako poslušni kao Abraham. Jona je takav primjer (pročitajte Knjigu proroka Jone). Bog je pozvao Jonu da prorokuje protiv Ninive, glavnog grada Asirije. Taj grad, koji se nalazio na području današnjeg Iraka, bio je oko 900 kilometara udaljen od Jeruzalema, što je zahtijevalo dobrih mjesec dana putovanja. Jona ne samo da je odbio ići, već se požurio u suprotnom smjeru. Stigavši u Jopu, kupio je kartu za Taršiš, mjesto na jugu današnje Španjolske. Putovanje lađom od preko 3.000 kilometara trajalo je najmanje mjesec dana, ovisno o vremenskim prilikama. Dakle, Jona je, ne želeći se sukobljavati s asirskim kraljem, namjeravao tih mjesec dana, koliko bi mu trebalo da stigne do Ninive, iskoristiti kako bi pobjegao od nje. Zašto je on, Božji čovjek, učinio takvo što?

Ninivljani su bili na zlu glasu, poznati po svojem zlu i okrutnosti, narod koji je tijekom povijesti napadao Izrael i Judu. Ipak, Bog je pozvao Jonu da ode u Ninivu i da prorokuje protiv njezine velike zloće (Jona 1,2). Izbor riječi ovdje je vrlo sličan rječniku kojim se Bog poslužio u razgovoru s Abrahamom u vezi sa Sodomom i Gomorom u Postanku 18,20.21. Međutim, kao što ćemo vidjeti, Jona nije bio kao Abraham.

Što na osnovi Joninog stava možemo naučiti o izgovorima koje nalazimo da se ne bismo bavili misijom?

**Oikos: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 186—192.**