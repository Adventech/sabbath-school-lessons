---
title:  "NAŠI IZGOVORI — NELAGODA"
date:   31/10/2023
---

Jonino iskustvo u utrobi ribe (vidi Jona 2) bilo je dramatično očitovanje Božje ljubavi i milosrđa, a njegova molitva otkriva da mu nije promakla Božja poruka ljubavi. Međutim, to što je imao nevjerojatan susret s Bogom, nije značilo i da će se njegove stare navike i stavovi lako promijeniti, bez obzira na to što je na kraju ipak otišao u Ninivu.

`Pročitajte Jona 3. Kako su ljudi reagirali na Jonino propovijedanje? Koje pouke tu nalazimo za sebe kad je riječ o svjedočenju?`

Što god da je on osobno osjećao prema Ninivljanima, Jona je propovijedao ono što mu je Bog rekao, a rezultati su bili zapanjujući. Ninivljani su bili pokrenuti na pokajanje! Da, Jona je morao proći kroz mnogo toga i učiniti ono što nije želio. Ali kad je to konačno učinio, Bog je bio proslavljen.

Prema tomu, Božju misiju na svojim ramenima nose oni koji su se spremni žrtvovati, čak i ako to nerado čine. Naše vrijednosti moraju ustupiti mjesto Božjim prioritetima u radu za izgubljene. I mi, poput Jone, katkad njegujemo predrasude koje nas sprečavaju da dopremo do neke osobe ili skupine.

Suočavanje s našim predrasudama zahtijeva poniznost. Misija također zahtijeva naše vrijeme i emotivnu energiju. Ulaganje u tuđe živote i istinska briga o njima uzima svoj danak. U vrijeme kada nam borba s vlastitim životnim potrebama i problemima stvara užasan stres, pružanje emotivne potpore nekom drugom može nam djelovati preteško.

I na kraju, sudjelovanje u misiji često zahtijeva promjenu naših osjećaja i trošenje vlastitog novca. Bilo da pružamo njegu ljudima, kupujemo literaturu i druge materijale, ili plaćamo razne usluge i pogodnosti da bismo imali više slobodnog vremena za rad u djelu, postoje troškovi koji su vezani za misiju. Bilo kako bilo, misionarski rad zahtijeva žrtvu.

Ali dobra je vijest što je usprkos Joninim nedostacima, Bog silno djelovao i doveo Ninivljane u pokajanje. Nažalost, Jona nije sudjelovao u tom blagoslovu nebeske radosti.

`Kakvu žrtvu Bog traži da vi podnesete — ili da budete spremni to učiniti — da biste nekom drugom govorili o Božjoj ljubavi? Vjerujete li potpuno u to da će On ispuniti svoje obećanje i obogatiti vaš život?`