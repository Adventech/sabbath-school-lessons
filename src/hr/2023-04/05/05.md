---
title:  "NAŠI IZGOVORI — NEUGODNA SUOČAVANJA"
date:   01/11/2023
---

“I ovako se pomoli Jahvi: ‘Ah, Jahve, nisam li ja to slutio dok još u svojoj zemlji bijah? Zato sam htio prije pobjeći u Taršiš; jer znao sam da si ti Bog milostiv i milosrdan, spor na gnjev i bogat milosrđem, i da se nad nesrećom brzo sažališ.’” (Jona 4,2) Kako lijepa molitva s Jonine strane! Ili možda nije?

`Pročitajte Jona 4. Što nije bilo u redu s tim čovjekom?`

Jona je njegovao duboku mržnju prema narodu kojem ga je Bog poslao, u toj mjeri da je smatrao da mu je bolje umrijeti nego da izgubi obraz ako se njegova najava o sudnjem danu nad Ninivom ne obistini. Jona je želio da Niniva bude sljedeća Sodoma i Gomora. Nadao se Božjem sudu nad tim omraženim narodom. Pošto se to nije dogodilo, njegov pogled na svijet bio je uzdrman do srži, a Jona bi radije umro nego dopustio da se njegov svijet okrene naglavačke.

Po drugi put u izvještaju o Joni Bog mu se suprotstavlja, ne preko neke propovijedi ili naredbe, već putem osobnog iskustva. Pogled na svijet ne oblikuje se na nečiji zahtjev. Niti se mijenja tako što čujemo nešto novo ili drugačije. Pogled na svijet obično se oblikuje ili mijenja na osnovi životnih iskustava i načina na koji se ona tumače i objašnjavaju.

Novo iskustvo koje je Bog dao Joni trebalo mu je pomoći da postane svjestan svojeg iskrivljenog pogleda na svijet. Bog je učinio da neka biljka na čudesan način izraste za samo jedan dan i postane dovoljno velika da napravi hlad, koji je Jonu mogao zaštititi od vreline sunca. I Jona je bio zahvalan, ali ne Bogu koji je učinio to čudo — već biljci. Umjesto kao na nezasluženo čudo, on je na to gledao kao na prikladan blagoslov za koji su zaslužna njegova dobra djela. A kad je biljka uvenula, doživio je to kao nesreću koja ga je razljutila i poljuljala njegovo samopoštovanje, tako da je počeo njegovati samoubilačke misli.

Međutim, nakon tog iskustva čuje se Božji glas koji mu upućuje blagi ukor i pomaže mu da sagleda koliko je od njega nerazumno što jednu biljku cijeni više od mnogih tisuća muškaraca, žena i djece u Ninivi, kao i njihove stoke.

`Ovaj događaj ne završava izvještajem o Joninom pokajanju. Umjesto toga, ovaj nedovršeni izvještaj obraća se nama. Što ćemo mi učiniti u povodu Božje zabrinutosti za zle ljude, za nasilnike, za nedosegnute skupine širom svijeta?`