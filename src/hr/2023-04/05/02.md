---
title:  "NAŠI IZGOVORI — STRAH"
date:   29/10/2023
---

`Pročitajte sljedeće tekstove: Nahum 1,1; 3,1-4; 2. o kraljevima 17,5.6; 9,32-37. Što ti redci otkrivaju o Ninivi i odnosu između Asirije i Izraela? Kako je taj odnos mogao utjecati na Joninu odluku da umjesto u Ninivu ode u Taršiš?`

Jedan od razloga zbog kojih je Jona vjerojatno bio nespreman otići u Ninivu bio je strah. Asirci su bili strašan neprijatelj, a Niniva je bila prijestolnica njihovog kraljevstva.

“Jedan od najvećih gradova staroga svijeta u vrijeme podijeljenog Izraela bio je Niniva, prijestolnica asirskog kraljevstva. … U vrijeme svoga prolaznog blagostanja, Niniva je bila središte zločina i pokvarenosti. Nadahnuta knjiga opisuje Ninivu kao ‘grad krvnički… prepun laži, prepun grabeža.” Simboličkim jezikom prorok Nahum uspoređuje Ninivljane sa surovim, gladnim lavom. “‘Tko nije’ — pita prorok — ‘bez sanka i prestanka osjećao na sebi tvoju okrutnost?’ (Nahum 3,1.19)” (Ellen G. White, Proroci i kraljevi, str. 169; u izvorniku 265)

Niniva je bila veličanstven grad. Povjesničari kažu da je Sanherib u velikoj mjeri proširio grad, uključujući i izgradnju veličanstvene jugozapadne palače dimenzija 503 s 242 metra i s najmanje 80 soba. Napravio je također i 18 kanala za vodu kojima se voda dopremala u grad s udaljenosti od čak 65 kilometara. I sama veličina toga grada ulijevala je strah.

Osim toga, i Asirci su bili nemilosrdni. U svojem izvještaju o osvajanju Babilona, Sanherib se hvalio da je ispunio ulice tog grada leševima njegovih stanovnika, mladih i starih, a reljefne rezbarije pronađene tijekom iskopavanja prikazuju prizore vojnika koji žrtve nabijaju na kolac. To nisu bili ljudi koje biste željeli naljutiti. Nisu se ustručavali upotrijebiti nasilje, i to nezamislivo okrutno, prema onima koji im se nisu dopadali. Pri samoj pomisli da bi trebao proći kroz mnoštvo ljudi u Ninivi, Jona je sigurno zadrhtao od straha.

Usprkos svemu tome, mi zapis o Joni često čitamo s neodobravanjem jer je dopustio da strah stane na put izvršavanju Božjih uputa. Ali mi ne shvaćamo da bismo i mi mogli učiniti to isto, dopustiti da nama upravlja strah, a ne Bog.

`Sjetite se nekog trenutka kada ste imali snažan dojam da vas Bog upućuje da učinite nešto, što zbog straha niste željeli. Što ste naučili iz tog iskustva?`