---
title:  Za daljnje proučavanje
date:   17/11/2023
---

U knjizi Ellen G. White Isusov život pročitajte poglavlje “Milosrdni Samarijanac”, str. 408—413 (u izvorniku 497—505). U našem svijetu ima mnogo gladnih, siromašnih i zlostavljanih ljudi kojima je potrebna pomoć. I mi možemo dati svoj doprinos u pružanju pomoći, koliko god “sitan” on izgledao. Ipak, nećemo riješiti sve probleme ovog svijeta prije nego što se Isus vrati. Nismo ni pozvani da to učinimo. Ali dotada naš rad može biti tako jednostavan kao što je pomaganje nekomu koga poznajemo a tko nema dovoljno hrane, ili nekom članu crkve koji se suočava s nepravdom, možda čak i s predrasudama i nesnošljivošću, što je i dan-danas problem u našem svijetu.

“Čista i neokaljana vjera pred Ocem jest ova: ‘Pomagati sirotama i udovicama u njihovoj nevolji i držati sebe neokaljanima od svijeta.’ (Jakov 1,27 — Šarić) Krist zahtijeva da donosimo plod dobrih djela: ljubazne riječi, milosrdna djela, nježni obzir prema siromašnima, bijednima i napaćenima. Kada srca suosjećaju sa srcima opterećenima obeshrabrenjem i boli, kada ruka dijeli potrebitima, kada obučete gole, kad strancu ponudite da sjedne u vašoj dnevnoj sobi i date mu mjesto u vašem srcu, anđeli prilaze jako blizu i to na Nebu stvara odjek. Otac sa svojeg prijestolja promatra one koji čine ova milosrdna djela i uključuje ih u svoje najdragocjenije blago. ‘Oni pripadaju meni kao moja svojina’ — veli Gospodin nad vojskama — ‘u dan što ga spremam! Kao svojina moja!’ (Malahija 3,17 — Šarić) Svako dobro djelo učinjeno siromahu i nevoljnome računa se kao da je učinjeno Isusu. Kad pomažete siromašnima, kad suosjećate s nevoljnima i potlačenima, kad se sprijateljite sa siročadi, stupate u prisniju zajednicu s Isusom.” (Ellen G. White, Svjedočanstva za Crkvu, sv. 2, str. 22; u izvorniku 25)

**Pitanja za razgovor**

`1.	Kako možemo biti sigurni da smo ispravno razumjeli davršenje zapovijedi o ljubavi prema Bogu i bližnjima nije spasenje djelima? S obzirom na to tko je Isus i što je On učinio za nas na križu (vidi Filipljanima 2,5-8), zašto je pomisao da bismo mi mogli učiniti bilo što čime bismo stekli ili zaslužili spasenje velika zabluda? Kako možemo praviti razliku između djela kojima bismo se pokušali spasiti, što bi bila kobna pogreška, i djela kojima u svojem životu otkrivamo spasenje koje već imamo u Isusu?`

`2.	Kako možemo prepoznati neke od duboko usađenih predrasuda koje možda njegujemo prema onima koji su drukčiji od nas?`

`3.	Koje još biblijske tekstove poznajete koji podupiru razumijevanje da je potrebno pokazivati ljubaznost prema drugima?`