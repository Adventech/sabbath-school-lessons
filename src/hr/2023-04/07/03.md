---
title:  ISUSOVA METODA I ODGOVOR
date:   13/11/2023
---

Biblija nam kaže da je taj zakonoznanac došao da bi iskušao Isusa, ali Isus je bio svjestan njegovih namjera. Bog poznaje čežnju i htjenje našeg srca bolje nego mi sami. A ono što sigurno ne poznajemo, to su srca i pobude onih koji nas ispituju, zar ne?

Katkad nas pripadnici drugih religija ispituju o našoj vjeri. Na primjer, naši muslimanski prijatelji postavljaju nam pitanja vezana za Isusovo božanstvo: “Gdje je u Bibliji Isus rekao da je Bog?” Ili: “Zašto kažete da postoji jedan Bog kada imate tri Osobe u Trojstvu?” Premda pitanja djeluju kao provokativna, ona ipak mogu odavati duboku, iskrenu potrebu za Isusom i skrivenu čežnju ili osjećaj praznine kod onih koji ta pitanja postavljaju. Mi ne poznajemo njihova srca, a to nije ni potrebno. Trebamo jednostavno služiti drugima najbolje što možemo, bez obzira na njihove najdublje pobude.

`Pročitajte sljedeće tekstove: Matej 26,56; Djela 17,11; 1. Korinćanima 15,3 i 2. Timoteju 3,16. Kako nam ti redci pomažu da razumijemo Isusov odgovor zakonoznancu u Luki 10,26?`

Katkada tražimo odgovore, ali se ne trudimo da sami do njih dođemo. Isus je rekao: “Što stoji … pisano u Zakonu? Što tamo čitaš?” (Luka 10,26) On je tu ukazao na vrlo važan postupak učenja. Umjesto da samo slušamo ono što nam drugi govore, trebamo sami čitati Sveto pismo. Odgovori su već tu, a Duh Sveti djeluje na naša srca da bi nam stavio do znanja što trebamo činiti.

Bog nam je dao svoju Riječ. U njoj nalazimo sve što trebamo znati o tome kako trebamo živjeti, kako se ponašati prema drugima i kako možemo “baštiniti život vječni”. Naravno, učitelji i propovjednici imaju svoju ulogu u tome, ali mi se moramo obratiti Bibliji da bismo došli do istina koje su bitne. “Tvoja riječ nozi je mojoj svjetiljka i svjetlo mojoj stazi.” (Psalam 119,105) Taj redak nije samo poezija. To je sveta istina koja nas upućuje na Božju riječ i njezinu važnost za vjernika.

`Isus, Božja Riječ koja je postala tijelo, uvijek je upućivao ljude na pisanu Riječ. Što nam to govori o važnosti Biblije i o tome zašto bismo morali odbaciti svako filozofsko i teološko promišljanje koje umanjuje naše povjerenje u Bibliju?`