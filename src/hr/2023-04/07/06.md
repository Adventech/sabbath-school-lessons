---
title:  USPOREDBA O MILOSRDNOM SAMARIJANCU DANAS
date:   16/11/2023
---

Kada je pohvalio zakonoznanca što je dao ispravan odgovor, Isus je dodao: “To vrši pa ćeš živjeti!” (Luka 10,28) Time je dotaknuo najdublju nit čovjekovog srca. Davanje točnih odgovora lako je padalo ovom zakonoznancu, ali postupanje u skladu s njima bilo je problem prije dvije tisuće godina, i još uvijek je problem za mnoge od nas danas. Zakonoznanac je želio uhvatiti Isusa u zamku i pohvaliti se svojim znanjem.

Zato je postavio dodatno pitanje: “Tko je onda moj bližnji?” (Luka 10,29)

`Pročitajte Luka 10,30-37. Kako biste ukratko izrazili što je Isus htio poručiti ovom usporedbom?`

Ima li oko nas ljudi prema kojima su se drugi nepravedno ponijeli? Jesmo li učinili sve što je u našoj moći da im pomognemo?

Činjenica je da katkada pastori, starješine i vjernici ne pomažu onima kojima je to potrebno. Katkad su ljudi druge vjere ljubazniji od nas u postupanju prema pojedincima u našoj društvenoj zajednici. Mi govorimo o tome da treba biti ljubazan, ali možda je netko drugi taj koji zadovoljava potrebe ljudi kojima se mi ne bavimo. Ali ako želimo da naša vjera uopće nešto znači, moramo se približiti ljudima i pomoći onima kojima je to potrebno.

Isus je usporedbu o milosrdnom Samarijancu zaključio pitanjem koji je od trojice spomenutih ljudi bio bližnji osobi kojoj je trebala pomoć.

“Tako je na pitanje: ‘Tko je onda moj bližnji?’ za sva vremena primljen odgovor. Krist je pokazao da naš bližnji nije samo onaj koji pripada našoj crkvi i vjeri. To nema nikakve veze s rasom, bojom ili društvenom razlikom. Naš je bližnji svaka osoba kojoj je potrebna naša pomoć. Naš je bližnji svaka duša koju je ranio i izmučio neprijatelj. Naš je bližnji svatko tko je Božja svojina.” (Ellen G. White, Isusov život, str. 412; u izvorniku 503)

Izazov: Počnite se svakodnevno moliti za nekoga tko je drugačiji od vas, ili čak za nekoga tko vam se možda ne dopada.

Dodatni izazov: Navedite najmanje tri imena svojih poznanika (neadventista), uočite njihove potrebe (emocionalne, fizičke, društvene) i razmislite kako biste se mogli pozabaviti tim potrebama. Što možete u praktičnom smislu učiniti za njih u sljedećem tjednu?