---
title:  BAŠTINITI VJEČNI ŽIVOT
date:   14/11/2023
---

Pročitajte Luka 10,27.28. Koji je bio zakonoznančev odgovor na vlastito pitanje?

Zakonoznanac je postavio pitanje i sam je dao odgovor: “Ljubi Gospodina Boga svoga … svim srcem svojim”, a “svoga bližnjega kao samoga sebe!” (Luka 10,27)

`I kakav je bio Isusov odgovor? Rekao mu je: “Pravo si odgovorio.” (Luka 10,28) A zatim ga je potaknuo da i učini nešto u vezi s tim rekavši: “To vrši pa ćeš živjeti!” (Luka 10,28)`

Većini vjernika nije toliko teško dati prave odgovore o doktrini i vjeri. Međutim, pravi izazov nastaje kada trebaju učiniti ono što znaju da je ispravno i slijediti ono u što vjeruju. Mnogi koji znaju dovoljno da bi bili spašeni, ipak će biti izgubljeni jer nisu poslušali ono što su znali. Eto koliko je to pitanje ozbiljno. Nije dovoljno samo znati da treba ljubiti Boga i bližnje. Treba to i učiniti!

Pročitajte Jakov 2,17-22. U kojem su smislu ti redci slični onome što je Isus rekao zakonoznancu?

Ako ljubimo Boga, čitat ćemo Njegovu Riječ, molit ćemo se, držat ćemo Njegove zapovijedi i bit ćemo poslušni Njegovom glasu “svim srcem svojim”. Ako kažem da volim druge ljude a ne marim za vjernike u crkvi, ili ako zanemarim potrebe drugih iako mogu pomoći, kakva je korist od moje vjere? Kršćanstvo nije samo skup različitih vjerovanja, to je način života.

“Ako su neki brat ili neka sestra goli i bez svagdašnje hrane, pa im netko od vas rekne: ‘Idite u miru, utoplite se i nasitite se!’ A ne dadne im ono što im je potrebno za tijelo, što to koristi?” (Jakov 2,15.16)

`Koliko vam je stalo do dobrobiti drugih? U kojoj mjeri slijedite Pavlove riječi: “Ne gledajte pojedini samo na svoju vlastitu korist nego i na korist drugih!” (Filipljanima 2,4)? Kako možete Božjom milošću voditi više računa o drugima?`