---
title:  PITANJE SVIH PITANJA
date:   12/11/2023
---

Tko smo mi? Zašto smo ovdje? Što se događa s nama kad umremo? Koja je naša konačna sudbina? Ovo su po mnogočemu najvažnija pitanja koja mogu postaviti smrtna bića — bića koja znaju da su smrtna (školjke i kokoši su također smrtne, ali to ne znaju). A u Evanđelju po Luki vidimo nekoga tko prilazi Isusu s najvažnijim od svih pitanja.

`Pročitajte Luka 10,25. Koje je pitanje postavio ovaj poznavatelj Zakona i zašto je to učinio?`

Koliko god da je to pitanje samo po sebi ozbiljno, Biblija jasno kaže da je on zapravo došao iskušati Isusa. Znamo da nam ljudi katkad prilaze sumnjičavo i s nepovjerenjem, da mogu biti čak i neiskreni u svojim pitanjima, ali i do njih se ipak može doprijeti. Upravo tako je Isus postupio s ovim zakonoznancem, premda je znao da njegove namjere nisu iskrene. Ipak, i za tog zakonoznanca i za ostale slušatelje to pitanje je pružilo zgodan uvod koji je Isus iskoristio kako bi ih potaknuo da preispitaju svoja srca. Premda je znao kakvi su motivi tog zakonoznanca, Isus ga ipak nije odbacio niti je pokazao nepoštovanje prema njemu.

Na kraju krajeva, koje pitanje može biti važnije od toga? “Što moram činiti da baštinim život vječni?” Bez obzira na našu vjersku predaju ili običaje, iza svih njih stoji to ključno pitanje. Što bi drugo moglo biti istinski važno za bića čiji je život opisan kao “para, koja se za malo pokaže, a potom je nestane” (Jakov 4,14)? Jer koja još mogućnost postoji osim vječnog života, ako ne vječna smrt?

`Pročitajte 1. Korinćanima 15,30-32. Kako Pavao ovdje naglašava važnost vječnog života?`

Koliko god njegovi motivi bili sumnjivi, zakonoznanac je postavio ključno pitanje, a Isus se vodeći računa da svaku priliku iskoristi za misiju, poslužio time da bi dopro do duša.

`Kako i mi možemo svaku priliku koja nam se ukaže iskoristiti za svjedočenje, čak i ako okolnosti nisu baš idealne?`