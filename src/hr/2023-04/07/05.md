---
title:  LJUBITI DRUGE KAO SEBE SAME
date:   15/11/2023
---

`Pročitajte Matej 22,37-40. Kako se to što je Isus ovdje rekao slaže s onim što je odgovorio zakonoznancu u Luki 10,27.28?`

Prema Mateju 22,37-40, Isus nam je jasno stavio do znanja da svakodnevni izraz istinskog vjerovanja počiva na tim dvjema zapovijedima. A u Luki 10,27.28 jasno se kaže da će onaj tko vrši te dvije zapovijed imati vječni život.

“Ljubav je temeljno načelo Božje vladavine na Nebu i na Zemlji, i mora postati i temelj kršćanskog karaktera. Jedino to kršćanina može učiniti i održati nepokolebljivim. Jedino to ga može osposobiti da se odupre nevoljama i kušnjama.” (Ellen G. White, Isusove usporedbe, str. 25; u izvorniku 49)

`Pročitajte sljedeće tekstove: Galaćanima 5,14; Mihej 6,6-8; 1. Ivanova 4,20.21. Kako ti redci dodatno naglašavaju ono što nam je Isus rekao?`

Prema Pavlu “sav je Zakon ispunjen jednom jedinom zapovijedi: Ljubi bližnjega svoga kao samoga sebe!” (Galaćanima 5,14) Pavao smatra da se ljubav prema Bogu može u praktičnom smislu vidjeti samo u našem ophođenju prema drugima. Premda je rekao da će “pravednik živjeti od vjere” (Rimljanima 1,17), ipak življenje od vjere nije nešto što je skriveno, nepoznato i nevidljivo pred drugima. Pavao, Mihej i Ivan jasno naglašavaju da praktična djela pokazuju koliko je stvarna vjera koju ispovijedamo.

U 1. Korinćanima 13 Pavao vrlo energično tvrdi da ako netko posjeduje veliko znanje, ili čini velika djela, ili ima veliku vjeru, pa se čak odrekne i vlastitog života, ali nema ljubavi, on je kao “mjed što ječi, ili cimbal što zveči” (1. Korinćanima 13,1).

`Pogledajte gore navedeni citat Ellen G. White. Zapazite da ona kaže kako samo ljubav čini da ljudi ostanu nepokolebljivi i odupru se kušnjama. Kako ta misao pokazuje da zapovijed o ljubavi ne podrazumijeva spasenje djelima, već je izraz vjere koju imamo u Isusa?`