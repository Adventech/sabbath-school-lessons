---
title:  "Božja misija za nas (2)"
date:   07/10/2023
---

### Biblijski tekstovi:
Ivan 20,21.22; Matej 28,16-20; Otkrivenje 14,6.7; Ponovljeni zakon 7,6.11.12; Otkrivenje 7,9.10.

> <p></p>
> “Zato idite i učinite sve narode učenicima mojim! Krstite ih u ime Oca i Sina i Duha Svetoga!” (Matej 28,19)

Tema o Bogu kao Bogu misije provlači se kroz cijelo Sveto pismo. To je poveznica ljudske povijesti, koja otkriva svrhu Božjeg stvaranja. Štoviše, ona objedinjuje božansko otkrivenje čije je glavno žarište obnavljanje Božje slike u Njegovoj paloj djeci (usporedi Kološanima 3,9.10; 1. Ivanova 3,2).

Božja misija također služi kao podloga koju trebamo imati na umu kako bismo razumjeli Božju riječ. Kada čitamo Bibliju, spoznajemo Boga koji nam svojevoljno pruža ruku. Usprkos razdvajanju koje je prouzročeno grijehom (Izaija 59,2), Bog putem svoje misije nastavlja obnavljati narušeni odnos s čovječanstvom do slavnog trenutka kada će sve iznova stvoriti (vidi Otkrivenje 21,5).

U međuvremenu, Bog nam se odlučio otkriti kako bismo razumjeli Njegovu narav i svrhu i da, povrh svega, ostvarimo pravu i trajnu vezu s Njim. Drugim riječima, imamo Ga priliku ne samo upoznati, već i govoriti drugima o svojem iskustvu s Njim i Njegovom spasonosnom ljubavlju. Dakle, u Svetom pismu Bog nam daje osnovne elemente koji čine bit Njegove misije.

**Oikos: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 162—168.**