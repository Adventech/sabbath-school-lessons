---
title:  "STVARANJE UČENIKA — ŽARIŠTE MISIJE"
date:   09/10/2023
---

`Pročitajte Matej 28,16-20. Koje elemente učeništva možete prepoznati u tom odlomku?`

U Mateju 28,16-20 objavljeno je biblijsko poslanje poznato kao Veliki nalog (Matej 28,18-20), kojim Isus upućuje svoje sljedbenike da pođu i stvaraju učenike poučavajući ih u vjeri i uvodeći ih u zajedništvo (vidi također Marko 16,15.16; Luka 24,44-49; Ivan 20,21-23; Djela 1,8).

U Mateju 28,16-20 mogu se istaknuti četiri osnovna motiva: (1) Isus zapovijeda svojim učenicima da idu u Galileju da bi se sreli s Njim (Matej 28,16.17); (2) Isus dolazi k njima objavljujući svoju vlast i vladavinu (Matej 28,18); (3) Isus zatim povjerava svojim učenicima određeni zadatak — da stvaraju učenike (Matej 28,19.20); i konačno, (4) Isus obećava da će biti sa svojim učenicima do svršetka vremena (Matej 28,20).

Stvaranje učenika primarno je žarište Velikog naloga i glavni zadatak u okviru misije. Na grčkom jeziku početak retka Matej 28,19 doslovno glasi: “Pošto odete, dakle, stvarajte učenike.” Riječ “dakle” upućuje na to da je Veliki nalog utemeljen na onome što je upravo pokazano (Matej 28,18): Isusova vlast i vladavina. Sve to proistječe iz pobjede koju je On postigao svojim uskrsnućem.

Važno je naglasiti da je u okviru Velikog naloga jedini glagol koji poziva na djelovanje zapovjednim tonom upravo glagol “naučite”. Poučavanje svih ljudi, njihovo krštenje i naviještanje Isusovog nauka cijelom svijetu karakteristike su procesa učeništva. Ovdje Isus jasno usmjerava svoje učenike k jednom cilju — stvaranju učenika. To je jedan od najznačajnijih tekstova o misiji u cijelom Svetom pismu. On završava Isusovim obećanjem da će biti stalno prisutan među svojim sljedbenicima.

Veliki nalog bio je očito namijenjen mnogo većem broju učenika nego što je to bila mala skupina koja se okupila u tim posebnim okolnostima. Oni nisu mogli sami otići k “svim narodima” kako bi ispunili tu novu misiju koja im je povjerena — da stvaraju učenike. Taj je nalog, dakle, sveobuhvatan: svaki pravi sljedbenik Isusa Krista treba se uključiti u stvaranje učenika. Štoviše, poruka koju treba prenijeti — neprolaznu Radosnu vijest o Isusu Kristu — namijenjena je cijelom svijetu bez ikakvih geografskih, društvenih ili etničkih ograničenja.

`Misija se sastoji u “stvaranju učenika”. Kako taj Učiteljev nalog utječe na vaš način života i službu drugima? Kako se možete više uključiti u ono na što ste pozvani?`