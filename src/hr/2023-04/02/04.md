---
title:  "NEPROLAZNA RADOSNA VIJEST — PORUKA MISIJE"
date:   10/10/2023
---

`Pročitajte Otkrivenje 14,6.7. Koje aspekte Božje misije možemo prepoznati u “neprolaznoj Radosnoj vijesti” koju objavljuje prvi od trojice anđela iz Otkrivenja 14?`

To je jedino mjesto u Svetom pismu gdje su riječi “neprolazna” i “Radosna vijest” povezane. Evanđelje je Radosna vijest o milosti koja se nudi svima preko Isusa Krista. On je došao na naš svijet da nam pokaže “milost i istinu” (Ivan 1,14). Živio je bezgrešnim životom i umro na križu kao žrtva da bi ponio kaznu za naše grijehe (Izaija 53,4.5; 1. Petrova 3,18). Onda je uskrsnuo, vratio se na Nebo, bio uzvišen od Oca i danas posreduje za nas u nebeskom Svetištu (Otkrivenje 1,18; Djela 2,33; Hebrejima 7,25). A ubrzo će ispuniti svoje najveće obećanje — vratit će se u veličanstvu i slavi da bi na kraju, nakon milenija, uspostavio Božje kraljevstvo na Zemlji (Ivan 14,1-4; Djela 1,11; Otkrivenje 21,14). Sve su to bitne stvarnosti neprolazne Radosne vijesti.

Ipak, činjenica da je ta poruka neprolazna iznimno je važna. Postoji samo jedno Evanđelje koje nas može spasiti. I ono će ostati isto sve dok se Božja misija u potpunosti ne izvrši. Nikad neće biti drugog Evanđelja. Lažna učenja i doktrine dolaze i prolaze (Efežanima 4,14), ali poruka o spasenju — neprolazna Radosna vijest je nepromjenjiva, i oni koji vjeruju i žive u poslušnosti njoj bit će nagrađeni (vidi Ponovljeni zakon 5,33; Rimljanima 2,6). Isti nalog koji je dan prvim učenicima dan je i nama danas. Mi moramo nastaviti ispunjavati nalog da stvaramo učenike za Krista po cijelom svijetu. Ali kakvi ti učenici trebaju biti? Dobri, pošteni, potpuno posvećeni, puni ljubavi? Te osobine su važne, ali nisu dovoljne. Moramo stvarati učenike koji će ispunjavati sve biblijske elemente učeništva (Luka 9,23; Ivan 13,34.35; 2. Korinćanima 5,17), s krajnjim ciljem da budu spremni i da pripremaju ostale za drugi dolazak našeg Učitelja, Isusa Krista.

“Najavljivanje suda (Otkrivenje 14,6.7) zapravo je propovijedanje da je drugi Kristov dolazak pred vratima. To najavljivanje nazvano je neprolaznom Radosnom viješću. Prema tome, propovijedanje drugog Kristovog dolaska, objavljivanje njegove blizine, prikazano je kao bitni dio evanđeoske poruke.” (Ellen G. White, Isusove usporedbe, str. 152)

`Kako je pojam suda povezan s “neprolaznom Radosnom viješću” u vijesti prvog anđela? Zašto je Radosna vijest neizostavna kad se govori o sudu?`