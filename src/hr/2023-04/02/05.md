---
title:  "BOŽJI NAROD — PROVODITELJI MISIJE"
date:   11/10/2023
---

Bog je tijekom povijesti uvijek imao one koji su vjerno predstavljali Njegov karakter i poslušno provodili Njegove namjere. Božji narod čine oni koji su pozvani i koji su prihvatili Njegov poziv da budu uživatelji Njegove milosti. Svi su oni bili — i jesu — Božja oruđa za ispunjenje Njegove misije.

`Pročitajte: Postanak 12,1-3; Ponovljeni zakon 7,6.11.12. Koji je bio Božji prvobitni cilj s Njegovim narodom u Starom zavjetu?`

Božji Savez s Abrahamom i njegovim potomcima imao je određenu svrhu. Oni su pozvani, stvoreni i zaduženi da budu nositelji Božje misije — prijenosnici blagoslova svim narodima (usporedi Ponovljeni zakon 28,10; Izaija 49,6). Međutim, oni su izabrani u okviru zavjetnog odnosa s Bogom, koji je bio uvjetovan njihovom vjerom i poslušnošću (Postanak 22,16-18; Izlazak 19,5.6; Ponovljeni zakon 28,1.2; 2. Ljetopisa 7,14). Taj proces privlačenja okolnih naroda Izraelu, bio je Božja “misijska strategija” u Starom zavjetu.

U Novom zavjetu Božja misija se nastavlja. Uskrsli Gospodin i Spasitelj sada pokreće obnovljenu “misijsku strategiju” (vidi Matej 28,1820; Djela 1,8), prema kojoj Kristovi učenici, koji čine Crkvu, u okviru svoje misije odlaze cijelom svijetu, umjesto da, kao u slučaju starog Izraela, svijet dolazi k njima. Misija nije nastala s Crkvom. Naprotiv, Crkva postoji upravo zato što Bog još uvijek ima misiju koju treba izvršiti i On se koristi svojom Crkvom da bi je izvršio.

Ipak, ostaje pitanje: Koja je misija Crkve? To je ista misija kao i misija Onoga koji je Crkvu i pozvao u postojanje: “Da, Sin Čovječji došao je da traži i spasi što je izgubljeno.” (Luka 19,10) Premda nitko od nas iz Crkve ne može spasiti nikoga, mi možemo i moramo upućivati druge na Onoga koji jedini može spasiti, na Isusa Krista.

“Zadaća je Kristove crkve da spašava grešnike koji propadaju. Njezina je dužnost da ljudima objavi Božju ljubav i da ih pridobije za Krista djelotvornošću te ljubavi.” (Ellen G. White, Svjedočanstva za Crkvu, sv. 3, str. 334) Kakva je to prednost i odgovornost!

`Misija je za Crkvu ono što je zrak za naš život. Bez zraka umiremo. Bez misije Crkva umire. Što vi možete učiniti da biste održali život svoje crkve?`