---
title:  "TROJEDINI BOG — PODRIJETLO MISIJE"
date:   08/10/2023
---

Božja misija izložena u Svetom pismu u središtu ima Isusa Krista kao jedini put spasenja. Sam Krist je izjavio: “Ja sam put, istina i život. … Nitko ne dolazi k Ocu osim po meni.” (Ivan 14,6) Ali On nam također pomaže i da razumijemo važnost koju Trojedini Bog ima za Njegovu misiju.

Sve što je Krist činio bilo je za Njegovog nebeskog Oca ili od Njega (vidi Ivan 4,34; 5,30; 12,45). Međutim, moramo uvijek imati na umu da Isusova misija nije počela u trenutku kada je došao na ovaj svijet. On ju je primio od Oca još prije stvaranja našeg svijeta (usporedi Efežanima 1,4; 1. Petrova 1,20).

Bog je, dakle, planirao svoj dolazak među ljude čak i prije nego što je postavio temelje našeg planeta, i svojevoljno je ušao u povijest čovječanstva kako bi postigao taj cilj.

Sin je stvorio ovaj svijet (Ivan 1,3), a “kada dođe punina vremena” (Galaćanima 4,4), Bog je pokazao svoju ljubav poslavši k nama Sina (Ivan 3,16, 17). Sin je došao, umro na križu i pobijedio smrt. Zatim, poslan od Oca, na svijet je došao Duh (Ivan 14,26; Ivan 16,7) i osvjedočio ga (Ivan 16,8-11), a danas nastavlja misiju Oca i Sina osnaživanjem i slanjem Božjeg naroda u misiju (Ivan 14,26; 16,13.14).

`Pročitajte Ivan 20,21.22. Kako bi razumijevanje da misija ima svoje podrijetlo u Ocu, Sinu i Duhu Svetome trebalo utjecati na našu misiju?`

Premda se riječ “Trojstvo” ne nalazi u Bibliji, postoje brojni dokazi povezani s misijom koji uključuju sve tri Osobe Božanstva. Na primjer, Krist se nakon uskrsnuća javio svojim učenicima i obećao im: “I, evo, ja šaljem na vas obećanje Oca svojega. A vi ostanite u gradu Jeruzalemu dok se ne odjenete u silu s visine.” (Luka 24,49 — Varaždinska Biblija) Tu vidimo stvarnost misije Božanstva izraženu u jednoj rečenici: obećanje Oca, uvjerenje Sina da će se obećanje ispuniti, i obećanje o dolasku Duha Svetoga (vidi Luka 3,16; Djela 1,4.5.8).

Iz toga saznajemo da ova misija zapravo nije naša. To je misija Trojedinoga Boga. I zato ona sigurno neće propasti.

`Otac, Sin i Duh Sveti zajedno su uključeni u djelo spašavanja duša. Zašto bismo tu misao trebali smatrati iznimno utješnom?`