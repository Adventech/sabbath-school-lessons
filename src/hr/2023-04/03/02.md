---
title:  IZLAZAK IZ NAŠEG PODRČJA UDOBNOSTI
date:   15/10/2023
---

Da bismo došli do drugih ljudi, Božja je namjera da iziđemo iz svojeg područja udobnosti. Želja da ostanemo samo sa svojima, s onima koji pripadaju našoj etničkoj ili društvenoj skupini, može dovesti do sebičnosti, pa čak i drugih zala. Ta opasnost je jedna od pouka koje možemo izvući iz događaja s Babilonskom kulom.

`Pročitajte Postanak 11,1-9. Kakve su bile namjere ljudi? Što su htjeli učiniti i zašto je Bog to spriječio?`

Ovaj izvještaj o gradnji Babilonske kule otkriva veliku ambiciju ljudi koji su u to bili uključeni. Oni su namjeravali napraviti veličanstvenu građevinu, grad i kulu kakvih nije bilo nigdje drugdje na svijetu — “grad i toranj s vrhom do neba! Pribavimo sebi ime” (Postanak 11,4).

Koliko često ljudi i danas nastoje učiniti isto! Hoće li to postići preko politike, umjetnosti, posla, pa čak i vjere, nije bitno. Ima onih koji žele sebi steći veliko ime. Ali kako su uzaludni i besmisleni ti njihovi napori! (Vidi Propovjednik 2,1-11.)

U Postanku 11,4 Biblija kaže da su ti ljudi htjeli sagraditi kulu da se ne bi raspršili po zemlji. Htjeli su se držati zajedno iz vlastitih sebičnih razloga. Ali Bog je imao drugi plan.

Ti su se ljudi i ujedinili zbog tog posla. Ali “Jahve reče: ‘Zbilja su jedan narod, s jednim jezikom za sve! Ovo je tek početak njihovih nastojanja. Sad im ništa neće biti neostvarivo što god naume izvesti.’” (Postanak 11,6) Taj ambiciozni plan ljudi bio je, zapravo, vrlo loš.

Premda Sveto pismo o tome ne govori izrijekom, Ellen G. White kaže da oni nisu povjerovali u Božje obećanje da nikad više neće uništiti zemlju potopom (Postanak 9,14.15). Gradili su s namjerom da se osiguraju, umjesto da vjeruju Božjoj riječi. Bez obzira na njihove krajnje motive, Bog je znao da im namjere nisu čiste, već ispunjene sebičnom ambicijom pa ih je spriječio da ostvare svoje ciljeve.

`Pripadate li nekoj skupini ili etničkoj zajednici kojoj je najugodnije unutar sebe same? Na koje načine možete uspostaviti kontakt s drugima koji nisu pripadnici vaše rase, etničke skupine ili nacionalnosti?`