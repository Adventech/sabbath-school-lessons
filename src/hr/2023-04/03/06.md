---
title:  POČETI ODANDE GDJE SE NALAZIMO
date:   19/10/2023
---

`Pročitajte Djela 1,8. Koje je načelo Isus iznio u vezi s objavljivanjem poruke i svjedočenjem o Njemu pred svijetom?`

To Isusovo načelo pokazuje nam kako bismo se trebali ponašati kao Njegovi učenici, koji imaju Radosnu vijest koju trebaju objaviti drugima. Objavljivanje istine ne sastoji se u tome da dokazujemo drugima koliko griješe, već da govorimo o Isusu na način na koji je On prikazan u vijestima trojice anđela iz Otkrivenja 14,6-12.

Dakle, postoje određena načela koja nalazimo u Isusovim riječima zapisanima u Djelima 1,8.

Prvo, “pa ćete mi biti svjedoci u Jeruzalemu”. Kao što smo već vidjeli (ali valja ponoviti), mi trebamo biti Njegovi svjedoci tamo gdje boravimo fizički. To uključuje naš dom, našu crkvu, naše susjedstvo i našu društvenu zajednicu. Moramo biti Njegovi svjedoci najprije tamo gdje se nalazimo, na području na koje nas je On prvobitno postavio — kod kuće ili na poslu — pred ljudima koji su nam najbliži. To mogu biti članovi naše uže ili šire obitelji, vjernici iz crkve, kolege s posla, susjedi i šira društvena zajednica.

Katkad ljude privlači samo odlazak u neku daleku zemlju i u neke strane kulture da bi tamo bili Njegovi svjedoci, a ne svjedoče ljudima oko sebe. Trebali bismo početi tamo gdje se nalazimo i odatle krenuti kamo god nas Gospodin vodi.

A zatim “u svoj Judeji, Samariji i sve do kraja zemlje” (Djela 1,8). Isus tu ponovno potvrđuje činjenicu da svjedočenje uključuje prelazak kulturalnih granica. Pošto počnemo od mjesta na kojem se nalazimo, možda ćemo biti pozvani da odemo u druga područja među različite društvene, etničke i vjerske skupine. Ako pripadam određenoj etničkoj ili jezičnoj skupini, možda će mi biti mnogo lakše svjedočiti upravo toj skupini zbog minimalnih kulturnih barijera. U nekim dijelovima svijeta samo jedan klan ili pleme imaju svoje predstavnike u sastavu crkve. Međutim, Isusov Veliki nalog govori nam da je bitno da kao Njegovi svjedoci iziđemo iz svoje zone udobnosti i da ulažemo sredstva u dopiranje do takvih skupina ljudi. I njima je potrebna Isusova poruka.

Izazov: Uočite ljude s posebnim potrebama u vašoj društvenoj zajednici i načinite listu skupina do kojih se crkva nije potrudila doprijeti.

Dodatni izazov: Počnite se moliti za priliku da se u bliskoj budućnosti aktivirate u misiji za osobe s posebnim potrebama.