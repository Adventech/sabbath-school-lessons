---
title:  POZIV ABRAHAMU
date:   17/10/2023
---

Poslušavši Božji poziv, Abraham je došao u zemlju u skladu sa zapovijeđu koju mu je Bog dao. Međutim, izgleda da se stvari od samog početka nisu odvijale baš najbolje po njega. Stigao je tamo kamo mu je Bog rekao da ide, ali prema Bibliji, “Kanaanci su onda bili u zemlji” (Postanak 12,6) — neznabošci poznati po svojoj okrutnosti i nasilju. Nije ni čudo što se odmah po dolasku Jahve javio Abrahamu i rekao mu: “Tvome ću potomstvu dati ovu zemlju.” (Postanak 12,7) Nema sumnje da je Abrahamu bilo potrebno ohrabrenje.

Međutim, stvari se i dalje nisu odvijale povoljno po njega, bar u početku.

`Pročitajte Postanak 12,10—13,1. Što mu se potom događalo i kakve je pogreške pravio taj Božji čovjek?`

Koliko je obeshrabrujuće za njega moralo biti to što je napustio udoban i najvjerojatnije imućan život u svojoj domovini “iako nije znao kamo ide” (Hebrejima 11,8). A jedna od prvih stvari s kojima se suočio bila je glad! Ta glad bila je toliko velika da je morao napustiti mjesto u kojem mu je Bog rekao da se nastani i da ode negdje drugdje. A nakon toga stvari su postale još gore.

“Tijekom svog boravka u Egiptu Abraham je pružio dokaz da on nije slobodan od ljudskih slabosti i nesavršenstva. Prikrivajući činjenicu da je Sara njegova žena, on je iznevjerio božansko povjerenje i pokazao nedostatak uzvišene vjere i hrabrosti što ih je svojim životnim primjerom tako često i plemenito pokazivao. … Sara se našla u velikoj opasnosti zbog Abrahamovog nedostatka vjere. Kad je saznao za njenu ljepotu, egipatski ju je kralj doveo u svoju palaču namjeravajući je uzeti za ženu. Ali je Gospod, u svojoj velikoj milosti, zaštitio Saru poslavši kaznu na kraljevske ukućane.” (Ellen G. White, Patrijarsi i proroci, str. 100,101) Ne može se nipošto reći da je misionarski posao lak, ali Abraham je samo još pogoršao stvari svojim laganjem i time što se poslužio prijevarom. Na sreću, Bog je strpljiv i nije odbacio svojeg slugu zbog te pogreške koja, nažalost, nije jedina koju je Abraham napravio. Utješno je znati da usprkos našim pogreškama, ako se budemo držali Gospodina u vjeri i pokornosti, kao Abraham, ne samo da nam pogreške, grijesi i mane mogu biti oprošteni, već nas Gospodin i dalje može upotrijebiti u svojoj misiji.

`Koje pouke možemo izvući iz izvještaja o Abrahamu u Egiptu?`