---
title:  PRVA CRKVA I ZONE UDOBNOSTI
date:   18/10/2023
---

`Pročitajte Djela 8,1-4. Što je u prvoj Crkvi dovelo do raspršivanja vjernika izvan njihove zone udobnosti?`

Do tog trenutka prva Crkva uglavnom se nalazila u Jeruzalemu (ili na židovskom teritoriju i među židovskim narodom). Međutim, kada je počelo progonstvo u koje je Savao, pobožni Židov i farizej, bio aktivno uključen, Crkva se iz Jeruzalema raspršila po cijeloj Judeji i Samariji. Isus je u Djelima 1,8 pretkazao: “Pa ćete mi biti svjedoci u Jeruzalemu, u svoj Judeji, u Samariji i sve do kraja zemlje.” Ta izjava se ispunila, a u Djelima 8,4 stoji da su “oni sad što su bili raspršeni prolazili iz jednog kraja u drugi propovijedajući Evanđelje Riječi”.

Čak i nakon što se Crkva počela raseljavati iz Jeruzalema, vjernici su i dalje propovijedali u područjima koja su bila naseljena Židovima ili u susjedstvu židovskih naselja u drugim gradovima. U Djelima 11,19 stoji da je Crkva bila raštrkana sve do Fenicije (Libanona) i Cipra, ali oni u ovoj fazi nisu iznosili poruku nikome drugom osim Židovima. Isusovi učenici i prva Crkva nisu se trudili da i pogani, a ne samo Židovi, dođu Gospodinu. I dalje su imali vrlo usko shvaćanje o tome koje bi trebalo biti poslanje Crkve.

Petar, Isusov učenik i jedna od vodećih figura u prvoj Crkvi, pokazivao je odbojnost prema iznošenju evanđeoske poruke poganima, čak i nakon što je Pavao to počeo činiti. Petar je bio poznat kao apostol obrezanih (što je značilo Židova), a Pavao kao apostol pogana (Galaćanima 2,8). U početku Petar nije želio čak ni biti viđen u društvu pogana (Galaćanima 2,11.12). Međutim, Bog je istjerao Petra iz njegovog područja udobnosti i promijenio njegovo srce. On je počeo shvaćati što evanđeoski nalog zapravo podrazumijeva i što se Isusovom smrću trebalo postići za cijeli svijet.

`Pročitajte Djela 10,9-15.28.29. Koju je poruku Gospodin uputio Petru i na koji smo način mi, u naše vrijeme, dužni primijeniti to načelo na misionsko djelo?`