---
title:  ZAVRŠNA KRIZA
date:   26/12/2023
---

Isus je svojim učenicima, kao i nama, poručio: “Zato idite i učinite sve narode učenicima mojim! Krstite ih u ime Oca i Sina i Duha Svetoga! Učite ih da vrše sve što sam vam zapovjedio! Ja sam s vama u sve vrijeme do svršetka svijeta.” (Matej 28,19.20) To je Veliki nalog, a vijesti trojice anđela, koji upućuju poziv “svakom narodu i plemenu, jeziku i puku” (Otkrivenje 14,6), jednostavno su izraz Velikog naloga iz perspektive “sadašnje istine” (vidi 2. Petrova 1,12).

`Pročitajte sljedeće tekstove: 1. Ivanova 4,8; 2. Petrova 3,9; 1. Timoteju 2,4; Postanak 12,3. Zašto su svi ljudi važni Bogu?`

Kristova ljubav obuhvaća cijelo čovječanstvo ne isključujući nijednu skupinu ljudi. Nasuprot teologiji koja naučava da je Krist umro samo za neku predodređenu elitu, Biblija jasno kaže da je Krist umro za sve ljude bez obzira na rasu, etničku pripadnost ili bilo koji drugi čimbenik. Ako si ljudsko biće, Krist je umro za tebe. I točka. Jedino sporno pitanje koje se postavlja svakome od nas glasi: Kako ćemo odgovoriti na Njegovu smrt?

Kada se Isus vrati, postojat će samo dvije jasno razgraničene skupine ljudi — oni koji su se pokorili vlasti koju Sotona ostvaruje preko vjerskih i političkih ustanova, kao što je prikazano u 13. i 17. poglavlju Otkrivenja, i oni koji su se potpuno pokorili Isusu Kristu i čija se vjera ogleda u tome što drže “Božje zapovijedi” (Otkrivenje 14,12).

Ljudi su od početka imali dokaze o Bogu i o Njegovom putu pravednosti i ljubavi (Rimljanima 1,18-21). Zato će svima koji su živjeli u prošlim vjekovima biti suđeno na osnovi toga kako su surađivali s Bogom i kako su živjeli — bez obzira na to koliko su razumjeli ili nisu razumjeli (Rimljanima 2,11-16).

Ali u vrijeme svršetka dolazit će do sve većeg raslojavanja i sloboda savjesti se više neće poštovati. Ljudi će biti prisiljavani da se pridruže Sotoninoj strani. Zato postoji žurna potreba da se Evanđelje objavi i da se razotkriju ozbiljne vijesti o Sotoninim strategijama. A to je upravo ono čime se bave vijesti trojice anđela i što je cilj naše misije.

`Zadržite se u mislima na činjenici da je Krist umro za vas osobno. Postoji li išta što bi vas moglo navesti na pomisao da neko vaše djelo, koliko god bilo loše, nije u potpunosti plaćeno Kristovom smrću na križu?`