---
title:  USPJEŠNOST MISIJE
date:   27/12/2023
---

Što znači uspjeh u misiji? Možemo doći u napast da pomislimo kako je to broj krštenja, velika crkva i visoka stopa rasta. Možda smatramo da se uspjeh sastoji u tome da istina prodre u svako pleme i svaku etničku skupinu na Zemlji, što možemo ubrzati upotrebom radija, interneta i televizije. Premda je sve to dobro, ipak moramo imati na umu ono što je Pavao poručio zajednici vjernih u Korintu: “Ja sam posadio, Apolon je zalio, ali je Bog činio da raste.” (1. Korinćanima 3,6) Drugim riječima, mi moramo biti usmjereni na proces, a Bog će učiniti da raste.

Već smo zaključili da je cilj Božje misije da se svi izgubljeni ljudi na Zemlji spase tako što će postati odani Isusovi učenici, uključeni u Njegovu misiju.

`Pročitajte sljedeće tekstove. Što nam oni govore o karakteru Isusovih sljedbenika?`

`2. Korinćanima 11,2`

`Izaija 30,21; Ivan 10,27; 16,12.13`

`2. Solunjanima 2,9-11; Hebrejima 3,12.13; 1. Ivanova 1,8`

`1. Ivanova 1,9; Otkrivenje 7,14; 19,8`

Isusovi učenici ostaju čisti i odani Isusu kao što zaručnica treba biti čista pred svojim zaručnikom. Oni slijede Isusa koji ih vodi tihim i tankim glasom Duha Svetoga. To podrazumijeva i da će ih On voditi u misijskom radu za druge. Ti učenici nisu podlegli prijevari. Oni nisu zavedeni na stranputicu sumnjom, lažnim naukom ili nemoralom. I ne smatraju sebe moralno boljim u odnosu na druge. Uviđaju da su nesavršeni i da im je potrebna Božja milost i milost koja čisti dušu. Pošto su svjesni toga, oni su također otvoreni za ukore i savjete drugih vjernika. Uspjeh u misiji dovodi do stvaranja takve vrste učenika.

`Što znači biti “čista djevica” pred Kristom (vidi 2. Korinćanima 11,2)? Kako mi, grešnici, možemo biti takvi pred Bogom i upućivati druge da postanu neporočni pred Kristom?`