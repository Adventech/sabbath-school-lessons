---
title:  VIJESTI TROJICE ANĐELA I MISIJA
date:   25/12/2023
---

Otkrivenje nam snažno i slikovito iznosi temu o velikoj borbi, možda najdramatičnije prikazanu u Otkrivenju 12,12: “Zato se veselite, nebesa i vi koji stanujete u njima. Jao vama, zemljo i more, jer je đavao sišao k vama s velikim gnjevom, svjestan da ima samo još malo vremena!” Teško je zamisliti da bi se išta u Svetom pismu moglo razumjeti bez motiva velike borbe, koja će svoj vrhunac dostići u posljednjim danima.

`Pročitajte Otkrivenje 14,6-12. Što je ovdje opisano i kako su ti redci povezani s našom misijom i porukom?`

Od presudne je važnosti za Božju misiju Božja poruka, Evanđelje. Ta poruka je u pravom smislu riječi misija. Svijet treba biti upozoren na ono što ga čeka, i svaki će čovjek morati donijeti izbor — izbor za život ili za smrt.

`“Tko nije sa mnom, taj je protiv mene! Tko sa mnom ne sabire, taj prosipa.” (Luka 11,23) Što Isus ovdje kaže što se izravno odnosi na našu misiju?`

Vijesti trojice anđela iz Otkrivenja 14 čine srž onoga što smo mi kao adventisti sedmoga dana pozvani da objavimo svijetu. Dvije teme su bitne, temeljne za tu vijest: “neprolazna Radosna vijest” (Otkrivenje 14,6) i obožavanje Stvoritelja. I u opisu svetih javljaju se također dvije teme: “Na tome se temelji postojanost svetih koji čuvaju Božje zapovijedi i vjeru u Isusa.” (Otkrivenje 14,12) Sve ostalo što radimo — koliko god dobra činimo pomažući ljudima — nikad ne smijemo izgubiti iz vida svoj poseban poziv i misiju — da izgubljenom svijetu pružimo nadu koja je dio “neprolazne Radosne vijesti”, i da upozorimo svijet na ono što će ga jednog dana snaći.

`“Tko nije sa mnom, taj je protiv mene!” (Luka 11,23) Kako razumijete to što Isus ovdje kaže? Zašto bi nas te riječi trebale navesti da preispitamo gdje je naše srce?`