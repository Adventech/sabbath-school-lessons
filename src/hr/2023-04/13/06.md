---
title:  ZAVRŠENA MISIJA
date:   28/12/2023
---

`Pročitajte Otkrivenje 21,1-4; 21,22-22,5. Koji je prizor ovdje opisan?`

Kakav će raj biti nova Zemlja! Smrti i grijeha više neće biti, a Sotona i zlo bit će uništeni. Srest ćemo se sa svojim Spasiteljem punim ljubavi i ponovno se spojiti sa voljenima. Nova Zemlja bit će naseljena predstavnicima svih etničkih i jezičnih skupina.

Odjel za misiju Generalne konferencije donio je mjerila prema kojima se utvrđuje je li neka skupina ljudi dosegnuta ili nije. “Dosegnuta skupina” ima odgovarajući broj vjernika i potrebna sredstva za učinkovito svjedočenje ostatku skupine bez potrebe za pomoći izvana. To znači da održava bogoslužja, da posjeduje Biblije i drugu literaturu na materinskom jeziku i da postoje domaći crkveni vođe koji mogu svjedočiti ostatku populacije bez pomoći prevoditelja.

“Nedosegnuta skupina” nema autohtonu zajednicu vjerujućih adventista s odgovarajućim brojem članova i potrebnim sredstvima za učinkovito svjedočenje svojoj zajednici bez pomoći sa strane.

Svaka mjesna crkva i konferencija moraju odrediti koje su to skupine u njihovom društvu koje treba dosegnuti. Sada je pravo vrijeme da se ulaže u Božju misiju stvaranja učenika među svim ljudima kako bismo ubrzali povratak našeg Spasitelja i na kraju živjeli sa svima njima na novom Nebu i novoj Zemlji koji su nam obećani.

Izazov: Kako vi ubrzavate Kristov povratak? Sijete li sjeme nade u srca onih koji trebaju čuti Radosnu vijest? “Zalijevate” li nove vjernike pomažući im da nauče što znači živjeti u odanosti i poslušnosti Kristu? Molite se za prilike da ljudima s vaše liste svakodnevnih molitava prenesete obećanje o novoj Zemlji.

Dodatni izazov: Neki od vaših “učenika” možda su spremni prihvatiti Krista. To podrazumijeva pridruživanje crkvi ili skupini vjernika. Stavite se na njihovo mjesto i zamislite da prvi put prisustvujete bogoslužju u svojoj crkvi. Kakvo bi to iskustvo bilo? Koliko je vaša crkva spremna da primi i poučava nove ljude? Jeste li otvoreni za osnivanje novih skupina vjernika, a ne samo za podupiranje svoje već postojeće crkve? Osmislite strategiju za jačanje u onim područjima u kojima ste slabi. Upoznajte crkveno vodstvo sa svojim razmišljanjima i surađujte s njima na provođenju plana da postanete crkva koja stvara učenike.