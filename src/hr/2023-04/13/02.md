---
title:  "OTKRIVENJE — BOŽJA MISIJA ZA POSLJEDNJE VRIJEME"
date:   24/12/2023
---

Početni redci Otkrivenja ukazuju čitatelju da ta knjiga govori o Božjoj misiji.

`Pročitajte Otkrivenje 1,1-7. U čemu vidite dokaz da je Otkrivenje usredotočeno na Božju misiju na svršetku vremena?`


Pošto je u prvim redcima otkriveno da je Isus izvor i žarište te knjige, u Otkrivenju 1,4.5 ukazuje se na sve tri Osobe Božanstva, koje zajedno rade na spašavanju ljudskih bića. Otac je vječni Bog — koji je bio, koji jest i koji će doći. Duh Sveti, koji moćno djeluje među crkvama u prvom stoljeću, spominje se po imenu. Ivan se zatim prisjeća Isusa Krista koji je “vjerni svjedok”, “prvorođenac od mrtvih” (Otkrivenje 1,5), i čije je ovaj planet legalno vlasništvo. Sotonin pokušaj da na Zemlji uspostavi svoje kraljevstvo, propao je. Osim Božje pobjede nad Sotonom, prolivena krv našeg Stvoritelja pere našu krivnju i sramotu.

`Pročitajte Otkrivenje 1,6; 1. Petrova 2,9. Što označavaju titule koje se otkupljenima pripisuju u tim redcima?`

Žarište Božje misije nije samo u tome da ljude koji srljaju u propast odvuče na sigurno. Božje spasenje nudi nam novo i časno zvanje jer se u nama obnavlja Božja slika. Kao otkupljeni, postajemo članovi kraljevske obitelji jer smo zahvaljujući Isusovoj prolivenoj krvi, krvno povezani s Kraljem svemira. Sada se kao pripadnici kraljevske obitelji pridružujemo njezinoj misiji za spasenje drugih ljudi. To nas čini svećenicima! Krist je svoju Crkvu osnovao kao “kraljevstvo”, a njezine članove postavio je za “svećenike”. Biti pripadnik tog kraljevstva znači biti svećenik.

U Otkrivenju 1,7 zapažamo žurnost misije — Isus dolazi i “zbog njega će proplakati svi” narodi jer su izgubljeni. Bog čezne za onima koji su otuđeni od Njega.

Dakle, Otkrivenje počinje Božjom misijom za ljude.

`Bog nas nije samo stvorio, već nas je i otkupio, i to po nevjerojatnoj cijeni. Zašto bi nam ta istina trebala pružiti tako puno nade, bez obzira na naše trenutačne prilike?`