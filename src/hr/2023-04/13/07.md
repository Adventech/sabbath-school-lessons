---
title:  Za daljnje proučavanje
date:   29/12/2023
---

“Veliki plan otkupljenja donosi potpunu obnovu Božje naklonosti prema svijetu. Obnovljeno je sve što je izgubljeno zbog grijeha. Otkupljen je ne samo čovjek, već i Zemlja da bude vječno prebivalište poslušnih. Sotona se šest tisuća godina borio da Zemlju zadrži u svom vlasništvu. A sada je ostvaren Božji prvobitni cilj stvaranja. ‘Ali će od njih kraljevstvo preuzeti Sveci Svevišnjega, i oni će ga posjedovati za vijeke vjekova.’ (Daniel 7,18)” (Ellen G. White, Patrijarsi i proroci, str. 277,278; u izvorniku 342)

Ali prije nego što to postane stvarnost, naša je dužnost da surađujemo s Bogom u Njegovoj misiji i dopremo do svijeta s porukom upozorenja, kako bi je ljudi mogli prihvatiti i uzeti udjela u Božjem obećanju o novom stvaranju.

“Želim vidjeti veliko mnoštvo radnika u djelu za one koji nisu upoznati s razlozima naše vjere. Mnogi su primili veliko svjetlo slušajući vijesti trojice anđela, i sada bi trebali objavljivati te vijesti u svim dijelovima svijeta. Želim obaviti svoj dio i pripraviti put drugima koji nose svjetlo istine. Neka nam Gospodin pomogne da obučemo Njegov oklop. Vjerni se trebaju udružiti u tom svečanom djelu iznošenja posljednjeg upozorenja svijetu.” (Ellen G. White, Letter 390, 1907. — neobjavljeno pismo)

Tijekom ovog tromjesečja proučavali smo različite aspekte Božje misije i moguće probleme u vezi s njom. Ovog smo tjedna završili našu temu istraživanjem ključeva koje nam pruža Otkrivenje da bismo spoznali kako izgleda obnovljeni odnos s Bogom, a vrhunac te knjige je viđenje ostvarene misije — novog stvaranja i obnovljene Zemlje. Premda je činjenica da će trenutak uništenja grijeha i patnji biti najstrašnije vrijeme u povijesti Zemlje, Bog nam daje uvid u ono što će se događati nakon tih dana i pruža nam utjehu i ohrabrenje obećanjem da će Zemlja biti obnovljena.

**Pitanja za razgovor**

`1.	Što je “neprolazna Radosna vijest”? Zašto je ona “neprolazna”? I zašto to učenje mora biti temelj naše misije?`

`2.	Zašto stavljamo takav naglasak na vijesti trojice anđela?Kako odgovarate na tvrdnju da bismo se trebali usredotočiti na Isusa, a ne na nešto, navodno, tako “negativno” kao što su te vijesti koje uključuju neka vrlo snažna upozorenja?`

`3.	Kako vam je ovo tromjesečje pomoglo da bolje razumijete nesamo važnost misije, već i kako biste se vi i vaša crkva mogli na bolji način uključiti u nju, na što ste i pozvani?`