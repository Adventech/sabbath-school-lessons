---
title:  BOG KOJI NAM PRUŽA RUKU
date:   01/10/2023
---

Bog nas je stvorio na svoju sliku. Dao nam je savršen svijet i Njegova je namjera bila da živimo u savršenoj vezi s Njim, u odnosu utemeljenom na Njegovoj najdragocjenijoj osobini — ljubavi. Ali da bi ta ljubav bila stvarna, Bog nam je dao još jedan dragocjeni dar — slobodnu volju — slobodu da biramo put kojim ćemo ići. Naravno, Bog je Adamu i Evi dao jasne upute o opasnosti i smrtonosnim posljedicama neposlušnosti (Postanak 2,16.17). Međutim, Sotona je na prijevaru uvjerio Evu da može jesti plod sa stabla spoznaje dobra i zla bez ikakvih negativnih posljedica. Tvrdio je da će oni, naprotiv, postati “kao bogovi, koji razlučuju dobro i zlo” (Postanak 3,5). Nažalost, Eva je odlučila ubrati taj plod, a dala ga je i Adamu koji je donio istu odluku. Savršeno djelo stvaranja bilo je na taj način umrljano grijehom.

Taj trenutak promijenio je prvobitni Božji plan i namjere za novostvoreni planet Zemlju. Misija spasenja, koja je bila osmišljena “prije stvaranja svijeta” (Efežanima 1,4), sada se morala primijeniti.

`Pročitajte Postanak 3,9-15. Koje su bile prve Božje riječi upućene Adamu nakon što su on i Eva pali, i zašto je ta izjava u teološkom smislu tako značajna čak i danas?`

Naravno, Bog je točno znao gdje se oni nalaze. Adam i Eva, koji su bili svladani strahom, trebali su uvidjeti što se točno događa. Također su se trebali i suočiti s Bogom kako bi mogli sagledati strašne posljedice svojega grijeha. A trebali su isto tako svladati i Sotonu. Zato im je Bog odmah počeo izlagati svoju misiju — plan spasenja (vidi Postanak 3,14.15) — jedinu nadu da će “pomiriti svijet sa sobom” (2. Korinćanima 5,19).

Međutim, valja obratiti posebnu pozornost na činjenicu da je prije suočavanja i obećanja o pomirenju, Bog došao potražiti palog čovjeka. Usprkos naizgled beznadnom stanju, pitanjem koje Bog postavlja Adamu, On otvara dvije bitne teme — o našem palom stanju i Njegovoj misionarskoj naravi. Mi smo izgubljeni i očajnički nam je potrebno spasenje. Ali On je taj koji nas pronalazi čvrsto odlučivši da nas spasi i da bude s nama.

Kroz čitavu povijest Bog stalno postavlja pitanje: “Gdje si?” Što to znači za vas i kakav Mu odgovor dajete?