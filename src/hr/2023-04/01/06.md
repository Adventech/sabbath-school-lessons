---
title:  BOG KOJI ĆE SE VRATITI PO NAS
date:   05/10/2023
---

`Pročitajte Ivan 14,1-3. Kako je ovaj tekst povezan s porukom za posljednje vrijeme koju nalazimo u Svetome pismu?`

U jednom od najdragocjenijih obećanja koja je Krist kao blaženu nadu dao tijekom svoje ovozemaljske službe, ponovno se ogleda Stvoriteljeva želja da bude s nama zauvijek. Isus potvrđuje: “Vratit ću se da vas uzmem k sebi i da vi budete gdje sam ja.” (Ivan 14,3)

Prema apostolu Ivanu, to će se obećanje na kraju ostvariti. “Tada čuh jak glas što dolazi od prijestolja kako viče: ‘Evo stana Božjeg među ljudima! On će stanovati s njima: oni će biti njegov narod, i on sam, Bog bit će s njima.’” (Otkrivenje 21,3)

“Djelo otkupljenja bit će dovršeno. Na mjestu na kome je grijeh obilovao, Božja se milost još više umnožila. Sama Zemlja, to polje za koje Sotona kaže da pripada njemu, ne samo da će biti izbavljena, već i uzvišena. ... Ovdje, gdje je Božji Sin prebivao u ljudskom tijelu, gdje je Kralj slave živio, patio i umro — ovdje će, kada On sve učini novim, Božje Svetište biti s ljudima. ... I kroz beskrajne vjekove, dok spašeni budu hodili u svjetlosti samoga Boga, oni će Ga hvaliti za Njegov neizrecivi Dar — za Emanuela, ‘Bog je s nama’.” (Ellen G. White, Isusov život, str. 13)

Tu nalazimo najljepšu sliku otkupljenja. Bog misije konačno će ostvariti svoju želju da zauvijek bude sa svojom djecom. Kolika je prednost biti dio te stvarnosti!

Tjedni izazovi. Tijekom ovog tromjesečja bit ćete pozivani da se svjesno uposlite u Božjoj misiji. To će biti prilika da u svojem životu promatrate i doživite Boga misije na djelu. Iskoristite te trenutke za osobno razmišljanje i budite spremni da ono što ste naučili podijelite sa svojim razredom svakog tjedna. Osim toga, “Dodatni izazovi” ohrabrit će vas da pojačate svoje sudjelovanje u Božjoj misiji.

Izazov: Molite se svakog dana tijekom sljedećeg tjedna da vam Bog otvori srce da poželite biti dio Njegove misije.

Dodatni izazov: Saznajte ime neke osobe s kojom se povremeno susrećete, ali se još uvijek ne poznajete — nekog susjeda, kolegu, trgovca, vozača autobusa, domara itd. Počnite se redovito moliti za tu osobu.