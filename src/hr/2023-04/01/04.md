---
title:  BOG KOJI JE POSTAO JEDNO S NAMA
date:   03/10/2023
---

Stari zavjet govori o tome kako je Stvoritelj počeo provoditi svoj plan preko jednog naroda koji je trebao predstavljati Njegovu narav i Njegove namjere pred svijetom. A sve što je Bog činio bilo je u skladu s Njegovom misijskom strategijom. Preko proroka Izaije On kaže: “Ja sam Bog i nema drugoga; Bog, nitko mi sličan nije! Onaj sam koji od početka svršetak otkriva. … Ja kažem: Odluka će se moja ispuniti, izvršit ću sve što mi je po volji.” (Izaija 46,9.10) U Novom zavjetu, s druge strane, Božja želja da bude s ljudima poprima novu dimenziju. Kristovim utjelovljenjem, ono što je bilo samo obećanje iz Edenskog vrta (Postanak 3,15) postalo je stvarnost.

`Pročitajte izvještaj o najavi Isusovog rođenja u Mateju 1,18-23. Koje nam ključne pojedinosti o Bogu taj izvještaj otkriva?`

“S nama Bog”, Emanuel. Bog je boravio među svojim narodom u Svetištu, a sada je boravio s njima putem tjelesne prisutnosti Isusa iz Nazareta. S Isusovim rođenjem Bog je na konkretan način predstavio svoju neprolaznu želju da bude s nama tako što će dijeliti našu narav i misiju — Božji Sin bio je potpuno čovjek i potpuno Bog, i On je taj koji je potvrdio: “Ja sam put, istina i život. … Nitko ne dolazi k Ocu osim po meni.” (Ivan 14,6)

`Pročitajte Ivan 1,14-18. Što možete saznati o Božjoj misiji za nas na osnovi Kristovog utjelovljenja?`

Bog je krenuo dalje sa svojom misijom i tako je preko Isusa Krista bio prisutan u tijelu među svojom djecom. “Jedinorođenac od Oca — pun milosti i istine” (Ivan 1,14) ispunio je starozavjetna proročanstva i prema božanskom planu postao jedno s nama, Bog u ljudskom tijelu. Tako je Bog misije nastavio ostvarivati svoj cilj.

`Razmislite o činjenici da je Božja ljubav prema nama tolika da je bio spreman doći k nama uzevši našu narav. Kako trebamo odgovoriti na tu ljubav, imajući posebno u vidu misiju prema drugima?`