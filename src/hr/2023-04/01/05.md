---
title:  BOG KOJI OSTAJE S NAMA
date:   04/10/2023
---

Isusov život i služba bili su Božje konačno otkrivenje. Za nešto više od tri godine Bog nam je otkrio više o sebi i svojoj misiji nego u svemu što je drugim putem činio u prethodnim naraštajima. Krist je bio savršena “slika Boga nevidljivoga”, u kojem je nastanjena “sva Punina ... uspostavljajući mir krvlju njegova križa” (Kološanima 1,15.19.20). Po Kristu je Božja misionarska narav u potpunosti obznanjena. Sam Isus otkrio je svoju misiju rekavši: “Da, Sin Čovječji došao je da traži i spasi što je izgubljeno.” (Luka 19,10)

`Pročitajte Ivan 3,16 i dobro razmislite o ovom retku. Kako se uzajamna povezanost Božje ljubavi i Njegove misije ogleda u tom retku?`

Kasnije u Isusovoj službi, uoči posljednjeg tjedna Njegovog života, odlučivala se konačna sudbina čovječanstva. Događaji koji su se odigrali tih dana povezali su očekivanja iz prošlosti s nadom u budućnost. Tijekom proslave Pashe — koja je ukazivala na slobodu od egipatskog tlačenja — Isus Krist, utjelovljeni Bog, položio je svoj život da bi nas izbavio iz ropstva grijeha. U vezi s tim apostol Pavao piše: “Njega koji je bio bez ikakva grijeha Bog učini mjesto nas grijehom, da mi u njemu postanemo pravednošću Božjom.” (2. Korinćanima 5,21)

`Pročitajte Matej 28,18-20. Koje obećanje nalazimo u Velikom nalogu? Kakvu nam sigurnost pruža uključivanje u Božju misiju?`

Kristova smrt bila je dio procesa pomirenja, a ne njegov kraj. Svojim uskrsnućem Isus je pobijedio smrt i dana Mu je “sva vlast, nebeska i zemaljska” (Matej 28,18). Na osnovi te činjenice On je svim svojim sljedbenicima dao nalog da stvaraju učenike po cijelom svijetu uz veličanstveno obećanje: “Ja sam s vama u sve vrijeme do svršetka svijeta.” (Matej 28,20)

`Na koje se sve načine Isusovo obećanje da će biti s nama “u sve dane” ispunjava u vašem životu kada sudjelujete u misiji?`