---
title:  BOG ŽELI BITI S NAMA
date:   02/10/2023
---

`Pročitajte sljedeće retke: Postanak 17,7; 26,3; 28,15. Što se prema tim redcima nalazi u žarištu Božjeg obećanja Abrahamu i njegovom potomstvu?`

U starozavjetnom narativu Bog postupa suglasno svojoj misionarskoj naravi s namjerom da ostvari svoje planove. Na primjer, stanovnici Babilona odlučili su se nakon potopa okupiti na jednom mjestu kako bi sazidali grad s kulom koja će sezati do nebesa. Bog se umiješao tako što im je pobrkao jezik s namjerom da ih rasije po svijetu (Postanak 11,1-9). Zatim je proširio svoju misiju pozivajući Abrama (koji je kasnije postao Abraham) da bude posrednik za izlijevanje Njegovih blagoslova cijelom svijetu (Postanak 12,1-3). Bog je Abrahamu i njegovom potomstvu dao mnoga obećanja, ali jedno se posebno ističe. On im više puta kaže: “Ja ću biti Bogom tvojim”; “Ja ću s tobom biti“; “Ja sam s tobom” (vidi Postanak 17,7.8; 26,3; 28,15).

Kako se povijest nastavlja, Josip završava u Egiptu, ali kao sredstvo spasenja svojeg naroda. Biblija potvrđuje da je na svakom koraku Josipovog iskustva — čak i u najtežim trenucima njegovog života — “Jahve bio s Josipom” (Postanak 39,2.21.23). Nakon mnogo naraštaja, radi ispunjenja svoje misije, Bog je faraonu poslao Mojsija kao osloboditelja svojeg naroda iz egipatskog ropstva. Prigodom Mojsijevog pozivanja u službu Bog mu je rekao: “Ja ću biti s tobom.” (Izlazak 3,12) S vremena na vrijeme Jahve je potvrđivao svoju duboku želju da bude sa svojim narodom.

Pročitajte Izlazak 29,43.45. Koja je bila jedna od glavnih namjena starozavjetnog Svetišta? Bog je odlučio prebivati među svojom djecom na drugačiji način. Potvrdio je svoju želju da boravi među Izraelcima kada je Mojsiju dao nalog da sagradi Šator i uspostavi promišljen i svrsishodan sustav koji je trebao upućivati na vrhunsko sredstvo Njegove misije — Isusa Krista. “Žrtveni prinosi i svećenstvo u hebrejskom sustavu ustanovljeni su s namjerom da predstavljaju Kristovu smrt i Njegovo posredničko djelo. Svi ti obredi nisu imali nikakvog drugog smisla niti značenja, osim da upućuju na Krista.” (Ellen G. White, The Advent Review and Herald of the Sabbath, 17. prosinca 1872.)

`Na koje načine vi doživljavate Božju prisutnost u svojem životu?`