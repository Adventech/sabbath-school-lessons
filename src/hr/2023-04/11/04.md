---
title:  U TIRU I SIDONU
date:   12/12/2023
---

Proučavatelji Biblije vjeruju da je Evanđelje po Mateju napisano posebno za židovsko slušateljstvo, a da je Marko pisao prvenstveno za nežidove. Korisno je imati na umu tu razliku dok proučavamo evanđelja.

`Pročitajte Matej 15,22-28 i Marko 7,24-30. Koje razlike zapažate u opisu ove žene?`

Zapazite da Matej opisuje ovu majku ukazujući na njezinu nacionalnost — kao Kanaanku. S druge strane, Marka je Duh Sveti naveo da koristi dodatne izraze i da tu majku opiše kao “Grkinju”, nakon čega iznosi i dodatni podatak da je “rodom Sirofeničanka”, odnosno “Sirijka iz Fenicije”, što je jedini put da se taj izraz koristi u Bibliji.

Razmislite kako bi taj događaj iz 15. poglavlja Evanđelja po Mateju utjecao na njegovo primarno slušateljstvo s obzirom na njihovo podrijetlo i pogled na svijet. Matejevo slušateljstvo gledalo bi na tu majku kao na prezrenu poganku. To je potjecalo iz povijesnog iskustva izraelskog naroda s Kanaancima kao narodom koji se klanja idolima, čiji su iskvareni način života i običaji dugo bili kamen spoticanja za njih same. Čak ni Kristovi učenici nisu smatrali da bi ta žena mogla vjerovati i biti sudionica Božjeg kraljevstva!

Međutim, Markovo pogansko slušateljstvo reagiralo je na drugačiji način. Pogani nisu imali isto iskustvo s Kanaancima kao Židovi. Naprotiv, pogani su se mogli poistovjetiti s tom ženom koja je bila “Grkinja, rodom Sirofeničanka”. Isus je tom prigodom, dakle, izliječio nekoga od njihovih! Pogani bi na tu ženu gledali kao na požrtvovnu majku koja je, zabrinuta za sudbinu svoje kćeri, željela da je Učitelj izliječi. Oni se ne bi obazirali na etničko i nacionalno podrijetlo te majke.

“Krist nije odmah odgovorio na ženinu molbu. On je prihvatio ovu predstavnicu prezrena roda kao što bi to Židovi učinili. Ovim je namjeravao pokazati učenicima kakvom bi se hladnoćom i bezdušnošću Židovi odnosili u takvom slučaju, što je pokazao dočekom ove žene, kao i sažaljivo postupanje koje On želi pokazati u takvoj nesreći, što je otkrio svojim kasnijim uslišanjem njezine molbe.” (Ellen G. White, Isusov život, str. 325; u izvorniku 400)

`Pročitajte 1. Ivanova 2,2. Kako nam se u ovom retku naglašava da smo svi jednaki pred Bogom?`