---
title:  MISIJA ZA UDALJENE KRAJEVE
date:   10/12/2023
---

Čitamo da je Isus poveo svoje učenike iz Genezareta (Matej 14,34) i “krenu u tirsku i sidonsku okolicu” (Matej 15,21). Zašto ih je odveo iz Galileje u te poganske krajeve? On je poveo svoje učenike na to putovanje u strane predjele kako bi tu, na licu mjesta, naučili nešto što ne bi mogli tako lako naučiti u Galileji. Htio je poučiti svoje učenike nečemu što će im pomoći da se pripreme za svoj poziv da dođu do svih ljudi, uključujući stanovnike urbanih sredina.

`Pročitajte sljedeće tekstove: Suci 3,1-6; 1. o kraljevima 5,1-12; 11,1-6. Kako nam ovi tekstovi pomažu da razumijemo nešto o prošlosti tih gradova?`

U Sucima 3,1-6 vidimo da je Bog koristio te stare narode da bi iskušao vjeru Izraelaca. Nažalost, Božji narod je pao i na tom ispitu, bar u ovom slučaju: “Ženili se njihovim kćerima i davali svoje kćeri njihovim sinovima i služili njihovim bogovima.” (Suci 3,6) Dakle, ti su narodi od samog početka bili kamen spoticanja za Izrael.

U 1. o kraljevima 5,1-11 vidimo da je postojao blizak odnos između Sidonaca i Židova. Premda je u određenom stupnju njihova ekonomska povezanost bila obostrano korisna, nema sumnje da su Židovi potpali pod negativan utjecaj poganstva i idolopoklonstva svojih trgovinskih partnera. U 1. o kraljevima 11,1-6 vidimo koliko je negativan taj utjecaj na kraju postao — kralj Salomon ženio se sidonskim princezama koje su ga odvele na stranputicu. “I Salomon je išao za Aštartom, božicom Sidonaca, i Milkomom, sramotom Amonaca.” (1. o kraljevima 11,5)

Ali usprkos toj povijesti poganstva i idolopoklonstva i negativnom utjecaju koji su oni vršili na izabrani narod, Isus je svoje učenike ipak odveo u ta mjesta. Suprotstavljajući se njihovoj pristranosti i nesnošljivosti, poveo ih je u međukulturalnu urbanu misiju. I na taj je način svojim sljedbenicima postavio uzor holističke (sveobuhvatne) urbane misije usmjerene na sve kulture i nacionalnosti.

Adventistički misionar suočava se u urbanim sredinama s mnogim izazovima, među kojima su i briga o zdravlju i životnoj sredini. Neki drugi izazovi uključuju visoke troškove života, rasizam, nesnošljivost, nacionalizam i ograničenja vjerske slobode i izražavanja. Međutim, usprkos tim preprekama, mi moramo raditi na evangeliziranju gradova.

`Kako možete pomoći onima koji su uključeni u službu za gradove?`