---
title:  TRAGANJE ZA MNOŠTVOM
date:   11/12/2023
---

Usprkos izazovima, vanjskim i unutarnjim, Isus nas milostivo poziva u svoju misiju za gradove.

`Pročitajte Matej 9,35-38. Čemu nas to uči o misiji za mnoštvo, gdje god se ono nalazilo?`

Isus je bio ganut sažaljenjem prema mnoštvu koje živi u gradovima. Luka 19,41 opisuje kako je Isus plakao nad Jeruzalemom. Mi nismo sposobni sagledati dubinu Isusove ljubavi prema Njegovoj djeci, čak i prema bezličnom mnoštvu koje živi u gradovima. Zato nam On u Mateju 9,38 kaže da se molimo da naša srca i naše pobude budu poput Njegovih.

`Pročitajte Matej 4,23-25. Kada je Isus započeo svoju službu, s kojih su geografskih lokacija ljudi došli?`

U Mateju 4,25 čitamo da je mnoštvo koje je slijedilo Isusa dolazilo iz Galileje, iz deset gradova-država Dekapola s istoka, iz Jeruzalema i iz Judeje s juga. Osim Samarije, koji je kraj još nedostajao? Priobalno područje Tira i Sidona, kao i dio Fenicije uzduž Sredozemnog mora i sjeverozapadno od Galileje. Sada vidimo zašto je Isus otišao baš u to područje! To putovanje u tirski i sidonski kraj bilo je jedno od Isusovih međukulturalnih misionarskih putovanja.

“Nakon sukoba s farizejima Isus se povukao iz Kafarnauma i, prešavši preko Galileje, uputio se u brdovit predio na granicama Fenicije. Gledajući prema zapadu, mogao je vidjeti kako su se u dolini raširili stari gradovi Tir i Sidon, sa svojim mnogobožačkim hramovima, veličanstvenim palačama, trgovačkim središtima i lukama punim brodova.” (Ellen G. White, Isusov život, str. 324; u izvorniku 399)

`Kako možemo pomoći ljudima da uvide koliko su njihove “veličanstvene palače i trgovačka središta” sami po sebi beskorisni, i da postanu svjesni zašto im je potreban Isus?`