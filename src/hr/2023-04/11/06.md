---
title:  "VJERA NA ZEMLJI?"
date:   14/12/2023
---

U Luki 18,8, na kraju jedne od svojih usporedbi Isus postavlja sljedeće pitanje: “Ali kad Sin Čovječji dođe, hoće li naći vjere na zemlji?” (Varaždinska Biblija) Kao Kristovi učenici u današnje vrijeme, mi moramo dobro razmisliti što to Isus traži. Na osnovi ove usporedbe, vidimo da Isus traži vjeru koja svijetli čak i u tami.

`Pročitajte sljedeće tekstove: Matej 8,10.13; 9,2; 20,29-34; Marko 2,5; 10,46-52; Luka 18,35-43. Za koga u tim tekstovima Isus kaže da ima vjeru?`

Na toj listi su ljudi čija je vjera blistala čak i u mračnim gradovima. U Kafarnaumu Isus ukazuje na nekoliko ljudi koji su imali vjeru. U Mateju 8,10.13 vidimo preobraćenog poganskog zapovjednika čija je vjera bila velika. Zatim se upoznajemo s četvoricom vjernih ljudi koji su probili krov da bi svojeg nepokretnog prijatelja spustili k Isusu (Matej 9,2; Marko 2,5). U Marku 10 susrećemo nekadašnjeg slijepca Bartimeja čija je vjera blistala u Jerihonu.

U isto vrijeme očekivali bismo da se i među Božjim narodom pokaže velika vjera. Međutim, čak su i u Isusovom rodnom gradu Nazaretu slaba vjera i čak otvoreno nevjerovanje sputavali Njegovu službu. U prisutnosti svojih učenika, Isus je Izraelce višeput nazvao malovjernim (Matej 6,30; 8,26; 14,31; 16,8). A u Mateju 17,17 On uzvikuje: “O rode nevjerni i pokvareni!”

Bitna pouka koju možemo primijeniti na današnje vrijeme jest da se vjera može naći na neočekivanim mjestima — u gradovima, među strancima, poganima i ljudima različitih vjera. S osjećajem poniznosti, i mi moramo poći u gradove kao što je Isus činio, tražeći one koji će, kada im se ukaže na istinu, odgovoriti spasonosnom vjerom u Isusa. A takvih ljudi ima na tim mjestima.

Izazov: Otvorite svoje srce u molitvi da biste primili više vjere putem koje ćete pokazivati svoju ljubav onima koji su blizu i koji su daleko.

Dodatni izazov: Kako ste se vi upoznali s Isusom i dragocjenim vijestima trojice anđela? Navedite tri duhovna blagoslova koje ste primili od Isusa u svojem životu. Pripremite se da to iznesete u svojem razredu u subotnjoj školi.