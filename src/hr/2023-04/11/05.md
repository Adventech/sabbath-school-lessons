---
title:  “OTPUSTI JE!”
date:   13/12/2023
---

U nedosegnutim gradskim predjelima ima mnogo onih koji čeznu za nadom. Što je u Kristovo vrijeme sprečavalo Božji narod da mesijansku nadu odnese u strane gradove poput Tira i Sidona? Nacionalizam, ponositost i predrasude zaslijepili su Božji narod i onemogućili ih da vide kako oni koji su im bili najbliži čeznu za nadom predočenom u proročanstvima o prvom Isusovom dolasku. Danas u gradovima postoje mnoge kategorije stanovništva kojima bi Isus želio da Njegov narod navijesti “blaženo ispunjenje nade” o drugom dolasku (Titu 2,13). I kao što Isus nije gledao na to koje su ljudi nacionalnosti ili rase, tako ni mi ne bismo trebali gledati na to.

`Pročitajte Djela 10,9-16.28.34.35. Kako biste saželi pouku koju ovdje Duh Sveti izlaže?`

Dok je čekao ručak, Petar je dobio viđenje nekakve posude poput velikog platna, pune ptica i nečistih životinja. Triput mu se u tom viđenju kaže da ustane i jede. Bog je upotrijebio to viđenje da bi se suprotstavio Petrovom vjerskom ponosu i fanatizmu prema poganima. Na kraju je on shvatio tu istinu: “Tada Petar otvori usta svoja i reče: ‘Uistinu, sad istom shvaćam: Bog nije pristran.’ Naprotiv, njemu je mio u svakom narodu onaj koji ga priznaje i čini što je pravedno.” (Djela 10,34.35)

Imajući na umu taj događaj, razmislimo o poukama iz događaja u Tiru i Sidonu. Pogledajmo ponovno Isusa i Njegov odnos prema onoj majci koja je došla moliti za pomoć. Koje su pouke učenici dobili na tom putovanju, a povezane su i s Petrovim viđenjem? Kako to možemo primijeniti na svoj današnji život i na Kristov poziv za posljednje vrijeme o misiji u gradovima? Koje nas predrasude sprečavaju da sagledamo potrebe stanovnika urbanih sredina? Koje nam prilike Bog pruža u gradovima da bismo proširili svoje razumijevanje misije i suočili se s vlastitom nesnošljivošću, nacionalizmom i duhovnim ponosom?

Isus je strpljivo poučavao svoje učenike koji još uvijek nisu u potpunosti razumjeli da se Božji veliki plan spasenja odnosi na sav ljudski rod, a ne samo na jedan narod ili na neku seosku sredinu. Duh Sveti može nam pomoći da nadvladamo svoju pristranost i predrasude da bismo dovršili misiju u gradovima.

`Pročitajte Galaćanima 2,11-13. Čemu nas to uči o tome koliko teško može biti oslobađanje od predrasuda kojima smo izloženi od djetinjstva?`