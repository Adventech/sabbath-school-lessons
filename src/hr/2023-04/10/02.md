---
title:  ŽIDOV U ATENI
date:   03/12/2023
---

`Pročitajte Djela 17,1-16. Kako se Pavao našao u Ateni i kako je reagirao na ono što je tamo zatekao?`

Atena je bila “grad pun idola” (Djela 17,16). Budući da je poznavao povijest svojeg naroda i njegove sklonosti (usprkos beskrajnim upozorenjima) idolopoklonstvu, Pavao je sigurno bio uznemiren zbog svih idola na koje je tu naišao. Ipak, on je, bez sumnje, bio pokrenut suosjećanjem prema Atenjanima koji bi pomrli u svojim grijesima kad ne bi saznali za pravog Boga.

Današnji su gradovi puni idola, premda su oni manje uočljivi od onih koje je Pavao viđao. I, nažalost, mnogi vjernici prolaze kroz neki grad a da uopće ne reagiraju na njegove idole. Pavao je, međutim, bio dovoljno osjetljiv za djelovanje Duha Svetoga i reagirao je. Za razliku od nekih drugih vjernika koji još uvijek nisu shvaćali da je Evanđelje namijenjeno cijelom svijetu, Pavao je bio svjestan da Bog želi da i Atenjani budu spašeni zajedno sa svima ostalima. Shvatio je pojam globalne misije — da Evanđelje treba odnijeti i onima koji su u potpunom mraku, uključujući pogane koji se klanjaju idolima i filozofe kojih su atenske ulice bile pune.

Zato je Pavao često odlazio na trg, gdje su se ti ljudi mogli naći. Moglo bi se čak reći da je on osnovao prvi centar za proučavanje globalne misije, koristeći se trgom za proučavanje i isprobavanje metoda kojima se mogu dosegnuti srca i umovi tih pogana.

Pavao je znao da Atenjanima ne može pristupiti na isti način na koji je prilazio Židovima, pa čak i bogobojaznim poganima. To su bili ljudi čija polazna osnova nije bio Izraelov Bog niti Njegova djela u izraelskom narodu. Koliko god da su ti pojmovi i vjerovanja bili važni za Židove i bogobojazne pogane, ljudima koje je Pavao sretao na atenskom trgu oni nisu značili ništa. Dakle, bio mu je potreban potpuno novi pristup.

Mi danas često nastojimo doprijeti do ljudi čije duhovno zaleđe nema ništa zajedničko s onim što se naziva judeo-kršćanstvom. Zato se i mi poput Pavla moramo prilagoditi. Pristup koji bi bio uspješan, na primjer, u Buenos Airesu vjerojatno bi bio potpuno beskoristan u Bangkoku.

`Koju vrstu idola obožavaju ljudi u vašem društvu i kako im možete otvoriti oči da uvide njihovu bezvrijednost?`