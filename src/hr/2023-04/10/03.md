---
title:  PAVAO NA AREOPAGU
date:   04/12/2023
---

Gdje god se nalazio, Pavao je po Božjem nalogu propovijedao Evanđelje. I upravo to je namjeravao učiniti u Ateni.

`Pročitajte Djela 17,18-21. Na koje su različite načine pogani na trgu reagirali na Pavlovo govorenje i ispitivanje?`

Pavao je svojim izrazom “tuđi bogovi” očito ostavio određeni dojam na ljude na trgu (Djela 17,18), pa su ga odveli na Areopag, dio grada gdje su se rješavala pravna i vjerska pitanja, premda ne izgleda da se Pavao tu suočio s nekakvim pravnim postupkom i suđenjem. Reklo bi se da su Atenjani samo željeli saslušati njega i taj njegov “novi nauk” (Djela 17,19). Bilo je teško ne primijetiti čovjeka Pavlove rječitosti, strasti i inteligencije, čak ako je zastupao ideje koje su tim ljudima izgledale jako čudno.

U Djelima 17,21 stoji da Atenjani nisu radili ništa drugo osim što su slušali i razmjenjivali najnovije ideje. Je li ih je to Luka optužio za lijenost? Vjerojatno nije. Možda je samo želio istaknuti da su bili vrsni mislioci. Na kraju krajeva, Grci su dali ljude kao što su bili Sokrat, Platon i Aristotel, filozofi čiji utjecaj seže i do naših dana. Na Atenu se vjekovima gledalo kao na središte intelektualne i filozofske misli. Premda uglavnom nisu bili ateisti, svakako ne u smislu u kojem danas shvaćamo ateizam, mnoge njihove filozofske ideje bitno se razlikuju od kršćanskog nauka. Teško je, na primjer, u filozofiji epikurejaca i stoika naći mjesta za nekoga poput uskrslog Mesije.

Pavao je očekivao da će u Ateni Duh Sveti moći upotrijebiti njegovo znanje i govorničke vještine, što je stekao tijekom školovanja kod Gamaliela. Ali ono što je Duh Sveti mogao još bolje upotrijebiti, bile su zapravo spoznaje do kojih je došao na atenskim ulicama. “Mudriji među njegovim slušateljima bili su iznenađeni dok su slušali njegovo prosuđivanje. Pokazalo se da je bio upoznat s njihovim umjetničkim djelima, književnošću i religijom.” (Ellen G. White, Djela apostolska, str. 149; u izvorniku 237)

`Nakon tog iskustva s poganima i filozofima u Ateni, Pavao je pisao Korinćanima: “Odlučio sam, naime, da dok sam s vama, neću znati ništa osim Isusa Krista, i to razapetoga.” (1. Korinćanima 2,2 — Suvremeni hrvatski prijevod) Koja se tu pouka krije za nas u vezi sa središnjom ulogom koju Krist mora imati u našoj poruci, bez obzira na to komu propovijedamo?`