---
title:  PRELAŽENJE GRANICE
date:   07/12/2023
---

`Pročitajte Djela 17,24-34. Kako Pavao nastavlja svoje svjedočenje?`

Zanimljivo je primijetiti da Pavao čak citira neke njihove pjesnike koji su mu, pišući o nečemu prilično bliskom biblijskoj istini, pružili priliku da svoje slušatelje povede dalje. Drugim riječima, on svoje poznavanje njihovih vjerovanja koristi da bi pronašao zajednički jezik s njima i da bi ih onda mogao povesti dalje. Nema sumnje kako je poznavanje vjerovanja i traženje zajedničkih osnova moćna metoda za približavanje ljudima.

Zapazite također da se Pavao koristi tom zajedničkom osnovom da bi ih odveo tamo kamo je želio — do Isusovog uskrsnuća i nade koju je ono pružalo svima njima. Luka zatim opisuje reakcije na Pavlove završne riječi u vezi s uskrsnućem. Neki su se tome rugali, drugi su izrazili želju da im opet govori, a neki su povjerovali. Za nas je ključno u ovom događaju što su ga svi oni saslušali. A tome se Pavao nadao od početka.

Znamo da će neki ljudi odbaciti Evanđelje, ali mi moramo učiniti sve što je moguće da bi oni, prije nego što se to dogodi, jasno shvatili što odbacuju. Svojom metodom rada među Atenjanima i strateškom upotrebom onoga što je o njima saznao i naučio, Pavao je postigao da oni koji su bili otvorenog uma čuju da postoji Bog kojega ne poznaju, a koji ih je stvorio. Taj Bog ih ljubi i želi da Ga upoznaju. Milostiv im je usprkos njihovom neznanju. Ali Sud je bio pred njima. A ako im je sve to zvučalo odviše nevjerojatno, Kristovo uskrsnuće pružalo je nepobitan, provjerljiv dokaz.

Sada, kad su ti ljudi čuli i razumjeli poruku, morali su sami odlučiti hoće li je odmah odbaciti ili će nastaviti istraživati. Neki su odlučili dalje proučavati i postali su Isusovi sljedbenici (Djela 17,34).

Izazov: U molitvi tražite Božje vodstvo da biste znali kako na najbolji način svjedočiti nekomu koga poznajete.

Dodatni izazov: Istražite društvene mreže kao mogući “Areopag” za predstavljanje Evanđelja nevjernicima — s Pavlovom jasnoćom i taktičnošću.