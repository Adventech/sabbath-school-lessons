---
title:  "Misija za nedosegnute (1)"
date:   02/12/2023
---

### Biblijski tekstovi:
Djela 17; 1. Korinćanima 2,2; Rimljanima 1,18-25.

> <p></p>
> “Bog stvoritelj svijeta i svega što je u njemu, on koji je Gospodar neba i zemlje, ne prebiva u hramovima sagrađenim rukom.” (Djela 17,24)

Opisujući ono što je Pavao radio u Ateni, Luka bilježi: “Raspravljao je u sinagogi sa Židovima i ostalim priznavaocima pravoga Boga, a na trgu svaki dan s onima koje bi tu zatekao.” (Djela 17,17)

Naravno, Pavlu bi bilo najljepše raditi među Židovima, svojima po krvi i tijelu. Ipak, nije se zadovoljavao samo radom među vlastitim narodom. Bio je pozvan i k drugima.

Također, mogao je raditi samo s “bogobojaznim” poganima, čiji je pogled na svijet već doživio drastičnu promjenu. Oni su već imali biblijski temelj na koji je Pavao mogao nadograđivati, premda su tek trebali upoznati Boga prema kojem su pokazivali poštovanje — Isusa, Mesiju.

Ali nije. Dok je boravio u Ateni, gradu poznatom po filozofiji, Pavao je nastojao doprijeti i do tamošnjih stanovnika. Mnogi od njih imali su bitno različito zaleđe i pogled na svijet u odnosu na Židove i njihovu svetu povijest, što je činilo temelj vjere kojoj je Pavao želio poučiti Atenjane.

Što je Pavao činio kako bi dopro do tih ljudi i što možemo naučiti iz njegovih nastojanja?

**Oikos: Ovog tjedna čitamo iz knjige Ellen G. White,Proroci i kraljevi, Znaci vremena, 2018., stranice 216—221.**