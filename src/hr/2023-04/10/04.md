---
title:  PAVAO I NEPOZNATI BOG
date:   05/12/2023
---

Zapazite da Pavao ne omalovažava lažnu religiju i lažne bogove Atenjana. On naglašava i pohvaljuje sve dobro što se moglo naći, koliko god toga bilo malo.

`Pročitajte Djela 17,22.23. Što Pavao čini u nastojanju da tim ljudima navijesti Evanđelje?`

“Atenjani! Vidim da ste u svakom pogledu neobično pobožni.” (Djela 17,22) Pavao odaje priznanje poganima! Njihova religija je bila pogrešna u svakom pogledu, ali je Pavao ipak pohvalio njihovu privrženost vjeri.

On zatim nastavlja: “… prolazeći vašim gradom i promatrajući vaše svetinje.” (Djela 17,23) Pozivajući se na vlastito proučavanje religije Atenjana, Pavao pokazuje poštovanje prema tom narodu. On se ne nameće kao nekakav samozvani stručnjak koji ima sve odgovore o tome kako bi se narod trebao mijenjati. Ali on jest bio stručnjak i imao je odgovore koji su tom narodu bili potrebni! Ipak, nije se tako predstavio jer bi ga u tom slučaju odmah odbacili. A ovako su gledali na njega kao na nekoga komu je stalo do njih i tko im želi dobro.

Osvrnuvši se na natpis “Nepoznatom Bogu” (Djela 17,23), Pavao koristi ono što bi se moglo smatrati zajedničkim tlom. Atenjani su vjerovali u boga (zapravo u više njih), što je bio odličan početak (u odnosu na one koji uopće ne vjeruju), i moglo je pripremiti put za dublje razgovore. Pavao se nije rugao podizanju žrtvenika nepoznatom Bogu. Naprotiv, cijenio je to i divio se ljudima kojima je bilo toliko stalo do duhovnih stvari da su se upustili u napor i trošak da bi obožavali nešto o čemu nisu ništa znali, jednostavno u slučaju da su nešto propustili.

Jesu li bili u zabludi? Naravno, ali to se moglo riješiti. Za početak je bilo važno što su bili vjerni u onome što su razumjeli. To je po Pavlovom mišljenju bio materijal s kojim je Duh Sveti mogao raditi.

Pavao je pronašao temu za razgovor koja je pobudila njihovo zanimanje.

`Koji bi mostovi i dodirne točke mogli stvorili prilike za dublji razgovor s onima s kojima dolazite u dodir?`