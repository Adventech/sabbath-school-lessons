### ព្រះអង្គ សង្គ្រោះ ដែលគេ បានឆ្កាង

ព្រះគម្ពីរបានបង្ហាញប្រាប់យើងថា ព្រះយេស៊ូវបានបង្កើតរបស់គ្រប់យ៉ាង គឺថា៖ «គ្រប់​របស់​ទាំង​អស់​ បាន​កើត​មក​ដោយសារ​ទ្រង់ ហើយ​ក្នុង​បណ្តា​របស់​ដែល​បាន​បង្កើត​មក​ទាំង​ប៉ុន្មាន នោះ​គ្មាន​អ្វី​ណា​មួយ​ កើត​មក​ក្រៅ​ពី​ទ្រង់​ឡើយ» (យ៉ូហាន ១៖៣)។ ទន្ទឹមគ្នានេះ​ ព្រះគម្ពីរក៏បានបង្ហាញប្រាប់យើងថា ព្រះអង្គ ដែលបានបង្កើតរបស់គ្រប់យ៉ាងនេះគឺជាព្រះអង្គដែលបាន «ព្រះកន្សែង» (យ៉ូហាន ១១៖៣៥) នៅពេល ដែលលោកឡាសារមិត្តភក្តិរបស់ទ្រង់បានស្លាប់នោះដែរ។ តើព្រះយេស៊ូវបានព្រះកន្សែងមែនឬ? មែនហើយ។ លើសពីនេះទៅទៀតនោះ «ទ្រង់​ត្រូវ​គេ​មើលងាយ ហើយ​ត្រូវ​មនុស្ស​បោះបង់​ចោល ទ្រង់​ជា​មនុស្ស​ទូទុក្ខ ហើយ​ក៏​ធ្លាប់​ស្គាល់​សេចក្តី​ឈឺ​ចាប់ ទ្រង់​ត្រូវ​គេ​មើលងាយ ដូច​ជា​អ្នក​ណា​ដែល​មនុស្ស​គេច​មុខ​ចេញ ហើយ​ យើង​រាល់​គ្នា​មិន​បាន​រាប់អាន​ទ្រង់​សោះ» (អេសាយ ៥៣៖៣)។ ព្រះយេស៊ូវត្រូវបានគេស្អប់ និងបដិសេធ មែនឬ? មែនហើយ។ នៅពេលដែលព្រះយេស៊ូវសុគត ទ្រង់បានស្រែកឡើងថា «ឱ​ព្រះអង្គៗ​នៃ​ទូលបង្គំ​ អើយ ហេតុ​អ្វី​បាន​ជា​ទ្រង់​ចោល​ទូលបង្គំ» (ម៉ាថាយ ២៧៖៤៦) យ៉ាងដូច្នេះ។

តើរឿងដ៏អាក្រក់ទាំងនេះអាចទៅរួចបានដោយរបៀបណា? ចម្លើយគឺថា ព្រះយេស៊ូវដែលបានបង្កើត យើងមក ទ្រង់ក៏ជាព្រះអង្គសង្គ្រោះរបស់យើងផងដែរ។ ក្នុងនាមជាព្រះអង្គសង្គ្រោះរបស់យើង ព្រះយេស៊ូវ បានសុគតនៅលើឈើឆ្កាង។ ទ្រង់បានក្លាយមកតែមួយជាមួយនឹងយើង។ ទ្រង់បានរងទុក្ខដូចជាយើង។ ទ្រង់បានរស់នៅក្នុងជីវិតជាជនក្រីក្រ។ ទ្រង់បានធ្វើការងារយ៉ាងលំបាក។ ហើយជីវិតរបស់ទ្រង់ក៏ត្រូវបាន បញ្ចប់នៅលើឈើឆ្កាងនៃសាសន៍រ៉ូមផងដែរ។

ដូច្នេះ ព្រះអង្គដែលបានបង្កើតយើងមក (កិច្ចការ ១៧៖២៨) ទ្រង់បានរងទុក្ខគ្រប់យ៉ាងតាមរបៀបជាច្រើន ទៀតលើសពីការឈឺចាប់ដែលយើងបានជួបប្រទះទៅទៀត។ យើងអាចដឹងបានត្រឹមតែការឈឺចាប់ និង ការរងទុក្ខរបស់យើងប៉ុណ្ណោះ។ ប៉ុន្តែ ព្រះយេស៊ូវ «បាន​ទ្រាំទ្រ រង​អស់​ទាំង​សេចក្តី​ឈឺ​ចាប់​របស់​យើង» (អេសាយ ៥៣៖៤) នៅលើឈើឆ្កាងវិញ។ កិច្ចការដែលព្រះយេស៊ូវបានធ្វើនៅលើឈើឆ្កាង គឺជាការទង្វើ ដ៏គួរអោយភ្ញាក់ផ្អើល និងអស្ចារ្យជាទីបំផុតនៅក្នុងប្រវត្តិសាស្ត្រនៃស្ថានសួគ៌ និងផែនដី។

ពីរបីខែខាងមុខនេះ យើងនឹងស្វែងយល់អំពីប្រធានបទនៃការឈឺចាប់ ដែលជាប្រធានបទដ៏ពិបាក យល់មួយ។  យើងនឹងក្រឡេកមើលការឈឺចាប់របស់មនុស្សលោក និងការឈឺចាប់របស់ពួកគ្រីស្ទាន។ យើងនឹងសួរសំណួរពិបាកៗជាច្រើន ហើយយើងក៏មិនមានចម្លើយឆ្លើយតបទៅនឹងសំណួរទាំងអស់នេះ

ដែរ។ ប៉ុន្តែ យើងបានច្បាស់ថា «ព្រះទ្រង់ជាសេចក្តីស្រឡាញ់នោះឯង» (យ៉ូហានទី១ ៤៖៨។ រឿងអាក្រក់ៗ បានកើតឡើងនៅក្នុងជីវិតនេះមែនពិត។ ប៉ុន្តែ យើងអាចជឿទុកចិត្តដល់ព្រះបានតាមរយៈការបាត់បង់និងការឈឺចាប់ទាំងអស់របស់យើងបាន។ ព្រះនឹងជួយអោយយើងចូលកាន់តែជិតទៅនឹងទ្រង់ មិនថា ការឈឺចាប់ប៉ុនណានោះឡើយ។ 

ត្រីមាសនេះ យើងក៏នឹងសិក្សាព្រះគម្ពីរ ដើម្បីអោយឃើញអំពីរបៀបដែលមនុស្សលោកដទៃទៀតបាន រងការបាត់បង់ និងការឈឺចាប់ផងដែរ។ តើពួកគេមានបទពិសោធន៍អ្វីខ្លះ? តើពួកគេបានធ្វើអ្វីខ្លះ? តើពួក គេបានរៀនអ្វីខ្លះ? តើបទពិសោធន៍របស់ពួកគេអាចបង្រៀនយើងអ្វីខ្លះ? 

ខណៈពេលដែលយើងក្រឡេកមើលមនុស្សទាំងនេះ និងបទពិសោធន៍របស់ពួកគេនោះ យើងក៏ត្រូវ តែនឹកចាំអំពីឈើឆ្កាងផងដែរ។ មិនថា ការឈឺចាប់ និងការរងទុក្ខដែលយើងបានជួបនៅក្នុងជីវិតនេះយ៉ាង ណានោះទេ ការឈឺចាប់របស់ព្រះយេស៊ូវនៅលើភ្នំកាល់វ៉ារីនោះលំបាកជាងយើងទៅទៀត។ 

ព្រះរបស់យើងគឺជាព្រះដែលបានរងទុក្ខ។ លោកអាល់បឺត ខាម៉ូស (Albert Camus) គឺជាទស្សនវិទូ និងកវីនិពន្ធម្នាក់ដែលមិនបានជឿទៅលើព្រះ។ ប៉ុន្តែ លោកខាម៉ូសបានយល់ថា អ្វីដែលបានកើតឡើង នៅលើឈើឆ្កាងនោះមានសារៈសំខាន់ជាទីបំផុត។ លោកខាម៉ូសបានសរសេរថា៖ «យប់នៅឯភ្នំលលាដ៏ ក្បាលនោះមានសារៈសំខាន់នៅក្នុងប្រវត្តិសាស្ត្រនៃមនុស្សលោកជាទីបំផុត។ នៅទីនោះ ព្រះបានលះបង់ អ្វីៗគ្រប់យ៉ាងដែលជារបស់ទ្រង់។ ទ្រង់ «ផឹក» ពីពែងនៃសេចក្តីវេទនា សេចក្តីឈឺចាប់ និងសេចក្តីស្លាប់ រហូតដល់ដង្ហើមចុងក្រោយ»។ ដកស្រង់ពី Albert Camus, The Rebel (New York: Vintage International, 1991), page 33, adapted។ 

មេរៀនរបស់យើងមិនមែនព្យាយាមបកស្រាយអំពីមូលហេតុនៃអ្វីបានធ្វើ ដើម្បីដាក់ទោសអារក្សនោះ ឡើយ។ អ្វីដែលយើងចង់បាននៅត្រីមាសនេះគឺជួយអោយលោកអ្នកយល់អំពីការឈឺចាប់ដែលយើង បានជួបនៅលើផែនដីដែលពោរពេញទៅដោយអំពើបាបនេះអោយបានកាន់តែប្រសើរឡើង។ អ្វីដែលយើងចង់ព្យាយាមបង្ហាញនោះគឺថា សេចក្តីវេទនា ការឈឺចាប់ និងការបាត់បង់មិនមានន័យថា ព្រះបាន ទុកយើងអោយនៅម្នាក់ឯងនោះឡើយ។ សេចក្តីវេទនា ការឈឺចាប់ និងការបាត់បង់នឹងមានអត្ថន័យ នៅ ពេលដែលយើងចែករំលែកនូវបទពិសោធន៍នៃភាពជាមនុស្សលោករបស់យើង។ យើងអាចរកឃើញ អត្ថន័យតាមរយៈសេចក្តីវេទនាដែលមើលទៅហាក់ដូចជាគ្មានអត្ថន័យទាល់តែសោះ។ ឥឡូវនេះ យើង ប្រហែលជាមិនអាចយល់អំពីដំណើរការនៃសេចក្តីសង្ឃឹមនោះឡើយ។ ប៉ុន្តែ យើងអាចជឿទុកចិត្តទៅ លើសេចក្តីសន្យារបស់ព្រះបាន ដោយថា «​យើង​ដឹង​ថា គ្រប់​ការ​ទាំង​អស់​ផ្សំ​គ្នា សំរាប់​សេចក្តី​ល្អដល់​ពួក​ អ្នក​ដែល​ស្រឡាញ់​ព្រះ» (រ៉ូម ៨៖២៨)។ ព្រះអាទិកររបស់យើងក៏បានរងសេចក្តីវេទនាទាំងអស់ផងដែរ។ នេះគឺជាមូលហេតុដែលយើងគួរតែស្រឡាញ់ទ្រង់។

_លោកកាវីន អាន់តូនី (Gavin Anthony) បានសរសេរនូវមគ្គុទេសក៍នៃត្រីមាសនេះ។ គាត់បានធំធាត់ ឡើងនៅក្នុងប្រទេសស្រីលង្កាឯនាយសមុទ្រ ជាកន្លែងដែលឪពុកម្តាយរបស់គាត់បានធ្វើដំណើរទៅបម្រើ ការជាអ្នកបង្រៀនព្រះគម្ពីរសម្រាប់ព្រះវិហារសេវេនដេយអាត់វេនទីស្ទ។ លោកកាវីនបានបម្រើការជាគ្រូ គង្វាលនៅឯប្រទេសអង់គ្លេស។ គាត់ក៏ជាប្រធានខនហ្វឺរិននៅឯប្រទេសអ៊ីស្លង់ផងដែរ នៅពេលដែល បានសរសេរមេរៀនទាំងនេះ។_