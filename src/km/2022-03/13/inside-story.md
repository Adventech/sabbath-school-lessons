---
title:  ការរៀបចំខ្លួន ដើម្បីជួបនឹងព្រះយេស៊ូវ វគ្គបញ្ចប់
date:  23/09/2022
---

ពួកវិញ្ញាណអាក្រក់ស្ងប់ស្ងាត់ទៅ។ ឪពុកបានយល់ឃើញថា ព្រះគ្រីស្ទបានទទួលជ័យជម្នះលើសាតាំង តាមរយៈការជ្រមុជទឹក ហើយវាក៏ជាមូលហេតុដែលនាំអោយពួកអារក្សបានខិតខំព្យាយាមយ៉ាងខ្លាំង ដើម្បីរារាំងមិនអោយព្រឹត្តិការណ៍កើតឡើងបាន។ ផ្ទះរបស់លោកអេថ្វាដូមានពេញទៅដោយ សេចក្តីសុខសាន្ត។ ម្តាយគឺជាជំនួយការស្ត្រីម្នាក់នៃព្រះវិហារ ហើយនាងក៏នៅតែបន្តច្រៀងនៅក្នុងក្រុម ចម្រៀងផងដែរ។ ជូនាក៏បានបញ្ចប់វិទ្យាល័យនៅអាយុ17ឆ្នាំផងដែរ។ ឪពុកដែលមានអាយុ43 បាន ចែករំលែករឿងដ៏អស្ចារ្យរបស់គាត់នៅតាមបណ្តាព្រះវិហារនៅជុំវិញប្រទេសប្រេស៊ីល ហើយមនុស្សជា ច្រើនដែលបានឮរឿងនោះ ក៏បានថ្វាយជីវិតរបស់ពួកគេដល់ព្រះយេស៊ូវផងដែរ។ នៅក្នុងទីក្រុងកូរី (Coari) ដែលជាទីក្រុង ដែលឪពុកបានសម្រេចចិត្តដើរតាមព្រះយេស៊ូវ មានមនុស្ស16នាក់បានថ្វាយជីវិតរបស់ ពួកគេដល់ព្រះគ្រីស្ទ បន្ទាប់ពីបានឮទីបន្ទាល់របស់គាត់។ ឪពុកបានលើកតម្កើងដល់ព្រះវិញ្ញាណបរិសុទ្ធថា បានកែប្រែចិត្តរបស់មនុស្សទាំងនេះ ទីបន្ទាល់របស់គាត់គ្មានអំណាចអ្វីឡើយ។ គាត់បាននិយាយថា «បទពិសោធន៍របស់ខ្ញុំគួរអោយភ្ញាក់ផ្អើលជាទីបំផុត ប៉ុន្តែ ខ្ញុំបានសង្កេតឃើញព្រះវិញ្ញាណបរិសុទ្ធធ្វើការ នៅក្នុងចិត្តរបស់ពួកគេ ខណៈពេលដែលពួកគេកំពុងតែស្តាប់»។

លើសពីការចែករំលែកពីរឿងរបស់គាត់នេះ ឪពុកក៏បានលក់ និងណែនាំព្រះគម្ពីរដល់ម្តាយ បងស្រី និងប្អូនប្រុសទាំង2នាក់របស់គាត់ផងដែរ។ គាត់បានអធិស្ឋានសម្រាប់ពួកគេ។ ម្តាយរបស់គាត់ បានឈប់ទៅថ្វាយបង្គំនៅក្នុងវត្តខាណូបល មុនពេលដែលគាត់បានទទួលជ្រមុជទឹកទៅទៀត។ នៅ ពេលដែលនាងបានដឹងថា ពួកវិញ្ញាណអាក្រក់កំពុងតែព្យាយាមសម្លាប់លោកអេថ្វាដូនោះ នាងបានសម្រេចចិត្តដកខ្លួនចេញពីពួកវិញ្ញាណអាក្រក់ទាំងនោះ។

ខណៈដែលឪពុកកំពុងតែរីករាយជាមួយនឹងជីវិតថ្មីរបស់គាត់នៅក្នុងព្រះគ្រីស្ទនោះ គាត់ក៏នៅ តែរក្សាការចាំយាម ដោយអធិស្ឋាន និងអានព្រះគម្ពីរជារៀងរាល់ថ្ងៃផងដែរ។ គាត់បានទន្ទេញខគម្ពីរ ពេត្រុសទី1 5៖8 ដែលបានសំដែងថា «ចូរឲ្យដឹងខ្លួន ហើយចាំយាមចុះ ព្រោះអារក្សដែលជាខ្មាំងសត្រូវ របស់អ្នករាល់គ្នា វាតែងដើរក្រវែល ទាំងគ្រហឹមដូចជាសិង្ហ ដើម្បីនឹងរកអ្នកណាដែលវានឹងត្របាក់លេប បាន»។ គាត់ក៏បានគិតអំពីការដាស់តឿននៅក្នុងខគម្ពីរម៉ាថាយ 12៖43-45 ផងដែរ ដែលព្រះយេស៊ូវ បានមានបន្ទូលថា «កាលណាអារក្សអសោចបានចេញពីមនុស្សទៅហើយ នោះវាដើរចុះឡើង នៅកន្លែង ហួតហែង ដើម្បីរកទីឈប់សំរាក តែរកមិនបានសោះ នោះវាគិតថា អញនឹងត្រឡប់ទៅឯផ្ទះអញ ដែល ទើបនឹងចេញមកនោះ រួចកាលវាមកដល់ ឃើញផ្ទះនៅទំនេរ បោសស្អាត ហើយតុបតែងយ៉ាងល្អ នោះ វាចេញទៅនាំយកអារក្ស7ទៀត ដែលកាចៗ ជាងវា មកជាមួយផង ក៏នាំគ្នាចូលទៅនៅទីនោះ ហើយសណ្ឋានក្រោយរបស់មនុស្សនោះ បានអាក្រក់ជាងមុនទៅទៀត ឯមនុស្សដំណអាក្រក់នេះ គេនឹងបាន ដូច្នោះដែរ»។ ប៉ុន្តែ ឪពុកមិនបានភិតភ័យអ្វីឡើយ។ គាត់បាននិយាយថា ឥឡូវនេះ អារក្សគ្មានអំណាច លើខ្ញុំទៀតឡើយ នេះគឺជាអ្វីដែលខ្ញុំបានអធិប្បាយនៅតាមព្រះវិហារ ដែលខ្ញុំបានថ្វាយបង្គំ»។

ថ្ងៃមួយ គាត់បានសុបិនឃើញថា គាត់បានជួបនឹងព្រះយេស៊ូវមុខទល់នឹងមុខ។ គាត់បាន និយាយថា «ខ្ញុំបានអធិស្ឋានសូមកុំអោយព្រះអម្ចាស់បោះបង់ខ្ញុំចោល ឡើយ ខ្ញុំក៏បានអធិស្ឋានសូមអោយខ្ញុំនៅតែមានសេចក្តីជំនឿយ៉ាង មុតមាំ រហូតដល់ចុងបំផុតផងដែរ ខ្ញុំសង្ឃឹមថា ខ្ញុំនឹងបានជួបព្រះយេស៊ូវ នេះគឺជាសេចក្តីសង្ឃឹមរបស់ខ្ញុំ»។