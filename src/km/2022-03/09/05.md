---
title:  ចម្រៀងនៃការសរសើរតម្កើងដ៏មានអំណាច
date:  24/08/2022
---

កណ្ឌគម្ពីរកិច្ចការបានបង្ហាញយើងថា ការសរសើរតម្កើងរបស់យើងអាចក្លាយទៅជាកម្លាំងដ៏ខ្លាំងមួយ នៅក្នុងជីវិតរបស់អ្នកដទៃ។ សូមអានខគម្ពីរកិច្ចការ 16៖16-34។ ក្នុងរឿងនេះ លោក ប៉ុល និងលោកស៊ីឡាសត្រូវបានគេចាប់ដាក់គុក បន្ទាប់ពីវាយដំរួច។ គ្មានអ្នកណាម្នាក់លាបថ្នាំនៅលើ ខ្នងដាច់ស្នាមរបស់ពួកគាត់នៅទីនោះឡើយ។ ជាការពិតណាស់ លោកប៉ុល និងលោកស៊ីឡាសកំពុងតែស្ថិតនៅក្នុងភាពឈឺចាប់ជាខ្លាំង។ ជើងរបស់ពួកគេត្រូវបានភ្ជាប់ដោយឃ្នោះឈើ។ បន្ទាប់មក គេបាន យកពួកគាត់ទៅដាក់នៅឯគុកងងឹត។ តើលោកប៉ុល និងលោកស៊ីឡាសបានបោះបង់សេចក្តីជំនឿដែរឬទេ? ទេ ផ្ទុយទៅវិញ ពួកគេបានអធិស្ឋាន និងច្រៀងវិញ។

បន្ទាប់មក រញ្ជួយដីមួយបានធ្វើអោយគុករបើកឡើង។ ប៉ុន្តែ លោកប៉ុល និងលោកស៊ីឡាស និងអ្នកទោសដទៃទៀតមិនបានព្យាយាមរត់គេចឡើយ។ មេភូឃុំបានភ្ញាក់ផ្អើលជាខ្លាំង ដោយមិនឃើញ មានអ្នកណាម្នាក់ព្យាយាមរត់យ៉ាងដូច្នេះ។ មេភូឃុំបាន «ផ្តួលខ្លួននៅទៀបជើងប៉ុល និងស៊ីឡាស ទាំង ញាប់ញ័រ គាត់នាំគេចេញទៅក្រៅសួរថា ‘លោកម្ចាស់អើយ តើត្រូវឲ្យខ្ញុំធ្វើដូចម្តេចឲ្យបានសង្គ្រោះផង’» (កិច្ចការ 16៖29, 30)។

`តើហេតុអ្វីបានជាហេតុការណ៍ដែលបានកើតឡើងនេះ ធ្វើអោយមេភូឃុំគិតអំពីតម្រូវការចង់បានសេចក្តីសង្គ្រោះយ៉ាងដូច្នេះ? តើលោកអ្នកគិតថា ការអធិស្ឋាន និងចម្រៀងរបស់លោកប៉ុល និង លោកស៊ីឡាសនេះមានចំណែកអ្វី ដែលធ្វើអោយអ្នកគុកមិនរត់គេចនោះ? តើលោកអ្នកគិតថា ចម្រៀង និង ការអធិស្ឋាន របស់លោកប៉ុល និងលោកស៊ីឡាសបានជួយអោយមេភូឃុំ និងគ្រួសាររបស់គាត់ថ្វាយ ចិត្តរបស់ពួកគេទៅឯព្រះអម្ចាស់ដោយរបៀបណាដែរ?`

លោកអ្នកប្រហែលជាគិតទាំងភ្ញាក់ផ្អើលថា ការសរសើរតម្កើងរបស់លោកអ្នកអាចផ្លាស់ប្តូរជីវិតមនុស្សនៅជុំវិញលោកអ្នកបាន។ តើយ៉ាងណាទៅវិញ ប្រសិនបើលោកប៉ុល និងលោកស៊ីឡាសអង្គុយរអ៊ូរទាំនៅក្នុងគុកងងឹតវិញនោះ? តើលោកអ្នកគិតថា នឹងមានអ្នកណាម្នាក់បានសង្រ្គោះនៅយប់នោះដែរឬទេ?

យើងមិនដឹងថា មានរឿងអ្វីកើតឡើងចំពោះមេភូឃុំ និងក្រុមគ្រួសាររបស់គាត់នោះឡើយ។ ប៉ុន្តែ សូមគិតស្រមៃថា ពួកគេបានអានពាក្យពេចន៍ដែលលោកប៉ុលបានសរសេរពីគុកមួយទៀតនៅឯក្រុងរ៉ូមយ៉ាងដូច្នេះថា៖ «ដ្បិតមានឱកាសបើកឲ្យអ្នករាល់គ្នាហើយ មិនមែនឲ្យគ្រាន់តែជឿដល់ព្រះគ្រីស្ទ តែប៉ុណ្ណោះទេ គឺឲ្យរងទុក្ខដោយព្រោះទ្រង់ដែរ ទាំងកើតមានសេចក្តីតតាំងដដែល ដែលឃើញខ្ញុំមាន ហើយឥឡូវនេះឮថាខ្ញុំមានទៀត» (ភីលីព 1៖29, 30)។ ជាការពិតណាស់ ប្រសិនបើមេភូឃុំបានអាន ពាក្យពេចន៍ទាំងនេះមែននោះ ចិត្តរបស់គាត់នឹងពេញដោយក្តីអំណរជាក់ជាមិនខាន។

សូមសរសើរតម្កើងព្រះអោយកាន់តែខ្លាំងឡើង នៅពេលដែលលោកអ្នកនៅជុំវិញអ្នកដទៃ។ដ្បិតលោកអ្នកមិនដឹងថា ពាក្យសម្តី និងចម្រៀងនៃការសរសើរតម្កើងរបស់លោកអ្នកអាចនឹងផ្លាស់ប្តូរជីវិតអ្នកណាម្នាក់បានទេឬអី។