---
title:  ការសរសើរតម្កើងគឺជាអាវុធដ៏មានអំណាចមួយ
date:  25/08/2022
---

សូមអានខគម្ពីររបាក្សត្រទី2 20៖1-30។ ក្នុងរឿងនេះ ស្តេចយ៉ូសាផាតបានដឹងថា ការសរសើរតម្កើងគឺជាអាវុធដ៏មានអំណាចមួយ។ ស្តេចបានដឹងថា ខ្មាំងសត្រូវធំកំពុងតែឡើងមកទាស់នឹង ទ្រង់ហើយ។ ប៉ុន្តែ ទ្រង់មិនបានចេញទៅច្បាស់នឹងពួកគេភ្លាមនោះទេ។ តើទ្រង់បានធ្វើអ្វី? ទ្រង់បាន «តាំង ព្រះទ័យស្វែងរកព្រះយេហូវ៉ា» (របាក្សត្រទី2 20៖3)។ បន្ទាប់មក ពួកបណ្តាជននៃស្រុកយូដាធ្វើដំណើរ មកកាន់ទីក្រុងយេរូសាឡិម ដើម្បីតមអត់។ ការតមអត់គឺជាគ្រាមួយ នៅពេលដែលពួកបណ្តាជនឈប់បរិភោគអាហារមួយរយៈពេលខ្លី សម្រាប់គោលបំណងខាងឯវិញ្ញាណ។ ក្នុងអំឡុងពេលនៃការតមអត់ ស្តេចយ៉ូសាផាតបានអធិស្ឋានថា «ឱព្រះនៃយើងខ្ញុំរាល់គ្នាអើយ សូមទ្រង់កាត់ទោសដល់គេ ពីព្រោះខ្ញុំរាល់គ្នាគ្មានកម្លាំង នឹងទប់ទល់ចំពោះពួកគេយ៉ាងធំ ដែលមកទាស់នឹងយើងរាល់គ្នានេះបានទេ យើងខ្ញុំក៏មិនដឹងធ្វើដូចម្តេចដែរ ប៉ុន្តែ ភ្នែកយើងខ្ញុំទន្ទឹងមើលតែទ្រង់ទេ» (របាក្សត្រី2 20៖12)។

`តើលោកអ្នកនឹងធ្វើយ៉ាងណាទៅ នៅពេលដែលលោកអ្នកឃើញ «សត្រូវធំ» ឡើងមកទាស់ នឹងលោកអ្នកនោះ? សូមអានបន្ទូលរបស់ស្តេចយ៉ូសាផាតនៅក្នុងខគម្ពីររបាក្សត្រទី2 20៖3-12។ តើលោកអ្នកអាចរៀនអ្វីខ្លះ ពីស្តេចយ៉ូសាផាត នៅពេលដែលលោកអ្នកជួបនឹងបញ្ហានោះ?`

ព្រះវិញ្ញាណបរិសុទ្ធបានប្រទានសារដ៏ពិសេសមួយមកពីព្រះដល់លោកយ៉ាហាសៀល។ លោក យ៉ាហាសៀលបានចូលមកទូលស្តេចថា៖ «អ្នករាល់គ្នាមិនបាច់នឹងតស៊ូក្នុងចំបាំងនេះទេ ឲ្យគ្រាន់តែតម្រៀប គ្នាឈរស្ងៀម ហើយចាំមើលសេចក្តីសង្គ្រោះ ដែលព្រះយេហូវ៉ានឹងប្រោសដល់អ្នករាល់គ្នាប៉ុណ្ណោះឱពួក យូដា និងពួកអ្នកនៅក្រុងយេរូសាឡិមអើយ កុំឲ្យភ័យខ្លាចអ្វីឡើយ ក៏កុំឲ្យស្រយុតចិត្តដែរ ស្អែកនេះ ចូរ ចេញទៅទាស់នឹងគេចុះ ពីព្រោះព្រះយេហូវ៉ាទ្រង់គង់នៅជាមួយនឹងអ្នករាល់គ្នាហើយ» (របាក្សត្រទី2 20៖17)។ បន្ទាប់ពីការប្រកាសរបស់លោកយ៉ាហាសៀល ពួកបណ្តាជនបានថ្វាយបង្គំព្រះ និងច្រៀង សរសើរតម្កើងទ្រង់ (របាក្សត្រទី2 20៖19)។ មែនហើយ ព្រះនឹងច្បាំងជំនួសពួកគេ។ ប៉ុន្តែ ពួកបណ្តា-

ជនក៏ត្រូវតែចេញទៅជួបនឹងខ្មាំងសត្រូវរបស់ពួកគេផងដែរ។

ការចេញទៅនេះមិនមែនជាការចេញទៅឯសង្គ្រាមដោយធម្មតានោះឡើយ។ ស្តេចយ៉ូសាផាត បានបង្គាប់អោយក្រុមចម្រៀងច្រៀងសរសើរតម្កើងព្រះ ខណៈពេលដែលពួកគេចេញពីក្រុងទៅ។ «ច្នេះ កាលគេចាប់តាំងច្រៀង ហើយសរសើរឡើង នោះព្រះយេហូវ៉ាទ្រង់បង្កប់ទ័ពទាស់នឹងពួកកូនចៅអាំម៉ូន ម៉ូអាប់ និងពួកភ្នំសៀរ ដែលមកចង់ច្បាំងនឹងពួកយូដា ឲ្យគេត្រូវចាញ់» (កូរិនថូសទី2 20៖22)។ ព្រះ-

គម្ពីរបានបង្ហាញប្រាប់យើងថា ព្រះបានជួយដល់រាស្ត្ររបស់ទ្រង់នៅក្នុងគ្រាដ៏ត្រឹមត្រូវមួយ គឺនៅពេល ដែលពួកគេបានចាប់ផ្តើម «អរព្រះគុណដល់ព្រះយេហូវ៉ាចុះ ដ្បិតសេចក្តីសប្បុរសទ្រង់នៅជាប់អស់កល្ប ជានិច្ច» (របាក្សត្រទី2 20៖21)។

`សូមអានខគម្ពីររបាក្សត្រទី2 20៖1-30 ម្តងទៀត។ តើលោកអ្នកអាចរកឃើញក្បួនច្បាប់សំខាន់ៗអ្វីខ្លះ នៅក្នុងខទាំងនេះ ដែលអាចជួយដល់ជីវិតខាងឯវិញ្ញាណរបស់លោកអ្នក នៅក្នុងអំឡុង នៃសេចក្តីវេទនា និងគ្រានៃភាពតានតឹងនោះ?`