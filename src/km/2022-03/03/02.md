---
title:  ផ្លូវដែលនាំទៅឯទឹកដីសន្យា
date:  10/07/2022
---

> <p></p>
> «កាលផារ៉ោនចូលទៅជិត នោះពួកកូនចៅអ៊ីស្រាអែល គេងើបភ្នែកឡើង ឃើញពួកសាសន៍អេស៊ីព្ទ មកតាមដូច្នោះ ក៏មានសេចក្តីតក់ស្លុតជាខ្លាំង ហើយស្រែកអំពាវនាវដល់ព្រះយេហូវ៉ា» (និក្ខមនំ 14៖10)។

ការភ្ញាក់ផ្អើលខ្លះមិនមែនជារឿងសប្បាយនោះឡើយ។ តើលោកអ្នកធ្លាប់បើកបរទៅតាមផ្លូវ ដែលលោកអ្នកមិនចង់ទៅដែរឬទេ? ឬមួយ លោកអ្នកត្រូវបានគេជ្រើសរើសធ្វើបាបនៅឯសាលារៀន នៅ ពេលដែលលោកអ្នកនៅក្មេង ឬមួយ បុគ្គលរួមការងារបានព្យាយាមធ្វើអោយលោកអ្នកអាប់ឱននៅក្នុងការងារក៏ថាបាន។ បទពិសោធន៍ទាំងនេះអាចធ្វើអោយលោកអ្នកភ្ញាក់ផ្អើលយ៉ាងអាម៉ាស មែនទេ?

នៅពេលដែលពួកកូនចៅអ៊ីស្រាអែលបានទៅដល់សមុទ្រក្រហមនោះ ពួកគេបានជួបនឹងការ ភ្ញាក់ផ្អើលមួយដែលពួកគេមិនបានរំពឹងទុក។ ប៉ុន្តែ ពួកគេមិនគួរតក់ស្លុតនោះឡើយ។ ព្រះបានដឹកនាំពួក គេចាប់ពីថ្ងៃដែលពួកគេបានចាកចេញពីស្រុកអេស៊ីព្ទរហូតមកដល់ពួកគេបានទៅដល់ទឹកដីសន្យា។ «នៅ វេលាថ្ងៃ ព្រះយេហូវ៉ាទ្រង់តែងយាងនៅមុខគេក្នុងបង្គោលពពក ដើម្បីនឹងនាំផ្លូវ ហើយនៅវេលាយប់ ទ្រង់ យាងក្នុងបង្គោលភ្លើង ដើម្បីនឹងបំភ្លឺគេ ប្រយោជន៍ឲ្យគេដើរបានទាំងយប់ទាំងថ្ងៃ» (និក្ខមនំ 13៖21)។ ព្រះបានដឹកនាំសាសន៍អ៊ីស្រាអែលក្នុងគ្រប់ទាំងផ្នែកនៃការធ្វើដំណើររបស់ពួកគេ។ ប៉ុន្តែ សូមពិនិត្យមើល កន្លែងដែលទ្រង់បាននាំពួកគេទៅជាមុខសិន គឺទៅកាន់កន្លែងដ៏ពិបាកមួយ។ សមុទ្រក្រហមស្ថិតនៅមុខ ពួកគេ។ ភ្នំក៏ស្ថិតនៅខាងឆ្វេង និងខាងស្តាំពួកគេដែរ។ អាក្រក់ជាងនេះទៅទៀតនោះ កងទ័ពនៃស្តេចផារ៉ោនកំពុងតែនៅពីក្រោយពួកគេ។ ពួកសាសន៍អេស៊ីព្ទតាមប្រកិតនឹងពួកគេ រហូតដល់ពួកគេអាចឃើញ ពីចម្ងាយបាន។

តើហេតុអ្វីបានជាព្រះដឹកនាំពួកសាសន៍អ៊ីស្រាអែលទៅកាន់កន្លែងមួយដែលទ្រង់ជ្រាបថា ពួក គេនឹងភ័យខ្លាចយ៉ាងដូច្នោះ? សម្រាប់ចម្លើយ សូមអានបទគម្ពីរនិក្ខមនំ 14។

កាលដែលព្រះដឹកនាំយើងនេះមិនមានន័យថា ជីវិតរបស់យើងត្រូវតែសប្បាយជានិច្ចនោះឡើយ។ នៅពេលដែលព្រះបង្ហាត់យើងអោយបានជាបរិសុទ្ធនោះ ជីវិតរបស់យើងតែងតែជួបទៅនឹងបទពិសោធន៍លំបាកៗជានិច្ច។ ព្រះអាចដឹកនាំយើងទៅជួបកន្លែង មនុស្ស និងហេតុការណ៍ដែលជាការ សាកល្បងដ៏លំបាកទាំងអម្បាលម៉ានបាន។ ការសាកល្បងទាំងនេះបានបង្ហាញយើងអំពីសេចក្តីអាក្រក់ នៅក្នុងចិត្តរបស់យើង។ នៅក្នុងអំឡុងគ្រាលំបាកទាំងនេះ យើងប្រហែលជាឆ្ងល់ថា តើយើងបានធ្វើតាម ព្រះហើយឬនៅ។ តើយើងអាចដឹងចម្លើយនេះដោយរបៀបណា? យើងអាចដឹងថា យើងធ្វើតាមព្រះពិត ប្រាកដមែន នៅពេលដែលចិត្តរបស់យើងបានបើកចំហចំពោះការបង្រៀនរបស់ទ្រង់។

`តើពួកសាសន៍អ៊ីស្រាអែលបានរៀនមេរៀនអ្វីចេញពីបទពិសោធន៍របស់ពួកគេនៅឯសមុទ្រ ក្រហមនោះ? សម្រាប់ចម្លើយ សូមអានខគម្ពីរនិក្ខមនំ 14៖31។`

`តើហេតុអ្វីបានជាការជឿទុកចិត្តព្រះពិបាកម្ល៉េះសម្រាប់យើង? សូមគិតអំពីគ្រាលំបាកមួយដែលព្រះបានប្រើ ដើម្បីបង្រៀនយើងអោយជឿទុកចិត្តទៅលើទ្រង់។`