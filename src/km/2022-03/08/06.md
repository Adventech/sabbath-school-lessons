---
title:  ចូររក្សាភាពស្មោះត្រង់ចំពោះព្រះដែលយើងមើលមិនឃើញ
date:  18/08/2022
---

តើនៅពេលខ្លះ លោកអ្នកមានអារម្មណ៍ថា គ្មានអ្នកណាម្នាក់យកចិត្តទុកដាក់ចំពោះអ្វីដែលបានកើតឡើងចំពោះលោកអ្នកដែរឬទេ? ការគិតបែបនេះមិនត្រឹមត្រូវទេ មែនទេ? ប៉ុន្តែ តើយ៉ាងណាទៅ វិញ ប្រសិនបើយើងគិតថា ព្រះមិនយកព្រះទ័យទុកដាក់ចំពោះយើងវិញនោះ? ការគិតបែបនេះកាន់តែ ឈឺចាប់ជាងមុនទៅទៀត។

ពួកសាសន៍យូដាដែលត្រូវបានគេជម្លៀសទៅឯក្រុងបាប៊ីឡូននោះ បានគិតយ៉ាងដូច្នេះ។ ពួកគេ បានគិតថា ព្រះមិនយកព្រះទ័យទុកដាក់ចំពោះពួកគេនោះឡើយ។ ពួកគេបានគិតថា ព្រះបានទុកពួក គេអោយនៅឯកោ ដោយសារតែអំពើបាបរបស់ពួកគេ។ ប៉ុន្តែ លោកអេសាយបានផ្តល់សារកំសាន្តចិត្តមួយមកពីព្រះជូនដល់ពួកសាសន៍យូដា។ បទគម្ពីរអេសាយ 40 គឺជាជំពូកដ៏ល្អមួយ។ ក្នុងជំពូកនេះ ព្រះ បានបណ្តាលអោយលោកអេសាយបង្ហាញពួកបណ្តាជន អំពីទំហំនៃសេចក្តីស្រឡាញ់របស់ទ្រង់ចំពោះពួកគេយ៉ាងដូច្នេះថា៖ «ទ្រង់នឹងឃ្វាលហ្វូងរបស់ទ្រង់ ដូចជាអ្នកគង្វាល ទ្រង់នឹងប្រមូលអស់ទាំងកូនចៀម មកបីនៅព្រះពាហុ ហើយលើកផ្ទប់នៅព្រះឧរា ក៏នឹងនាំពួកមេៗ ដែលមានកូនខ្ចី ទៅដោយថ្នម» (អេសាយ 40៖11)។ ប៉ុន្តែ ពួកសាសន៍យូដានៅក្នុងក្រុងបាប៊ីឡូនពិបាកនឹងជឿពាក្យទាំងនេះណាស់។ ពួកគេនៅ តែគិតថា «ឱព្រះអង្គអើយ តើទ្រង់នៅឯណាទៅ? ពួកទូលបង្គំមើលមិនឃើញទីសំគាល់ណាដែលថា ទ្រង់ គង់ជាមួយនឹងពួកទូលបង្គំទាល់តែសោះ»។

`សូមអានខគម្ពីរអេសាយ 40៖27-31។ តើលោកអេសាយបានប្រៀបធៀបព្រះទៅនឹងអ្វី? តើរូបស័ព្ទទាំងនេះបានបង្ហាញពួកសាសន៍យូដាថា ព្រះបានយកព្រះទ័យទុកដាក់ចំពោះពួកគេដោយរបៀបណា?`

ពួកសាសន៍យូដានៅក្នុងកណ្ឌគម្ពីរអេសធើរក៏ប្រហែលជាគិតថា ព្រះមិនបានយកព្រះទ័យទុក ដាក់ចំពោះពួកគេដែរ។ កណ្ឌគម្ពីរអេសធើរមិនបានកត់ត្រាឈ្មោះព្រះនៅក្នុងនោះទាល់តែសោះ។ ប៉ុន្តែ រឿងទាំងមូលបានបង្ហាញយើងអំពីព្រះ និងរបៀបដែលទ្រង់បានសង្គ្រោះរាស្ត្ររបស់ទ្រង់ចេញពីច្បាប់មួយអាចនឹងបំផ្លាញពួកគេបាន។ រឿងនេះគឺជាកំណត់ត្រាមួយនៃប្រវត្តិសាស្ត្រយូដា។ ទន្ទឹមគ្នានេះ រឿង នេះក៏ជារូបស័ព្ទមួយតំណាងអោយហេតុការណ៍ដែលនឹងត្រូវកើតឡើងនាពេលអនាគតផងដែរ។ រឿងនេះ បានបង្ហាញយើងអំពីគ្រាមួយ នៅពេលដែលពួកមនុស្សអាក្រក់នឹងធ្វើបាបរាស្ត្ររបស់ព្រះម្តងទៀត ព្រម ទាំងបង្កើតច្បាប់មួយ ដើម្បីបំផ្លាញពួកគេទៀតផង (វិវរណៈ 13៖15)។ ជាការពិតណាស់ យើងអាច នឹងគិតថា ឥឡូវនេះ ព្រះក៏មិនបានយកព្រះទ័យទុកដាក់ចំពោះរាស្ត្ររបស់ទ្រង់ដែរ តាមរយៈរឿងអាក្រក់ៗ ដែលបានកើតឡើង។ ប៉ុន្តែ យើងមិនត្រូវភ័យខ្លាចនោះទេ ពីព្រោះព្រះដែលបានសង្គ្រោះរាស្ត្ររបស់ទ្រង់ នៅក្នុងកណ្ឌគម្ពីរអេសធើរនោះ ទ្រង់ក៏នឹងសង្គ្រោះរាស្ត្ររបស់ទ្រង់នៅក្នុងគ្រាចុងក្រោយផងដែរ។

`សូមគិតអំពីរបៀបដែលសាសន៍អ៊ីស្រាអែលបានពិពណ៌នាអំពីព្រះទៅកាន់ពួកសាសន៍យូដា នៅក្នុងក្រុងបាប៊ីឡូន។ ប្រសិនបើលោកអ្នកជាសាសន៍អ៊ីស្រាអែលវិញ តើលោកអ្នកគិតយ៉ាងណា? តើ លោកអ្នកអាចនិយាយយ៉ាងដូចម្តេច ទៅកាន់មនុស្សដែលមានអារម្មណ៍ថា ព្រះបានទុកពួកគេអោយនៅ ឯកោនោះ? តើលោកអ្នកនឹងបង្រៀនពួកគេអោយសម្លឹងទៅឯព្រះដោយក្តីជំនឿ មិនមែនដោយភ្នែករបស់ ពួកគេនោះដោយរបៀបណា?`