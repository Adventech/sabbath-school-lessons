---
title:  រៀបអាពាហ៍ពិពាហ៍ជាមួយនឹងព្រះគ្រីស្ទ វគ្គ8
date:  19/08/2022
---

មួយអាទិត្យ បន្ទាប់ពីគាត់បានថ្វាយចិត្តដល់ព្រះយេស៊ូវរួច ឪពុកបានបោសសំអាតវត្តនៅក្នុងទីក្រុងម៉ាណូសនៃប្រទេសប្រេស៊ីល។ គាត់បានប្រមូលរូបសំណាក និងអាសនាថ្ម ដែលគាត់ធ្លាប់សម្លាប់ សត្វ សែនដល់ពួកអារក្ស។ ឪពុកបានដឹកគ្រឿងសក្ការៈបូជាពីវត្តទៅអោយស្ត្រី2នាក់នៅឯទីក្រុងមួយទៀត។

នៅថ្ងៃសុក្រមួយ បន្ទាប់ពីគាត់បានបញ្ចប់ការងាររួច ខណៈពេលដែលគាត់កំពុងតែចូលទៅក្នុង ឡាននោះ ពួកអារក្សបានស្រែកឡើងថា ពួកវានឹងសម្លាប់គាត់។ រំពេចនោះ ស្រមោលខ្មៅមួយដែលមាន រូបរាងដូចជាមនុស្ស អមដោយពួកអារក្ស3រូបក៏បានចូលទៅក្នុងឡាននោះដែរ។ ពួកអារក្សបានបង្ហាញឪពុកនូវពន្លឺភ្លឺពីចម្ងាយមួយ។ ឈើឆ្កាងមួយដែលជាប់ទៅដោយភក់បានលេចចេញពីពន្លឺនោះ។ ពួក អារក្សបាននិយាយចំអកថា នោះគឺជាទីបញ្ចប់របស់គាត់។ ឪពុកបានស្រែកឡើងថា «ឱព្រះយេស៊ូវអើយ សូមទ្រង់យាងមកគង់នៅជិតទូលបង្គំ ហើយនាំទូលបង្គំត្រឡប់ទៅផ្ទះវិញផង»។ ស្រមោលខ្មៅនោះបាន រលាយបាត់ទៅ។ នេះគឺជាលើកដំបូងហើយ ដែលឪពុកបានដង្ហើយហៅព្រះយេស៊ូវ ហើយគាត់ក៏មាន អារម្មណ៍ថា ខ្លួនមានសុវត្តិភាពផងដែរ។

នៅព្រឹកថ្ងៃបន្ទាប់ ឪពុកបានចូលរួមនៅក្នុងកម្មវិធីថ្វាយបង្គំនៅថ្ងៃសប្បាតហ៍ជាលើកដំបូង។ នៅពេលនោះ ចំនឹងថ្ងៃនៃបុណ្យលាងព្រះអម្ចាស់ ហើយគាត់ក៏មានអារម្មណ៍ថា អំណាចអធិធម្មជាតិដែល គាត់ធ្លាប់បានជួបនៅក្នុងពិធីបុណ្យជ្រមុជទឹករបស់ជូនានោះ ក៏មានវត្តមាននៅទីនោះដែរ។ ខណៈពេលដែលបុរសម្នាក់កំពុងតែលាងជើងអោយគាត់នោះ អំពើបាបរបស់ឪពុកបានហោះកាត់មុខគាត់។ បន្ទាប់ មក គាត់បានសូមនូវការអត់ឱនទោសពីព្រះទាំងស្រក់ទឹកភ្នែក។ គាត់មានអារម្មណ៍ហាក់ដូចជាព្រះវិញ្ញាណ បរិសុទ្ធកំពុងតែសំអាតគាត់អ៊ីចឹង។

មួយរយៈក្រោយមក ឪពុកបានចូលស្តីម្តាយរៀបអាពាហ៍ពិពាហ៍ទៅតាមច្បាប់។ ម្តាយសប្បាយ ចិត្តជាខ្លាំង។ ឥឡូវនេះ នាងអាចជ្រមុជទឹកបានហើយ។ ឪពុក និងជូនាបានធ្វើដំណើរទៅស្តាប់ម្តាយច្រៀង ជាមួយនឹងអ្នកចម្រៀងមួយក្រុមនៅឯព្រះវិហារសហគមន៍អាត់វេនទីស្ទអាល់ហ្វា នៅថ្ងៃជ្រមុជទឹករបស់ នាង។ រំពេចនោះ ជណ្តើរដែលប្រើសម្រាប់តុបតែងព្រះវិហារបានរលំចុះ ហើយបុរសដែលឈរនៅលើជណ្តើរនោះបានធ្លាក់ចំពីលើឪពុក ធ្វើអោយគាត់ដួលទៅនឹងឥដ្ឋ។ ឪពុកបាននិយាយថា គាត់មិនអីទេ ប៉ុន្តែ ក្រោយមក គាត់បានចាប់ផ្តើមស្រែកឡើង។ ពួកអារក្សបានចូលសណ្ឋិតនៅក្នុងគាត់។

ជូនាបានរត់ទៅរកឪពុក។ គាត់បានដេកញ័រនៅលើដី។ វិញ្ញាណមួយបានស្រែកចេញពីមាត់ របស់ឪពុកថា វាចង់សម្លាប់ឪពុកជាមួយនឹងជណ្តើរនេះណាស់។

ជូនាបានឮអំពីមហាវិវាទរវាងព្រះគ្រីស្ទ និងសាតាំង ប៉ុន្តែ គាត់មិនដែលបានឃើញវិវាទនេះនៅ ក្នុងជីវិតពិតនោះទេ។ គាត់បានអធិស្ឋានភ្លាម។ ក្រុមចម្រៀងក៏បានច្រៀងឡើងថា «ឱព្រះយេស៊ូវគ្រីស្ទ អើយ ទ្រង់គឺជាកូនកម្លោះ ជាអ្នកព្រោះពូជ ជាបិតា ជាអ្នកគង្វាល និងជាគុជខ្យងដ៏អស្ចារ្យរបស់ខ្ញុំ ឱព្រះ-គ្រីស្ទអើយ ទ្រង់គឺជាអ្វីៗគ្រប់យ៉ាងនៃទូលបង្គំ»។ ម្តាយបានព្យាយាមទាញកដៃឪពុកអោយត្រង់ឡើង។ កដៃទាំង2របស់គាត់ត្រជាក់ស្រេប។ វិញ្ញាណនោះបានថា វាស្អប់នាងណាស់។ ឪពុកបាននិយាយទាំង សំឡេងខ្សាវៗថា «អូយ ឈឺណាស់» ។

ទោះបីជាឈឺចាប់យ៉ាងណាក៏ដោយ ឪពុកនៅតែបន្តចូលរួមពិធីបុណ្យជ្រមុជទឹករបស់ម្តាយនៅ ឯព្រះវិហារនាព្រឹកថ្ងៃសប្បាតហ៍នោះ។ ហើយម្តាយក៏បានជ្រមុជទឹកដោយក្តីអំណរផងដែរ។