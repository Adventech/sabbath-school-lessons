---
title:  ការលុតដំខ្លួន
date:  02/08/2022
---

ព្រះបានបង្កើតយើងមកអោយមានសេរីភាពក្នុងការជ្រើសរើស។ សត្រូវធំបំផុតមួយនៃសេរីភាព ក្នុងការជ្រើសរើសរបស់យើងនោះគឺជាអារម្មណ៍របស់យើង។ ជារៀងរាល់ថ្ងៃ រូបភាពនៅក្នុងការផ្សាយពាណិជ្ជកម្ម និងតន្ត្រីនៅជុំវិញយើងបានធ្វើអោយយើងមានអារម្មណ៍ខឹង ខ្លាច និងចង់រួមភេទ។ យើង តែងតែមានអារម្មណ៍ និងគិតអំពីរឿងទាំងនេះជានិច្ច ដោយមិនដឹងអំពីអ្វីដែលកំពុងតែកើតឡើងចំពោះយើងនោះឡើយ។ តើយើងតែងតែសួរខ្លួនឯងថា «តើខ្ញុំចង់ញុាំអ្វី សម្រាប់អាហារពេលល្ងាចនេះ? តើខ្ញុំចង់ ធ្វើអ្វីនៅថ្ងៃនេះ? តើខ្ញុំមានអារម្មណ៍ល្អនៅក្នុងការទិញរបស់នេះរបស់នោះដែរឬទេ?» ញឹកញាប់ប៉ុនណា ដែរ? ញឹកញាប់ មែនទេ? អារម្មណ៍គឺជាផ្នែកដ៏ធំមួយនៃការសម្រេចចិត្តរបស់យើង។ ការដែលមានអារម្មណ៍ ច្រើនមិនអាក្រក់នោះទេ។ ប៉ុន្តែ អារម្មណ៍របស់ខ្ញុំចំពោះរបស់អ្វីមួយប្រហែលជាពាក់ព័ន្ធតិចតួចណាស់ ទៅនឹងអ្វីដែលត្រឹមត្រូវ។ អារម្មណ៍របស់យើងអាចកុហកយើងបាន [«ចិត្តជាគ្រឿងបញ្ឆោតលើសជាងទាំងអស់ ហើយក៏អាក្រក់ហួសល្បត់ផង តើអ្នកណានឹងអាចស្គាល់បាន» (យេរេមា 17៖9)]។ អារម្មណ៍ របស់យើងអាចធ្វើអោយយើងមានរូបភាពមិនត្រឹមត្រូវមួយអំពីជីវិត។ អារម្មណ៍របស់យើងក៏អាចបណ្តាល អោយយើងធ្វើការជ្រើសរើសមិនល្អផងដែរ។ ហើយជម្រើសទាំងនេះអាចធ្វើអោយយើងឈឺចាប់បាន។

`តើគំរូអ្វីខ្លះ ដែលលោកអ្នកអាចរកឃើញពីព្រះគម្ពីរទាក់ទងទៅនឹងមនុស្សដែលបានធ្វើការជ្រើសរើស ដោយសារតែពួកគេត្រូវបានគ្រប់គ្រងដោយអារម្មណ៍របស់ពួកគេ តែមិនមែនជាសេចក្តីពិតនៃ ព្រះគម្ពីរនោះ? សូមអានគំរូនៃមនុស្ស ដែលបានធ្វើទង្វើបែបនេះនៅក្នុងខគម្ពីរលោកុប្បត្តិ 3៖6; សាំយូអែល ទី2 11៖2-4; កាឡាទី 2៖11, 12។`

`សូមអានខគម្ពីរពេត្រុសទី1 1៖13។ តើលោកពេត្រុសចង់អោយអ្នកអានរបស់គាត់ធ្វើយ៉ាង ដូចម្តេច?`

លោកពេត្រុសបានយល់ឃើញថា គំនិតគ្រប់គ្រងលើរូបកាយ។ ប្រសិនបើយើងមិនគ្រប់គ្រង គំនិតរបស់យើងនោះទេ យើងនឹងត្រូវគ្រប់គ្រងដោយអារម្មណ៍របស់យើងជាមិនខាន។

សូមស្រមៃថា៖ លោកអ្នកកំពុងតែដើរនៅតាមផ្លូវមួយ។ ផ្លូវនោះមិនមែនជាផ្លូវធំទូលាយនោះ ឡើយ។ នៅតាមផ្លូវ លោកអ្នកបានឃើញផ្លូវដទៃទៀតជាច្រើន។ ផ្លូវទាំងនេះខ្លះនាំទៅឯកន្លែងដែលលោក អ្នកមិនចង់ទៅ។ រីឯផ្លូវដទៃទៀតវិញ មើលទៅល្អ ផ្លូវទាំងនេះបានធ្វើអោយលោកអ្នកមានអារម្មណ៍សប្បាយ និងមានសេរីភាព។ ប៉ុន្តែ ប្រសិនបើលោកអ្នកដើរទៅតាមផ្លូវទាំងនេះ លោកអ្នកនឹងដើរចេញពីផ្លូវត្រឹមត្រូវ ជាមិនខាន។ នៅពេលនោះ លោកនឹងវង្វេងផ្លូវ។ យើងនឹងមានបញ្ហាក្នុងការត្រឡប់មកឯផ្លូវត្រឹមត្រូវវិញ បន្ទាប់ពីនោះមក ជាក់ជាមិនខាន។

`តើលោកអ្នកត្រូវធ្វើការជ្រើសរើសសំខាន់អ្វីខ្លះ? សូមសួរខ្លួនឯងថា តើខ្ញុំអាចដឹងថា ខ្ញុំកំពុងតែធ្វើការជ្រើសរើសដោយអារម្មណ៍របស់ខ្ញុំ ឬដោយសេចក្តីពិតនៃព្រះគម្ពីរបានដោយរបៀបណា?`