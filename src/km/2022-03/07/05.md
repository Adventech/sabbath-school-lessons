---
title:  ផែនការរបស់ព្រះវរបិតាសម្រាប់យើង
date:  10/08/2022
---

`មនុស្សគ្រប់គ្នាបានស្វែងរកសេចក្តីសង្ឃឹម។ តើយើងអាចរកឃើញសេចក្តីសង្ឃឹមនៅឯណា? អ្នកខ្លះបានស្វែងរកសេចក្តីសង្ឃឹមតាមរយៈស្នាមញញឹមនៃមិត្តភក្តិម្នាក់។ សម្រាប់អ្នកខ្លះទៀត សេចក្តីសង្ឃឹមបានមកពីការមានទ្រព្យសម្បត្តិច្រើន ឬមានអាពាហ៍ពិពាហ៍ដ៏មានសុភមង្គលមួយ។ តើលោកអ្នក ស្វែងរកសេចក្តីសង្ឃឹម និងការកំសាន្តចិត្តនៅឯណា?`

លោកយេរេមាបានសរសេរទៅកាន់មនុស្សបាត់បង់សេចក្តីសង្ឃឹម នៅពេលដែលពួកគេត្រូវបាននារទេសចេញពីទឹកដីរបស់ពួកគេទៅឯស្រុកបាប៊ីឡូន។ អ្នកសរសេរកណ្ឌគម្ពីរទំនុកដំកើងបានសរសេរ អំពីអារម្មណ៍នៃពួកបណ្តាជន នៅក្នុងគ្រានៃសេចក្តីវេទនានេះយ៉ាងដូច្នេះថា៖ «យើងបានអង្គុយចុះ នៅ មាត់ទន្លេស្រុកបាប៊ីឡូន អើ យើងបានយំ ដោយនឹករឭកដល់ក្រុងស៊ីយ៉ូន» ទំនុកដំកើង 137៖1)។ ជា ការពិតណាស់ ពួកបណ្តាជនមិនសប្បាយចិត្តនោះឡើយ។ ប៉ុន្តែ លោកយេរេមាបានផ្តល់ហេតុផលដល់ ពួកគេ អំពីមូលហេតុដែលពួកគេមិនគួរបោះបង់ចោលសេចក្តីសង្ឃឹមរបស់ពួកគេ។

`តើមានហេតុផលនៃសេចក្តីសង្ឃឹមអ្វីខ្លះ ដែលយើងបានអាននៅក្នុងខគម្ពីរយេរេមា 29៖1-10នោះ?`

ខទាំងនេះបានផ្តល់ហេតុផលនៃសេចក្តីសង្ឃឹម3យ៉ាងដល់យើង៖ (1) ព្រះបានប្រាប់រាស្ត្រ របស់ទ្រង់កុំអោយបោះបង់ចោលសេចក្តីសង្ឃឹម ដោយសារតែបញ្ហារបស់ពួកគេមិនមែនបណ្តាលមកពីសំណាងមិនល្អនោះឡើយ។ ព្រះបានប្រកាសអំពីអ្វីដែលទ្រង់នឹងធ្វើដល់ «អស់អ្នកដែលព្រះអង្គឲ្យគេកៀរពីក្រុងយេរូសាឡិម យកមកជាឈ្លើយនៅស្រុកបាប៊ីឡូន» (យេរេមា 29៖4, គខប)។ សេចក្តីអាក្រក់ ស្ថិតនៅជុំវិញរាស្ត្ររបស់ព្រះ។ ប៉ុន្តែ ព្រះមិនដែលបោះបង់ពួកគេចោលឡើយ។

(2) ព្រះបានមានបន្ទូលប្រាប់រាស្ត្ររបស់ទ្រង់ថា ពួកគេមិនគួរបោះបង់ចោលសេចក្តីសង្ឃឹម ដោយសារតែហេតុផលទី2។ ទ្រង់អាចធ្វើការនៅក្នុងជីវិតរបស់ពួកគេបាន ទោះបីជានៅពេលដែលអ្វីៗ គ្រប់យ៉ាងពិបាកក៏ដោយ។ «ចូរខំប្រឹងធ្វើឲ្យទីក្រុង ដែលអញបានឲ្យគេដឹកនាំឯងទៅនៅជាឈ្លើយនោះ បានសេចក្តីសុខ ហើយត្រូវអធិស្ឋានដល់ព្រះយេហូវ៉ាឲ្យទីនោះផង ដ្បិតក្នុងសេចក្តីសុខរបស់ក្រុងនោះ ឯងរាល់គ្នានឹងបានសេចក្តីសុខដែរ» (យេរេមា 29៖7)។

(3) ព្រះបានមានបន្ទូលប្រាប់រាស្ត្ររបស់ទ្រង់ថា ពួកគេមិនគួរបោះបង់ចោលសេចក្តីសង្ឃឹម ដោយសារតែហេតុផលទី3។ ព្រះនឹងនាំពួកគេត្រឡប់ទៅឯស្រុកកំណើររបស់ពួកគេវិញ។ «ដ្បិតព្រះ-យេហូវ៉ា ទ្រង់មានព្រះបន្ទូលដូច្នេះ លុះកាលបានសំរេចគ្រប់70ឆ្នាំនៅស្រុកបាប៊ីឡូនហើយ នោះអញនឹងប្រោសឯងរាល់គ្នា ហើយនឹងធ្វើសំរេចដល់ឯងរាល់គ្នា តាមពាក្យល្អរបស់អញ ដោយធ្វើឲ្យឯងរាល់គ្នាវិលមកឯទីនេះវិញ» (យេរេមា 29៖10)។

ព្រះបានបកស្រាយទៅកាន់រាស្ត្ររបស់ទ្រង់ថា ទ្រង់បានគ្រប់គ្រងអតីតកាលរបស់ពួកគេ។ទ្រង់ក៏បានមានបន្ទូលប្រាប់ពួកគេថា ទ្រង់បានគ្រប់គ្រងជីវិតរបស់ពួកគេនៅក្នុងឥឡូវនេះផងដែរ។ ហើយ ទ្រង់ក៏បានគ្រប់គ្រងអនាគតរបស់ពួកគេផងដែរ។ បន្ទាប់មក ព្រះបានមានបន្ទូលប្រាប់រាស្ត្ររបស់ទ្រង់អំពីទំហំនៃការយកព្រះទ័យទុកដាក់ចំពោះពួកគេផងដែរ (សូមអានខគម្ពីរយេរេមា 29៖11-14)។

`សូមអានខគម្ពីរយេរេមា 29៖11-14។ សូមនិយាយឈ្មោះរបស់លោកអ្នកជំនួសអោយពាក្យ «ឯងរាល់គ្នា» នៅក្នុងខនីមួយៗ ទុកដូចជាព្រះកំពុងតែតាំងសេចក្តីសន្យាទាំងនេះមកកាន់លោកអ្នកដូច្នោះ ដែរ។ តើសេចក្តីសន្យាទាំងនេះបានផ្តល់សេចក្តីសង្ឃឹមដល់លោកអ្នកដោយរបៀបណា?`