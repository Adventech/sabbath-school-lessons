---
title:  យើងត្រូវតែ «ស្លាប់» ជាមុនសិន
date:  12/09/2022
---

មនុស្សជាច្រើនបានប្រាថ្នាចង់ដឹងអំពីផែនការរបស់ព្រះសម្រាប់ជីវិតរបស់ពួកគេ។ ពួកគេបាន និយាយថា «បើសិនជាខ្ញុំបានដឹងអំពីផែនការរបស់ព្រះនោះ ខ្ញុំនឹងលះបង់អ្វីៗគ្រប់យ៉ាង ដើម្បីទ្រង់»។ ប៉ុន្តែ យើងប្រហែលនៅតែយល់ច្រឡំអំពីផែនការរបស់ព្រះដដែល បន្ទាប់ពីយើងបានបង្កើតសេចក្តីសន្យា នេះ។ ខគម្ពីររ៉ូម 12៖1, 2 បានបកស្រាយអំពីមូលហេតុនេះ។ តាមរយៈខទាំងនេះ ព្រះបានបណ្តាល អោយលោកប៉ុលមានប្រសាសន៍អំពីរបៀបដែលយើងអាចដឹងអំពីផែនការរបស់ព្រះបាន។ លោកប៉ុល បានមានប្រសាសន៍ថា ប្រសិនបើលោកអ្នកចង់ដឹងអំពីផែនការរបស់ព្រះនោះ លោកអ្នកត្រូវតែថ្វាយអ្វីៗ គ្រប់យ៉ាងដល់ទ្រង់ជាមុនសិន។

សូមអានខគម្ពីររ៉ូម 12៖1, 2។ ក្នុងខទាំងនេះ ព្រះបានបណ្តាលអោយប៉ុលមានប្រសាសន៍ ថា «លោកអ្នកនឹងដឹងអំពីអ្វីដែលព្រះចង់អោយលោកអ្នកធ្វើ (រ៉ូម 12៖2) នៅពេលដែល៖

1. លោកអ្នកបានយល់អំពី «សេចក្តីមេត្តានៃព្រះ» (រ៉ូម 12៖1)។

2. លោកអ្នកបានថ្វាយរូបកាយរបស់លោកអ្នកទុកជាយញ្ញបូជារស់ដល់ព្រះ (រ៉ូម 12៖1)។

3. ការគិតរបស់លោកអ្នកបានផ្លាស់ប្តូរទាំងស្រុង (រ៉ូម 12៖2)។

កាលណាការគិតរបស់លោកអ្នកបានផ្លាស់ប្តូរទាំងស្រុងនោះ លោកអ្នកនឹងអាចយល់បានអំពី ផែនការរបស់ព្រះសម្រាប់ជីវិតរបស់លោកអ្នក។ ប៉ុន្តែ លោកអ្នកត្រូវតែស្លាប់ខាងឯសាច់ឈាមជាមុនសិន។ ទន្ទឹមគ្នានេះដែរ ការដែលព្រះយេស៊ូវបានរងទុក្ខជំនួសយើងនោះ មិនទាន់គ្រប់គ្រាន់នៅឡើយ ទេ។ ទ្រង់ចាំបាច់ត្រូវតែសុគត។

`ចូរទូលសូមអោយព្រះវិញ្ញាណបរិសុទ្ធបង្ហាញលោកអ្នកអំពីផ្នែកនៃខ្លួនលោកអ្នកដែលមិនទាន់ «ស្លាប់» ទាំងស្រុងនៅឡើយ។ តើលោកអ្នកត្រូវលះបង់អ្វីខ្លះ ដើម្បីអោយព្រះវិញ្ញាណបរិសុទ្ធអាចជួយអោយលោកអ្នកក្លាយទៅជា «យញ្ញបូជារស់» សម្រាប់ព្រះនោះ?`

នៅពេលដែលសាច់ឈាមមិនទាន់ស្លាប់ទាំងស្រុងនៅឡើយនោះ ព្រះបានបណ្តោយអោយ បទពិសោធន៍ ការសាកល្បង និងការរងទុក្ខបង្ហាញយើងអំពីអំពើបាបរបស់យើងបន្តទៅទៀត។ ការរងទុក្ខក៏អាចជួយអោយយើងយល់អំពីមូលហេតុដែលព្រះយេស៊ូវបានថ្វាយព្រះអង្គទ្រង់ជំនួសយើងផងដែរ។ អ្នកស្រីអេលីសាបែត អ៊ីលីយ៉ូត (Elisabeth Elliot) បានសរសេរថា «នៅពេលដែលយើងថ្វាយអ្វីៗគ្រប់ យ៉ាងដែលយើងចង់បានជាទីបំផុតដល់ព្រះនោះ យើងនឹងចាប់ផ្តើមយល់អំពីឈើឆ្កាង។ . . . បទពិសោធន៍ នៃការស្លាប់ខាងឯសាច់ឈាមរបស់យើងមិនសូវឈឺចាប់ដូចជាការសុគតនៃព្រះអង្គសង្គ្រោះរបស់យើង នោះឡើយ។ ប៉ុន្តែ ការរងទុក្ខរបស់យើងបានផ្តល់ឱកាសអោយយើងបានដឹងអំពីព្រះយេស៊ូវ។ ការរងទុក្ខ របស់យើងគឺជាការត្រាស់ហៅមួយមកពីព្រះយេស៊ូវ។ ព្រះយេស៊ូវបានត្រាស់ហៅយើងអោយប្រកបជាមួយនឹងទ្រង់»។ ដកស្រង់ពី Elisabeth Elliot, Quest for Love (Grand Rapids, MI: Fleming H. revell, 1996), page 182, adapted។

`សូមអធិស្ឋាន និងអានខគម្ពីររ៉ូម 12៖1, 2 ម្តងទៀត។ សូមគិតអំពីរបស់ដែលលោកអ្នកត្រូវ តែលះបង់ ដើម្បីអោយលោកអ្នកអាចក្លាយទៅជាយញ្ញបូជារស់ដល់ព្រះ។ តើខគម្ពីររ៉ូម 12៖1, 2 បាន ជួយអោយលោកអ្នកយល់អំពីការរងទុក្ខរបស់ព្រះយេស៊ូវជំនួសលោកអ្នកនៅលើឈើឆ្កាងនោះដោយ របៀបណា? តើចំណេះដឹងនេះអាចជួយអោយលោកអ្នកចូលក្នុងសេចក្តីប្រកបជាមួយនឹងព្រះយេស៊ូវ ហើយនិងការរងទុក្ខរបស់ទ្រង់នោះដោយរបៀបណាដែរ?`