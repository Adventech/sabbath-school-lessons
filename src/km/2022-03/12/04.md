---
title:  ការយកចិត្តទុកដាក់ចំពោះព្រះ
date:  13/09/2022
---

> <p></p>
> «លំដាប់នោះ ព្រះយេហូវ៉ាទ្រង់យាងមកឈរ ហៅដូចជាជាន់មុនថា សាំយូអែល នែសាំយូអែល អើយ នោះសាំយូអែលទូលឆ្លើយថា សូមទ្រង់មានព្រះបន្ទូលមកចុះ ដ្បិតទូលបង្គំ ជាអ្នកបំរើទ្រង់ប្រុងស្តាប់ ហើយ» (សាំយូអែលទី1 3៖10)។

តើព្រះវិញ្ញាណបរិសុទ្ធធ្លាប់មានបន្ទូលមកកាន់លោកអ្នក ប៉ុន្តែ លោកអ្នកបានបដិសេដទ្រង់ដែរ ឬទេ? បន្ទាប់មក អ្វីៗគ្រប់យ៉ាងបានដំណើរការទៅយ៉ាងរអាក់រអួល មែនទេ? ក្រោយមកទៀត លោកអ្នក អាចនឹងគិតថា «អ៎ូ ហេតុអ្វីបានជាខ្ញុំមិនយកចិត្តទុកដាក់ចំពោះទ្រង់យ៉ាងដូច្នេះ?»។

បទគម្ពីរសាំយូអែលទី1 បានពិពណ៌នាអំពីបុរសចំណាស់ម្នាក់ ដែលមានកូនប្រុសខូចៗ2នាក់ ហើយនិងក្មេងប្រុសតូចម្នាក់ទៀត។ កូនទាំង2របស់បុរសចំណាស់ម្នាក់នេះមិនបានយកចិត្តទុកដាក់ចំពោះ ព្រះនោះទេ។ ប៉ុន្តែ ក្មេងប្រុសតូចម្នាក់ទៀតបានយកចិត្តទុកដាក់ចំពោះព្រះ។ ព្រះបានព្រមានដល់កូនប្រុសទាំង2នាក់របស់គាត់អោយឈប់ធ្វើការអាក្រក់។ ប៉ុន្តែ ពួកគេមិនបានផ្លាស់ប្តូរឡើយ។

`សូមអានរឿងអំពីកូនប្រុសទាំង2នៅក្នុងខគម្ពីរសាំយូអែលទី1 2៖12-3៖18។ សូមប្រៀប ធៀបកូនប្រុសទាំង2ជាមួយនឹងក្មេងប្រុសតូចម្នាក់ទៀតដែលបានយកចិត្តទុកដាក់ចំពោះព្រះ។ តើពួកគេ ខុសគ្នាយ៉ាងដូចម្តេច?`

ពួកកូនប្រុសរបស់លោកអេលីមិនបានខ្វល់អំពីការបម្រើព្រះនោះទេ។ ពួកគេមានផែនការរៀងៗ ខ្លួន។ នៅពេលដែលលោកអេលីដឹងអំពីបំណងព្រះហឫទ័យរបស់ព្រះនោះ គាត់បាននិយាយជាមួយនឹង ពួកកូនប្រុសរបស់គាត់។ ប៉ុន្តែ លោកអេលីមិនបានធ្វើអ្វីទៀត ដើម្បីព្រមានពួកគេនោះឡើយ។ ពួកកូនប្រុសរបស់គាត់មិនបានត្រៀមខ្លួនជាស្រេចក្នុងការថ្វាយជីវិតរបស់ពួកគេដល់ព្រះ និងដល់ផែនការរបស់ ទ្រង់សម្រាប់ជីវិតរបស់ពួកគេទាំងស្រុងនោះទេ។ ក្មេងប្រុសសាំយូអែលមានលក្ខណៈខុសគ្នាពីពួកកូនៗ កំហូចទាំងនេះ។

លោកឆាល ស្ទេនលី (Charles Stanley) ដែលជាអ្នកអធិប្បាយម្នាក់ បាននិយាយថា ការយក ចិត្តទុកដាក់ចំពោះព្រះបន្ទូលរបស់ព្រះគឺជារឿងដ៏សំខាន់មួយ។ លោកស្ទេនលីបានបន្ថែមទៀតថា៖ «ព្រះ-វិញ្ញាណបរិសុទ្ធ . . . . មិនត្រឹមតែបានចែករំលែកព័ត៌មានជាមួយនឹងយើងនោះទេ។ ទ្រង់ថែមទាំងបានមានបន្ទូលមកកាន់យើង ដើម្បីអោយយើងឆ្លើយតបទៅវិញទៀតផង។ ព្រះវិញ្ញាណបរិសុទ្ធបានជ្រាបថា នៅពេលណាដែលការយកចិត្តទុកដាក់របស់យើងផ្តោតទៅលើផែនការរបស់យើង។ នៅពេលដែលយើង ខ្វល់ខ្វាយតែអំពីអ្វីដែលយើងចង់បាននោះ យើងមិនអាចផ្ចង់អារម្មណ៍ចំពោះអ្វីដែលព្រះបានមានបន្ទូល នោះឡើយ។ ទ្រង់កំពុងតែរង់ចាំយើងអោយផ្ទៀងស្តាប់ទ្រង់។ បន្ទាប់មក យើងនឹងត្រៀមខ្លួនជាស្រេច ដើម្បីគោរពតាមទ្រង់»។ ដកស្រង់ពី Charles Stanley, The Wonderful Spirit-Filled Life (Nashville, TN: Thomas Nelson Publishers, 1992), pages 179, 180, adapted។

`តើលោកអ្នកសុខចិត្តស្តាប់ និងគោរពតាមព្រះប៉ុនណាដែរ? តើអ្វីខ្លះ ដែលរារាំងលោកមិនអោយ គោរពតាមទ្រង់? តើលោកអ្នកត្រូវការធ្វើអ្វីខ្លះ នៅក្នុងជីវិតរបស់លោកអ្នក ដើម្បីជួយអោយលោកអ្នកកាន់ តែសុខចិត្តគោរពតាមទ្រង់នោះ?`