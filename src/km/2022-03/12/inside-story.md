---
title:  ឪពុកបានទទួលបុណ្យជ្រមុជទឹក
date:  16/09/2022
---

ទីបំផុត ថ្ងៃជ្រមុជទឹករបស់ឪពុកបានមកដល់ គាត់បានមកដល់ព្រះវិហារសេវេនដាយអាត់វេន-ទីស្ទក្រុងម៉ាណូស ដែលជាព្រះវិហារដ៏ធំមួយ ដែលបានរៀបចំពិធីបុណ្យជ្រមុជទឹកនៅឯទីក្រុងម៉ាណូសនៃ ប្រទេសប្រេស៊ីល។ មនុស្សប្រហែល400នាក់បានអង្គុយនៅក្នុងទីបរិសុទ្ធ។ គ្រូគង្វាល សឺជីអូ អាឡាន់ អេ ខាសេតា (Sergio Alan A. Caxeta) ដែលជាប្រធានខនហ្វឺរិនអាម៉ាស្សូនកណ្តាលនៃព្រះវិហារអាត់វេនទីស្ទ និងជាប្រធានភូមិភាគនៃទីក្រុងម៉ាណូសផងដែរ គាត់បានសូមសួរនាំអំពីអារម្មណ៍របស់ ម្តាយ ខណៈពេលដែលនាង និងជូនាកំពុងតែអង្គុយនៅនឹងកៅអីជួរខាងមុខ។ ម្តាយបាននិយាយទាំង ញញឹមថា «ពួកយើងមានអារម្មណ៍ត្រេកអរណាស់»។

គ្រូគង្វាលមានអារម្មណ៍មិនស្រួលទាល់តែសោះ រហូតដល់ថ្ងៃរសៀល។ នៅពេលនោះ គាត់ បានអធិស្ឋានថា «ឱព្រះអម្ចាស់អើយ សូមជួយទូលបង្គំផង ដ្បិតទូលបង្គំគ្មានអំណាចអ្វីឡើយ ដូច្នេះហើយ ទូលបង្គំចង់បានសេចក្តីសុខសាន្តរបស់ទ្រង់ ដើម្បីអោយទូលបង្គំដឹងច្បាស់ថា អំណាចរបស់ទ្រង់សណ្ឋិត នៅទីនេះ នៅពេលដែលទូលបង្គំជ្រមុជទឹកអោយលោកអេថ្វាដូ»។ បន្ទាប់ពីបានអធិស្ឋានរួចមក មាន សង្ស័យទាំងអស់បានបាត់អស់ទៅ។ លោករីខាដូ ខូអេលហូ (Ricardo Coelho) ដែលជាគ្រូគង្វាលនៃ ព្រះវិហារបម្រើសហគមន៍អាល់ហ្វា បាននាំឪពុកឡើងមកជាន់ទី2 ដែលជាកៅអីរៀបជាស្រេចសម្រាប់សមាជិក300នាក់។ ឪពុក បានស្វាគមន៍នាងឌីលម៉ា អារ៉ាហូស ដូស សាន់តូស (Dilma Araujos dos Santos) និងលោកឃ្លីហ្វឺសិន (Clifferson) ដែលជាកូនរបស់នាង ដែលបានណែនាំក្រុមគ្រួសាររបស់លោកអេថ្វាដូមកកាន់ព្រះវិហារអាត់វេនទីស្ទដំបូងគេបង្អស់។ បន្ទាប់មក គ្រូគង្វាលរីខាដូបានសុំអោយឪពុកចុះទៅជាន់ក្រោមវិញ ដើម្បី ស្លៀកពាក់រ៉ូបជ្រមុជទឹក។

ខណៈដែលឪពុកកំពុងតែដើរចុះជណ្តើរនោះ សម្រាប់តែមានបុរសម្នាក់រត់ចេញមករកគាត់។ ឪពុកបានងាកទៅមើលបុរសម្នាក់នោះ ហើយនៅពេលដែលភ្នែកសម្លឹងចំគ្នាទៅវិញទៅមកនោះ ប្រស្រី ភ្នែករបស់បុរសម្នាក់នោះបានលឹបឡើងទៅលើ សល់តែភ្នែកសស្លែត។ បន្ទាប់មក បុរសនោះបានដួលចុះ នៅនឹងជណ្តើរ។ បុរសនោះបានស្រែកឡើងថា «មានគេបញ្ជាអោយអញសម្លាប់វា!»។ បុរសម្នាក់នោះបានលាក់កាំបិតតូចមួយនៅក្នុងហោប៉ៅ កំាំបិតនោះគឺជាប្រភេទកាំបិតដែលឪពុកធ្លាប់ប្រើ ដើម្បីសម្លាប់សត្វ នៅឯវត្ត។ ប៉ុន្តែ មុនពេលដែលបុរសម្នាក់នោះដកកាំបិតនោះចេញមក គ្រូគង្វាលរីខាដូ និងមនុស្សប៉ុន្មាន នាក់ទៀតបានព័ទ្ធចាប់គាត់ នាំទៅឯបន្ទប់ខាងក្រោយ ទើបបានដឹងថា គាត់មានកាំបិត។

មួយសន្ទុះក្រោយមក ឪពុកបានចូលទៅក្នុងអាងជ្រមុជទឹក។ ពួកជំនុំអាល់ហ្វាបានច្រៀង ចម្រៀងឡើងនៅឯជាន់ទី2 ខណៈពេលដែលគាត់កំពុងតែជ្រមុជទៅក្នុងទឹក។ បន្ទាប់មក គ្រូគង្វាលរីខាដូ បានប្រកាសប្រាប់ភ្ញៀវកិត្តិយសអំពីការប៉ុនប៉ងសម្លាប់ រួចបានហៅលោកលូអ៊ីស (Luiz) ដែលជាគ្រូពេទ្យ អោយឡើងមកនិយាយ។ លោកលូអ៊ីស ដែលបានពិនិត្យអ្នកវាយប្រហារនៅឯបន្ទប់ខាងក្រោយនោះ គឺ ជាភ្ញៀវដែលតែងតែចូលព្រះវិហារ ប៉ុន្តែ គាត់មិនដែលថ្វាយជីវិតរបស់គាត់ដល់ព្រះយេស៊ូវនោះឡើយ។ លោកលូអ៊ីសបាននិយាយទាំងញ័រថា «ខ្ញុំមិនដែលយល់អំពីមហាវិវាទរវាងព្រះគ្រីស្ទ និងសាតាំងពីមុន មកនោះទេ រហូតមកដល់ថ្ងៃនេះ ទើបខ្ញុំបានឃើញសង្គ្រាមនេះ សូមសរសើរតម្កើងព្រះអម្ចាស់ដែលរឿងអាក្រក់មិនបានកើតឡើង នេះច្បាស់ជាអំណាចរបស់ព្រះមែនហើយ»។ គាត់បានយំ រួចនិយាយថា «ក្នុងនាមខ្ញុំជាគ្រូពេទ្យឯកទេសជំងឺបេះដូង ខ្ញុំបានពិនិត្យមើលជីពចររបស់អ្នកវាយប្រហារម្នាក់នោះ ខ្ញុំមិនដែល ឃើញជីពចរខុសប្រក្រតីបែបនេះពីមុនមកនោះទេ ជីពចររបស់គាត់ដើរលឿងមែនទែន មនុស្ស ដែលមានជីពចរខ្ពស់បែបនេះមិនអាចរស់បានឡើយ»។

បទពិសោធន៍នេះបានផ្លាស់ប្តូរជីវិតរបស់លូអ៊ីស ហើយគាត់បានសម្រេចចិត្តទទួលបុណ្យជ្រមុជ ទឹក។ រីឯអ្នកវាយប្រហារដោយកាំបិតបានតយុទ្ធជាមួយនឹងការសណ្ឋិតរបស់អារក្សអស់មួយរយៈ។ ពួក វិញ្ញាណអាក្រក់បានចាកចេញពីគាត់ទៅ នៅពេលដែលគ្រូគង្វាលបង្រៀនព្រះគម្ពីរដល់គាត់ប៉ុន្មានខែក្រោយមក។ តាមរយៈពិធីបុណ្យជ្រមុជទឹករបស់ឪពុក មានព្រលឹងមនុស្ស2នាក់ដែលត្រូវបាននាំទៅឯ ព្រះយេស៊ូវ។

ការរងទុក្ខរបស់ព្រះយេស៊ូវ