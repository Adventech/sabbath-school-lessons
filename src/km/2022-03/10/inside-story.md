---
title:  អំណាចនៃព្រះនាមរបស់ព្រះ វគ្គ10
date:  02/09/2022
---

ឪពុកត្រូវបានដាស់ដោយដៃមើលមិនឃើញមួយកំពុងតែច្របាច់ករបស់គាត់នៅក្នុងទីក្រុងម៉ាណូសនៃប្រទេសប្រេស៊ីល។ ទីបំផុត គាត់បានស្រែកឡើងថា «ឱព្រះអម្ចាស់អើយ សូមជួយទូលបង្គំ ផង»។ ប៉ុន្តែ ដៃនោះកាន់តែច្របាច់ទៅ តឹងឡើងៗ។ កាលដែលហៀបនឹងអស់សង្ឃឹមទៅហើយ គាត់បានឮសំឡេងដ៏ទន់ភ្លន់មួយបាននិយាយថា «ចូរសូមជំនួយ ដោយនូវព្រះនាមព្រះយេស៊ូវចុះ»។

ឪពុកបានស្រែកឡើងថា «ព្រះយេស៊ូវអើយ ជួយទូលបង្គំផង»។ ដៃដែលមិនឃើញនោះបាន លែងគាត់ភ្លាម។ ឪពុកបានយល់អំពីអំណាចនៃព្រះនាមរបស់ព្រះយេស៊ូវជាលើកដំបូងទាំងដកដង្ហើមធំៗ។ គាត់បានគេងនិយាយនៅលើគ្រែ ដោយក្តីរីករាយថា «ខ្ញុំបានសង្គ្រោះដោយសារព្រះនាមរបស់ព្រះយេស៊ូវ ខ្ញុំបានសង្គ្រោះដោយសារព្រះលោហិតរបស់ព្រះយេស៊ូវ»។ ចាប់ពីពេលនោះមក ឪពុកតែង តែស្រែកហៅព្រះនាមរបស់ព្រះយេស៊ូវ នៅពេលដែលពួកវិញ្ញាណអាក្រក់មករំខានគាត់។

ខណៈដែលការសិក្សានៃថ្នាក់ជ្រមុជទឹកកំពុងតែបន្តនោះ ឪពុកមានការភ្ញាក់ផ្អើលជាខ្លាំង ដោយ បានដឹងថា ព្រះបានថ្កោលទោសចំពោះលទ្ធិវិញ្ញាណ ដែលគាត់ធ្លាប់បានអនុវត្តនៅក្នុងវត្តខាន់ណូបលពីមុនមក។ គាត់បានអានខគម្ពីរចោទិយកថា 18៖9 ដែលបានចែងយ៉ាងដូច្នេះថា «នៅក្នុងពួកឯង មិន ត្រូវឲ្យឃើញមានអ្នកណាមួយ ដែលធ្វើឲ្យកូនប្រុស ឬកូនស្រីខ្លួនឆ្លងកាត់ភ្លើង ឬគ្រូទាយ គ្រូគន់គូរក្ខត្ត ឫក្ស គ្រូអង្គុយធម៌ គ្រូអាបធ្មប់ គ្រូសន្ធាប់ គ្រូខាប គ្រូគាថា ឬគ្រូអន្ទងខ្មោចណាឡើយ» (ខ10, 11)។ គាត់ក៏បានអានក្រឹត្យវិន័យទាំង10ប្រការដែលបានចែងថា «កុំឲ្យមានព្រះឯណាទៀតនៅចំពោះអញឲ្យសោះ» (និក្ខមនំ 20៖3) ផងដែរ។ គាត់បានគិតថា ពីមុនមក ខ្ញុំបានថ្វាយបង្គំព្រះដទៃទៀតទេតើ។ គាត់បានអានខនៅក្នុងជំពូកនេះបន្តទៅទៀតថា «កុំឲ្យឆ្លាក់ធ្វើរូបណាសំរាប់ឯងឲ្យសោះ» (ខ4) បន្ទាប់ មក គាត់បានប្រាប់ខ្លួនឯងថា «ខ្ញុំបានកាន់តាមអ្វីៗគ្រប់យ៉ាង ដែលព្រះបានហាមខ្ញុំពិតមែន»។ នៅពេល ដែលគាត់អានដល់បញ្ញតិ្តទី4 ដែលបានចែងថា «ចូរឲ្យនឹកចាំពីថ្ងៃឈប់សំរាក ដើម្បីញែកថ្ងៃនោះចេញ ជាបរិសុទ្ធ» នោះ គាត់បានប្រាប់ម្តាយថា «ខ្ញុំច្រឡំថ្ងៃហើយឯង ពួកអារក្សបានប្រាប់អោយខ្ញុំរក្សាថ្ងៃមួយ ទៀតអោយបានបរិសុទ្ធ»។ គាត់បានអានខគម្ពីរវិវរណៈ 21៖8 ដែលបានសំដែងថា «តែត្រង់ពួកខ្លាច ពួក មិនជឿ ពួកគួរខ្ពើម ពួកកាប់សំឡាប់គេ ពួកកំផិត ពួកមន្តអាគម ពួកថ្វាយបង្គំរូបព្រះ ហើយគ្រប់ទាំងមនុស្ស កំភូត គេនឹងមានចំណែក នៅក្នុងបឹងដែលឆេះជាភ្លើង និងស្ពាន់ធ័រ គឺជាសេចក្តីស្លាប់ទី2វិញ»។ នេះគឹជា ខតែមួយដែលម្តាយបានអាន នៅពេលដែលគាត់បានចូលរួមនៅក្នុងថ្នាក់សប្បាតហ៍ស្គូលជាលើកដំបូង ខនេះហើយដែលបានជំរុញអោយនាងចាប់ផ្តើមអធិស្ឋានសម្រាប់ឪពុក។ នៅពេលដែលឪពុកអានខនេះ គាត់បានដឹងថា កាលពីមុន គាត់ធ្លាប់បានដើរតម្រង់ទៅឯបឹងភ្លើង។

ឪពុកបានទម្លាយចម្ងល់របស់គាត់ នៅពេលដែលថ្នាក់សិក្សាព្រះគម្ពីរបានផ្តោតទៅលើដំណាក់ កាលនៃសេចក្តីស្លាប់។ គាត់បានអានថា មនុស្សនឹងដេកលក់ បន្ទាប់ពីស្លាប់ទៅ ហើយពួកគេក៏គ្មានវិញ្ញាណ ហោះហើរអ្វីដែរ។ ឪពុកបានប្រាប់ម្តាយទាំងភ្ញាក់ផ្អើលថា «កាលណារូបកាយស្លាប់ទៅ នោះជាទីបញ្ចប់ ហើយ អំណោយទាននៃជីវិតនឹងត្រឡប់ទៅឯព្រះវិញ»។ ពួកវិញ្ញាណអាក្រក់បានបង្រៀនថា វិញ្ញាណ របស់មនុស្សនឹងអណ្តែតនៅជុំវិញរូបកាយស្លាប់របស់ពួកគេ ពួកវិញ្ញាណខ្លះក៏ស្ថិតនៅក្នុងចំណោមនៃពួកវិញ្ញាណអាក្រក់ដែលធ្វើការនៅក្នុងវត្តខាន់ណូបលនេះដែរ។ ពួកវិញ្ញាណអាក្រក់នៅតែបន្តរំខានដល់ ឪពុក។ ប៉ុន្តែ នៅពេលដែលពួកវាកាន់តែរំខាន ឪពុកក៏កាន់តែស្រែករកព្រះនាមរបស់ព្រះយេស៊ូវដែរ។ បំណងប្រាថ្នាមួយនៃការនាំអ្នកដទៃទៅឯព្រះគ្រីស្ទ បានកើនឡើងនៅក្នុងចិត្តរបស់គាត់។ ជំនួសអោយការបង្រៀនមនុស្សអំពីផ្លូវងងឹតនោះ ឪពុកបានយល់ឃើញថា ខ្ញុំគួរតែប្រើចំណេះដឹង និងបទពិសោធន៍ របស់ខ្ញុំ ដើម្បីនាំមនុស្សទៅឯពន្លឺវិញ។