---
title:  នំប័ុងដែលបានកាច់ និងស្រាទំពាំងបាយជូរដែលបានចាក់
date:  28/08/2022
---

`លោកអូសស្វដ ឆាំបឺរ (Osward Chambers) បានសរសេរថា យើងត្រូវតែក្លាយទៅជា «នំបុ័ង ដែលបានកាច់ និងស្រាទំពាំងបាយជូរ» សម្រាប់មនុស្សដទៃទៀត។ តើលោកអ្នកគិតថា លោកអូសស្វដ ឆាំបឺរចង់មានន័យយ៉ាងណាដែរ តាមរយៈរូបស័ព្ទនេះ?`

យើងអាចអានរឿងអំពីពួកមនុស្ស «អស់សង្ឃឹម» នៅក្នុងព្រះគម្ពីរទាំងមូល។ ព្រះបានអនុញ្ញាត អោយពួកមនុស្សទាំងនេះក្លាយទៅជា «អស់សង្ឃឹម» នៅក្នុងចិត្ត និងវិញ្ញាណរបស់ពួកគេ ដើម្បីអោយពួកគេអាចបម្រើអ្នកដទៃបានល្អប្រសើរ។ លោកម៉ូសេគឺជាគំរូមួយ។ ពួកសាសន៍អ៊ីស្រាអែលបាននិយាយ អាក្រក់អំពីលោកម៉ូសេ កាលដែលគាត់ជាមេដឹកនាំរបស់ពួកគេ។ ប៉ុន្តែ លោកម៉ូសេមិនបានអនុញ្ញាតអោយ ពាក្យរបស់ពួកគេរារាំងគាត់ចេញពីការដឹកនាំរាស្ត្ររបស់ព្រះទៅកាន់ទឹកដីសន្យានោះឡើយ។ លោកយ៉ូសែប ត្រូវបានពួកបងៗលក់ជាទាសករ ហើយក្រោយមកទៀត ក៏ត្រូវបានគេចាប់ដាក់គុកផងដែរ។ បន្ទាប់មក គាត់បានក្លាយទៅជាមេដឹកនាំដ៏មានអំណាចបំផុតលំដាប់ទី2នៅក្នុងស្រុកអេស៊ីព្ទ។ ព្រះបានអនុញ្ញាតអោយរឿងអាក្រក់ៗកើតឡើងចំពោះលោកម៉ូសេ និងលោកយ៉ូសែប។ ព្រះបានប្រើបញ្ហារបស់ពួកគេ ដើម្បី បង្ហាញអ្នកដទៃអំពីសេចក្តីស្រឡាញ់របស់ទ្រង់។ ព្រះក៏បានប្រើបញ្ហាទាំងនេះ ដើម្បីប្រទានពរដល់លោក ម៉ូសេ លោកយ៉ូសែប និងរាស្ត្ររបស់ទ្រង់ផងដែរ។ ព្រះក៏អាចប្រើយើងតាមរបៀបដូចគ្នានេះដែរ។ ជាការ ពិតណាស់ យើងអាចមានអារម្មណ៍ខឹង ឬឈឺចាប់ នៅពេលដែលរឿងអាក្រក់ៗបានកើតឡើង។ ប៉ុន្តែ យើងបានឃើញមេរៀនកាលពីម្សិលមិញរួចមកហើយថា យើងត្រូវតែអត់ធ្មត់។ យើងត្រូវតែមានចិត្តមួយ ដែលគ្មានអំនួត។ នៅពេលនោះ យើងនឹងអាចបម្រើព្រះ និងធ្វើជាព្រះពរដល់អ្នកដទៃនៅជុំវិញយើងបាន ខណៈពេលដែលយើងកំពុងតែរងទុក្ខ។

`សូមអានខគម្ពីរអេសេគាល 24៖15-27។ តើមានអ្វីកើតឡើង នៅក្នុងខទាំងនេះ? តើហេតុអ្វី បានជាព្រះប្រទានការសាកល្បងនេះដល់អេសេគាល?`

ក្នុងខគម្ពីរអេសេគាល 24៖24 ព្រះបានមានបន្ទូលថា «អេសេគាលនឹងធ្វើជាទីសំគាល់ ដល់ ឯងរាល់គ្នាយ៉ាងនោះឯង ឯងរាល់គ្នានឹងធ្វើតាមគ្រប់ទាំងការដែលគាត់បានធ្វើនោះដែរ កាលណាការនេះ កើតមក នោះឯងរាល់គ្នានឹងដឹងថា អញនេះជាព្រះអម្ចាស់យេហូវ៉ាពិត»។ គំរូរបស់លោកអេសេគាលនឹង បង្ហាញរាស្ត្ររបស់ព្រះថា ទ្រង់បានគ្រប់គ្រងអ្វីៗគ្រប់យ៉ាងនៅស្ថានសួគ៌ និងផែនដី។ គំរូនៃសេចក្តីវេទនា របស់លោកអេសេគាលក៏នឹងបង្ហាញពួកបណ្តាជនអំពីទណ្ឌកម្មដែលពួកគេត្រូវរងទុក្ខផងដែរ។ ក៏គ្មានអ្នក ណាម្នាក់ដឹងថា តើនឹងមានមនុស្សប៉ុន្មាននាក់ ដែលនឹងសម្លឹងឃើញថា ព្រះគឺជា «ព្រះអម្ចាស់» ដោយសារ តែការរងទុក្ខរបស់យើងនោះដែរ?

`មិនយូរមិនឆាប់ ជីវិតនឹងធ្វើអោយយើង «អស់សង្ឃឹម»។ តើបទពិសោធន៍នៃការ «អស់សង្ឃឹម» របស់លោកអ្នកនោះយ៉ាងដូចម្តេចដែរ? តើព្រះអម្ចាស់អាចប្រើវិញ្ញាណ «អស់សង្ឃឹម» របស់លោកអ្នក នេះ ដើម្បីជួយដល់អ្នកដទៃបានដោយរបៀបណា?`