---
title:  តម្លៃនៃការលើកលែងទោស
date:  03/07/2023
---

កាលពីមុន អំពើបាបបានគ្រប់គ្រងជីវិតនៃអ្នកអានសំបុត្ររបស់លោកប៉ុល។ ហេតុដូច្នេះហើយ បានជាលោកប៉ុលបានមានប្រសាសន៍ថាអ្នកអានសំបុត្ររបស់គាត់គឺប្រៀបដូចជាមនុស្សស្លាប់អ៊ីចឹង គឺថា៖ «ពីដើម អ្នករាល់គ្នាក៏ស្លាប់ក្នុងការរំលង ហើយក្នុងអំពើបាបដែរ» (អេភេសូរ 2:1)។ ពួកគេ «បាន ស្លាប់»ដោយសារតែពួកគេកំពុងតែធ្វើរឿងដែលសាតាំងបានបង្គាប់ឱ្យពួកគេធ្វើ (អេភេសូរ 2:1-3)។ ពួកគេគឺជាទាសករនៃអំពើបាប និងជាទាសករនៃសាតាំង។ ពួកគេគ្មានកម្លាំងនឹងរំដោះខ្លួនគេបានឡើយ។ ពួកគេត្រូវការអ្នកណាម្នាក់មកសង្គ្រោះពួកគេ។ ព្រះបានសង្គ្រោះពួកគេតាមរយៈព្រះយេស៊ូវ ហើយក៏ដោយសារព្រះយេស៊ូវផងដែរ។ លោកប៉ុលបានអបអរចំពោះព្រះពរ2យ៉ាងដែលព្រះគុណរបស់ ព្រះបានផ្តល់ឱ្យយើង គឺ៖ (1) ការលើកលែងទោស និង (2) ការដែលបានសង្គ្រោះ។

`«ដោយសារព្រះលោហិតទ្រង់ គឺជាសេចក្តីប្រោសឲ្យរួច ពីទោស តាមព្រះគុណដ៏ធ្ងន់ក្រៃលែង នៃទ្រង់» (អេភេសូរ 1:7, 8)។ តើការដែលយើងត្រូវបាន «ប្រោសឲ្យរួចពីទោស» នោះមានន័យយ៉ាង ដូចម្តេច? លោកប៉ុលបានមានប្រសាសន៍អំពីគោលគំនិតដដែលនេះនៅក្នុងខគម្ពីរកូរិនថូស 1:3, 14; ទីតុស 2:13, 14 និងហេព្រើរ 9:15។ តើខទាំងនេះបានចែងយ៉ាងដូចម្តេចខ្លះ អំពីរឿងដដែលដែល យើងបានអាននៅក្នុងខគម្ពីរអេភេសូរ 1:7, 8 នេះ?`

ពាក្យសរសេរថា «ប្រោសឲ្យរួច» (អេភេសូរ 1:7) ប្រែមកពីពាក្យថា «អ័ប៉ូលូត្រូស៊ីស (apolutrosis)» ជាភាសាក្រេក។ «អ័ប៉ូលូត្រូស៊ីស» មានន័យថា ចេញថ្លៃលោះទាសករម្នាក់ឱ្យមានសេរីភាព ឡើងវិញ។ ការចេញថ្លៃលោះសម្រាប់ទាសករនេះត្រូវចំណាយប្រាក់យ៉ាងច្រើន។ ដូច្នេះហើយ នៅពេល ដែលលោកប៉ុលបានមានប្រសាសន៍អំពីរបៀបដែលព្រះបានរំដោះយើងចេញពីអំពើបាបនោះ លោកប៉ុល ចង់ឱ្យយើងដឹងថាព្រះបានចេញថ្លៃលោះដ៏ខ្ពស់មួយ ដើម្បីឱ្យយើងមានសេរីភាពឡើងវិញ។

តើព្រះបានចេញថ្លៃលោះច្រើនប៉ុនណាដែរ ដើម្បីឱ្យយើងមានសេរីភាពចេញពីអំពើបាបនោះ? យើងបានអានរួចមកហើយ ថា «ដោយសារព្រះលោហិតទ្រង់ គឺជាសេចក្តីប្រោសឲ្យរួចពីទោស តាមព្រះគុណដ៏ធ្ងន់ក្រៃលែងនៃទ្រង់» (អេភេសូរ 1:7)។ ជាការពិតណាស់ ព្រះបានចេញថ្លៃលោះដ៏ខ្ពស់មួយ ដើម្បីរំដោះយើងចេញពីអំពើបាប។ ហើយដោយសារតែព្រះយេស៊ូវនេះឯង បានជាយើងលែងជាប់ជា ទាសករនៃអំពើបាបតទៅទៀតហើយ។

«នៅពេលដែលព្រះសង្គ្រោះយើងចេញពីអំពើបាបនោះ ទ្រង់បានបង្ហាញយើងនូវអ្វីដែលទ្រង់ បានគិតចំពោះយើងទាំងអស់គ្នា។ ទ្រង់បានគិតថា យើងគឺជាមនុស្សលោក មិនមែនជាវត្ថុនោះទេ។ នៅ ពេលដែលព្រះរំដោះយើងឱ្យមានសេរីភាពនោះ ទ្រង់ក៏បានលើកយើងឱ្យក្លាយជាពលរដ្ឋនៃស្ថានសួគ៌ ផងដែរ។ ពួកយើងលែងជាប់ជាទាសករនៅលើផែនដីនេះទៀតហើយ»។ ដកស្រង់ពី Alister E. McGrath, What Was God Doing on the Cross? (Grand Rapids, MI: Zondervan, 1992), page 78, adapted។

ការសុគតរបស់ព្រះយេស៊ូវនៅលើឈើឆ្កាង បានប្រទានព្រះពរជាច្រើនដល់យើង។ ព្រះយេស៊ូវ បានប្រទានអំណោយទាននៃការលើកលែងទោសដល់យើង (អេភេសូរ 1:7)។ ទ្រង់បានទទួលយកតម្លៃនៃ អំពើបាបរបស់យើង ទាំងអតីតកាល និងអនាគតកាល (កូឡូស 2:14)។ ព្រះបានក្លាយមកជាព្រះបិតា របស់យើង ដោយទ្រង់បានប្រទានព្រះគុណ និងសេចក្តីមេត្តារបស់ទ្រង់ដល់យើង (អេភេសូរ 1:7, 8)។