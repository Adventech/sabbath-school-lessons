---
title:  ពួកជំនុំគឺជាពលទ័ពរបស់ព្រះ
date:  17/09/2023
---

`សូមអានខគម្ពីរអេភេសូរ 6:10-20។ តើនៅក្នុងខទាំងនេះ លោកប៉ុលបានមានប្រសាសន៍ អំពីប្រភេទនៃសង្គ្រាមអ្វីខ្លះ ដែលពួកជំនុំត្រូវច្បាំងនោះ? តើលោកប៉ុលកំពុងតែមានប្រសាសន៍អំពីសង្គ្រាម របស់គាត់ទាស់នឹងសេចក្តីអាក្រក់ដែរឬទេ ឬមួយក៏គាត់កំពុងតែមានប្រសាសន៍អំពីសង្គ្រាមទាស់នឹងសេចក្តី អាក្រក់ ដែលពួកជំនុំទាំងអស់ត្រូវច្បាំងវិញនោះ?`

នៅសម័យព្រះគម្ពីរ សាសន៍ក្រេក និងសាសន៍រ៉ូមបានឈ្នះសង្គ្រាម ដោយសារតែទាហានទាំង អស់នៅក្នុងពលទ័ពរបស់ពួកគេបានគាំទ្រ និងជួយគ្នាទៅវិញទៅមក។ ពួកទាហានបានសហការគ្នា ដើម្បី ឱ្យពួកគេទទួលបានឈ្នះ។ មេទ័ពនៃសាសន៍ក្រេក និងមេទ័ពនៃសាសន៍រ៉ូមបានបង្រៀនទាហានរបស់ពួកគេ មិនឱ្យធ្វើដូចជាមនុស្សព្រៃមកពីពួកបរទេសដែលពួកគេបានច្បាំងនោះឡើយ។ ដ្បិតមនុស្សព្រៃទាំងនោះ មិនបានធ្វើតាមច្បាប់នោះឡើយ តែបែរជាធ្វើតាមវិធីរបស់ពួកគេវិញ។ ឥរិយាបថ និងសកម្មភាពរបស់ពួកគេ បានធ្វើឱ្យពលទ័ពរបស់ពួកគេចាញ់ពលទ័ពនៃពួកសាសន៍ក្រេក និងសាសន៍រ៉ូមវិញ។

នៅពេលដែលយើងបានយល់គោលគំនិតនេះហើយនោះ យើងនឹងអាចយល់អំពីអ្វីដែលព្រះ បានមានបន្ទូលតាមរយៈលោកប៉ុលនៅក្នុងខគម្ពីរអេភេសូរ 6:10-20 នេះជាមិនខាន។ យើងអាចនិយាយ ថាលោកប៉ុលកំពុងតែមានប្រសាសន៍អំពីចម្បាំងរបស់ពួកជំនុំទាស់នឹងសេចក្តីអាក្រក់ ដោយចម្បាំងនេះ ក៏មិនមែនជាចម្បាំងផ្ទាល់ខ្លួនរបស់គាត់ ឬរបស់អ្នកណាម្នាក់នោះឡើយ ដោយផ្អែកទៅលើហេតុផល3 យ៉ាង៖ (1) អេភេសូរ 6:10-20 គឺជាផ្នែកចុងក្រោយនៃសំបុត្រដែលបានពិពណ៌នាអំពីពួកជំនុំ។ ដូច្នេះ វាអាចនឹងចម្លែក បើសិនជាលោកប៉ុលបានបញ្ចប់សំបុត្ររបស់គាត់ជាមួយនឹងការពិពណ៌នាអំពីអ្នកចម្បាំង គ្រីស្ទានដែលបានច្បាំងទាស់នឹងសេចក្តីអាក្រក់ដោយខ្លួនឯងនោះ។ (2) នៅចុងបញ្ចប់នៃខគម្ពីរអេភេសូរ 6:10-20 នេះ លោកប៉ុលបានសូមឱ្យពួកជំនុំអេភេសូររួបរួមគ្នាអធិស្ឋានឱ្យ «ពួកបរិសុទ្ធទាំងអស់» (អេភេសូរ 3:18; សូមអានខ19, 20)។ (3) ហេតុផលសំខាន់បំផុតនោះ គឺថាលោកប៉ុលបានមាន ប្រសាសន៍អំពីសង្គ្រាមទាស់នឹងសេចក្តីអាក្រក់ ដែលពួកជំនុំទាំងអស់ត្រូវរួបរួមគ្នាច្បាំង (អេភេសូរ 3:10)។ សង្គ្រាមនេះមិនមែនជាសង្គ្រាមដែលត្រូវមនុស្សម្នាក់ត្រូវប្រយុទ្ធនោះឡើយ។

ដូច្នេះ ខគម្ពីរអេភេសូរ 6:10-20 មិនបានបង្ហាញយើងអំពីរូបភាពនៃអ្នកចម្បាំងម្នាក់ដែលបានប្រយុទ្ធទាស់នឹងសេចក្តីអាក្រក់តែម្នាក់ឯងនោះទេ។ ព្រះបានមានបន្ទូលតាមរយៈលោកប៉ុលដល់ពួកជំនុំ ដូចជាមេទ័ពបានផ្តល់អនុសាសន៍ដល់ពលទ័ពរបស់គាត់យ៉ាងដូច្នោះដែរ ដោយទ្រង់បានបង្គាប់ ឱ្យពួកជំនុំពាក់គ្រឿងសឹករបស់ព្រះ និងបានបង្គាប់ឱ្យពួកគេរួបរួមគ្នាចូលច្បាំងជាក្រុមនៃពលទ័ពតែមួយ វិញ។

រហូតមកដល់ពេលនេះ លោកប៉ុលបានយករូបស័ព្ទជាច្រើនមកពិពណ៌នាអំពីពួកជំនុំនេះ។ លោកប៉ុលបានប្រៀបធៀបពួកជំនុំជារូបកាយរបស់ព្រះយេស៊ូវ (អេភេសូរ 1:22, 23; អេភេសូរ 4:1-16) ជាព្រះវិហាររបស់ព្រះ (អេភេសូរ 4:1-16) និងជាកូនក្រមុំរបស់ព្រះ (អេភេសូរ 5:21-33)។ តើរូបស័ព្ទចុងក្រោយដែលលោកប៉ុលបានប្រើនៅក្នុងកណ្ឌគម្ពីរអេភេសូរនោះគឺជាអ្វី? នោះគឺជារូបស័ព្ទនៃពួកជំនុំដែលជាពលទ័ពរបស់ព្រះ។ យើងកំពុងតែនៅកៀកនឹង «ថ្ងៃអាក្រក់» (អេភេសូរ 6:13) ហើយ គឺជាថ្ងៃដែលរាស្ត្ររបស់ព្រះនឹងច្បាំងជាលើកចុងក្រោយនៅក្នុងចម្បាំងទាស់នឹងសេចក្តីអាក្រក់នោះ។ យើងទាំងអស់គ្នាគឺជាទាហាននៅក្នុងពលទ័ពរបស់ព្រះយេស៊ូវ។ ដូច្នេះហើយ យើងត្រូវតែស្មោះត្រង់ចំពោះ ព្រះ ហើយនិងស្មោះត្រង់ចំពោះគ្នាទៅវិញទៅមក។