---
title:  ការសិក្សាបន្ថែម
date:  29/09/2023
---

យើងបានបញ្ចប់ការសិក្សារបស់យើង ជាមួយនឹងបទគម្ពីរអេភេសូរ ជំពូក6។ នៅក្នុង ជំពូកនេះ យើងបានដឹងថាយើងដែលជាពួកជំនុំនេះ គឺជាកងទ័ពរបស់ព្រះ។ នៅក្នុងនាមជាកងទ័ពរបស់ ព្រះ យើងបាន «ច្បាំង» ទាស់នឹងអំពើបាប ហើយក៏ច្បាំងទាស់នឹងអំណាចនៃសេចក្តីអាក្រក់របស់សាតាំង ផងដែរ។ ហើយយើងក៏បានជួយដល់ព្រះ ដោយនាំយកសេចក្តីសុខសាន្តដល់ជីវិតនៃមនុស្សលោកទាំង អស់នៅលើផែនដីនេះ។

យើងបានឃើញរួចមកហើយ ថាលោកប៉ុលបានប្រៀបធៀបពួកជំនុំទៅនឹងរបស់3រូបស័ព្ទ3 យ៉ាង៖ (1) រូបកាយរបស់ព្រះយេស៊ូវ (អេភេសូរ 1:22, 23; អេភេសូរ 4:11-16) (2) ព្រះវិហារ របស់ព្រះ (អេភេសូរ 2:19-22) និង (3) កូនក្រមុំរបស់ព្រះយេស៊ូវ។ នៅក្នុងខគម្ពីរអេភេសូរ 6:10-20 ព្រះបានមានបន្ទូលតាមរយៈលោកប៉ុលថាពួកជំនុំក៏ប្រៀបដូចជាកងទ័ពម្នាក់របស់ទ្រង់យ៉ាងដូច្នោះ ដែរ។ លោកប៉ុលបានប្រាប់ឱ្យពួកជំនុំត្រៀមច្បាំងជាស្រេច។ ប៉ុន្តែ មានមនុស្សជាច្រើនបានយល់ច្រឡំ ទៅលើខទាំងនេះ។

អ្នកខ្លះបានគិតថាលោកប៉ុលកំពុងតែមានប្រសាសន៍ថាអ្នកគ្រីស្ទានគួរតែច្បាំងសង្គ្រាមពិត ដោយប្រើគ្រឿងសឹកពិតទាស់នឹងខ្មាំងសត្រូវរបស់ព្រះ។ អ្នកខ្លះទៀតបានគិតថាលោកប៉ុលចង់មានន័យថា យើងគួរតែត្រៀមខ្លួនជាស្រេច ដើម្បីច្បាំង និងតតាំងជាមួយនឹងអ្នកដទៃ។ ប៉ុន្តែ លោកប៉ុលមិនមានន័យ ថាយើងគួរតែច្បាំង ដោយប្រើវិធីទាំងនេះនោះទេ។ សូមចងចាំថា លោកប៉ុលបាននិយាយថានៅក្នុងនាម ជាគ្រីស្ទាន យើងត្រូវតែមានសេចក្តីសុខសាន្ត និងសេចក្តីសញ្ញា។ យើងត្រូវតែចេះលើកទឹកចិត្តគ្នា និង ចេះស្រឡាញ់គ្នាទៅវិញទៅមក (សូមអានខគម្ពីរអេភេសូរ 4:25-5:2)។ លោកប៉ុលបានបកស្រាយថាដំណឹងល្អរបស់ព្រះគឺជាសារដែលស្តីអំពីសេចក្តីសុខសាន្ត (អេភេសូរ 6:15)។ ដូច្នេះ លោកប៉ុលបាន ប្រើរូបស័ព្ទនៃកងទ័ព ដើម្បីបង្រៀនយើងអំពីរបៀបដែលយើងត្រូវតែច្បាំងដើម្បីព្រះ។ ចម្បាំងរបស់យើង ទាស់នឹងសេចក្តីអាក្រក់នោះគឺរឿងខាងឯវិញ្ញាណវិញ។ លោកប៉ុលបានសូមឱ្យយើងចូលរួមជាមួយនឹង កងទ័ពរបស់ព្រះ ដោយជួយនាំសេចក្តីសុខសាន្តដល់ជីវិតនៃមនុស្សលោកទាំងអស់។ ពួកគេនឹងទទួល បានសេចក្តីសុខសាន្ត នៅពេលដែលពួកគេទទួលយកព្រះយេស៊ូវឱ្យចូលទៅក្នុងចិត្តរបស់ពួកគេ។

សូមកុំឱ្យប្រព្រឹត្តកំហុស ដោយការអាក់ខានមិនបានយល់នូវគ្រោះថ្នាក់ពិតប្រាកដ ដែលយើង កំពុងតែជួបនោះឡើយ។ ដ្បិតខ្មាំងសត្រូវរបស់យើងមិនមែនគ្រាន់តែជាមនុស្សលោកនោះទេ។ ខ្មាំងសត្រូវរបស់យើងក៏ត្រូវបានរាប់បញ្ចូលទាំងពួកទេវតាអាក្រក់ រួមទាំងសាតាំងដែលជាមេខ្លោងរបស់ពួកវាផង ដែរ (អេភេសូរ 6:12)។ ទន្ទឹមគ្នានេះ យើងក៏មិនត្រូវព្រួយបារម្ភអ្វីដែរ។ ពីព្រោះព្រះទ្រង់នឹងគង់នៅជាមួយ យើងនៅក្នុងសង្គ្រាមនោះ (អេភេសូរ 6:10) ដោយទ្រង់បានប្រទានអាវុធពិសេសៗ រួមទាំងគ្រឿងសឹក របស់ទ្រង់ផងដែរ (អេភេសូរ 6:10)។ មានន័យថា ព្រះបានប្រទានសេចក្តីពិត ជីវិតដ៏បរិសុទ្ធ សេចក្តី សុខសាន្ត សេចក្តីជំនឿ ព្រះគុណ និងព្រះវិញ្ញាណបរិសុទ្ធរបស់ទ្រង់មកឱ្យយើង (អេភេសូរ 6:13-17)។ ដោយមានជំនួយមកពីព្រះនោះ យើងមិនអាចបរាជ័យបានឡើយ។ ដ្បិតព្រះទ្រង់យាងចូលទៅក្នុងសមរភូមិ មុនយើង។ ហើយទ្រង់ក៏បានសន្យាថាយើងនឹងឈ្នះសង្គ្រាមនោះផងដែរ។

**សំណួរពិភាក្សា**

`1. តើមានន័យដូចម្តេច នៅពេលដែលទ្រង់បានមានបន្ទូលថា យើងត្រូវបានបង្កើតនៅក្នុងព្រះគ្រីស្ទ ដើម្បីឱ្យយើងបានធ្វើការល្អនោះ? យើងមិនបានសង្គ្រោះ ដោយសារទង្វើល្អរបស់យើងនោះឡើយ។ បើដូច្នេះមែន តើផែនការរបស់ព្រះ ដើម្បីឱ្យយើងបានធ្វើការល្អនោះ គឺដើម្បីអ្វីទៅ?`

`2. សូមអានខគម្ពីរអេភេសូរ 3:20។ តើ «ព្រះចេស្តា» ដែលបានធ្វើនៅក្នុងយើងរាល់គ្នានោះគឺជាអ្វីទៅ? តើព្រះចេស្តានេះត្រូវបានបង្ហាញនៅក្នុងជីវិតរបស់យើងដោយរបៀបណាដែរ?`