---
title:  ការទទួលព្រះគុណ និងការឱ្យព្រះគុណ
date:  28/09/2023
---

`សូមអានខគម្ពីរអេភេសូរ ជំពូក5 បន្ទាប់មក សូមគិតអំពីរបៀបដែលលោកប៉ុលបានសូមឱ្យយើងបង្ហាញដំណឹងល្អដល់មិត្តភក្តិ ដល់អ្នករួមការងារ និងដល់សមាជិកគ្រួសាររបស់យើង។ តើលោកប៉ុលបានមានប្រសាសន៍នូវពាក្យពេចន៍អ្វីខ្លះ ដែលមានន័យបំផុតសម្រាប់លោកអ្នកនោះ?`

បើសិនជាលោកអ្នកចង់យល់បទគម្ពីរអេភេសូរ ជំពូក5 ឱ្យបានក្បោះក្បាយនោះ លោកអ្នកត្រូវតែចាប់ផ្តើមជាមួយនឹងខគម្ពីរអេភេសូរ 4:32។ នៅក្នុងខគម្ពីរអេភេសូរ 4:32 លោកប៉ុលបានប្រាប់ អ្នកអានរបស់គាត់ថា «ចូរមានចិត្តសប្បុរសនឹងគ្នាទៅវិញទៅមក ព្រមទាំងមានចិត្តទន់សន្តោស ហើយអត់ទោសគ្នា ដូចជាព្រះទ្រង់បានអត់ទោសឲ្យអ្នករាល់គ្នា ដោយព្រះគ្រីស្ទដែរ» (អេភេសូរ 4:32)។ ខនេះ បានជួយឱ្យយើងយល់ប្រធានបទសំខាន់មួយនៅក្នុងជំពូក5 គឺថា៖ យើងត្រូវតែបង្ហាញសេចក្តីស្រឡាញ់ ព្រះគុណ ហើយនិងការលើកលែងទោសដែលព្រះបានបង្ហាញដល់យើង។ នេះគឺជារបៀបដែលយើងចម្លងឥរិយាបថរបស់ព្រះ (សូមប្រៀបធៀបខគម្ពីរម៉ាថាយ 5:43-48)។

លោកប៉ុលបានប្រៀបធៀបការបង្ហាញសេចក្តីស្រឡាញ់របស់ព្រះជាមួយនឹងឥរិយាបថរបស់មនុស្ស ដែលមិនបានស្គាល់ព្រះទាល់តែសោះ។ បើគ្មានព្រះយេស៊ូវនោះទេ មនុស្សលោកមិនអាចស្រឡាញ់ អ្នកដទៃឱ្យដូចជាបងប្អូននៅក្នុងក្រុមគ្រួសាររបស់ព្រះនោះទេ។ ជាញឹងញាប់ មនុស្សបានប្រើគ្នាទៅវិញ ទៅមក សម្រាប់ការរួមភេទសឹងតែគ្រប់ពេលវេលាទៅហើយ។ អាក្រក់ជាងនេះទៅទៀតនោះ ពួកគេក៏បានអួតពីអំពើបាបរបស់ពួកគេផងដែរ (អេភេសូរ 5:3, 4)។ លោកប៉ុលបានព្រមានថាទង្វើបែបនេះមិន មែនជាផ្នែកនៃនគរ ដែលព្រះបានគ្រោងទុកសម្រាប់រាស្ត្ររបស់ទ្រង់នោះទេ (អេភេសូរ 5:5-7)។

អ្នកគ្រីស្ទានត្រូវតែឈប់ធ្វើរឿងអាក្រក់ដែលពួកគេបានធ្វើកាលពីមុន។ ពួកគេត្រូវតែរស់នៅក្នុងជីវិតដ៏បរិសុទ្ធ ព្រមទាំងបង្ហាញសេចក្តីស្រឡាញ់របស់ព្រះផងដែរ (អេភេសូរ 5:8-10)។ លោកប៉ុល បានដាស់តឿនយើងឱ្យបែរចេញពីទង្វើអាក្រក់ និងចេញពីការធ្វើអំពើបាបកំបាំងមុខ (អេភេសូរ 5:11, 12)។ យើងត្រូវតែរស់នៅឱ្យដូចជាព្រះយេស៊ូវបានរស់នៅយ៉ាងដូច្នេះដែរ (អេភេសូរ 5:13, 14)។ យើងមិនត្រូវផឹកគ្រឿងស្រវឹងនោះទេ។ យើងត្រូវតែរស់នៅក្នុងជីវិតមួយដ៏បរិសុទ្ធ។ ក្នុងនាមជាគ្រីស្ទាន យើងត្រូវតែប្រើប្រាស់ពេលវេលាដែលព្រះបានផ្តល់ឱ្យយើងនោះ ឱ្យបានល្អបំផុត។ យើងត្រូវតែថ្វាយនូវការអរព្រះគុណដល់ព្រះ សម្រាប់សេចក្តីស្រឡាញ់របស់ទ្រង់ (សូមអានខគម្ពីរអេភេសូរ 5:15-21)។

ព្រះក៏បានបណ្តាលឱ្យលោកប៉ុលមានប្រសាសន៍ថាស្វាមី និងភរិយាគ្រីស្ទានគួរតែបង្ហាញសេចក្តី ស្រឡាញ់របស់ព្រះនៅក្នុងជីវិតអាពាហ៍ពិពាហ៍របស់ពួកគេផងដែរ។ សេចក្តីស្រឡាញ់ដែលព្រះយេស៊ូវ មានចំពោះយើងនៅលើឈើឆ្កាងនោះ គឺជាគំរូបង្ហាញថាស្វាមីគ្រីស្ទានចាំបាច់ត្រូវតែធ្វើតាមទ្រង់ (អេភេសូរ 5:25-33)។ ពួកជំនុំស្មោះត្រង់ចំពោះព្រះយេស៊ូវប៉ុនណា ភរិយាក៏ត្រូវតែគោរព និងស្មោះត្រង់ចំពោះ ស្វាមីរបស់នាងយ៉ាងនោះដែរ (អេភេសូរ 5:22-24)។ ស្វាមី និងភរិយាមិនត្រូវប្រើអំណោយទានខាងឯ ការរួមភេទតាមរយៈវិធីអាត្មានិយម ឬវិធីអាក្រក់នោះឡើយ។ ផ្ទុយទៅវិញ ស្វាមី និងភរិយាគួរតែស្រឡាញ់ គ្នាទៅវិញទៅមក ឱ្យដូចជាសម្បត្តិដ៏មានតម្លៃមួយយ៉ាងដូច្នោះដែរ។ ដោយមានជំនួយមកពីព្រះនោះ ពួកគេ នឹងបានក្លាយមកជារូបកាយតែ1 ចិត្តតែ1 គំនិតតែ1 និងវិញ្ញាណតែ1 (អេភេសូរ 5:28-33)។

`ខគម្ពីរអេភេសូរ 5:2 បានបង្គាប់ឱ្យយើង «ដើរក្នុងសេចក្តីស្រឡាញ់»។ តើខ2បានជួយឱ្យយើង យល់នូវអ្វីដែលលោកប៉ុលបានមានប្រសាសន៍នៅក្នុងខ1នោះយ៉ាងដូចម្តេចដែរ នៅពេលដែលគាត់បាន មានប្រសាសន៍នៅក្នុងខ1ថា «ចូរត្រាប់តាមព្រះ» នោះ?`