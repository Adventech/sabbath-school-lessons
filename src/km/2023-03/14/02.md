---
title:  យើងរាល់គ្នាបានទទួលព្រះពរតាមរយៈព្រះយេស៊ូវ
date:  24/09/2023
---

`សូមអានបទគម្ពីរអេភេសូរ ជំពូក6 រួចពិចារណាអំពីអត្ថន័យរបស់វាឱ្យបានស៊ីជម្រៅ។ តើនៅ ក្នុងជំពូកនេះ មានសេចក្តីពិតនៃព្រះគម្ពីរអ្វីខ្លះ ដែលបានប៉ះពាល់ជីវិតរបស់លោកអ្នកជាងគេបំផុតនោះ? តើនៅក្នុងជំពូកនេះ លោកអ្នកចូលចិត្តប្រធានបទអ្វីខ្លះ?`

បទគម្ពីរអេភេសូរ ជំពូក1 បានប្រាប់យើងអំពីផែនការសង្គ្រោះរបស់ព្រះ គឺចាប់ពីពេលដែលទ្រង់បានបង្កើតផែនដីនេះរហូតទៅដល់អនាគត។ នៅក្នុងជំពូកនេះ យើងបានអានអំពីព្រះគុណរបស់ព្រះ ព្រមទាំងបានអានអំពីកិច្ចការដែលទ្រង់បានធ្វើសម្រាប់យើង តាមរយៈព្រះយេស៊ូវផងដែរ។ ផែនការសង្គ្រោះ របស់ព្រះនេះ បានបង្ហាញយើងថាទ្រង់បានយកមកអនុវត្ត ដើម្បីសង្គ្រោះយើង មុនពេលដែលទ្រង់បាន បង្កើតផ្ទៃមេឃ និងផែនដីនេះ (អេភេសូរ 1:4)។ ផែនការដែលព្រះបានរៀបចំ ដើម្បីសង្គ្រោះយើងនោះ ឥឡូវនេះ កំពុងតែកើតឡើងនៅក្នុងជីវិតរបស់យើងហើយ (សូមអានខគម្ពីរអេភេសូរ 1:7, 8, 13, 14)។ ផែនការសង្គ្រោះរបស់ព្រះនេះ នឹងបានបញ្ចប់ទាំងស្រុង នៅពេលដែលព្រះយេស៊ូវយាងត្រឡប់មកវិញ (អេភេសូរ 1:9, 10)។ បន្ទាប់មក ព្រះនឹងសង្រួបសង្រួមរបស់ទាំងអស់ ដែលមាននៅស្ថានសួគ៌ និង នៅលើផែនដីនេះ។ ដ្បិតព្រះនឹងតាំងព្រះយេស៊ូវឱ្យធ្វើជាម្ចាស់នៃអ្វីៗគ្រប់យ៉ាង (អេភេសូរ 1:10)។ ឥឡូវ នេះ យើងអាចប្រាកដបានថា ផែនការដែលព្រះបានរៀបចំ ដើម្បីសង្គ្រោះយើងតាមរយៈព្រះយេស៊ូវនេះ ក៏ជាផ្នែកមួយនៃផែនការធំរបស់ទ្រង់ នៅក្នុងការស្អាងរបស់គ្រប់យ៉ាងឱ្យកាន់តែថ្មី និងប្រសើរឡើងនៅ ពេលអនាគត។

ការថ្លែងអំណរគុណក៏ជាប្រធានបទសំខាន់នៅក្នុងបទគម្ពីរអេភេសូរផងដែរ។ នៅក្នុងខគម្ពីរ អេភេសូរ 1:15-19 លោកប៉ុលបានអរព្រះគុណដល់ព្រះ។ លោកប៉ុលបានអធិស្ឋានសូមឱ្យអ្នកគ្រីស្ទាន ទទួលបានបទពិសោធន៍នៃក្តីអំណរដែលចេញពីការដែលបានសង្គ្រោះនោះ។ លោកប៉ុលបានជួយឱ្យយើង ផ្តោតចំណាប់អារម្មណ៍របស់យើងទៅលើព្រះយេស៊ូវ ដែលបានរស់ពីស្លាប់ឡើងវិញ។ ដ្បិតព្រះយេស៊ូវ ដដែលនេះបានយាងទៅស្ថានសួគ៌ ដែលជាកន្លែងដែលព្រះបានតាំងទ្រង់ឱ្យគ្រប់គ្រងពីលើរបស់មានអំណាច មេដឹកនាំ និងរដ្ឋាភិបាលនៅគ្រប់សម័យកាលទាំងអស់ (អេភេសូរ 1:20-23)។

ព្រះបានបង្ហាញយើងអំពីព្រះគុណរបស់ទ្រង់តាមរយៈព្រះរាជបុត្រាយេស៊ូវរបស់ទ្រង់ ដែលបាន សុគតជំនួសអំពើបាបរបស់យើង។ តាមរយៈសេចក្តីជំនឿរបស់យើងនៅក្នុងព្រះគុណរបស់ព្រះនេះហើយ ទើបឥឡូវនេះ យើងអាចនឹងរស់នៅស្ថានសួគ៌ជាមួយនឹងព្រះយេស៊ូវបាន។

`ព្រះបានមានបន្ទូលតាមរយៈលោកប៉ុលថា «ទ្រង់បានរើសយើងរាល់គ្នាក្នុងព្រះគ្រីស្ទ តាំងពីមុនកំណើតលោកីយ៍មកប្រយោជន៍ឲ្យយើងរាល់គ្នាបានបរិសុទ្ធ ហើយឥតកន្លែងបន្ទោសបាននៅចំពោះ ទ្រង់ ដោយសេចក្តីស្រឡាញ់» (អេភេសូរ 1:4)។ សូមគិតអំពីអត្ថន័យនៃខនេះ។ ព្រះបានរើសយើងរាល់ គ្នាក្នុងព្រះគ្រីស្ទ មុនពេលដែលទ្រង់បានបង្កើតលោកីយ៍។ គួរឱ្យអស្ចារ្យណាស់ តើសេចក្តីពិតនៅត្រង់នេះបានផ្តល់ក្តីសង្ឃឹមអ្វីដល់លោកអ្នក? តើសេចក្តីពិតនៃព្រះគម្ពីរនៅត្រង់នេះបានប្រាប់លោកអ្នកអំពីទំហំនៃបំណងដែលព្រះចង់ឱ្យលោកអ្នកបានសង្គ្រោះនោះយ៉ាងដូចម្តេចដែរ?`