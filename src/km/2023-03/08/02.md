---
title:  អំពើបាបបានបំផ្លាញជីវិតរបស់យើង
date:  13/08/2023
---

`សូមប្រៀបធៀបខគម្ពីរអេភេសូរ 4:17-32 ជាមួយនឹងខគម្ពីរកូឡូស 3:1-17។ តើលោក ប៉ុលបានមានប្រសាសន៍ថាអ្នកគ្រីស្ទានគួរតែរស់នៅយ៉ាងដូចម្តេច ដើម្បីឱ្យបានសេចក្តីសុខសាន្ត និងសេចក្តីសញ្ញានៅក្នុងពួកជំនុំនោះ?`

នៅក្នុងខគម្ពីរអេភេសូរ 4:1-16 លោកប៉ុលបានមានប្រសាសន៍អំពីប្រធានបទនៃសេចក្តីសុខសាន្ត និងសេចក្តីសញ្ញានៅក្នុងពួកជំនុំ។ នៅពេលដែលយើងប្រៀបធៀបខគម្ពីរអេភេសូរ 4:1 ជា មួយនឹងខគម្ពីរអេភេសូរ 4:17 នោះ យើងបានឃើញថាខទាំង2នេះគឺដូចគ្នាមែនទែន។ ខទាំង2នេះ បានចែងអំពីរបៀបរស់នៅ នៅក្នុងនាមជាអ្នកគ្រីស្ទាន។

នៅក្នុងខគម្ពីរអេភេសូរ 4:17-24 លោកប៉ុលបានប្រាប់មិនឱ្យអ្នកគ្រីស្ទានរស់នៅតាមរបៀប ដែលពួកសាសន៍ដទៃមិនជឿព្រះបានរស់នៅនោះឡើយ។ លោកប៉ុលបានដាស់តឿនថាការរស់នៅបែប នោះ នឹងបំផ្លាញសេចក្តីសុខសាន្ត និងសេចក្តីសញ្ញាជាមិនខាន (អេភេសូរ 4:17-19)។ ម៉្យាងទៀត របៀបនៃការរស់នៅរបស់អ្នកគ្រីស្ទានបានធ្វើឱ្យមានសេចក្តីសុខសាន្ត និងសេចក្តីសញ្ញា (អេភេសូរ 4:20-24)។ លោកប៉ុលចង់ឱ្យយើងចាំថាព្រះបានសង្គ្រោះពួកសាសន៍ដទៃ ដោយសារតែព្រះយេស៊ូវ។ ម្ល៉ោះហើយ ពួកគេក៏អាចក្លាយមកជាផ្នែកនៃរាស្ត្ររបស់ព្រះបានដែរ (អេភេសូរ 2:11-22; អេភេសូរ 3:1-13)។

លោកប៉ុលមិនមែនគ្រាន់តែព្រួយបារម្ភអំពីអំពើបាប ឬទង្វើអាក្រក់នៃពួកសាសន៍ដទៃនោះទេ។ លោកប៉ុលក៏បានព្រួយបារម្ភអំពីអ្វីដែលត្រូវកើតឡើង នៅពេលដែលពួកសាសន៍ដទៃបានរស់នៅក្នុងអំពើ បាបនោះ។ ពួកគេបានបន្តធ្វើបាបកាន់តែច្រើនឡើងៗ។ តើនឹងមានអ្វីកើតឡើងដល់ចិត្តរបស់ពួកគេ នៅ ពេលដែលពួកគេបន្តធ្វើអំពើបាបតទៅទៀតនោះ? លោកប៉ុលបានពន្យល់អំពីគ្រោះថ្នាក់ នៅពេលដែល គេបន្តធ្វើអំពើបាបនោះ។ «ដូច្នេះ ខ្ញុំនិយាយសេចក្តីនេះ ហើយធ្វើបន្ទាល់ក្នុងព្រះអម្ចាស់ថា កុំបីឲ្យអ្នករាល់គ្នាដើរដូចជាសាសន៍ដទៃឯទៀត ដែលគេដើរតាមគំនិតឥតប្រយោជន៍របស់គេទៀតឡើយ គំនិតគេត្រូវបង្អាប់ ហើយគេដាច់ចេញពីព្រះជន្មព្រះ ដោយសារសេចក្តីខ្លៅល្ងង់ក្នុងខ្លួនគេ ព្រោះចិត្តគេរឹងទទឹង» (អេភេសូរ 4:17, 18)។ តើលោកអ្នកបានឃើញថាលោកប៉ុលបកស្រាយអំពីអ្វីដែលត្រូវកើតដល់ចិត្ត និងគំនិតរបស់យើង នៅពេលដែលយើងបានធ្វើបាបនោះដែរឬទេ? អំពើបាបរបស់យើងបានបំបែកយើង ចេញពីព្រះ។ យើងមិនអាចយល់រឿងខាងឯវិញ្ញាណ ឬសេចក្តីពិតនៃព្រះគម្ពីរបានឡើយ។ នៅពេលនោះ ចិត្តរបស់យើងនឹងកាន់តែរឹងរូសឡើង (អេភេសូរ 4:18, 19)។ លោកប៉ុលបានប្រាប់យើងអំពីអ្វីដែលត្រូវកើតឡើងដល់មនុស្សដែលបានបដិសេធមិនព្រមធ្វើតាមទ្រង់នោះ ដោយគាត់បានមានប្រសាសន៍ថា៖ «គេលែងខ្លាចបាប បានជាគេប្រគល់ខ្លួនទៅខាងសេចក្តីអាសអាភាស ដើម្បីនឹងប្រព្រឹត្តសេចក្តីស្មោកគ្រោក គ្រប់យ៉ាង ដោយចិត្តវក់វិញ» (អេភេសូរ 4:19)។ អំពើបាបបានបំបែកពួកសាសន៍ដទៃទាំងនេះចេញពី ព្រះ។ ពួកគេមិនអាចគ្រប់គ្រងខ្លួនគេបានឡើយ។ ដ្បិតពួកគេត្រូវបានបំបែកចេញពីព្រះគុណរបស់ព្រះ ហើយ។ ដូច្នេះហើយ បានជាពួកគេបានបន្តធ្វើបាបកាន់តែច្រើនឡើងៗយ៉ាងដូច្នេះនោះ។

`តើអំពើបាបបានគ្រប់គ្រងជីវិតរបស់លោកអ្នកយ៉ាងដូចម្តេចដែរ នៅក្នុងបទពិសោធន៍ផ្ទាល់ របស់លោកអ្នកនោះ? នៅពេលដែលយើងធ្វើបាបម្តងហើយនោះ យើងតែងតែចង់ធ្វើបាបនោះតទៅទៀត ឬធ្វើបាបអាក្រក់ជាងនោះទៀត ក៏មាន។ តើលោកអ្នកគិតថាហេតុអ្វីបានជាអំពើបាបធ្វើការតាមរបៀបនេះនៅក្នុងជីវិតរបស់យើងយ៉ាងដូច្នេះ?`