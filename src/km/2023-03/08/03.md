---
title:  «សំលៀកបំពាក់» ថ្មី
date:  14/08/2023
---

`នៅក្នុងខគម្ពីរអេភេសូរ 4:20-24 លោកប៉ុលបានធ្វើទីបន្ទាល់ អំពីរបៀបដែលព្រះយេស៊ូវបានផ្លាស់ប្តូរជីវិតរបស់គាត់។ តើអ្វីទៅជាគោលគំនិតសំខាន់បំផុត ដែលលោកប៉ុលចង់ឱ្យអ្នកអានរបស់ គាត់យល់អំពីបទពិសោធន៍ផ្ទាល់ខ្លួនរបស់គាត់ជាមួយនឹងព្រះយេស៊ូវនោះ?`

ចំពោះលោកប៉ុល ជីវិតខាងឯសេចក្តីជំនឿគឺសំដៅទៅលើការដែលយើងមានទំនាក់ទំនងផ្ទាល់ ខ្លួនយ៉ាងពិតប្រាកដជាមួយនឹងព្រះយេស៊ូវ។ យើងមិនត្រឹមតែរៀនអំពីទ្រង់ប៉ុណ្ណោះទេ តែយើងក៏បានស្គាល់ ទ្រង់ផងដែរ។ យើងបានជឿថាព្រះយេស៊ូវបានរស់ពីស្លាប់ឡើងវិញ ហើយទ្រង់ក៏មានព្រះជន្មរស់នៅសព្វថ្ងៃ នេះផងដែរ។ យើងបានជឿថាព្រះយេស៊ូវបានសណ្ឋិតនៅក្នុងចិត្តរបស់យើង។ យើងបានទទួលយកការ បង្រៀនរបស់ទ្រង់។ គំរូនៃជីវិតរបស់ទ្រង់បានផ្លាស់ប្តូរយើង។ យើងបានស្មោះត្រង់ចំពោះព្រះយេស៊ូវ ដែល ជាព្រះអម្ចាស់របស់យើងដ៏មានព្រះជន្មរស់។ យើងបានគោរពតាមទ្រង់។ យើងបានអនុញ្ញាតឱ្យព្រះវិញ្ញាណ បរិសុទ្ធ និងព្រះគម្ពីរដឹកនាំយើង។

លោកប៉ុលបានប្រាប់យើងអំពីអ្វីដែលយើងត្រូវធ្វើ ប្រសិនបើយើងចង់ឱ្យព្រះយេស៊ូវគ្រប់គ្រង ជីវិតរបស់យើង និងដឹកនាំយើងនោះ៖

1. យើងត្រូវតែបដិសេធរបៀបរស់នៅកាលពីមុនរបស់យើង (អេភេសូរ 4:22)។
2. យើងត្រូវតែអនុញ្ញាតឱ្យព្រះប្រទានចិត្តថ្មី និងគំនិតថ្មីដល់យើង (អេភេសូរ 4:23)។
3. យើងត្រូវតែរស់នៅក្នុងជីវិតដ៏បរិសុទ្ធ (អេភេសូរ 4:24)។

លោកប៉ុលបានប្រើរូបស័ព្ទដ៏ពិសេសមួយ ដើម្បីជួយឱ្យយើងយល់អំពីរបៀបដែលព្រះបានផ្លាស់ប្តូរយើង។ រូបស័ព្ទនេះកំពុងតែផ្លាស់ប្តូរសំលៀកបំពាក់របស់យើង។ នៅក្នុងគម្ពីរសញ្ញាចាស់ សំលៀក បំពាក់គឺជារូបស័ព្ទមួយតំណាងឱ្យទង្វើអាក្រក់ (ទំនុកដំកើង 73:6; សាការី 3:3, 4; ម៉ាឡាគី 2:16)។ សំលៀកបំពាក់ក៏ជារូបស័ព្ទមួយតំណាងឱ្យព្រះគុណរបស់ព្រះផងដែរ (អេសាយ 61:10; អេសេគាល 16:8; សាការី 3:4, 5)។

នៅក្នុងសម័យព្រះគម្ពីរ ពួកបុរសបានពាក់អាវវែងមួយប្រភេទ ដែលគេហៅថាធូនីក (tunic)។ ធូនីកមានសម្រុងស្មើជង្គង់។ ពួកបុរសបានយកអាវធូនីកនេះមកធ្វើជាអាវក្នុង។ បន្ទាប់មក គាត់បានពាក់ អាវផាយមួយទៀតពីខាងក្រៅ ដើម្បីការពារខ្លួនគាត់ពីកំដៅថ្ងៃ។ ពួកស្ត្រីក៏បានពាក់អាវធូនីក និងអាវផាយ ផងដែរ។ នៅក្នុងសម័យព្រះគម្ពីរ ពួកបណ្តាជនមិនសូវមានសំលៀកបំពាក់ច្រើនប៉ុន្មានទេ។ ដ្បិតសំលៀក បំពាក់នៅក្នុងសម័យនោះ មានតម្លៃថ្លៃៗណាស់។ ពួកបណ្តាជនបានថែរក្សាសំលៀកបំពាក់របស់ពួកគេ។ ពួកគេបានថែរក្សាសំលៀកបំពាក់របស់ពួកគេឱ្យនៅបានយូរ។ ដូច្នេះ នៅពេលដែលអ្នកណាម្នាក់បានផ្លាស់សំលៀកបំពាក់របស់គាត់ ដោយពាក់សំលៀកបំពាក់ថ្មីមួយទៀតនោះ ការផ្លាស់ប្តូរបែបនេះគឺមាន សារៈសំខាន់ជាទីបំផុត។ មនុស្សគ្រប់គ្នានៅជុំវិញគាត់ នឹងតាមមើលគាត់ នៅពេលដែលគាត់បានផ្លាស់ សំលៀកបំពាក់របស់គាត់នោះ។ លោកប៉ុលបានមានប្រសាសន៍ថាការដែលក្លាយមកជាអ្នកគ្រីស្ទានក៏ដូចគ្នាយ៉ាងដូច្នេះដែរ។ ព្រះយេស៊ូវបានផ្លាស់ប្តូររបៀបរស់នៅជាច្រើនរបស់លោកអ្នក ដូចជាមនុស្សម្នាក់ ដែលបានពាក់សំលៀកបំពាក់ថ្មីមួយឈុត ដើម្បីឱ្យមនុស្សគ្រប់គ្នាបានឃើញយ៉ាងដូច្នោះដែរ។

`លោកអ្នកអាចរៀនអំពីព្រះយេស៊ូវបាន ឬលោកអ្នកអានរៀនស្គាល់ទ្រង់បាន។ តើចំណុចទាំង 2យ៉ាងនេះខុសគ្នាយ៉ាងដូចម្តេច? តើចំណុចមួយណាដែលលោកអ្នកគិតប្រសើរជាងនោះ? តើហេតុអ្វីបានជាចំណុចនោះប្រសើរជាងយ៉ាងដូច្នោះ?`