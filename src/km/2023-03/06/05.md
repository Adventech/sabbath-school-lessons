---
title:  ចូរឱ្យព្រះយេស៊ូវសណ្ឋិតនៅក្នុងចិត្តរបស់លោកអ្នក
date:  02/08/2023
---

`សូមប្រៀបធៀបសេចក្តីអធិស្ឋានរបស់លោកប៉ុលនៅក្នុងខគម្ពីរអេភេសូរ 1:16-19 ជាមួយ នឹងសេចក្តីអធិស្ឋានរបស់គាត់ សម្រាប់អ្នកគ្រីស្ទាននៅក្នុងខគម្ពីរអេភេសូរ 3:14-19។ តើលោកប៉ុល បានទូលសូមអ្វីដែរ នៅក្នុងសេចក្តីអធិស្ឋាននីមួយៗនោះ? តើសេចក្តីអធិស្ឋានទាំង2យ៉ាងនេះដូចគ្នានៅ ត្រង់ណា?`

លោកប៉ុលបានប្រាប់យើងថា «គ្រប់ទាំងគ្រួនៅស្ថានសួគ៌ ហើយនៅផែនដី មាននាមត្រកូលពីទ្រង់ [ព្រះវរបិតា (ខ14)] មក» (អេភេសូរ 3:15)។ នៅក្នុងភាសាក្រេក ពាក្យថា «ព្រះវរបិតា» និង «គ្រួ» មានទំនាក់ទំនងអ្វីនឹងគ្នាដែរ។ ពាក្យថា «ព្រះវរបិតា» ប្រែមកពីពាក្យថា «Patēer (ពេធឺរ)» ។ ហើយ ពាក្យថា «គ្រួ (គ្រួសារ)» ប្រែមកពីពាក្យថា «Patria (ពេធ្រា)។ ពាក្យទាំងនេះនៅក្នុងភាសាក្រេកគឺមាន អត្ថន័យស្រដៀងនឹងគ្នា។ លោកប៉ុលចង់ឱ្យយើងយល់ថាផែនការសង្គ្រោះរបស់ព្រះ (អេភេសូរ 1:9, 10) គឺសម្រាប់មនុស្សទាំងអស់នៅគ្រប់ទាំងសម័យកាល។ គ្រួសារទាំងអស់នៅឯស្ថានសួគ៌ និងនៅលើផែនដី នេះគឺជាកម្មសិទ្ធរបស់ព្រះវរបិតា។ នេះគឺជាដំណឹងដ៏ល្អបំផុត។ សូមគិតអំពីសេចក្តីពិតនេះ គឺថា៖ គ្រួសារ របស់លោកអ្នកគឺជាកម្មសិទ្ធរបស់ព្រះ។ ជាការពិតណាស់ គ្រួសាររបស់លោកអ្នកបានធ្វើខុស ហើយក៏មិនមែនជាគ្រួសារល្អឥតខ្ចោះនោះដែរ។ ប៉ុន្តែ ទោះជាយ៉ាងនេះក៏ដោយ ក៏ព្រះនៅតែស្រឡាញ់គ្រួសារ របស់លោកអ្នក ដោយសារតែគ្រួសាររបស់លោកអ្នកមានព្រះនាមរបស់ទ្រង់។

នៅក្នុងខគម្ពីរអេភេសូរ 3:16-19 លោកប៉ុលបានសូមឱ្យព្រះប្រទានបទពិសោធន៍ខាងឯវិញ្ញាណដ៏រឹងមាំមួយដល់អ្នកគ្រីស្ទាន។ លោកប៉ុលបានសូមឱ្យព្រះប្រទានព្រះវិញ្ញាណរបស់ទ្រង់ដល់រាស្ត្រ របស់ទ្រង់ ដើម្បីឱ្យពួកគេបានរឹងមាំឡើង (អេភេសូរ 3:16)។ លោកប៉ុលក៏បានសូមឱ្យព្រះយេស៊ូវសណ្ឋិតនៅក្នុងចិត្តរបស់ពួកជំនុំ តាមរយៈសេចក្តីជំនឿផងដែរ។ នៅពេលនោះ ពួកគេនឹងបានរឹងមាំឡើង នៅក្នុងសេចក្តីស្រឡាញ់របស់ព្រះ។

លោកប៉ុលបានសរសើរតម្កើងព្រះ ចំពោះព្រះពរដែលទ្រង់បានប្រទានឱ្យអ្នកគ្រីស្ទាន។ លោក ប៉ុលបានមានប្រសាសន៍ថា « ដើម្បីឲ្យអាចនឹងយល់ ជាមួយនឹងពួកបរិសុទ្ធទាំងអស់គ្នា ពីទទឹង បណ្តោយ ជម្រៅ និងកម្ពស់នៃសេចក្តីស្រឡាញ់នោះ» (អេភេសូរ 3:18)។ តើលោកអ្នកគិតថាហេតុអ្វីបានជាលោក ប៉ុលប្រើពាក្យថា «ទទឹង» «បណ្តោយ» «ជម្រៅ» និង «កម្ពស់» យ៉ាងដូច្នេះ? លោកប៉ុលបានប្រើពាក្យទាំង 4នេះ ដើម្បីប្រាប់យើងថាសេចក្តីស្រឡាញ់ដែលព្រះមានសម្រាប់យើងនោះ គឺធំធេងជាទីបំផុត។ ព័ត៌មាន នេះក៏ជាដំណឹងល្អបន្ថែមទៀត សម្រាប់យើងផងដែរ។