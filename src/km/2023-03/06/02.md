---
title:  លោកប៉ុលបានជាប់ជាអ្នកទោស ដើម្បីព្រះយេស៊ូវ
date:  30/07/2023
---

`សូមអានបទគម្ពីរអេភេសូរ ជំពូក3។ តើនៅក្នុងជំពូកនេះ មានគោលគំនិតសំខាន់ៗអ្វីខ្លះ?`

លោកប៉ុលបានសរសេរបទគម្ពីរអេភេសូរ ជំពូក3 នៅក្នុងទម្រង់មួយដ៏គួរឱ្យចាប់អារម្មណ៍។ លោកប៉ុលបានចាប់ផ្តើមបទគម្ពីរនេះ ជាមួយនឹងពាក្យពេចន៍យ៉ាងដូច្នេះថា៖ «ហេតុនោះបានជាប៉ុលខ្ញុំ ជាសិស្សរបស់ព្រះយេស៊ូវគ្រីស្ទ ដែលខ្ញុំជាប់គុកនេះ ដើម្បីជាប្រយោជន៍ដល់អ្នករាល់គ្នា ជាពួកសាសន៍ដទៃ» (អេភេសូរ 3:1)។ បន្ទាប់មក នៅក្នុងខបន្ទាប់ លោកប៉ុលបានចាប់ផ្តើមមានប្រសាសន៍អំពីប្រធាន បទថ្មីមួយ។ លោកប៉ុលបានប្រាប់យើង អំពីកិច្ចការរបស់គាត់នៅក្នុងនាមជាគ្រូបង្រៀនដល់ពួកសាសន៍ ដទៃ (អេភេសូរ 3:2-13)។ បន្ទាប់ពីប្រធានបទនេះទៅ លោកប៉ុលបានត្រឡប់ខគម្ពីរអេភេសូរ 3:14 ដែលជាគោលគំនិតដែលគាត់បានចាប់ផ្តើមនៅក្នុងខ1 អំពីការដែលគាត់បានជាប់ជាអ្នកទោសនោះ។ លោកប៉ុលបានប្រើពាក្យថា «ដោយហេតុនោះ» (អេភេសូរ 3:14) ដើម្បីភ្ជាប់ខ14ទៅនឹងប្រធានបទនៅក្នុងខ1វិញ។ បន្ទាប់មកលោកប៉ុលបានបង្ហាញយើង អំពីរបាយការណ៍នៃសេចក្តីអធិស្ឋានរបស់គាត់។

នៅក្នុងខគម្ពីរអេភេសូរ 3:1 លោកប៉ុលបានមានប្រសាសន៍ថាគាត់បាន «ជាប់ឃុំឃាំង ព្រោះ តែព្រះគ្រីស្ទយេស៊ូវ» (អេភេសូរ 3:1, គខប)។ តើសាសន៍រ៉ូមមិនមែនជាអ្នកចាប់លោកប៉ុលទេឬអី? តើ លោកប៉ុលមិនមែនជាប់នៅក្នុងការឃុំឃាំងនោះទេឬអី? បើដូច្នេះមែននោះ តើលោកប៉ុលអាចក្លាយមកជាអ្នកទោសរបស់ព្រះយេស៊ូវយ៉ាងដូចម្តេចទៅបាន នៅពេលដែលគាត់ជាប់នៅក្នុងគុកនៃសាសន៍រ៉ូមយ៉ាង ដូច្នេះនោះ? តើលោកប៉ុលចង់មានន័យយ៉ាងណាដែរ? លោកប៉ុលបានប្រើពាក្យ «អ្នកទោស» មកធ្វើជារូបស័ព្ទ មួយ ដើម្បីបង្ហាញថាគាត់គឺជាកម្មសិទ្ធរបស់ព្រះ មិនមែនជាកម្មសិទ្ធរបស់សាសន៍រ៉ូមនោះឡើយ។ ដូច្នះ ខណៈពេលដែលលោកប៉ុលជាប់នៅក្នុងគុកនៃសាសន៍រ៉ូមនោះ ជីវិតរបស់លោកប៉ុលគឺស្ថិតនៅក្រោមការគ្រប់គ្រងរបស់ព្រះវិញ (សូមប្រៀបធៀបខគម្ពីរអេភេសូរ 4:1)។ លោកប៉ុលចង់ឱ្យមើល ឃើញថាគាត់ ពិតជានៅចំកន្លែង ដែលព្រះចង់ឱ្យគាត់ទៅមែន។

តើលោកអ្នកបានឃើញនូវអ្វីដែលលោកប៉ុលបានមានប្រសាសន៍ អំពីការរងទុក្ខរបស់គាត់នៅ ក្នុងខគម្ពីរអេភេសូរ 3:13 ដែរឬទេ? លោកប៉ុលបានមានប្រសាសន៍អំពីច្រវ៉ាក់របស់គាត់ នៅក្នុងសំបុត្រ របស់គាត់ក្រោយៗមកទៀត (អេភេសូរ 6:20)។ ព័ត៌មាននេះបានប្រាប់ថាលោកប៉ុលមិនមែនជាអ្នកទោស នៅក្នុងបន្ទប់ដែលមានផាសុខភាពនោះឡើយ (សូមប្រៀបធៀបខគម្ពីរកិច្ចការ 28:16)។ លោកប៉ុល បានជាប់នៅក្នុងគុក។ នៅក្នុងសម័យគម្ពីរសញ្ញាថ្មី គុកនៃសាសន៍រ៉ូមមិនមែនជាកន្លែងល្អនោះឡើយ។ នគររ៉ូមមិនមែនជាគុកស្អាតស្អំដែលបម្រើអាហារល្អដល់អ្នកទោសនោះទេ។ នគររ៉ូមមិនបានចាប់មនុស្ស ដាក់គុក ដើម្បីដាក់ទោសពួកគេនោះឡើយ។ ដ្បិតមនុស្សដែលត្រូវ បានគេចាប់ដាក់គុកនោះ គឺជាអ្នកទោស ដែលបានរង់ចាំជួបតុលាការ ឬជាអ្នកទោសដែលបានរង់ចាំឱ្យគេសម្លាប់ ដោយសារតែអំពើឧក្រិដ្ឋកម្មរបស់ គេនោះ។ ពួកមេដឹកនាំនៃសាសន៍រ៉ូមបានរំពឹងថាពួកអ្នកទោសនឹងចាត់ចែងតម្រូវការផ្ទាល់ខ្លួនរបស់ពួកគេ។ ដូច្នេះហើយ បានជាពួកអ្នកទោសបានពឹងផ្អែកទៅលើសមាជិកគ្រួសារ និងមិត្តភក្តិ ឱ្យនាំយកអាហារ និងសម្ភារៈផ្សេងៗទៀតមកឱ្យពួកគេវិញ។

លោកប៉ុលអាចនឹងព្រួយបារម្ភថាអ្នកអានរបស់គាត់នឹងបាត់បង់សេចក្តីសង្ឃឹម នៅពេលដែល ពួកគេបានដឹងថាគាត់បានជាប់ជាអ្នកទោសនោះ។ ដ្បិតពួកគេអាចនឹងសួរថា «តើលោកប៉ុលពិតជាគ្រូបង្រៀនដែលព្រះយេស៊ូវបានចាត់ឱ្យមកយ៉ាងដូចម្តេចទៅ ប្រសិនបើគាត់បានជាប់នៅក្នុងគុកយ៉ាងដូច្នេះ នោះ?»។ ដូច្នេះហើយ លោកប៉ុលបានជួយឱ្យអ្នកអានរបស់គាត់បានយល់ថាការដែលគាត់បានជាប់ជា អ្នកទោសនេះ គឺជាផែនការរបស់ព្រះវិញ។ លោកប៉ុលបានរងទុក្ខ ដើម្បីពួកគេ។ នៅចុងបញ្ចប់ ការរងទុក្ខ របស់គាត់នឹងបានលើកតម្កើងព្រះនាមរបស់ព្រះវិញ (អេភេសូរ 3:13)។