---
title:  ការស្មោះត្រង់ចំពោះព្រះ
date:  02/09/2023
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
អេភេសូរ 6:1-9; ម៉ាថាយ 18:1-5, 10; កូឡស 3:21; ធីម៉ូថេទី1 6:1, 2; ពេត្រុសទី1 2:18-25។

> <p>ខចងចាំ</p>
> «ចៅហ្វាយរាល់គ្នាអើយ ចូរប្រព្រឹត្តនឹងបាវបំរើដូច្នោះដែរ ទាំងលែងគំហកកំហែងទៅ ដោយ ដឹងថា ចៅហ្វាយរបស់គេ ហើយរបស់អ្នករាល់គ្នាផង នោះទ្រង់គង់នៅស្ថានសួគ៌ ហើយទ្រង់មិនចេះ រើសមុខអ្នកណាឡើយ» (អេភេសូរ 6:9)។

នៅក្នុងឆ្នាំ2018 មនុស្សម្នាបាននាំគ្នាទៅលេងសារមន្ទីរគម្ពីរនៅក្នុងទីក្រុងវ៉ាស៊ីនតោនឌីស៊ី។ អ្នកទេសចរណ៍បានចូលទៅមើលគម្ពីរដ៏ពិសេសមួយ។ គម្ពីរនោះមានអាយុជាង200ឆ្នាំមកហើយ។ គម្ពីរនោះត្រូវបានបោះពុម្ពនៅក្នុងឆ្នាំ1808នៃគ្រិស្តសករាជ។ គម្ពីរនោះបានបាត់ជំពូកជា ច្រើន។ មនុស្សដែលបានបង្កើតគម្ពីរនេះឡើង បានលុបគម្ពីរសញ្ញាចាស់90% និងលុបគម្ពីរសញ្ញាថ្មី 50%ចេញ។ ព្រះគម្ពីររបស់ពួកយើងមាន1189ជំពូក។ ប៉ុន្តែ គម្ពីរនៅឆ្នាំ1808មានត្រឹមតែ232 ជំពូកប៉ុណ្ណោះ។

តើហេតុអ្វីបានជាគម្ពីរនៅឆ្នាំ1808នោះ មានជំពូកខ្លីម្ល៉េះ? នោះគឺដោយសារតែទាសភាព នៅក្នុងប្រទេសអាមេរិកនៅពេលនោះ គឺជារឿងមួយដែលស្របច្បាប់។ ដូច្នេះ មនុស្សដែលបានបោះពុម្ព គម្ពីរនោះ បានដកខគម្ពីរ ដែលពួកគេបានគិតថាអាចនឹងធ្វើឱ្យទាសកររត់ចេញ ឬបះបោរទាស់នឹង ចៅហ្វាយរបស់ពួកគេនោះ។ អ្នកដែលបានបង្កើតគម្ពីរនោះឡើង បានទុកត្រឹមតែខគម្ពីរដែលពួកគេ បានយល់ឃើញថាគាំទ្រភាពជាទាសករប៉ុណ្ណោះ។ ខគម្ពីរអេភេសូរ 6:5 គឺជាខមួយនៅក្នុងចំណោម ខទាំងនោះ ដែលមនុស្សជាច្រើនបានយល់ច្រឡំរហូតមកដល់សព្វថ្ងៃនេះ។ «អ្នកបម្រើរាល់គ្នាអើយ ចូរ ស្តាប់បង្គាប់ចៅហ្វាយខ្លួនខាងសាច់ឈាម ដោយគោរពកោតខ្លាចហើយញាប់ញ័រ ព្រមទាំងមានចិត្តទៀងត្រង់ ដូចជាដល់ព្រះគ្រីស្ទ» (អេភេសូរ 6:5)។

តើយើងដែលជាអ្នកគ្រីស្ទានបានយល់នូវអ្វីដែលព្រះបានមានបន្ទូលតាមរយៈលោកប៉ុលនៅ ក្នុងខគម្ពីរអេភេសូរ 6:1-9 អំពីភាពជាទាសករនេះដែរឬទេ? សប្តាហ៍នេះ យើងនឹងរៀនអំពីរបៀបដែលដំណឹងល្អបានជួយឱ្យយើងយល់សាររបស់លោកប៉ុលនេះ។