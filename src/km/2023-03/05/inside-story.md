---
title:  សុវត្ថិភាពនៅក្នុងព្រះយេស៊ូវ វគ្គ2
date:  28/07/2023
---

នៅរសៀលមួយ នាងអាល់មីរ៉ាដែលជាក្មេងស្រីអាយុ16ឆ្នាំ បានសំរេចចិត្តទៅគេងបន្ទាប់ពី ត្រឡប់មកពីសាលាវិញ ដោយសារតែនាងដេកមិនគ្រប់គ្រាន់អស់រយៈពេលជាច្រើនខែមកហើយ។ នាង បានដេកនៅលើសាឡុងមួយ ដោយបែរមុខរបស់នាងទៅរកទ្វារបន្ទប់ដែលបានបើកចំហនោះ។ នៅពេល នោះ នាងនៅផ្ទះតែម្នាក់ឯង។

ភ្លាមនោះ នាងបានមានអារម្មណ៍ថាមានអារក្សនៅក្នុងបន្ទប់នោះ។ នៅពេលដែលនាងមើល ទៅទ្វារនោះ នាងបានឃើញអារក្សជាលើកដំបូង។ វាមើលទៅហាក់ដូចជាស្រមោលស្ទង់ៗ ពណ៌ប្រផេះ មួយផ្ទាំង ដែលបានពាំងខ្លោងទ្វារនោះ។ នាងអាល់មីរ៉ាមិនបានដឹងថាហេតុអ្វីបានជាវាលេចមកនោះទេ ប៉ុន្តែ នាងយល់ឃើញថាប្រសិនបើនាងព្រិចភ្នែកនោះ រឿងដ៏គួរឱ្យព្រឺព្រួចច្បាស់ជាកើតឡើងចំពោះនាង ជាមិនខាន។ នាងបានមើលមាត់ទ្វារ ដោយមិនព្រិចភ្នែក។ នៅទីបំផុត នាងត្រូវតែព្រិចភ្នែក។ គ្រាន់តែ ព្រិចភ្នែកភ្លាមនោះ ស្រមោលពណ៌ប្រផេះនោះបានហោះមករកនាងភ្លាម។ នាងអាល់មីរ៉ាមានអារម្មណ៍ថា ដូចជាមានដំុថ្មដ៏ធំមួយដុំបានសង្កត់នាង មិនឱ្យអាចកំរើកបានឡើយ។ នាងបានព្យាយាមដកដង្ហើម។ នាងបានស្រែករកអំណាចនៃសេចក្តីល្អឱ្យជួយដល់នាង។ ប៉ុន្តែ ពុំមានអ្វីមកជួយដល់នាងឡើង។

នៅពេលនោះ នាងបាននឹកចាំអំពីការបន់ស្រន់ ដែលនាងបានទន្ទេញកន្លងមក។ ការបន់ស្រន់ គឺជាសេចក្តីអធិស្ឋាននៃអ្នកមិនមែនជាគ្រីស្ទាន ដែលពាក់ព័ន្ធទៅនឹងប្រពៃណីសាសនារបស់ដូនតានាង។ នាងបានសូត្រវា។ រំពេចនោះ នាងបានធូរ ហើយដកដង្ហើមបាន។ ប៉ុន្តែ ក្រោយមក អារក្សបានសង្កត់ នាងម្តងទៀត។ នាងបានបន់ស្រន់ហើយ បន់ស្រន់ទៀត។ រួចមួយភ្លែត ក៏ត្រូវអារក្សសង្កត់វិញ រួចមួយ ភ្លែតទៀត ក៏ត្រូវអារក្សសង្កត់វិញទៀត។ ដោយហត់អស់កម្លាំងពេកពីការសង្កត់នោះ នាងមិនដឹងថានាង ត្រូវធ្វើអ្វី ដើម្បីឱ្យនាងបានរួចនោះឡើយ។ រំពេចនោះ នាងបាននឹកចាំសម្តីរបស់គ្រូបង្រៀនជនជាតិរុស្ស៊ី ម្នាក់នៅក្នុងចំណោមថ្នាក់ជំនឿអរូបីទាំងនោះ បាននិយាយថាព្រះយេស៊ូវគ្រីស្ទមានអំណាចលើសអស់ ទាំងវិញ្ញាណល្អ និងវិញ្ញាណអាក្រក់។ គំនិតនោះបានចូលមកក្នុងចិត្តរបស់នាង ដើម្បីឱ្យនាងស្រែករក ព្រះយេស៊ូវ។ នាងបានបើកមាត់និយាយ។ គ្រាន់តែនាងគិតអំពីព្យាង្គនីមួយៗនៃឈ្មោះរបស់ព្រះយេស៊ូវ នោះ ស្រមោលស្ទង់ៗពណ៌ប្រផេះនោះបានរលាយបាត់ទៅ។ នាងមានអារម្មណ៍ថាព្រះយេស៊ូវបានយាង ចូលបន្ទប់របស់នាង ហើយទ្រង់បានបណ្តេញវិញ្ញាណសណ្ឋិតចេញពីនាង។

នាងអាល់មីរ៉ាបានជ្រើសរើសយកព្រះយេស៊ូវ ដោយគ្មានការសង្ស័យ។ ប៉ុន្តែ តើនាងត្រូវធ្វើ យ៉ាងមិចទៅ? ដ្បិតនាងមិនមែនជាគ្រីស្ទាននោះឡើយ។ ដូច្នេះហើយ នាងបានទៅអាស្រំដូនតារបស់ នាង អស់រយៈពេល2ខែ។ នាងបានចាប់ផ្តើមគេងលក់ស្រួលជាងមុន ដូច្នេះហើយ នាងបានគិតថា ព្រះយេស៊ូពិតជាបានគង់នៅក្នុងអាស្រំនោះហើយ។

ក្រោយមក នាងហ្វេនីយ៉ា (Faniya) ដែលជាបងស្រីរបស់នាង បានមកលេងផ្ទះជាមួយនឹងមិត្តភក្តិ3នាក់ ដែលនាងអាល់មីរ៉ាមិនធ្លាប់ស្គាល់ពីមុនមក។ នៅថ្ងៃនោះ នាងបានដឹងថានាងហ្វេនីយ៉ា បានចាប់ផ្តើមទៅព្រះវិហារសេវេនដេយអាត់វេនទីស្ទ ដែលមានទីតាំងនៅលើផ្លូវតែមួយនៃអគារស្នាក់នៅ របស់នាង។ មិត្តភក្តិទាំង2នាក់នោះ គឺជាពួកជំនុំអាត់វេនទីស្ទ។ នាងអាល់មីរ៉ាបានប្រាប់រឿងរបស់នាង ដល់ក្មេងស្រីអាត់វេនទីស្ទទាំងនោះ។ ក្មេងស្រីម្នាក់បាននិយាយថា «នោះគឺជា សាតាំងទេ»។ ក្មេងស្រីម្នាក់ទៀតបាននិយាយថានាងអាល់មីរ៉ាបានចូលទៅក្នុងតំបន់របស់អារក្ស ដោយបានរៀនថ្នាក់អរូបីទាំងនោះ។ នាងបាននិយាយ ទៀតថា «ប៉ុន្តែ ព្រះយេស៊ូវទ្រង់គង់នៅជាមួយនឹងប្អូនស្រី ហើយមានតែទ្រង់មួយគត់ដែលអាចរំដោះប្អូនស្រីចេញពីអំណាចរបស់សាតាំងបាន»។