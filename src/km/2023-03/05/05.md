---
title:  ព្រះយេស៊ូវបានអធិប្បាយអំពីសេចក្តីសុខសាន្ត
date:  26/07/2023
---

`តើលោកប៉ុលបានមានប្រសាសន៍យ៉ាងដូចម្តេច អំពីកិច្ចការដែលព្រះយេស៊ូវបានធ្វើនោះ? សូមអានខគម្ពីរអេភេសូរ 2:17, 18 សម្រាប់ចម្លើយ។`

សេចក្តីសុខសាន្តគឺជាគោលគំនិតដ៏សំខាន់មួយនៅក្នុងសំបុត្ររបស់លោកប៉ុលទៅកាន់ពួកជំនុំ អេភេសូរ។ សំបុត្រនេះបានចាប់ផ្តើម និងបញ្ចប់ជាមួយនឹងព្រះពរនៃសេចក្តីសុខសាន្ត ដែលបានមកពី ព្រះវរបិតា និងបានមកពីព្រះយេស៊ូវដែលជាព្រះអម្ចាស់របស់យើង (អេភេសូរ 1:2; សូមប្រៀបធៀប ខគម្ពីរអេភេសូរ 6:23)។ នៅក្នុងខគម្ពីរអេភេសូរ 2:11-22 លោកប៉ុលបានមានប្រសាសន៍ថាសេចក្តី សុខសាន្តគឺជាបុគ្គលម្នាក់។ ហើយបុគ្គលម្នាក់នោះ គឺជាព្រះយេស៊ូវនោះឯង។ ដូច្នេះ អង្គព្រះយេស៊ូវផ្ទាល់ គឺជាសេចក្តីសុខសាន្តរបស់យើង។ ឈើឆ្កាងបានប្រទានសេចក្តីសុខសាន្តដល់យើង (អេភេសូរ 2:14-16)។ ដោយសារតែព្រះយេស៊ូវគឺជាសេចក្តីសុខសាន្តនេះហើយ បានជាទ្រង់អាចបំផ្លាញសេចក្តីសម្អប់ រវាងពួកសាសន៍យូដា និងពួកសាសន៍ដទៃបាន (អេភេសូរ 2:14, 15)។ ព្រះយេស៊ូវក៏បានស្អាងមនុស្ស លោកជាថ្មីផងដែរ។ ទ្រង់ក៏បានស្អាងទំនាក់ទំនង និងមិត្តភាពថ្មីៗរបស់យើងផងដែរ ដោយបានបំពេញ ពួកគេដោយសេចក្តីសុខសាន្ត (អេភេសូរ 2:15-17)។ សេចក្តីសុខសាន្តដែលព្រះយេស៊ូវបានប្រទាន ដល់យើងនោះ មានន័យថាយើងត្រូវធ្វើលើសពីការរត់ចោលសមរភូមិ។ សេចក្តីសុខសាន្តរបស់ព្រះយេស៊ូវ បានធ្វើឱ្យយើងពេញលេញ និងមានអំណរជាមួយនឹងព្រះ (រ៉ូម 5:1) និងជាមួយនឹងអ្នកដទៃផងដែរ។

`តើលោកប៉ុលបានមានប្រសាសន៍យ៉ាងដូចម្តេច អំពីអ្នកគ្រីស្ទានដែលបានចែកចាយសាររបស់ ព្រះអំពីសេចក្តីសុខសាន្តនោះ? សូមអានខគម្ពីរអេភេសូរ 4:3; អេភេសូរ 6:14, 15 សម្រាប់ចម្លើយ; សូមប្រៀបធៀបខគម្ពីររ៉ូម 10:14, 15 ជាមួយនឹងខគម្ពីរអេភេសូរ 2:17-19; អេសាយ 52:7; អេសាយ 57:19។`

ដំណឹងល្អគឺជាកណ្ឌគម្ពីរទាំង4ដំបូងនៅក្នុងគម្ពីរសញ្ញាថ្មី គឺជាកណ្ឌគម្ពីរម៉ាថាយ ម៉ាកុស លូកា និងយ៉ូហាន។ ដំណឹងល្អបានបង្ហាញថាព្រះយេស៊ូវគឺជាអ្នកអធិប្បាយអំពីសេចក្តីសុខសាន្ត។ នៅក្នុងសេចក្តី អធិប្បាយជាលើកចុងក្រោយរបស់ព្រះយេស៊ូវទៅកាន់ពួកសិស្សរបស់ទ្រង់នោះ ទ្រង់បានសន្យាថាទ្រង់ នឹងប្រទានសេចក្តីសុខសាន្តដល់ពួកគេ (និងពួកយើង)។ «ខ្ញុំទុកសេចក្តីសុខនៅនឹងអ្នករាល់គ្នា គឺខ្ញុំឲ្យសេចក្តីសុខសាន្តរបស់ខ្ញុំដល់អ្នករាល់គ្នា» (យ៉ូហាន 14:27)។ ព្រះយេស៊ូវបានបញ្ចប់សេចក្តីអធិប្បាយ របស់ទ្រង់ ដោយមានបន្ទូលយ៉ាងដូច្នេះថា៖ «ខ្ញុំប្រាប់សេចក្តីទាំងនេះ ដើម្បីឲ្យអ្នករាល់គ្នា បានសេចក្តីសុខសាន្ត ដោយសារខ្ញុំ នៅលោកីយ៍នេះ នោះអ្នករាល់គ្នាមានសេចក្តីវេទនាមែន ប៉ុន្តែ ត្រូវសង្ឃឹមឡើង ដ្បិតខ្ញុំបានឈ្នះលោកីយ៍ហើយ» (យ៉ូហាន 16:33)។ បន្ទាប់ពីព្រះយេស៊ូវបានរស់ពីស្លាប់ឡើងវិញនោះ ទ្រង់បានបង្ហាញអង្គទ្រង់ដល់ពួកសិស្សរបស់ទ្រង់។ ជាថ្មីម្តងទៀត ទ្រង់បានមានបន្ទូលទៅកាន់ពួកគេយ៉ាងដូច្នេះថា «សូមឲ្យអ្នករាល់គ្នាបានប្រកបដោយសេចក្តីសុខចុះ» (យ៉ូហាន 20:19, 21, 26)។

នៅក្នុងខគម្ពីរអេភេសូរ 2:17, 18 ព្រះបានមានបន្ទូលតាមរយៈលោកប៉ុលថាសាររបស់ព្រះយេស៊ូវអំពីសេចក្តីសុខសាន្តនេះ គឺសម្រាប់ពួកសាសន៍យូដា ហើយក៏សម្រាប់ពួកសាសន៍ដទៃផងដែរ (សូមប្រៀបធៀបខគម្ពីរអេភេសូរ 2:11-13)។ នៅពេលដែលយើងទទួលយកការប្រកាសអំពីសេចក្តី សុខសាន្តពីព្រះយេស៊ូវនោះ យើងនឹងទទួលព្រះពរមួយដ៏អស្ចារ្យជាក់ជាមិនខាន។

`តើលោកអ្នកអាចរៀនចែកចាយអំពីសេចក្តីសុខសាន្តនេះដោយរបៀបណា? តើយើងអាចនាំ ការព្យាបាលទៅកាន់ជីវិតនៃមនុស្សនៅជំុវិញយើងនោះដោយរបៀបណា?`