---
title:  ការសិក្សាបន្ថែម
date:  28/07/2023
---

តើហេតុអ្វីបានជាព្រះបណ្តាលឱ្យលោកប៉ុលសរសេរខគម្ពីរអេភេសូរ 2:11-22 យ៉ាង ដូច្នេះ? តើមានអ្វីកំពុងតែកើតឡើង នៅពេលដែលលោកប៉ុលសរសេរសំបុត្ររបស់គាត់នោះ?

នៅក្នុងខគម្ពីរអេភេសូរ 2:11-22 លោកប៉ុលបានពិពណ៌នាអំពីរបៀបដែលឈើឆ្កាងបានផ្លាស់ប្តូរទំនាក់ទំនង និងផ្លាស់ប្តូរមិត្តភាពរបស់មនុស្សលោក។ លោកប៉ុលក៏បានពិពណ៌នាអំពីអ្នកគ្រីស្ទាន នៅក្នុងសាសន៍យូដា និងអ្នកគ្រីស្ទាននៅក្នុងសាសន៍ដទៃ ដែលជាសមាជិកនៃពួកជំនុំផងដែរ។លោកប៉ុល ចង់ឱ្យអ្នកគ្រីស្ទានទាំង2ក្រុមបានយល់ថាពួកគេទាំងអស់គ្នាគឺជាផ្នែកមួយនៃគ្រួសាររបស់ព្រះ (អេភេសូរ 2:19)។ លោកប៉ុលក៏បានពិពណ៌នាអំពីផែនការរបស់ព្រះនៅក្នុងការបង្រួបបង្រួមអ្វីៗគ្រប់យ៉ាងមកក្នុង សេចក្តីសុខសាន្ត និងសេចក្តីសញ្ញាដែលស្ថិតនៅក្រោមការគ្រប់គ្រងរបស់ព្រះយេស៊ូវផងដែរ (អេភេសូរ 1:9, 10)។ អ្វីៗគ្រប់យ៉ាង រួមបញ្ចូលទាំងក្រុមគ្រួសាររបស់ព្រះនៅឯស្ថានសួគ៌ និងក្រុមគ្រួសាររបស់ព្រះ នៅលើផែនដីនេះផងដែរ (អេភេសូរ 3:15)។

នៅក្នុងខគម្ពីរអេភេសូរ 3:10 លោកប៉ុលបានប្រាប់ហេតុផលមួយទៀតដល់យើង ថាហេតុអ្វី បានជាព្រះចង់បង្រួបបង្រួមសមាជិកទាំងអស់នៃពួកជំនុំមកក្នុងសេចក្តីសុខសាន្ត និងសេចក្តីសញ្ញាយ៉ាង ដូច្នេះ។ «ដើម្បីឲ្យពួកគ្រប់គ្រង និងពួកមានអំណាចនៅស្ថានដ៏ខ្ពស់ បានស្គាល់ពីប្រាជ្ញានៃព្រះដ៏មានជា ច្រើនយ៉ាងណាស់ ដោយសារពួកជំនុំ» (អេភេសូរ 3:10)។ ពួកជំនុំត្រូវតែបង្ហាញសេចក្តីសុខសាន្ត និង សេចក្តីសញ្ញាដែលព្រះបានបង្ហាញនៅលើឈើឆ្កាង។ នៅពេលដែលសមាជិកនៃពួកជំនុំស្ថិតនៅក្នុងសេចក្តី សុខសាន្តជាមួយនឹងគ្នានោះ មានន័យថាយើងបានបង្ហាញផែនការរបស់ព្រះ ដើម្បីឱ្យមនុស្សគ្រប់គ្នា និង អ្វីៗគ្រប់យ៉ាងបានរស់នៅក្នុងសេចក្តីសុខសាន្ត និងសេចក្តីសញ្ញាដែលស្ថិតនៅក្រោមការគ្រប់គ្រងរបស់ ព្រះយេស៊ូវ។ ដូច្នេះ យើងត្រូវតែអានខគម្ពីរអេភេសូរ 2:11-22 ដើម្បីឱ្យបានចេះនូវក្បួនច្បាប់សំខាន់ៗ អំពីរបៀបចុះសម្រុងជាមួយនឹងអ្នកដទៃដែលខុសពីយើង។ នៅពេលនោះ យើងនឹងអាចជួយព្រះជាមួយ នឹងផែនការដ៏អស្ចារ្យរបស់ទ្រង់នៅក្នុងការនាំសេចក្តីសុខសាន្ត និងសេចក្តីសញ្ញាមកឱ្យមនុស្សលោកនៅ លើផែនដីនេះ។

**សំណួរពិភាក្សា**

`1. តើលោកអ្នកបានឃើញក្បួនច្បាប់នៃព្រះគម្ពីរអ្វីខ្លះ នៅក្នុងខគម្ពីរអេភេសូរ 2:11-22? តើក្បួនច្បាប់ ទាំងនេះបានបង្រៀនយើងអំពីរបៀបដែលយើងគួរតែចុះសម្រុងជាមួយនឹងអ្នកដទៃដែលខុសពីយើងនោះ យ៉ាងដូចម្តេច? តើសមាជិកនៃជាតិសាសន៍មួយគួរតែចុះសម្រុងជាមួយនឹងសមាជិកនៃជាតិសាសន៍ដទៃ ដោយរបៀបណា? តើព្រះយេស៊ូវបានប្រទានក្បួនច្បាប់អ្វីខ្លះដល់យើង ដើម្បីជួយឱ្យយើងដឹងចម្លើយនេះ?`

`2. យើងអាចអានអំពីផែនការរបស់ព្រះសម្រាប់អនាគតនៃមនុស្សលោកនៅក្នុងខគម្ពីរអេភេសូរ 1:9, 10 និងអេភេសូរ 2:11-22។ តើវាមានសារៈសំខាន់ណាខ្លះ សម្រាប់ក្រុមជំនុំនៅក្នុងការដោះស្រាយ បញ្ហាផ្ទៃក្នុងរបស់ខ្លួន និងជម្លោះរវាងជាតិសាសន៍នោះ?`

`3. តើលោកអ្នកបានឃើញបញ្ហានៃជាតិសាសន៍អ្វីខ្លះ នៅក្នុងសហគមន៍របស់លោកអ្នក? តើពួកជំនុំអាចជួយដោះស្រាយបញ្ហាទាំងនោះដោយរបៀបណា? តើលោកអ្នកជួយអ្វីខ្លះ?`