---
title:  ចំណេះដឹងដែលបានមកពីព្រះវិញ្ញាណ
date:  10/07/2023
---

> <p></p>
> «នោះខ្ញុំមិនដែលលែងអរព្រះគុណ ដោយព្រោះអ្នករាល់គ្នាឡើយ គឺខ្ញុំតែងដំណាលពីអ្នករាល់ គ្នា ក្នុងសេចក្តីអធិស្ឋានរបស់ខ្ញុំវិញ ដើម្បីនឹងសូមឲ្យព្រះនៃព្រះយេស៊ូវគ្រីស្ទ ជាព្រះអម្ចាស់នៃយើង គឺជា ព្រះវរបិតាដ៏មានសិរីល្អ បានប្រទានឲ្យអ្នករាល់គ្នាបានព្រះវិញ្ញាណ ដែលប្រោសឲ្យមានប្រាជ្ញា ហើយក៏បើកសំដែង ឲ្យដឹងពីដំណើរស្គាល់ទ្រង់» (អេភេសូរ1:16, 17)។

លោកប៉ុលបានមានប្រសាសន៍ថាព្រះបានប្រទានព្រះវិញ្ញាណរបស់ទ្រង់ដល់ពួកជំនុំអេភេសូរ នៅពេលដែលពួកគេបានទទួលយកព្រះយេស៊ូវ (អេភេសូរ 1:13, 14)។ ឥឡូវនេះ លោកប៉ុលបានអធិស្ឋានទូលសូមឱ្យព្រះប្រទានពរដល់ពួកជំនុអេភេសូរឱ្យបានទទួលព្រះវិញ្ញាណម្តងទៀត។ លោកប៉ុល បានសូមឱ្យព្រះប្រទានចំណេះដឹងខាងឯវិញ្ញាណដល់ពួកជំនុំអេភេសូរ។ នៅពេលនោះ ពួកគេនឹងបានយល់អំពីព្រះយេស៊ូវបន្ថែមទៀត (អេភេសូរ 1:17)។

`លោកប៉ុលបានអធិស្ឋានទូលសូមឱ្យព្រះវិញ្ញាណបរិសុទ្ធប្រទាននូវការយល់ដឹងដ៏ពិសេសមួយ ដល់ពួកជំនុំអេភេសូរ។ តើប្រធានបទទាំង3យ៉ាងអ្វីខ្លះ ដែលលោកប៉ុលចង់ឱ្យពួកគេបានយល់នោះ? សូមអានខគម្ពីរអេភេសូរ 1:17-19 សម្រាប់ចម្លើយ។`

លោកប៉ុលបានអធិស្ឋានសូមឱ្យពួកជំនុំអេភេសូរ «បានភ្លឺឡើងប្រយោជន៍ឲ្យបានដឹងថា ដែល ទ្រង់ហៅអ្នករាល់គ្នា នោះមានសេចក្តីសង្ឃឹមជាយ៉ាងណា» (អេភេសូរ 1:18)។ លោកប៉ុលក៏បានអធិស្ឋាន សូមឱ្យពួកជំនុំអេភេសូរបាននឹកចាំនូវរឿងដែលព្រះបានធ្វើ ដើម្បីសង្គ្រោះពួកគេផងដែរ (អេភេសូរ 1:3-9, 11-13)។ លោកប៉ុលក៏ចង់ឱ្យពួកជំនុំអេភេសូរបានដឹងអំពីផែនការដ៏អស្ចារ្យ ដែលព្រះបានរៀបចំ សម្រាប់ពួកគេផងដែរ (អេភេសូរ 1:10, 14)។

លោកប៉ុលបានមានប្រសាសន៍ថាគាត់បានអធិស្ឋានសូម «ដើម្បីឲ្យភ្នែកចិត្តរបស់អ្នករាល់គ្នា បានភ្លឺឡើងប្រយោជន៍ឲ្យបានដឹងថា ដែលទ្រង់ហៅអ្នករាល់គ្នា នោះមានសេចក្តីសង្ឃឹមជាយ៉ាងណា ហើយ ថា សិរីល្អដ៏ប្រសើរក្រៃលែងនៃមរដកទ្រង់ ក្នុងពួកបរិសុទ្ធជាយ៉ាងណាផង» (អេភេសូរ 1:18)។ នៅក្នុង ខនេះ លោកប៉ុលកំពុងតែនឹកដល់គោលគំនិតនៅក្នុងគម្ពីរសញ្ញាចាស់ ដែលថាកូនៗរបស់ព្រះគឺជាកំណប់ ដ៏អស្ចារ្យពិសេសរបស់ទ្រង់ (ចោទិយកថា 9:29; ចោទិយកថា 32:9; សាការី 2:12; សូមប្រៀប ធៀបខគម្ពីរអេភេសូរ 1:11)។ ព្រះក៏ចង់ឱ្យពួកជំនុំអេភេសូរបានដឹងថាព្រះមានកំណប់ទ្រព្យសម្រាប់ពួកគេផងដែរ។ ទន្ទឹមគ្នានេះ លោកប៉ុលចង់ឱ្យអ្នកអានរបស់គាត់បានដឹងថាពួកគេគឺជាកំណប់ដ៏ពិសេស របស់ព្រះ។ លោកប៉ុលចង់ឱ្យពួកជំនុំអេភេសូរបានយល់អំពីតម្លៃរបស់ពួកគេនៅក្នុងព្រះនេត្ររបស់ព្រះ។

លោកប៉ុលចង់ឱ្យពួកជំនុំអេភេសូរបានដឹងពី «ព្រះចេស្តាដ៏ខ្លាំងលើសលន់របស់ទ្រង់ ដល់យើង រាល់គ្នាដែលជឿ» (អេភេសូរ 1:19)។ លោកប៉ុលបានដឹងថាព្រះវិញ្ញាណបរិសុទ្ធនឹងប្រទានចំណេះដឹង នេះដល់រាស្ត្ររបស់ព្រះ។ នៅក្នុងសេចក្តីអធិស្ឋានទាំងអស់របស់គាត់ លោកប៉ុលចង់ឱ្យពួកជំនុំអេភេសូរ បានដឹងរៀងៗខ្លួនថាព្រះបានប្រទានអ្វីៗគ្រប់យ៉ាងដល់ពួកគេតាមរយៈព្រះយេស៊ូវ។