---
title:  ការរស់ពីស្លាប់ឡើងវិញជាមួយនឹងព្រះយេស៊ូវ
date:  11/07/2023
---

ឥឡូវនេះ យើងបានមកដល់ផ្នែកចុងក្រោយនៃរបាយការណ៍អធិស្ឋានរបស់លោកប៉ុលនៅក្នុង ខគម្ពីរអេភេសូរ 1:20-23។ នៅក្នុងខទាំងនេះ លោកប៉ុលបានសង្ឃឹមថាព្រះវិញ្ញាណបរិសុទ្ធនឹងជួយ ឱ្យអ្នកអានរបស់គាត់បានដឹងថាព្រះទ្រង់មានអំណាចជាទីបំផុត។ លោកប៉ុលចង់ឱ្យអ្នកអានរបស់គាត់បានយល់នូវអ្វីដែលព្រះបានធ្វើសម្រាប់ពួកគេ។ លោកប៉ុលបានចាប់ផ្តើម ដោយការពិពណ៌នាអំពីចំណុច 2យ៉ាង ដែលបានបង្ហាញថាព្រះទ្រង់មានអំណាចខ្លាំងពូកែនោះ៖ (1) គ្រាដែលព្រះយេស៊ូវបានរស់ពីស្លាប់ ឡើងវិញ និង (2) គ្រាដែលព្រះយេស៊ូវបានគង់នៅជិតព្រះវរបិតានៅលើបល្ល័ង្ករបស់ទ្រង់នៅឯស្ថានសួគ៌ (អេភេសូរ 1:20)។

`តើការរស់ពីស្លាប់ឡើងវិញរបស់ព្រះយេស៊ូវបានបង្ហាញយើងថាព្រះទ្រង់មានអំណាចខ្លាំងពូកែ នោះដោយរបៀបណា? សូមអានខគម្ពីរអេភេសូរ 1:20; កូរិនថូសទី1 15:20-22; ភីលីព 3:8-11; ហេព្រើរ 13:20, 21; ពេត្រុសទី1 1:3 សម្រាប់ចម្លើយ។`

ព្រះយេស៊ូវបានរស់ពីស្លាប់ឡើងវិញ។ គោលជំនឿនេះសំខាន់ណាស់ ដល់សេចក្តីជំនឿនៃអ្នក គ្រីស្ទាន (កូរិនថូសទី1 15:14, 17)។ ជាការពិតណាស់ ការដែលធ្វើជាគ្រីស្ទានម្នាក់ដែលមិនបានជឿ ទៅលើសេចក្តីពិតនៃព្រះគម្ពីរនៅត្រង់នេះនោះ ពិតជាមិនអាចទៅរួចបានឡើយ។ នៅពេលដែលយើងទទួលស្គាល់ថាព្រះយេស៊ូវបានរស់ពីស្លាប់ឡើងវិញនោះ យើងក៏មានសង្ឃឹមថាព្រះយេស៊ូវនឹងយាងត្រឡប់ មកវិញដែរ (កូរិនថូសទី1 15:20-23)។ យើងក៏អាចមើលទៅឯព្រះយេស៊ូវនៅថ្ងៃនេះផងដែរ សម្រាប់ ព្រះពរទាំងអស់ដែលទ្រង់បានសន្យានោះ។ ព្រះពរមួយនៅក្នុងចំណោមនៃសេចក្តីសន្យាទាំងនេះនោះ គឺជាការដែលព្រះវិញ្ញាណបរិសុទ្ធបានសណ្ឋិតនៅក្នុងជីវិតរបស់យើងនេះឯង។

លោកប៉ុលបានមានប្រសាសន៍ថាព្រះចេស្តារបស់ព្រះបានប្រោសព្រះយេស៊ូវឱ្យរស់ពីស្លាប់ឡើង វិញ ព្រមទាំងបាន «តាំងឲ្យគង់ខាងស្តាំទ្រង់ នៅស្ថានដ៏ខ្ពស់» (អេភេសូរ 1:20) ផងដែរ។ រូបស័ព្ទអំពី «ខាងស្តាំទ្រង់» នេះគឺជាសម្រង់មតិពីខគម្ពីរទំនុកដំកើង 110:1។ អ្នកសរសេរគម្ពីរសញ្ញាថ្មីបានប្រើ សម្រង់មតិនេះពីគម្ពីរសញ្ញាចាស់ច្រើនជាងសម្រង់មតិផ្សេងៗទៀតនៅក្នុងសំណេររបស់ពួកគេ។ លោក ប៉ុលបានប្រាប់យើងថា «ទ្រង់បានប្រោសឲ្យយើងរស់ឡើងវិញ ក៏ឲ្យយើងអង្គុយជាមួយនឹងព្រះគ្រីស្ទ នៅស្ថានដ៏ខ្ពស់ដែរ» (អេភេសូរ 2:6)។ លោកប៉ុលក៏បានមានប្រសាសន៍ថាព្រះយេស៊ូវបានយាងទៅឯស្ថានសួគ៌ ដើម្បីរក្សាសេចក្តីសន្យារបស់ព្រះ ព្រមទាំងប្រទានអំណោយទានដល់ពួកជំនុំរបស់ទ្រង់ផងដែរ (សូមអានខគម្ពីរអេភេសូរ 4:8-11)។

នៅក្នុងខគម្ពីរអេភេសូរ 4:8-11 លោកប៉ុលបានដាស់តឿនយើងកុំឱ្យយល់ច្រឡំចំពោះគោល គំនិតដែលថាព្រះបានគង់នៅលើបល្ល័ង្ករបស់ព្រះវរបិតានោះ។ ព្រះយេស៊ូវមិនបានគង់នៅទីនោះ ដោយ មិនបានធ្វើអ្វីនោះឡើយ។ លោកប៉ុលចង់ឱ្យយើងមើលឃើញថាព្រះយេស៊ូវ «កំពុងតែធ្វើការជាមួយនឹង ព្រះវិញ្ញាណរបស់ទ្រង់។ ព្រះយេស៊ូវបានប្រទានព្រះវិញ្ញាណរបស់ទ្រង់ដល់មនុស្សគ្រប់គ្នានៅលើផែនដីនេះ ដើម្បីសង្គ្រោះពួកគេ និងដើម្បីជួយឱ្យពួកគេបានឈ្នះសង្គ្រាមទាស់នឹងអំពើបាប»។ ដកស្រង់ពី F. F. Bruce, The Epistles to the Colossians, to Philemon, and to the Ephesians (Grand Rapids, MI: Eerdmans, 1984), page 133, adapted។ ដូច្នេះ ព្រះយេស៊ូវបានគង់នៅលើ បល្ល័ង្កនៅឯស្ថានសួគ៌ ដើម្បីប្រទានអ្វីៗគ្រប់យ៉ាងដែលយើងត្រូវការនោះ។