---
title:  ប្រកាន់ជំហរនៅក្នុងព្រះអម្ចាស់
date:  10/09/2023
---

`សូមអាននូវអ្វីដែលព្រះបានមានបន្ទូលតាមរយៈលោកប៉ុលនៅក្នុងខគម្ពីរអេភេសូរ 6:10-20។ តើលោកប៉ុលបានសូមឱ្យអ្នកគ្រីស្ទានធ្វើអ្វីខ្លះ? សព្វថ្ងៃនេះ ព្រះបានសូមឱ្យយើងរួបរួមជាមួយនឹង ទ្រង់នៅក្នុងសង្គ្រាមទាស់នឹងសាតាំង។ សង្គ្រាមនេះគឺជាសង្គ្រាមពិភពលោក (មហាវិវាទ) រវាងសេចក្តីល្អ និងសេចក្តីអាក្រក់។ តើពាក្យពេចន៍ដែលព្រះបានមានបន្ទូលតាមរយៈលោកប៉ុលនេះ មានន័យយ៉ាងណា សម្រាប់យើង ដែលជាទាហានរបស់ព្រះនៅពេលបច្ចុប្បន្ននេះនោះ?`

លោកប៉ុលចង់ឱ្យពួកជំនុំយល់ឃើញថាកិច្ចការដែលពួកគេបានធ្វើសម្រាប់ព្រះនោះ ក៏ដូចជា សង្គ្រាមប្រដាប់ អាវុធ យ៉ាងដូច្នោះដែរ។ ដូច្នេះ លោកប៉ុលបានផ្តល់នូវ «អនុសាសន៍ខាងឯផ្នែកសង្គ្រាម» ដល់ពួកគេ ដើម្បីឱ្យពួកគេបានត្រៀមខ្លួនជាស្រេចនៅក្នុងការធ្វើសង្គ្រាមទាស់នឹងសេចក្តីអាក្រក់។ លោក ប៉ុលបានចាប់ផ្តើម អនុសាសន៍របស់គាត់ខាងឯសង្គ្រាមនេះ ដោយមានប្រសាសន៍ថា «ឯសេចក្តីឯទៀត បងប្អូនអើយ ចូរឲ្យ មានកំឡាំងឡើងក្នុងព្រះអម្ចាស់ ដោយឫទ្ធិបារមីរបស់ព្រះចេស្តាទ្រង់» (អេភេសូរ 6:10)។ បន្ទាប់មក លោកប៉ុលបានបង្គាប់ឱ្យពួកជំនុំពាក់គ្រឿងសឹករបស់ព្រះ (អេភេសូរ 6:11)។ នៅពេលដែលពួកគេបាន ពាក់គ្រឿងសឹករួចរាល់ហើយនោះ ពួកគេនឹងអាចត្រៀមខ្លួនជាស្រេច ដើម្បី ប្រឆាំងទាស់នឹងឧបាយកលដ៏ឆ្លាតវៃរបស់អារក្ស (អេភេសូរ 6:12)។ សាតាំងគឺជាមេនៃកងទ័ពដ៏អាក្រក់ នេះ។ ជាថ្មីម្តងទៀត លោកប៉ុលបានប្រាប់ឱ្យអ្នកអានរបស់គាត់ពាក់គ្រឿងសឹកទាំងអស់របស់ព្រះ។ នៅ ពេលនោះ ពួកគេនឹងឈរយ៉ាងមាំមួននៅក្នុងសង្គ្រាម (អេភេសូរ 6:13)។ គ្រឿងសឹករបស់ព្រះនេះបានរួមបញ្ចូលនូវផ្នែកជាច្រើន ដែលមាន៖ ខ្សែក្រវាត់1 ប្រដាប់បាំងដើមទ្រូង1 ស្បែកជើង1គូ ខែល1 មួកសឹក1 និងដាវ1 (អេភេសូរ 6:14-17)។ ដោយមានឈុតនៃគ្រឿងសឹកនេះ អ្នកគ្រីស្ទាននឹងអាច ត្រៀមខ្លួនជាស្រេចនៅក្នុងការច្បាំង។ លោកប៉ុលក៏បានអញ្ជើញឱ្យអ្នកអានរបស់គាត់រៀបចំខ្លួន ដូចជា ទាហានមានប្រាជ្ញាបានធ្វើមុនពេលដែលពួកគេចូលទៅច្បាំង ដោយពួកគេបានអធិស្ឋាន (អេភេសូរ 6:18-20)។

នៅក្នុងសម័យព្រះគម្ពីរ ពួកហោរាដែលជាអ្នកនាំសារដ៏ពិសេសរបស់ព្រះ បានផ្តល់អនុសាសន៍ ខាងឯផ្នែកសង្គ្រាមដល់កងទ័ពអ៊ីស្រាអែល មុនពេលដែលពួកគេចូលទៅច្បាំងជាមួយនឹងខ្មាំងសត្រូវ (សូមអានខគម្ពីរចោទិយកថា 20:2-4; ពួកចៅហ្វាយ 7:15-18; របាក្សត្រទី2 32:6-8; នេហេមា 4:14, 19, 20)។ នៅក្នុងអនុសាសន៍ទាំងនេះ ពួកហោរាបានមានប្រសាសន៍ថាភាពជោគជ័យ ពួកហោរាបានមានប្រសាសន៍ថាសាសន៍អ៊ីស្រាអែលបានទទួលជោគជ័យនៅក្នុងសង្គ្រាម មិនមែនពឹងផ្អែកទៅ លើអាវុធ ឬមាឌនៃកងទ័ពរបស់ពួកគេនោះឡើយ។ ផ្ទុយទៅវិញ សាសន៍អ៊ីស្រាអែលបានទទួលជោគជ័យ នៅក្នុងសង្គ្រាម ដោយសារតែពួកគេបានពឹងផ្អែកទៅលើព្រះ និងព្រះចេស្តារបស់ទ្រង់។ ពួកសាសន៍ អ៊ីស្រាអែលបានទទួលជោគជ័យ នៅពេលដែលសាសន៍អ៊ីស្រាអែលបានជឿទុកចិត្តទៅលើព្រះ ដោយមិនពឹងផ្អែកទៅលើកម្លាំងផ្ទាល់ខ្លួនរបស់ពួកគេនោះឡើយ។ លោកប៉ុលបានស្រង់គោលគំនិតទាំងនេះពីគម្ពីរសញ្ញាចាស់ ដើម្បីជួយឱ្យសមាជិកពួកជំនុំបានយល់អំពីគោលគំនិតសំខាន់ៗទាំង4យ៉ាង៖ (1) ព្រះបានប្រទានកិច្ចការឱ្យពួកជំនុំបានធ្វើ។ ពួកជំនុំត្រូវតែធ្វើកិច្ចការនោះ។ (2) សាតាំងដែលជាខ្មាំងសត្រូវ របស់ពួកគេ បានខិតខំព្យាយាមបំផ្លាញកិច្ចការរបស់ពួកគេ និងបំផ្លាញជីវិតរបស់ពួកគេ។ (3) ព្រះបាន ប្រទានអ្វីៗគ្រប់យ៉ាងដែលយើងត្រូវការ ដើម្បីឱ្យយើងបានឈ្នះសង្គ្រាមទាស់នឹងសាតាំង។ (4) ពួកជំនុំ ត្រូវតែរួបរួមគ្នាធ្វើការ។

`លោកប៉ុលបានដាស់តឿនយើងថាយើងកំពុងតែច្បាំងទាស់នឹងពួកទេវតាអាក្រក់។ តើអ្វីទៅជាសេចក្តីសង្ឃឹមតែមួយគត់របស់យើង ដើម្បីឱ្យបានឈ្នះសង្គ្រាមនេះ?`