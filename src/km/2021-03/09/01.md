---
title:  ការត្រាស់ហៅអោយសម្រាក
date:  21/08/2021
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
លោកុប្បត្តិ 1៖1-31, និក្ខមនំ 20៖8-11, និក្ខមនំ 16៖14-31, ចោទិយកថា 5៖12-15, ទំនុកតម្កើងជំពូក 92។

> <p>ខចងចាំ</p>
> «ព្រះទ្រង់ក៏ប្រទានពរដល់ថ្ងៃទី7នោះ ព្រមទាំងញែកទុកជាថ្ងៃបរិសុទ្ធ ពីព្រោះនៅថ្ងៃនោះ ទ្រង់បានឈប់សម្រាកពីគ្រប់ទាំងការដែលទ្រង់បានបង្កើតបានធ្វើ» (លោកុប្បត្តិ 2៖3)។

តើអ្នកអាចបង្កើតរូបភាពនៃការបង្កើតផ្ទៃមេឃ និងផែនដីរបស់ព្រះនៅក្នុងគំនិតរបស់អ្នកឬទេ? សូមព្យាយាមសាកល្បងប្រសិនបើអ្នកអាច ដើម្បីមើលពន្លឺចាប់ផ្ដើមចែងចាំងនៅទីកន្លែងដែល មានតែភាពងងឹត។ ឬសត្វស្លាបដំបូងហោះហើរនៅលើផ្ទៃមេឃ។ ឬការដកដង្ហើមជាលើកដំបូងរបស់ លោកអ័ដាម។ ឬនាងអេវ៉ាមានជីវិតបន្ទាប់ពីព្រះបង្កើតនាងចេញមកពីឆ្អឹងមួយ ឥឡូវនេះយើងមិនអាច ចាប់ផ្ដើមយល់ពីរបៀបដែលព្រះបានធ្វើរបស់អស់ទាំងនេះទេ។

តើព្រះធ្វើអ្វីបន្ទាប់ទៅទៀត? ដំបូងឡើយរបស់ដែលព្រះធ្វើ ប្រហែលជាមិនរំភើបសម្រាប់ភ្នែករបស់យើងដូចជាត្រីឆ្លាមដែលហែលនៅក្នុងសមុទ្រ ឬសត្វស្លាបដែលមានស្លាបភ្លឺរលោងនោះទេ។ ព្រះគ្រាន់តែបង្កើតថ្ងៃមួយយ៉ាងសាមញ្ញ ថ្ងៃទី7 បន្ទាប់មកព្រះធ្វើឲ្យថ្ងៃនោះពិសេសនៅចំពោះមនុស្ស ដែលមានជីវិតដ៏រវល់ ឬបានដឹងថាអ្វីទៅជាការខ្វល់ខ្វាយ ព្រះបង្កើតថ្ងៃមួយដើម្បីជួយឲ្យយើងនឹកចាំពីការសម្រាក។ ព្រះចង់ឲ្យថ្ងៃនេះបានជាពេលមួយសម្រាប់យើងឈប់ ហើយមានអំណរជាមួយនឹង ជីវិត។ ព្រះចង់ឲ្យយើងអបអរសាទរជាមួយនឹងអំណោយផ្សេងៗរបស់ព្រះអង្គ ដូចជាស្មៅ ខ្យល់អាកាស សត្វចតុប្បាទ ទឹក និងមនុស្សជាដើម ជាពិសេសបំផុតព្រះចង់ឲ្យយើងមានពេលរីករាយជាមួយនឹង ព្រះយេស៊ូវ ព្រះយេស៊ូវគឺជាអ្នកដែលបង្កើតអំណោយដ៏ល្អៗទាំងឡាយ។

ថ្ងៃសប្បាតហ៍គឺជាសេចក្តីអញ្ជើញឲ្យសម្រាក។ សេចក្ដីអញ្ជើញនេះមិនបានចប់នៅពេលលោកអ័ដាម និងអេវ៉ាធ្លាក់ចូលទៅក្នុងអំពើបាបនោះទេ។ ជាយូរយារបន្ទាប់ពីអ័ដាម និងអេវ៉ាចាកចេញ ពីសួនច្បារអេដែនមក ព្រះនៅតែបន្តអញ្ជើញមនុស្សឲ្យសម្រាកនៅថ្ងៃសប្បាតហ៍នីមួយៗ។ នោះហើយ គឺជាមូលហេតុដែលព្រះបានបង្កើតថ្ងៃសប្បាតហ៍ជាផ្នែកមួយនៃរៀងរាល់សប្តាហ៍។ ថ្ងៃសប្បាតហ៍គឺជាផ្នែកមួយនៃពេលវេលាដោយផ្ទាល់។ សប្តាហ៍នេះ យើងនឹងសិក្សាអំពីការត្រាស់ហៅឲ្យសម្រាកមក ពីព្រះម្ដងហើយម្ដងទៀតរៀងរាល់ថ្ងៃទី7។