---
title:  ការសិក្សាបន្ថែម
date:  13/08/2021
---

យ៉ូសែបបង្ហាញយើងពីព្រះយេស៊ូវតាមរបៀបជាច្រើន។ ពួកបងៗបានលក់យ៉ូសែបឲ្យមនុស្សដែលមិនជឿព្រះ។ សិស្សរបស់ព្រះយេស៊ូវម្នាក់បានលក់ព្រះអង្គទៅឲ្យសត្រូវដ៏អាក្រក់បំផុតរបស់ព្រះអង្គ។ យ៉ូសែបត្រូវបានគេចោទប្រកាន់ពីរឿងដែលគាត់មិនបានប្រព្រឹត្ត។ បន្ទាប់មកគេបានបោះ គាត់ទៅក្នុងគុកដោយសារតែគាត់គ្មានទោស។ ដូចគ្នានេះដែរមនុស្សបានស្អប់ និងបានបដិសេធព្រះ-យេស៊ូវដោយសារតែទ្រង់បរិសុទ្ធ។ ព្រះយេស៊ូវមិនមានទោសដោយសារតែធ្វើអ្វីខុសនោះទេ។ ប៉ុន្តែគេ នៅតែបញ្ជូនទ្រង់ទៅឯឈើឆ្កាងដោយសារតែសាក្សីក្លែងក្លាយ បានកុហកអំពីទ្រង់។ យ៉ូសែបអត់ធ្មត់ និងមានចិត្តសុភាពនៅពេលមនុស្សធ្វើឲ្យគាត់ឈឺចាប់ និងមិនមានភាពយុត្តិធម៌ចំពោះគាត់។ យ៉ូសែប ក៏បានរៀបចំខ្លួនអត់ឱនទោសឲ្យពួកបងៗផងដែរ។ ចិត្តរបស់យ៉ូសែបពោរពេញដោយក្តីមេត្តាករុណា ចំពោះពួកបងៗរបស់គាត់ ដែលគួរតែស្រឡាញ់ដល់គាត់។ ប៉ុន្តែចិត្តរបស់ពួកបងៗគាត់វិញពោរពេញ ដោយសម្អប់ចំពោះយ៉ូសែប។ សម្អប់នេះមិនមែនកើតមកពីកំណើតទេ។ យ៉ូសែបបង្ហាញយើងពីព្រះអង្គ សង្គ្រោះដែលមិនបានត្អូញត្អែពេលមនុស្សអាក្រក់ធ្វើឲ្យទ្រង់ឈឺចាប់ និងពោរពេញដោយសម្អប់ប្រឆាំង ទាស់នឹងទ្រង់។ យ៉ូសែបបង្ហាញយើងពីការអត់ឱនទោសរបស់ព្រះយេស៊ូវចំពោះឃាតកដែលធ្វើគុតទ្រង់។ យ៉ូសែបក៏បង្ហាញយើងពីការអត់ឱនទោសដែលព្រះយេស៊ូវប្រទានដល់មនុស្សគ្រប់គ្នាដែលចូលមកឯទ្រង់ទាំងលន់តួអំពើបាបរបស់ពួកគេ ហើយប្រាថ្នាចង់បានការអត់ឱនទោសផងដែរ។ ដកស្រង់ពីសៀវភៅ ពួកអយ្យកោ និងពួកហោរារបស់អ្នកស្រី អែល្លីន ជីវ៉ៃត៍ ទំព័រ239 និង 240។

យើងមិនមានលេសដោះសាចំពោះការមានចិត្តមិនចង់អត់ឱនទោសនោះទេ។ នៅពេលអ្នក ណាម្នាក់បង្ហាញភាពគ្មានមេត្តាដល់មនុស្សដទៃ អ្នកនោះបង្ហាញថាខ្លួនមិនបានដឹងអ្វីទាំងអស់អំពីសេចក្តី មេត្តាករុណា និងការអត់ឱនទោសដែលមកពីព្រះ។ នៅពេលព្រះអត់ឱនទោសចិត្តរបស់បាបជនចូលមកកាន់តែជិតព្រះហឫទ័យរបស់ព្រះ ដែលសេចក្តីស្រឡាញ់របស់ទ្រង់គ្មានព្រំដែន។ សេចក្ដីស្រឡាញ់ មកពីព្រះចាក់បង្ហូរចូលទៅក្នុងចិត្តរបស់បាបជន ចេញពីបាបជន សេចក្តីស្រឡាញ់នេះចាក់បង្ហូរដល់មនុស្សដទៃ។ ព្រះយេស៊ូវបានបង្ហាញសេចក្ដីមេត្តាករុណាដ៏ទន់ភ្លន់នៅក្នុងព្រះជន្មរបស់ទ្រង់ផ្ទាល់។ គេ នឹងឃើញសេចក្តីមេត្តាករុណានេះនៅក្នុងមនុស្សដែលទទួលក្តីស្រឡាញ់ និងការអត់ឱនទោសពីទ្រង់។ ដកស្រង់ពីសៀវភៅមេរៀនដែលព្រះគ្រិស្ទបានបង្រៀនរបស់អ្នកស្រីអែល្លីន ជីវ៉ៃត៍ ទំព័រ 251។

**សំណួរពិភាក្សា**

`1. មនុស្សម្នាក់បាននិយាយថា ការមិនអត់ឱនទោសដល់អ្នកដទៃ គឺប្រៀបបាននឹងការផឹកថ្នាំពុល ហើយសង្ឃឹមថាអ្នកដទៃនោះនឹងស្លាប់។ ពាក្យទាំងនេះធ្ងន់ធ្ងរណាស់។ តើអ្នកគិតថា ពាក្យទាំងនេះមាន ន័យដូចម្ដេច?`

`2. តើអ្នកគិតថាហេតុអ្វីបានជាយ៉ូសែបដាក់ការសាកល្បងជាច្រើនដល់ពួកបងៗរបស់គាត់ឲ្យឆ្លងកាត់ជាមុនសិនមុននឹងគាត់ប្រាប់ពួកគេថា គាត់ជានរណាពិតប្រាកដ? តើការសាកល្បងទាំងនេះធ្វើអ្វីចំពោះ យ៉ូសែបនឹងពួកបងៗរបស់គាត់?`

`3. អ្នកចាត់ចែងផ្ទះរបស់យ៉ូសែបត្រូវតែដឹងខ្លះៗនៅរឿងអំពីពួកបងៗរបស់យ៉ូសែប។ សូមអានលោកុប្បត្តិ 44៖1-12។ តើអ្នកគិតថា បទពិសោធន៍នៃការតាមមើលយ៉ូសែបអត់ឱនទោសដល់ពួកបងៗរបស់គាត់ បានផ្លាស់ប្ដូរអ្នកគ្រប់គ្រងផ្ទះនោះយ៉ាងដូចម្ដេច? តើបទពិសោធន៍នៃការអត់ឱនទោសរបស់អ្នកផ្លាស់ប្ដូរ ជីវិតមនុស្សដែលសម្លឹងមើលអ្វីដែលកំពុងកើតឡើងនៅក្នុងជីវិតរបស់អ្នកយ៉ាងណាដែរ?`