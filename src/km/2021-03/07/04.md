---
title:  អត់ឱនទោសហើយបំភ្លេចចោលឬ?
date:  10/08/2021
---

`តើការអត់ឱនទោសរបស់យើងដល់មនុស្សដទៃធ្វើអ្វីសម្រាប់យើង? សម្រាប់ចម្លើយសូមអាន ម៉ាថាយ 18៖21-35។`

យើងត្រូវតែយល់ពីអ្វីៗទាំងអស់ដែលព្រះបានអត់ទោសឲ្យយើងដោយសារតែព្រះយេស៊ូវ។ ការយល់នេះគឺជាផ្នែកមួយដ៏សំខាន់បំផុតនៃការរៀនសូត្រពីរបៀបអត់ឱនទោសដល់មនុស្សដទៃ។ យើង ទាំងអស់គ្នាបានធ្វើបាប។ យើងបានធ្វើបាបទាស់នឹងមនុស្សដទៃ ហើយទាស់នឹងព្រះផ្ទាល់។

រាល់អំពើបាបគឺជាបាបទាស់នឹងព្រះរបស់យើង។ ប៉ុន្តែដោយសារតែព្រះយេស៊ូវ យើងអាចសុំការអត់ឱនទោសយ៉ាងពេញលេញពីព្រះដល់អំពើបាបរបស់យើង។ យើងមិនបានធ្វើអ្វីដើម្បីឲ្យបានអំណោយដ៏មានតម្លៃដែលមកពីឋានសួគ៌នោះទេ។ ព្រះអត់ឱនទោសដល់យើងដោយសារតែសេចក្ដីមេត្តា ករុណារបស់ទ្រង់។ មិនមែនដោយសារកិច្ចការអ្វីដែលយើងធ្វើនោះទេ។ នៅពេលយើងយល់ពីសេចក្ដីពិតនៃព្រះគម្ពីរទាំងនេះ យើងអាចទទួលអំណោយទាននៃការអត់ឱនទោសដ៏គ្រប់លក្ខណ៍នេះពីព្រះ។

ពេលនោះយើងអាចអត់ឱនទោសដល់អ្នកដែលធ្វើឲ្យយើងឈឺចាប់ដែរ។ តើហេតុអ្វីបានជាយើងត្រូវអត់ឱនទោសដល់ពួកគេ? តើយើងត្រូវអត់ឱនទោសដល់អ្នកដទៃដោយសារតែពួកគេបានសន្សំ ការអត់ឱនទោសឬ? ទេយើងអត់ឱនទោសដល់អ្នកដែលធ្វើខុសមកលើយើងដោយសារតែព្រះអត់ឱនទោសដល់យើង។ យើងទាំងអស់គ្នាត្រូវការការអត់ឱនទោសដែលយើងមិនអាចធ្វើអ្វីដើម្បីឲ្យបាននោះ ឡើយ។

ដូចយើងបានឃើញយ៉ូសែបផ្ដល់ឱកាសលើកទី2 ដល់ពួកបងៗរបស់គាត់។ យ៉ូសែបមិនមាន អារម្មណ៍ខឹងនៅក្នុងចិត្តរបស់គាត់ចំពោះអំពើអាក្រក់ដែលពួកបងៗរបស់គាត់បានធ្វើមករកគាត់កាលពី ពេលកន្លងមកឡើយ។

នៅក្នុងគ្រួសារមួយនៅពេលយើងម្នាក់ៗបានក្លាយទៅជាអ្នកជំនាញនៃការធ្វើឲ្យគ្នាឈឺចាប់ទៅវិញទៅមក តើយើងអាចមានការចាប់ផ្ដើមថ្មីមួយបានទេ? ពិបាកណាស់មែនហើយ ប៉ុន្តែយើងអាច ចាប់ផ្ដើមឡើងវិញដោយមានជំនួយមកពីព្រះ។ យ៉ូសែបមិនបានធ្វើឲ្យពួកបងៗឈឺចាប់ដោយសារអ្វីដែល ពួកគេបានធ្វើមកលើគាត់នោះទេ។ យ៉ូសែបមិនបានព្យាយាមសងសឹកទាស់នឹងពួកគេទេ។ យ៉ូសែបបាន យកអតីតកាលដាក់ពីក្រោយខ្នង។ គាត់បន្តជីវិតទៅទៀត។ យ៉ូសែបទទួលយកពួកបងៗ ហើយបង្ហាញ សេចក្ដីស្រឡាញ់ដល់ពួកគេ។ ចុះប្រសិនបើយ៉ូសែបមានអារម្មណ៍នៅក្នុងចិត្តខុសពីនេះនោះ តើយ៉ាងណា ទៅវិញ? ប្រាកដណាស់រឿងនេះនឹងមានការបញ្ចប់មួយផ្សេងទៀត ហើយជាការបញ្ចប់នោះគឺមិនសប្បាយ ឡើយ។

`«មានពរហើយអ្នកណាដែលការទទឹងច្បាប់របស់ខ្លួនបានអត់ទោសឲ្យ និងបាបរបស់ខ្លួនបាន គ្របបាំង មានពរហើយមនុស្សណាដែលព្រះអម្ចាស់មិនរាប់ជាមានបាបឡើយ» (រ៉ូម 4៖7,8)។ តើលោក ប៉ុលកំពុងប្រាប់យើងពីអ្វីនៅក្នុងខទាំងនេះ អំពីអំណោយទានដែលព្រះបានប្រទានដល់យើងនៅក្នុងព្រះយេស៊ូវ? តើសេចក្តីសន្យាដ៏អស្ចារ្យនេះផ្លាស់ប្តូរជីវិតរបស់យើងឲ្យបានល្អប្រសើរឡើងយ៉ាងណា? សេចក្តីសន្យានេះជួយឲ្យយើងបង្ហាញសេចក្ដីស្រលាញ់ និងការអត់ឱនទោសដល់អ្នកដែលធ្វើឲ្យយើងឈឺចាប់ខ្លាំងបំផុតយ៉ាងដូចម្ដេចដែរ?`