---
title:  បានជ្រមុជចូលទៅក្នុងលោកម៉ូសេ
date:  05/09/2021
---

`តើលោកប៉ុលចង់ទំនាក់ទំនងអ្នកអានរបស់គាត់នៅក្នុងទីក្រុងកូរិនថូសអំពីសារអ្វី នៅពេលគាត់និយាយទៅកាន់ពួកគេអំពីឧទាហរណ៍ផ្សេងៗ? សម្រាប់ចម្លើយសូមអានកូរិនថូសទី1 10៖1-11។`

ក្នុងគម្ពីរកូរិនថូសទី1 10៖6 ពាក្យឧទាហរណ៍ត្រូវបានសរសេរជាភាសារអង់គ្លេសមកពីភាសាក្រេកហៅថា «Typos»។ ពាក្យថា «Type» ក្នុងភាសាអង់គ្លេសមកពីភាសាក្រេកនេះឯង។ «Type» ឬឧទាហរណ៍មិនដូចជារបស់ពិតទេ។ «Type» តែងតែជារូបចម្លង ជានិមិត្តរូប ឬរូបស័ព្ទសម្រាប់ របស់ដែលវាបង្ហាញ។ ដូច្នេះ «Type» គឺជាគំរូដែលបង្ហាញយើងជារបស់ផ្សេងទៀត។

គម្ពីរហេព្រើរ 8៖5 ផ្ដល់ឲ្យយើងនូវឧទាហរណ៍ដ៏ល្អអំពី «គំរូ» ឬ «Type»។ គំរូនេះបង្ហាញយើង ពីសេចក្ដីពិតនៃព្រះគម្ពីរដ៏ធំ កិច្ចការដែលពួកសង្ឃបរិសុទ្ធធ្វើពិតជាគ្រាន់តែជាគំរូ ឬស្រមោលនៃរបស់ នៅឋានសួគ៌ប៉ុណ្ណោះ។ នោះហើយជាមូលហេតុដែលព្រះបានព្រមានដល់លោកម៉ូសេនៅពេលដែលគាត់ រៀបចំសាងសង់រោងឧបោសថ ចូរប្រយ័ត្នធ្វើអ្វីគ្រប់យ៉ាងឲ្យបានត្រឹមត្រូវតាមគំរូដែលអញបានបង្ហាញឯងនៅលើភ្នំ ហេព្រើរ 8៖5។

គម្ពីរហេព្រើរ 8៖5 បង្ហាញយើងថា ព្រះប្រើរបស់នៅលើផែនដីនេះ ដើម្បីបង្ហាញយើងពីសេចក្ដី ពិតនៃព្រះគម្ពីរ អំពីរបស់នៅឋានសួគ៌។ ក្នុងគម្ពីរហេព្រើរ 8៖5 យើងអានអំពីការដកស្រង់ពីគម្ពីរនិក្ខមនំ 25៖9 ដូចជាគំរូយ៉ាងត្រឹមត្រូវ ការដកស្រង់នេះបង្ហាញយើងថា រោងឧបោសថនៅផែនដីគឺជាឧទាហរណ៍ ឬគំរូសម្រាប់រោងឧបោសថនៅឋានសួគ៌។ ឥឡូវនេះ ព្រះយេស៊ូវធ្វើការក្នុងព្រះវិហារនេះដើម្បីសង្គ្រោះយើង។

គំរូនេះជួយយើងឲ្យយល់កាន់តែច្បាស់អំពីអ្វីដែលលោកប៉ុលនិយាយនៅក្នុងគម្ពីរកូរិនថូសទី1 ជំពូក10។ ក្នុងជំពូកនេះលោកប៉ុលនិយាយពីបទពិសោធន៍ខ្លះរបស់សាសន៍អ៊ីស្រាអែលក្នុងទីរហោស្ថាន តាមផ្លូវរបស់ពួកគេទៅកាន់ទឹកដីសន្យា។ ពាក្យពួកអយ្យកោយើងក្នុងគម្ពីរកូរិនថូសទី1 10៖1 បង្ហាញ យើងថា សាសន៍អ៊ីស្រាអែលបានចាកចេញពីប្រទេសអេស៊ីព្ទ ព្រះបានដឹកនាំពួកគេដោយពពករបស់ព្រះអង្គ។ ព្រះបានបើកសមុទ្រក្រហម ហើយរាស្រ្តរបស់ព្រះអង្គបានដើរនៅលើដីគោក។ នោះហើយជាមូលហេតុដែលលោកប៉ុលបាននិយាយថា សាសន៍អ៊ីស្រាអែលបានជ្រមុជចូលក្នុងជីវិតថ្មីមួយ។

លោកប៉ុលនិយាយថា បទពិសោធន៍នៅក្នុងទីរហោស្ថានដ៏សំខាន់នេះគឺជាគំរូ គំរូទាំងនេះបង្ហាញ យើងពីការជ្រមុជទឹកនៅក្នុងព្រះយេស៊ូវ ដូចគ្នានេះដែរនំម៉ាណា ឬអាហារមកពីឋានសួគ៌ក្នុងគម្ពីរនិក្ខមនំ 16៖31 35 គឺជារូបស័ព្ទសម្រាប់អាហារខាងឯព្រលឹងវិញ្ញាណ ដែលលោកប៉ុលនិយាយនៅក្នុងគម្ពីរកូរិនថូសទី1 10៖3។ សាសន៍អ៊ីស្រាអែលបានផឹកទឹកចេញមកពីថ្ម។ លោកប៉ុលប្រាប់យើងថា ថ្មនេះ គឺជាព្រះយេស៊ូវ កូរិនថូសទី1 10៖4 ប្រាកដណាស់ព្រះយេស៊ូវគឺជានំប៉័ងដែលផ្ដល់ជីវិត (យ៉ូហាន 6៖ 48) និងជាទឹករស់ (យ៉ូហាន 4៖10)។ លោកប៉ុលប្រើឧទាហរណ៍ចេញពីប្រវត្តិសាស្ត្រនៃគម្ពីរសញ្ញាចាស់ ដើម្បីបង្ហាញយើងពីសេចក្ដីពិតនៃព្រះគម្ពីរ។ សេចក្ដីពិតនៃព្រះគម្ពីរនេះមានន័យសម្រាប់ជីវិតរបស់ យើងជាគ្រិស្ទបរិស័ទនៅពេលសព្វថ្ងៃនេះ។