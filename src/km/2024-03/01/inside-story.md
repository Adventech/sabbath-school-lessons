---
title:  រឿងខ្លី
date:  05/07/2024
---

### គ្រូហ្មដែលបានយល់ច្រឡំ វគ្គ1

ឪពុកគឺជាមនុស្សលេចធ្លោជាងគេនៅក្នុងទីក្រុងដ៏តូចមួយរបស់គាត់នៅក្នុងប្រទេសនេប៉ាល់។ មនុស្សគ្រប់គ្នាបានស្វែងរកជំនួយពីគាត់។ អ្នកស្រុករបស់គាត់បានជឿថា ការបូជាសត្វចិញ្ចឹមរបស់គាត់ អាចធ្វើឱ្យជំងឺជាសះស្បើយបាន។ ឪពុកបានធ្វើជាគ្រូហ្មអស់រយៈពេលយូរឆ្នាំមកហើយ គាត់បានធ្វើជា គ្រូហ្មស្នងឪពុករបស់គាត់ បន្ទាប់ពីគាត់បានស្លាប់ទៅ។

ឪពុកបានជឿថា ពិធីរបស់គាត់បានក្តោបក្តាប់អំណាចដ៏អស្ចារ្យនៅក្នុងពិភពវិញ្ញាណ ដូច្នេះ ហើយ បានជាគាត់បានងឿងឆ្ងល់ជាខ្លាំង នៅពេលដែលគាត់មិនអាចជួយបុគ្គលម្នាក់ដែលគាត់ស្រឡាញ់ បំផុតនោះ បុគ្គលម្នាក់នោះគឺជាភរិយារបស់គាត់។ គាត់មិនអាចព្យាបាលនាង ហើយគាត់ក៏មិនអាចធ្វើ រោគវិនិច្ឆ័យទៅលើជំងឺរបស់នាងដែរ។ គាត់បានយកមាន់ទៅបន់ស្រន់ ប៉ុន្តែ នាងនៅតែឈឺចាប់ដដែល។ គាត់បានបរិច្ចាគប្រាក់ឱ្យគ្រូហ្មដទៃទៀត ប៉ុន្តែ នាងនៅតែស្រកគីឡូបន្ថែមទៀត។ គាត់បានយកនាងទៅ ឱ្យគ្រូពេទ្យពិនិត្យមើល ប៉ុន្តែ នាងបានខ្សោយណាស់ទៅហើយ។

ភាពងឿងឆ្ងល់របស់ឪពុកបានកើតឡើង នៅពេលដែលនាងឌីវយ៉ា (Divya) ដែលជាកូនស្រី ពេញវ័យរបស់គាត់ បានត្រឡប់មកជួយម្តាយនាងនៅឯផ្ទះវិញនោះ។ ថ្ងៃមួយ នៅពេលដែលគាត់ត្រឡប់ មកផ្ទះវិញ គាត់មិនឃើញភរិយា និងកូនស្រីឌីវយ៉ារបស់គាត់នោះឡើយ។ បន្ទាប់ពីបានដើររកនៅក្នុងផ្ទះ នៅទីបំផុត គាត់បានរកឃើញពួកគេនៅបន្ទប់ខាងលើ កំពុងតែលុតជង្គង់នៅលើឥដ្ឋនិយាយជាមួយនឹង មនុស្សដែលគាត់មើលមិនឃើញ។ ឪពុកបានភ្ញាក់ផ្អើលជាខ្លាំង។ គាត់បានគិតថា ប្រាកដជាមានរឿង អាក្រក់បានកើតឡើងហើយ។ ប៉ុន្តែ គាត់លបចេញពីបន្ទប់ស្ងាត់ៗវិញ ដើម្បីកុំឱ្យរំខានពួកគេ។ គាត់បាន ឆ្ងល់នៅក្នុងចិត្តថា តើកូនស្រីរបស់គាត់ បានលួចលាក់ធ្វើជាគ្រូហ្ម ដូចជាគាតដែរឬទេ។

ក្រោយមក នៅពេលដែលគាត់បានឃើញនាងឌីវយ៉ា នោះគាត់បានសួរនាំនាង និងម្តាយថា ពួកគេកំពុងតែធ្វើអ្វីដែរ។ នាងឌីវយ៉ាបាននិយាយថា «ពួកយើងកំពុងតែអធិស្ឋានសូមឱ្យព្រះព្យាបាលម៉ាក់»។ ឪពុកបានសួរទៀតថា «តើកូនអធិស្ឋានទៅព្រះណាដែរ?»។ ឪពុកបានសួរដូច្នេះ ដោយសារ តែគាត់បានថ្វាយបង្គំព្រះជាច្រើន។ នាងឌីវយ៉ាបានតបទៅវិញថា «កូនកំពុងតែអធិស្ឋានទូលសូមដល់ ព្រះយេស៊ូវដែលជាព្រះរបស់កូន កូនបានឈប់ជឿសាសនាគ្រួសារយើងហើយ ពីព្រោះកូនបានរកឃើញ ព្រះថ្មីមួយទៀតតាមរយៈព្រះយេស៊ូវ»។ នាងបានបកស្រាយថា ព្រះរបស់នាងបានបង្កើតផ្ទៃមេឃ និង ផែនដីនេះ។ ហើយនាងក៏បានបន្ថែមទៀតថា «បើសិនជាខ្ញុំអធិស្ឋាន នោះទ្រង់នឹងបានឮ ហើយព្យាបាល ម្តាយរបស់ខ្ញុំជាមិនខាន»។ ឪពុកមិនបានជឿទៅលើការអធិស្ឋាននេះទេ។ គាត់នឹកមិនដល់ថា តើព្រះមួយអង្គនេះអាចមានអំណាចលើសពីព្រះនៃគ្រួសាររបស់គាត់យ៉ាងដូចម្តេចទៅបាន។

នៅពេលដែលនាងឌីវយ៉ាត្រឡប់ទៅផ្ទះរបស់នាងនៅឯទីក្រុងមួយទៀត នោះនាងបានសូមឪពុកយកម្តាយទៅជាមួយនឹងនាង។ នាងបាននិយាយថា «ម៉ាក់គាត់ឈឺធ្ងន់ហើយប៉ា ណាមួយ ប៉ាក៏មិន មានពេលមើលថែគាត់ដែរ ពីព្រោះប៉ារវល់ធ្វើការ អ៊ីចឹងខ្ញុំនឹងយកម៉ាក់ទៅជាមួយនឹងខ្ញុំ»។ ឪពុកដែលជា គ្រូហ្ម និងជាកម្មករសំណង់បានយល់ព្រម។ គាត់មិនបានជួយអ្វីដល់ភរិយារបស់គាត់បានឡើយ ហើយ គាត់ក៏នឹកនៅក្នុងចិត្តថា នាងមិនដឹងជារស់បានយូរប៉ុន្មានដែរ។ ឪពុក បានតបទៅវិញថា «គាត់ជាម្តាយ របស់កូន អ៊ីចឹង បើសិនជាម៉ាក់កូនឯងស្លាប់ សូមប្រាប់ប៉ាឱ្យដឹងផងណា»។

ឪពុក បានឃើញម្តាយម្តងទៀត បន្ទាប់ពី6ខែបានកន្លងផុតទៅ។ គាត់បានធ្វើដំណើរទៅផ្ទះ របស់នាងឌីវយ៉ា ហើយបានភ្ញាក់ផ្អើលជាខ្លាំង នៅពេលដែលគាត់ឃើញភរិយារបស់គាត់កំពុងតែមានសុខភាពល្អនោះ។ សំណួរជាច្រើនបានចូលមកក្នុងចិត្តរបស់គាត់។ គាត់បានសួរកូនស្រីថា «ហេតុអ្វីបានជាម្តាយរបស់កូនមានសុខភាពល្អវិញយ៉ាងដូច្នេះ? តើកូនឱ្យគាត់ញុាំថ្នាំអីដែរ?»។ នាងឌីវយ៉ាបានតប ទៅវិញថា នាងគ្រាន់តែអធិស្ឋានទូលទៅព្រះប៉ុណ្ណោះ។ នាងបានបន្ថែមទៀតថា «ព្រះបានឮការទូលសូម របស់កូន ដែលឥឡូវនេះ ម៉ាក់បានសុខសប្បាយហើយ ដោយសារតែគាត់បានទៅព្រះវិហារជាមួយនឹង ខ្ញុំ»។ ឪពុកមិនបានជឿរឿងដែលកូនស្រីបានប្រាប់គាត់នោះឡើយ។ គាត់បានសើចទាំងហួសចិត្ត ពីព្រោះ គាត់មិនធ្លាប់ឮថា មានព្រះដែលបានជួយមនុស្សលោក ដោយមិនចាំបាច់សែន ឬធ្វើពិធីអ្វីពីមុនមកនោះ ឡើយ។