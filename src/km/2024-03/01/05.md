---
title:  ពិធីបុណ្យជ្រមុជទឹករបស់ព្រះយេស៊ូវ
date:  03/07/2024
---

`តើអ្នកណា ជាអ្នកជ្រមុជទឹកឱ្យព្រះយេស៊ូវនោះ? តើមានរឿងអ្វីកើតឡើង នៅពេលដែលគាត់ បានជ្រមុជទឹកឱ្យព្រះយេស៊ូវនោះ? សម្រាប់ចម្លើយ សូមអានគម្ពីរម៉ាកុស 1:9-13។`

លោកយ៉ូហានបានជ្រមុជទឹកឱ្យព្រះយេស៊ូវនៅក្នុងទន្លេយ័រដាន់។ នៅពេលដែលព្រះយេស៊ូវ ងើបចេញពីទឹក នោះលោកយ៉ូហានបានឃើញមេឃបើកចំហឡើង។ ព្រះវិញ្ញាណបរិសុទ្ធបានយាងចុះមកសណ្ឋិតនៅលើព្រះយេស៊ូវ ដូចជាសត្វព្រាប។ បន្ទាប់មក ព្រះបានមានបន្ទូលពីស្ថានសួគ៌ មកកាន់ ព្រះយេស៊ូវថា «ឯងជាកូនស្ងួនភ្ងាអញ ជាទីពេញចិត្តអញណាស់» (ម៉ាកុស 1:11)។

រឿងទាំងនេះបានជួយឱ្យយើងយល់ថា ពិធីបុណ្យជ្រមុជទឹករបស់ព្រះយេស៊ូវ គឺជាកិច្ចការដ៏ ពិសេសមួយ។ កិច្ចការទាំងនេះ បានរួមគ្នាប្រកាសពីការចាប់ផ្តើម នៃព័ន្ធកិច្ចរបស់ព្រះយេស៊ូវនៅលើផែនដី នេះ។ រឿងជាច្រើនដែលបានកើតឡើងនៅក្នុងរឿងនេះ ក៏ត្រូវបានកើតឡើងនៅក្នុងបទគម្ពីរម៉ាកុស ជំពូក 15 នៅពេលដែលព្រះយេស៊ូវជាប់នៅលើឈើឆ្កាង។

បន្ទាប់មក ព្រះវិញ្ញាណបរិសុទ្ធបាននាំព្រះយេស៊ូវចូលទៅក្នុងទីរហោស្ថាន។ ពាក្យថា «នាំ» ប្រែ មកពីពាក្យថា «អេខបាល់ឡូ ekballo» (ម៉ាកុស 1:12)។ លោកម៉ាកុសក៏បានប្រើពាក្យ «អេខបាល់ឡូ» នៅពេលដែលគាត់ពិពណ៌នាំអំពីរបៀបដែលព្រះយេស៊ូវ បានបង្គាប់អារក្សឱ្យចេញពីមនុស្សផងដែរ (ម៉ាកុស 1:34, 39)។ ពាក្យនេះបានប្រាប់យើងថា ការ «នាំ» គឺជាការទាញឱ្យធ្វើអ្វីមួយ។ រឿងនៅក្នុងខគម្ពីរ ម៉ាកុស 1:9-13 បានបង្ហាញយើងពីអំណាចនៃព្រះវិញ្ញាណបរិសុទ្ធនៅក្នុងជីវិតរបស់ព្រះយេស៊ូវ។

លោកម៉ាកុសបានបង្ហាញយើងថា ព្រះយេស៊ូវជាព្រះផង និងជាមនុស្សផង។ តើដោយរបៀប ណា? ចូរឱ្យយើងពិនិត្យមើលម្តងទៀត។ លោកម៉ាកុសបានបង្ហាញយើងថា ព្រះយេស៊ូវគឺជាព្រះគ្រីស្ទ ដែលជាព្រះអង្គសង្គ្រោះដែលបានជ្រើសតាំង (ម៉ាកុស 1:1-1)។ នៅក្នុងនាមជាព្រះ ព្រះយេស៊ូវ គឺជាព្រះអម្ចាស់។ ហើយលោកយ៉ូហាន គឺជាហោរា ដែលបានប្រកាសពីការយាងមករបស់ព្រះយេស៊ូវវិញ (ម៉ាកុស 1:2, 3) ព្រះយេស៊ូវមានអំណាចលើសជាងលោកយ៉ូហាន (ម៉ាកុស 1:7)។ ព្រះយេស៊ូវគឺជាព្រះរាជបុត្រាដែលព្រះទ្រង់សព្វព្រះហឫទ័យ។ យើងបាន ឃើញរួចមកហើយថា ព្រះវិញ្ញាណបរិសុទ្ធបានយាងចុះពីស្ថានសួគ៌មកសណ្ឋិតលើព្រះយេស៊ូវ (ម៉ាកុស 1:10, 11)។ នៅក្នុងសភាពជាមនុស្ស លោក ព្រះយេស៊ូវបានទទួលពិធីបុណ្យជ្រមុជទឹក។ សូមចងចាំ ថា លោកយ៉ូហានបានជ្រមុជទឹកឱ្យព្រះយេស៊ូវ មិនមែនព្រះយេស៊ូវជ្រមុជទឹកឱ្យលោកយ៉ូហាននោះឡើយ (ម៉ាកុស 1:9)។ បន្ទាប់មក យើង បានឃើញថា ព្រះវិញ្ញាណបរិសុទ្ធបាននាំព្រះយេស៊ូវទៅឯទីរហោស្ថាន (ម៉ាកុស 1:12)។ ព្រះយេស៊ូវបាននៅក្នុងទីរហោស្ថានអស់រយៈពេល40ថ្ងៃ។ នៅជុំវិញទ្រង់មានពេញ ទៅដោយគ្រោះថ្នាក់។ ដ្បិតសាតាំងបានព្យាយាមល្បួងព្រះយេស៊ូវឱ្យប្រព្រឹត្តអំពើបាប (ម៉ាកុស 1:13)។ ប៉ុន្តែ នៅទីបំផុត ពួកទេវតា បានចូលមកជួយព្រះយេស៊ូវ (ម៉ាកុស 1:13)។

តើហេតុអ្វីបានជាលោកម៉ាកុសបានបង្ហាញថា ព្រះយេស៊ូវជាព្រះផង និងជាមនុស្សផងយ៉ាង ដូច្នេះ? ពីព្រោះលោកម៉ាកុសចង់ឱ្យយើងយល់ថា ព្រះយេស៊ូវជាព្រះអម្ចាស់ និងជាព្រះអង្គសង្គ្រោះ។ ទ្រង់ជាព្រះ។ ប៉ុន្តែ ទន្ទឹមគ្នានេះ ទ្រង់ក៏ជាមនុស្សលោកផងដែរ។ ទ្រង់គឺជាបងប្អូនរបស់យើង និងជាគំរូ របស់យើង។ តើយើងអាចយល់ពីសេចក្តីពិតនៃព្រះគម្ពីរដ៏អស្ចារ្យទាំងនេះដោយរបៀបណា? ទេ យើង មិនអាចយល់សេចក្តីនេះបានឡើយ។ អ្វីដែលយើងអាចធ្វើបាន គឺមានតែទទួលយកសេចក្តីពិតនេះ ដោយ ក្តីជំនឿប៉ុណ្ណោះ។ យើងត្រូវតែជឿទៅលើសេចក្តីពិតនៃព្រះគម្ពីរនេះ។ ពីព្រោះសេចក្តីពិតនេះ បានបង្ហាញ យើងពីសេចក្តីស្រឡាញ់ដែលព្រះមានចំពោះមនុស្សជាតិ។

`ព្រះយេស៊ូវទ្រង់ជាព្រះ។ ទន្ទឹមគ្នានេះ ទ្រង់ក៏បានក្លាយមកជាមនុស្សម្នាក់ ដើម្បីសង្គ្រោះយើង ដែរ។ តើសេចក្តីពិតនៃព្រះគម្ពីរដ៏អស្ចារ្យនេះ បានបង្រៀនយើងអំពីសេចក្តីដ៏អស្ចារ្យរបស់ព្រះចំពោះយើង យ៉ាងដូចម្តេចខ្លះ?`