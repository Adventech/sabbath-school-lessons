---
title:  ឱកាសម្តងទៀត
date:  01/07/2024
---

`តើហេតុអ្វីបានជាលោកប៉ុលបានបដិសេធលោកយ៉ូហានម៉ាកុសយ៉ាងដូច្នេះ? តើហេតុអ្វីបានជា លោកបាណាបាសបែរជាផ្តល់ឱកាសឱ្យលោកយ៉ូហាន ម៉ាកុសម្តងទៀតទៅវិញ? សម្រាប់ចម្លើយ សូមអាន កិច្ចការ 15:36-39។`

គម្ពីរកិច្ចការ 15:38 បានប្រាប់យើងពីមូលហេតុដែលនាំឱ្យលោកប៉ុលបដិសេធលោកយ៉ូហាន ម៉ាកុស ដោយសារតែគាត់បានរត់ចោលលោកប៉ុល និងលោកបាណាបាស។ លោកយ៉ូហាន ម៉ាកុសក៏ បានឈប់បម្រើព្រះដែរ។ ជាការពិតណាស់ យើងអាចនឹងយល់ពីមូលហេតុដែលនាំឱ្យលោកប៉ុលខកចិត្ត ដោយសារតែការអធិប្បាយ និងការបង្រៀននៅក្នុងសម័យព្រះគម្ពីរ គឺជាកិច្ចការមួយដ៏លំបាក (សូមអាន គម្ពីរកូរិនថូសទី2 11:23-28)។ លោកប៉ុលបានពឹងផ្អែកទៅលើគូកនរបស់គាត់ឱ្យជួយដល់គាត់។ ពួកគេបានរួមគ្នាប្រឆាំងទាស់នឹងពួកទេវតាអាក្រក់។ ដូច្នេះហើយ លោកប៉ុលបានយល់ឃើញថា អ្នកណា ដែលបានរត់ចោលសមរភូមិនេះ មិនគួរជាផ្នែកមួយនៃក្រុមរបស់គាត់នោះឡើយ។

លោកបាណាបាសមិនយល់ស្របនឹងគំនិតរបស់លោកប៉ុលនោះទេ។ លោកបាណាបាស ចូលចិត្តលោកយ៉ូហាន ម៉ាកុស ហើយគាត់ក៏មិនចង់ទុកលោកយ៉ូហាន ម៉ាកុសឱ្យនៅពីក្រោយដែរ។ លោក ប៉ុល និងលោកបាណាបាសបានជជែកគ្នាអំពីលោកយ៉ូហានម៉ាកុស។ នៅទីបំផុត លោកប៉ុល និងលោក បាណាបាសបានធ្វើដំណើរផ្សេងគ្នា ដោយសារតែលោកម៉ាកុស។ ពោលគឺលោកប៉ុលបានយកលោកស៊ីឡាសទៅជាមួយគាត់ តែលោកបាណាបាសបានយកលោកយ៉ូហានម៉ាកុសវិញ។

កណ្ឌគម្ពីរកិច្ចការមិនបានបកស្រាយពីមូលហេតុ ដែលនាំឱ្យលោកបាណាបាសយកលោកម៉ាកុស ទៅជាមួយនឹងគាត់នោះឡើយ។ បទគម្ពីរកិច្ចការ ជំពូក15 គឺជាជំពូកចុងក្រោយបង្អស់នៅក្នុងកណ្ឌគម្ពីរ កិច្ចការ ដែលបានចែងអំពីលោកបាណាបាស និងលោកម៉ាកុស។ ប៉ុន្តែ ជំពូកនេះមិនត្រឹមតែជាជំពូកដែល យើងបានអានអំពីលោកម៉ាកុសនៅក្នុងព្រះគម្ពីរនោះឡើយ។

`សូមអានគម្ពីរកូឡូស 4:10; ធីម៉ូថេទី2 4:11; បទគម្ពីរភីលីព ជំពូក24 និងគម្ពីរពេត្រុស ទី1 5:13។ តើខទាំងនេះបានប្រាប់យើងអំពីលោកម៉ាកុសយ៉ាងដូចម្តេច?`

លោកម៉ាកុសបានផ្លាស់ប្តូរឥរិយាបថរបស់គាត់។ យោងទៅតាមខទាំងនេះ លោកប៉ុលបានប្រាប់ យើងថា លោកម៉ាកុសជាព្រះពរដល់គាត់ និងជាព្រះពរដល់កិច្ចការដែលគាត់បានធ្វើសម្រាប់ព្រះដែរ។ លោកប៉ុលបានចាត់ទុកលោកម៉ាកុសជាបុគ្គលិករួមការងារជាមួយនឹងគាត់។ លោកប៉ុលចង់ឱ្យលោកធីម៉ូថេ យកលោកម៉ាកុសមកជាមួយនឹងគាត់ដែរ។ កណ្ឌគម្ពីរពេត្រុសទី1បានប្រាប់យើងថា លោកពេត្រុសក៏មាន ទំនាក់ទំនងជិតស្និទ្ធជាមួយនឹងលោកម៉ាកុសផងដែរ។ ដ្បិតលោកប៉ុល និងលោកពេត្រុសបានសរសេរកណ្ឌគម្ពីររបស់ពួកគេ នៅដើមឆ្នាំ60នៃគ្រិស្តសករាជ។ ដូច្នេះហើយ ពួកគេបានសរសេរកណ្ឌគម្ពីរទាំងនេះ នៅក្នុងរយៈពេល15ទៅ20ឆ្នាំ បន្ទាប់ពីលោកប៉ុលបានបដិសេធលោកម៉ាកុស នៅក្នុងបទគម្ពីរកិច្ចការ ជំពូក 15នោះ។ លោកម៉ាកុសបានបរាជ័យ ដោយបានរត់ចោលការងាររបស់គាត់។ ប៉ុន្តែ ក្រោយមក គាត់បាន ត្រឡប់មកវិញ ដោយសារតែលោកបាណាបាសដែលជាបងប្អូនរបស់គាត់ បានជឿជាក់ទៅលើគាត់វិញ។

`សូមគិតអំពីគ្រាមួយ នៅពេលដែលលោកអ្នក ឬមិត្តភក្តិរបស់លោកអ្នកបានបរាជ័យនោះ។ តើលោកអ្នក ឬមិត្តភក្តិរបស់លោកអ្នកបានផ្តល់ឱកាសដល់លោកអ្នកជាលើកទី2ដែរឬទេ? តើបទពិសោធន៍ នេះបានផ្លាស់ប្តូរលោកអ្នកដោយរបៀបណា? តើបទពិសោធន៍របស់លោកអ្នកបានផ្លាស់ប្តូរបុគ្គលដែល បានជួយដល់លោកអ្នកនោះដោយរបៀបណា? តើបទពិសោធន៍របស់លោកអ្នកបានស្ថាបនាកិច្ចការដែល លោកអ្នកបានធ្វើសម្រាប់ព្រះនោះដោយរបៀបណាដែរ?`