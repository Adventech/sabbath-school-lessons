---
title:  តើលោកម៉ាកុសជាអ្នកណា?
date:  29/06/2024
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
កិច្ចការ 12:12; កិច្ចការ 15:36-39; ម៉ាកុស 1:1-8; ម៉ាកុស 1:9-13; ម៉ាកុស 1:14, 15។

> <p>ខចងចាំ</p>
> «គ្រាក្រោយដែលគេបញ្ជូនយ៉ូហានទៅផុតហើយ នោះព្រះយេស៊ូវទ្រង់យាងមកក្នុងស្រុកកាលីឡេវិញ ព្រមទាំងប្រកាសប្រាប់ដំណឹងល្អពីនគរព្រះថា ពេលវេលាបានសំរេចហើយ នគរព្រះជិត មកដល់ ដូច្នេះ ចូរប្រែចិត្ត ហើយជឿដំណឹងល្អចុះ» (ម៉ាកុស 1:14, 15)។

តើអ្នកណាជាអ្នកសរសេរកណ្ឌគម្ពីរម៉ាកុស? តើហេតុអ្វីបានកណ្ឌគម្ពីរនេះត្រូវបានសរសេរ ឡើងយ៉ាងដូច្នេះ? កណ្ឌគម្ពីរ4ដំបូងនៅក្នុងគម្ពីរសញ្ញាថ្មី បានប្រាប់យើងអំពីជីវិតរបស់ព្រះយេស៊ូវ។ ប៉ុន្តែ កណ្ឌគម្ពីរទាំងនេះមិនបានប្រាប់យើងថា អ្នកណាជាអ្នកសរសេរនោះឡើយ។

កាលពីសម័យមុន ពួកបណ្តាជនបានភ្ជាប់កណ្ឌគម្ពីរសញ្ញាថ្មីទាំង4ដំបូង ជាមួយនឹងអ្នកដឹកនាំ ឬមិត្តភក្តិរបស់គាត់។ ពួកបណ្តាជនបានភ្ជាប់កណ្ឌគម្ពីរលូកាជាមួយនឹងលោកប៉ុល (កូឡូស 4:14; ធីម៉ូថេទី2 4:11; ភីលីម៉ូន 1:24)។ ពួកបណ្តាជនក៏បានភ្ជាប់កណ្ឌគម្ពីរម៉ាកុសជាមួយនឹងលោកពេត្រុសផងដែរ (សូមអានពេត្រុសទី1 5:13) ដែលព័ត៌មាននេះបានជួយឱ្យយើងដឹងថា អ្នកណាជា អ្នកសរសេរកណ្ឌគម្ពីរម៉ាកុស។

ជាថ្មីម្តងទៀត អ្នកសរសេរកណ្ឌគម្ពីរម៉ាកុស មិនបានប្រាប់យើងពីឈ្មោះរបស់គាត់នោះទេ។ ប៉ុន្តែ អ្នកដឹកនាំក្រុមជំនុំកាលពីមុនបានប្រាប់យើងថា អ្នកសរសេរកណ្ឌគម្ពីរម៉ាកុស គឺជាលោកយ៉ូហាន ម៉ាកុស។ មានពេលខ្លះ លោកយ៉ូហាន ម៉ាកុសបានធ្វើដំណើរជាមួយលោកប៉ុល និងលោកបាណាបាស (កិច្ចការ 13:2, 5)។ ក្រោយមក លោកយ៉ូហាន ម៉ាកុសបានធ្វើការជាមួយលោកពេត្រុសវិញ (ពេត្រុស ទី1 5:13) ហើយនេះគឺជាមូលហេតុដែលនាំឱ្យមនុស្សសម័យមុន ភ្ជាប់កណ្ឌគម្ពីរម៉ាកុសជាមួយនឹង លោកពេត្រុសវិញ។

រឿងដំបូងដែលយើងនឹងរៀននៅសប្តាហ៍នេះ គឺជាការសិក្សាអំពីលោកម៉ាកុស។ តើលោក ម៉ាកុសជាអ្នកណា? តើព្រះគម្ពីរបានប្រាប់យើងយ៉ាងដូចម្តេច? លោកម៉ាកុសបានបរាជ័យនៅក្នុងជីវិត កាលពីមុនរបស់គាត់មែនពិត ប៉ុន្តែ ក្រោយមក គាត់បានផ្លាស់ប្តូរ និងបានសរសេរកណ្ឌគម្ពីរមួយ នៅក្នុងព្រះគម្ពីរវិញ។ យើងនឹងបានដឹងពីមូលហេតុដែលនាំឱ្យលោកម៉ាកុសបរាជ័យ។ បន្ទាប់មក យើង នឹងបានរៀនពីរបៀបដែលគាត់បានផ្លាស់ប្តូរ ព្រមទាំងបានសរសេរកណ្ឌគម្ពីរមួយ ស្តីអំពីព្រះជន្ម របស់ព្រះយេស៊ូវក្រោយមកទៀតដែរ។