---
title:  អ្វីដែលយើងបានជំពាក់ព្រះ និងជំពាក់មនុស្សដទៃទៀត
date:  28/08/2024
---

`សូមអានរឿងនៅក្នុងគម្ពីរម៉ាកុស 12:13-17។ តើនៅក្នុងសាច់រឿងនេះ មានអ្វីកំពុងតែ កើតឡើង? តើព្រះយេស៊ូវបានបង្រៀនសេចក្តីពិតអ្វី?`

ពួកអ្នកដឹកនាំនៃសាសន៍យូដា ចង់ដាក់អន្ទាក់ព្រះយេស៊ូវម្តងទៀត។ ពួកគេចង់រកហេតុផលមួយ ដើម្បីឱ្យទ្រង់មានកំហុស នៅមុខរដ្ឋាភិបាលរ៉ូម ឬមុខពួកបណ្តាជន។ ដូច្នេះហើយ ពួកមេដឹកនាំបានព្យាយាម ចាប់ផ្តើមតតាំងជាមួយនឹងព្រះយេស៊ូវ។ ពួកគេបានសួរសំណួរទ្រង់ អំពីការបង់ពន្ធ។ នៅក្នុងសម័យ ព្រះយេស៊ូវ ការមិនបង់ពន្ធ គឺជាអំពើឧក្រិដ្ឋកម្ម ទាស់នឹងការគ្រប់គ្រងនៃសាសន៍រ៉ូម។

ព្រះយេស៊ូវបានឆ្លើយថា អ្វីដែលជាកម្មសិទ្ធនៃស្តេចរ៉ូម នោះត្រូវប្រគល់ឱ្យស្តេចរ៉ូមវិញ ហើយ អ្វីដែលជាកម្មសិទ្ធរបស់ព្រះ នោះក៏ត្រូវថ្វាយទៅឱ្យព្រះវិញដែរ។ ចម្លើយនេះ បានសង្គ្រោះព្រះយេស៊ូវ ឱ្យរួចផុតពីអន្ទាក់។ ចម្លើយរបស់ទ្រង់ ក៏បានបង្រៀនមេរៀនមួយ ដ៏សំខាន់ផងដែរ។ ពោលគឺថា យើង ត្រូវតែទទួលខុសត្រូវចំពោះការបង់ពន្ធ និងការគោរពដល់រដ្ឋាភិបាលរបស់យើង។ «ព្រះយេស៊ូវបានប្រកាស ថា ពួកសាសន៍យូដា បានរស់នៅក្រោមការគ្រប់គ្រងរបស់រដ្ឋាភិបាលរ៉ូម។ ដូច្នេះហើយ ពួកគេគួរតែបង់ នូវអ្វីដែលពួកគេជំពាក់ដល់រដ្ឋាភិបាល។ ដរាបណារដ្ឋាភិបាល មិនបានសុំឱ្យពួកគេរំលងបញ្ញត្តិរបស់ព្រះ នោះពួកគេគួរតែគាំទ្ររដ្ឋាភិបាលនោះ។ ពួកបណ្តាជនគួរតែរស់នៅ ឱ្យមានសេចក្តីសុខ ដោយគោរពតាម ច្បាប់ប្រទេស។ ទន្ទឹមគ្នានេះ ពួកគេក៏ត្រូវតែយកព្រះ ទុកជាទី1 ផងដែរ»។ ដកស្រង់ពី Ellen G. White, _The Desire of Ages_, page 602, adapted។

នៅក្នុងគម្ពីរម៉ាកុស 12:18-27 ពួកអ្នកដឹកនាំនៃសាសន៍យូដា បានសួរព្រះយេស៊ូវ អំពីការ រស់ឡើងវិញ។ ការរស់ឡើងវិញ គឺជាគ្រាមួយ នៅពេលដែលព្រះប្រោសមនុស្ស ឱ្យរស់ពីស្លាប់ឡើងវិញ នៅពេលដែលព្រះយេស៊ូវយាងមកវិញ ជាលើកទី2នោះ។ ពួកសាឌូស៊ី គឺជាក្រុមនៃអ្នកដឹកនាំនៃសាសន៍ យូដា ដែលមិនជឿទៅលើការរស់ឡើងវិញ។ ក្រុមនេះ បានប្រាប់ព្រះយេស៊ូវ អំពីរឿងស្ត្រីម្នាក់ និង បុរស7នាក់។ ក្រឹត្យវិន័យរបស់លោកម៉ូសេបានចែងថា បើសិនជាបុរសបានស្លាប់ដោយគ្មានកូន នោះ បងប្អូនរបស់គាត់ ត្រូវតែរៀបអាពាហ៍ពិពាហ៍ជាមួយនឹងស្ត្រីមេម៉ាយម្នាក់នោះ។ កូនណាដែលបានកើត នៅក្នុងពេលនោះ នឹងបានត្រូវរាប់ថា ជាកូនរបស់ប្តីទី1វិញ (ចោទិយកថា 25:5-10)។ បន្ទាប់មក កូនទាំងនោះ អាចនឹងមានសិទ្ធធ្វើជាម្ចាស់ដីធ្លីនៃប្តីទី1 ដែលបានស្លាប់ទៅនោះ។

ពួកសាឌូស៊ី បានសួរព្រះយេស៊ូវថា តើស្ត្រីម្នាក់នោះ នឹងក្លាយទៅជាប្រពន្ធអ្នកណា នៅពេល ដែលនាងរស់ពីស្លាប់ឡើងវិញនោះ។ ព្រះយេស៊ូវបានឆ្លើយសំណួររបស់ពួកគេ ជា2ចំណុច។ ជាដំបូង ទ្រង់បានមានបន្ទូលអំពីអំណាចរបស់ព្រះ នៅក្នុងការប្រោសមនុស្សស្លាប់ ឱ្យរស់ឡើងវិញ។ បន្ទាប់មក ព្រះយេស៊ូវបានមានបន្ទូលថា នៅឯស្ថានសួគ៌ យើងនឹងមិនរៀបអាពាហ៍ពិពាហ៍ទៀតទេ។ បន្ទាប់មក ព្រះយេស៊ូវបានបង្រៀនថា ការរស់ឡើងវិញ នឹងត្រូវកើតមានឡើង។ ព្រះយេស៊ូវបានគាំទ្រការបង្រៀន នេះ ជាមួយនឹងគម្ពីរនិក្ខមនំ 3:1-22។ នៅក្នុងខទាំងនេះ ព្រះបានមានបន្ទូលថា ទ្រង់ជាព្រះរបស់ លោកអ័ប្រាហាំ លោកអ៊ីសាក និងលោកយ៉ាកុប។ ព្រះយេស៊ូវបានណែនាំថា ខនេះមានន័យថា លោក អ័ប្រាហាំ លោកអ៊ីសាក និងលោកយ៉ាកុប នឹងរស់ពីស្លាប់ឡើងវិញ។ ប្រសិនបើព្រះ ជាព្រះរបស់លោក អ័ប្រាហាំ លោកអ៊ីសាក និងលោកយ៉ាកុប ដែលឥឡូវនេះ ពួកគេបានស្លាប់ទៅហើយ នោះមានន័យថា ពួកគេក៏មិននៅតែស្លាប់ ជារៀងរហូតផងដែរ។