---
title:  តើអ្នកណាដែលប្រាប់ថា អ្នកអាចធ្វើការងារនេះបាននោះ?
date:  27/08/2024
---

`សូមអានរឿង នៅក្នុងគម្ពីរម៉ាកុស 11:27-33។ តើពួកអ្នកដឹកនាំនៃសាសន៍យូដា បាន និយាយទៅកាន់ព្រះយេស៊ូវយ៉ាងដូចម្តេច?`

បន្ទាប់ពីព្រះយេស៊ូវបានសម្អាតព្រះវិហាររួចហើយ នៅថ្ងៃបន្ទាប់ ពួកអ្នកដឹកនាំនៃសាសន៍យូដា បានមកជួប នឹងទ្រង់ នៅក្រៅព្រះវិហារ។ ពួកគេបានសួរទ្រង់ថា តើហេតុអ្វីបានជាទ្រង់បណ្តេញអ្នកលក់ សត្វកាលពីម្សិលមិញយ៉ាងដូច្នេះ។ ពួកអ្នកដឹកនាំនៃសាសន៍យូដាមិនចង់ដឹងចម្លើយ ពីទ្រង់នោះឡើយ។ ពួកគេចង់ដាក់អន្ទាក់ទ្រង់ ដោយប្រើសំណួររបស់ពួកគេ។ ប្រសិនបើព្រះយេស៊ូវបានមានបន្ទូលថា ព្រះបាន បង្គាប់ឱ្យទ្រង់ បណ្តេញអ្នកលក់ទាំងនោះ ចេញពីព្រះវិហារ នោះពួកអ្នកដឹកនាំនៃសាសន៍យូដា នឹងនិយាយ ថា ជាងឈើពីជនបទ មិនអាចមានអំណាចខ្លាំងពូកែបែបនេះបានឡើយ។ ប៉ុន្តែ ប្រសិនបើព្រះយេស៊ូវបានមានបន្ទូលថា ទ្រង់ មានហេតុផលរបស់ទ្រង់ នៅក្នុងការបណ្តេញអ្នកលក់ទាំងនោះ ចេញពីព្រះវិហារ នោះពួកអ្នកដឹកនាំនៃសាសន៍យូដានឹងនិយាយថា ទ្រង់ជាមនុស្សល្ងង់ខ្លៅជាមិនខាន។

ព្រះយេស៊ូវបានទតឃើញអន្ទាក់របស់ពួកគេ។ ទ្រង់បានមានបន្ទូលថា ទ្រង់នឹងឆ្លើយសំណួរ របស់ពួកគេ បើសិនជាពួកគេឆ្លើយសំណួររបស់ទ្រង់។ ព្រះយេស៊ូវបានសួរពួកអ្នកដឹកនាំនៃសាសន៍យូដាថា តើពិធីបុណ្យជ្រមុជទឹករបស់លោកយ៉ូហាន បាទីស្ទ មានប្រភពមកពីព្រះ ឬមកពីមនុស្សលោក។ ពួក អ្នកដឹកនាំនៃសាសន៍យូដាបានមើលឃើញថា ព្រះយេស៊ូវបានដាក់អន្ទាក់ពួកគេវិញ។ ប្រសិនបើពួកអ្នកដឹកនាំនៃសាសន៍យូដានិយាយថា ពិធបុណ្យជ្រមុជទឹករបស់លោកយ៉ូហាន មានប្រភពមកពីព្រះ នោះ ព្រះយេស៊ូវនឹងមានបន្ទូលថា «ហេតុអ្វីបានជាអ្នកមិនជឿលោកយ៉ូហានយ៉ាងដូច្នេះ?»។ ពួកអ្នកដឹកនាំនៃ សាសន៍យូដា មិនហ៊ានឆ្លើយថា កិច្ចការរបស់លោក យ៉ូហាន មិនមានប្រភពមកពីព្រះនោះទេ។ បើសិនជា ពួកគេនិយាយដូច្នេះ នោះពួកបណ្តាជននឹងខឹងពួកគេ ដោយពួកបណ្តាជនស្រឡាញ់លោកយ៉ូហាន។ ពួកអ្នកដឹកនាំនៃសាសន៍យូដាបានកុហក និងបាននិយាយថា ពួកគេមិនដឹងថា ពិធីបុណ្យជ្រមុជទឹករបស់ លោកយ៉ូហានមានប្រភពមកពីណាទេ។ ដូច្នេះហើយ ម្តងនេះ ព្រះយេស៊ូវអាចបដិសេធមិនឆ្លើយសំណួរ របស់ពួកគេ។

`សូមអានរឿង នៅក្នុងគម្ពីរម៉ាកុស 12:1-12។ តើព្រះយេស៊ូវបានមានបន្ទូលទៅកាន់ពួកអ្នកដឹកនាំនៃសាសន៍យូដាយ៉ាងដូចម្តេច បន្ទាប់ពីទ្រង់បានបដិសេធ មិនឆ្លើយសំណួររបស់ពួកគេនោះ? តើរឿងប្រៀប ប្រដូចរបស់ទ្រង់ មានន័យយ៉ាងណា?`

ព្រះយេស៊ូវបាននិទានរឿងប្រៀបប្រដូច អំពីចម្ការទំពាំងបាយជូរ ម្ចាស់ចម្ការ និងអ្នកធ្វើការ ដែលបានជួលចម្ការនោះ។ រឿងដែលព្រះយេស៊ូវបាននិយាយនេះ ក៏ស្រដៀងគ្នាទៅនឹងរឿងប្រៀបប្រដូច អំពីចម្ការទំពាំងបាយជូរ នៅក្នុងបទគម្ពីរអេសាយ ជំពូក 5 ផងដែរ។ នៅក្នុងរឿងរបស់លោកអេសាយ ព្រះបានស្តីបន្ទោសសាសន៍អ៊ីស្រាអែលថា ពួកគេមិនបានគោរព និងស្រឡាញ់ទ្រង់នោះទេ។ មនុស្ស គ្រប់គ្នា ដែលបានឮរឿងប្រៀបប្រដូចរបស់ព្រះយេស៊ូវ បានយល់ពីទំនាក់ទំនងរវាងរឿងនេះ ជាមួយនឹង រឿងប្រៀបប្រដូចរបស់លោកអេសាយ។

នៅក្នុងរឿងប្រៀបប្រដូចរបស់ព្រះយេស៊ូវ អ្នកចម្ការបានបដិសេធ មិនព្រមប្រគល់ផលពីចម្ការ ទៅឱ្យម្ចាស់ចម្ការវិញ។ អ្នកធ្វើការបានវាយដំ រួចសម្លាប់អ្នកបម្រើរបស់ម្ចាស់ចម្ការម្នាក់នោះទៅ។ នៅចុង បញ្ចប់ ម្ចាស់ចម្ការ បានចាត់កូនប្រុសជាទីស្រឡាញ់របស់គាត់ ឱ្យទៅចម្ការនោះ។ ម្ចាស់ចម្ការបានរំពឹង ថា អ្នកធ្វើការនឹងគោរពកូនប្រុសរបស់គាត់។ ប៉ុន្តែ ពួកគេមិនបានធ្វើដូច្នោះឡើយ។ អ្នកធ្វើការបានគិត គ្នាថា បើសិនជាពួកគេបានសម្លាប់កូនប្រុសម្នាក់នេះ នៅពេលនោះ ចម្ការទំពាំងបាយជូរនឹងក្លាយទៅជា របស់ពួកគេ។ គោលគំនិតនេះ គឺជាគោលគំនិតល្ងង់ខ្លៅ។ អ្នកធ្វើការបានទទួលរង នូវទណ្ឌកម្មដែលពួកគេ បានធ្វើ។

`ព្រះយេស៊ូវបានប្រើរឿងនេះ ដើម្បីដាស់តឿនពួកអ្នកដឹកនាំនៃសាសន៍យូដា។ ដ្បិតព្រះនឹង ដាក់ទោសពួកគេ បើសិនជាពួកគេបានសម្លាប់ព្រះយេស៊ូវ។`