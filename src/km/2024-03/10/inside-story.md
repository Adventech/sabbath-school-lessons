---
title:  រឿងខ្លី
date:  06/09/2024
---

### «អ្នកអាត់វេនទីស្ទ គឺជាមនុស្សល្អ»

នាងអានុសបានធ្វើការ ជាអ្នកគ្រប់គ្រងគម្រោងសម្រាប់អង្គការអាដ្រា មុនពេលដែលឪពុក ហាម នាង និងម្តាយនាង មិនឱ្យទៅថ្វាយបង្គំ នៅឯព្រះវិហារសេវេនដេយអាត់វេនទីស្ទ នៅក្នុងទីក្រុងរបស់ពួកគេ ក្នុងប្រទេសអាមេនី។ បន្ទាប់ពីគាត់បានលុបបំបាត់បម្រាមនេះហើយ នោះនាងអានុស ក៏បានបន្តធ្វើកិច្ចការ នៅឯអង្គការផងដែរ។

តាមរយៈកិច្ចការរបស់នាង ឪពុកបានជួបជាមួយនឹងអ្នកដឹកនាំអាត់វេនទីស្ទមួយក្រុម ដែលបាន មកសួរសុខទុក្ខគាត់ ដោយមានប្រធាននៃអង្គការអាដ្រាភូមិភាគអាស៊ី-អឺរ៉ុប ដែលបានទទួលខុសត្រូវទៅលើ ផ្នែកមួយចំនួនធំ នៃអតីតសហភាពសូវៀត រួមទាំងប្រទេសអាមេនីផងដែរ។ នៅពេលដែលនាងអានុស នាំភ្លៀវចូលមកក្នុងផ្ទះ ឪពុកបានភ្ញាក់ផ្អើល ដោយបានឃើញថា ពួកគេ ជាមនុស្សស្មោះត្រង់ និងជាមនុស្ស មានចំណេះដឹង។ គាត់បានប្រាប់នាងអានុសថា «អ្នកអាត់វេនទីស្ទ គឺជាមនុស្សល្អ»។ ខណៈពេលដែល គាត់បានស្គាល់ស្ត្រី7នាក់ ដែលបានចូលរួមនៅក្នុងព្រះវិហារអាត់វេនទីស្ទនៅតាមផ្ទះ នោះគាត់ក៏បាន សន្និដ្ឋានថា ពួកគេជាមនុស្សល្អដែរ។

បន្ទាប់មក នាងអានុសត្រូវបានគេទទួលយក ឱ្យចូលរៀននៅក្នុងកម្មវិធីអនុបណ្ឌិត នៅឯសាកល វិទ្យាល័យអន់ទ្រេ នៅក្នុងប្រទេសអាមេរិក ដោយមានភូមិភាគអាស៊ី-អឺរ៉ុប និងអង្គការអាដ្រា ជាអ្នកជួយ បង់ថ្លៃសាលាឱ្យនាង។ ឪពុកបានភ្ញាក់ផ្អើលម្តងទៀត ដោយបានឮពាក្យទាំងនេះ។ ពីព្រោះគាត់គ្រាន់តែ ចង់ឱ្យកូនស្រីរបស់គាត់ មានអនាគតល្អប្រសើរប៉ុណ្ណោះ។

នៅពេលដែលនាងអានុសបានបញ្ចប់ការសិក្សារួចហើយ នោះគេបានតែងតាំងនាង ឱ្យធ្វើជា ប្រធានអាដ្រា សម្រាប់ប្រទេសអាមេនី។ ឪពុកបានសង្កេតមើល ខណៈពេលដែលនាងបានមើលការខុស ត្រូវទៅលើគម្រោងមួយចំនួន ហើយការគោរពរបស់ឪពុក ចំពោះក្រុមជំនុំអាត់វេនទីស្ទ និងការរស់នៅរបស់ ពួកគេ ក៏បានកើនឡើងផងដែរ។ គាត់បានឈប់ប្រើថ្នាំជក់ បន្ទាប់មក គាត់បានឈប់ស្រា ពីហាងលក់ គ្រឿងទេសតូចមួយ ដែលគាត់បានកាន់កាប់។ បន្ទាប់មកទៀត គាត់បានទទួលបុណ្យជ្រមុជទឹក និងបាន ចូលរួមនៅក្នុងក្រុមជំនុំអាត់វេនទីស្ទ។ ពិធីបុណ្យជ្រមុជទឹករបស់គាត់ មានរយៈពេល21ឆ្នាំហើយ បន្ទាប់ ពីម្តាយបានជ្រមុជទឹក និងមានរយៈពេល9ឆ្នាំ ចាប់ពីពេលដែលនាងអានុសបានចាប់ផ្តើមការអធិស្ឋាន ឱ្យឪពុកស្វែងរកផ្លូវរបស់គាត់ ទៅកាន់ព្រះ។

បន្ទាប់ពីគាត់បានជ្រមុជទឹករួចមក ឪពុកបានជួបមិត្តភក្តិ ដែលបានសួរសំណួរគាត់ អំពីការអាន ព្រះគម្ពីរ មិត្តភក្តិម្នាក់នេះ ក៏បានភ្ញាក់ផ្អើល និងមានចិត្តចង់ទៅព្រះវិហារដែរ។ គាត់បានសួរថា «តើឯង ដឹងថា ពាក្យសម្តីរបស់លោកអ្នក បានផ្លាស់ប្តូរជីវិតរបស់យើងដែរឬទេ? ពីព្រោះចាប់ពីពេលនោះមក យើង បានឈប់ធ្វើជាអ្នកអានព្រះគម្ពីរអសកម្ម ដោយទទួលពិធីបុណ្យជ្រមុជទឹកវិញ»។ មិត្តភក្តិម្នាក់នោះបាន សួរថា «តើឯងកំពុងនិយាយអំពីអី?»។ ឪពុកបានឆ្លើយថា «ឯងបានសួរយើងថា បើសិនជាព្រះយេស៊ូវ យាងមកវិញ នៅថ្ងៃស្អែក តើឯងនឹងនិយាយថា “ខ្ញុំបានអានព្រះគម្ពីរហើយ មែនទេ? តើការអានព្រះគម្ពីរ តែមួយមុខ គ្រប់គ្រាន់ដែរឬទេ?”»។ មិត្តភក្តិបានបដិសេធថា គាត់មិនបាននិយាយដូច្នោះឡើយ។ គាត់ បានប្រកែកថា «យើងមិនបាននិយាយទេ យើងមិនបានវិនិច្ឆ័យឯងបែបយ៉ាងនោះទេ ឯងប្រាកដជាច្រឡំ ហើយ»។

នៅពេលនោះ ឪពុកបានដឹងថា ព្រះបានមានបន្ទូលមកកាន់គាត់ តាមរយៈមិត្តភក្តិរបស់គាត់ ដែលមិនបានចាំ នូវអ្វីដែលគាត់បាននិយាយនោះ ពិតមែន។