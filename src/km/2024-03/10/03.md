---
title:  មិនមានថ្មនៅត្រួតលើថ្មដទៃទៀតទេ
date:  02/09/2024
---

`សូមអានគម្ពីរម៉ាកុស 13:1-13។ តើសិស្សរបស់ព្រះយេស៊ូវ មានអារម្មណ៍យ៉ាងណា នៅពេល ដែលព្រះយេស៊ូវបានប្រាប់ពួកគេ អំពីហេតុការណ៍ដែលត្រូវកើតឡើង ដល់ព្រះវិហារនៃទីក្រុងយេរូសាឡិម នោះ? តើចម្លើយរបស់ព្រះយេស៊ូវបានបង្រៀនយើងអ្វីខ្លះ អំពីសម័យចុងក្រោយនោះ?`

យើងបានពិភាក្សាកាលពីម្សិលមិញរួចមកហើយថា ព្រះវិហារនៃទីក្រុងយេរូសាឡិម ជាសំណង់ អគារមួយយ៉ាងប្រណីត។ លោកយ៉ូសេហ្វីស ដែលជាអ្នកសរសេរប្រវត្តិសាស្ត្រ នៃសាសន៍អ៊ីស្រាអែល នៅក្នុងសម័យលោកប៉ុល បាននិយាយថា ផ្លូវដើររបស់រាជវង្ស ដែលស្ថិតនៅទិសខាងត្បូងនៃព្រះវិហារ នេះ មានកំពូល ចំនួន162។ កំពូលនីមួយៗ មានទំហំធំទូលាយ ទាល់តែមនុស្ស3នាក់ ឈរកាន់ដៃគ្នា បានអាចឱបព័ទ្ធកំពូលនេះបាន។ (សូមអាន _Antiquities_, 15.11.5, ss413-414)។ ព្រះយេស៊ូវបាន មានបន្ទូលថា ព្រះវិហាររទាំងមូលនឹងត្រូវដួលរលំ។ នៅពេលនោះ សិស្សរបស់ព្រះយេស៊ូវ បានគិតថា បើសិនជាព្រះវិហារត្រូវគេបំផ្លាញពិតមែន នោះផែនដីក៏ជិតដល់ទីបញ្ចប់ដែរ។

«ព្រះយេស៊ូវបានក្រឡេកមើលព្រះវិហារដ៏ប្រណីតនេះ។ តើទ្រង់កំពុងតែគិតអំពីអ្វី? ពោលគឺ ទ្រង់បានគិតអំពីរាស្ត្ររបស់ទ្រង់ ដែលបានបដិសេធទ្រង់។ មែនហើយ ព្រះវិហាររបស់ទ្រង់គឺជាព្រះវិហារ ដែលប្រកបដោយក្តីស្រឡាញ់ ប៉ុន្តែ ព្រះយេស៊ូវបានព្រួយព្រះទ័យវិញ ដោយទ្រង់បានមានបន្ទូលថា “លុះ ដល់រដូវប្រមូលផល គាត់ចាត់បាវបម្រើម្នាក់ឲ្យទៅជួបពួកអ្នកធ្វើចម្ការ ដើម្បីទទួលផលដែលជាចំណែក របស់គាត់ ពីអ្នកទាំងនោះ។ ព្រះយេស៊ូវមានព្រះបន្ទូលថា “តើអ្នកឃើញអាគារធំៗទាំងនេះឬទេ? នឹងគ្មាន ថ្មណាមួយនៅត្រួតលើគ្នាទៀតឡើយ ទាំងអស់នឹងត្រូវទម្លាក់ចុះ”» (ម៉ាកុស 13:2)។ ដកស្រង់ពី Ellen G. White, _The Desire of Ages_, page 627, adapted។

នៅក្នុងគម្ពីរម៉ាកុស 13:4 មួយក្រុមតូច ដែលមានលោកពេត្រុស លោកយ៉ាកុប លោកយ៉ូហាន និងលោកអន់ដ្រេ បានសួរព្រះយេស៊ូវថា ព្រះវិហារនឹងត្រូវបំផ្លាញនៅពេលណា។ ពួកគេក៏ចង់ដឹងពីទីសំគាល់ ដែលបានបង្ហាញប្រាប់ថា រឿងទាំងនេះ ជិតនឹងកើតឡើងផងដែរ។

នៅក្នុងគម្ពីរម៉ាកុស 13:5-13 ព្រះយេស៊ូវបានដាស់តឿនសិស្សរបស់ទ្រង់ អំពីហេតុការណ៍ ដែលត្រូវកើតឡើង នៅពេលដែលពួកគេបំពេញកិច្ចការរបស់ព្រះ បន្ទាប់ពីទ្រង់បានយាងត្រឡប់ទៅស្ថានសួគ៌ វិញ។ ពួកសិស្សនឹងជួយបម្រើព្រះ ដោយចាប់ផ្តើមក្រុមជំនុំរបស់ទ្រង់ និងធ្វើឱ្យពួកគេបានរីកចម្រើនឡើង នៅលើផែនដីនេះ។ កិច្ចការរបស់ពួកគេ មិនមែនជាកិច្ចការងាយស្រួលនោះឡើយ។

ខ្មាំងសត្រូវរបស់ព្រះ នឹងបៀតបៀនសិស្សរបស់ទ្រង់ ព្រមទាំងធ្វើបាបពួកគេផង។ សិស្សខ្លះ នឹងត្រូវគេសម្លាប់ ដោយព្រោះសេចក្តីជំនឿរបស់ពួកគេ។ ព្រះយេស៊ូវបានមានបន្ទូលថា លោកពេត្រុស លោកយ៉ាកុប លោកយ៉ូហាន និងលោកអនទ្រេថា គ្រានេះ មិនមែនកើតឡើងនៅពេលនោះទេ ប៉ុន្តែ នឹង ត្រូវមកដល់ នៅពេលខាងមុខវិញ។ ព្រះយេស៊ូវក៏បានប្រាប់សិស្សរបស់ទ្រង់ មិនឱ្យចាញ់បញ្ឆោត នៅពេល ដែលរឿងអាក្រក់ បានចាប់ផ្តើមកើតឡើងនោះដែរ។ ម៉្យាងទៀត ព្រះយេស៊ូវក៏នឹងចាត់ព្រះវិញ្ញាណបរិសុទ្ធ ឱ្យជួយដល់ពួកគេផងដែរ។ ពីព្រោះព្រះវិញ្ញាណបរិសុទ្ធ នឹងប្រទានពាក្យពេចន៍ដល់ពួកគេ ដើម្បីឱ្យពួកគេ និយាយ ឱ្យបានត្រឹមត្រូវ ទោះបីជានៅពេលដែលគ្រួសារ និងមិត្តភក្តិរបស់ពួកគេ មិនបានគាំទ្រពួកគេ ក៏ដោយ។

ព្រះយេស៊ូវមិនចង់ឱ្យសិស្សរបស់ទ្រង់ ពីសម័យមុនរហូតមកដល់សម័យនេះ ភ័យខ្លាចអនាគត នោះឡើយ។ ផ្ទុយទៅវិញ យើងត្រូវតែទន្ទឹងរង់ចាំព្រះអម្ចាស់វិញ។ ព្រះវិញ្ញាណរបស់ព្រះនឹងការពារយើង ហើយដឹកនាំយើង នៅក្នុងគ្រាលំបាកនាពេលអនាគត ដែលនឹងត្រូវមកដល់នោះ។