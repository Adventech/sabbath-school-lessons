---
title:  ការប្រៀបធៀបរវាងសេចក្តីបង្គាប់របស់ព្រះ និងការបង្រៀនរបស់មនុស្សលោក
date:  04/08/2024
---

`សូមអានគម្ពីរម៉ាកុស 7:1-3។ តើយើងបានរៀនសេចក្តីពិតសំខាន់អ្វីខ្លះ ចេញពីខទាំងនេះ?`

សូមស្រមៃថា កូនៗរបស់លោកអ្នក កំពុងតែសិក្សាខទាំងនេះ នៅក្នុងថ្នាក់សប្បាតហ៍ស្គូល។ នៅពេលដែលពួកគេទៅដល់ផ្ទះវិញ ពួកគេបានប្រកាសប្រាប់ម្តាយរបស់ពួកគេថា ពួកគេមិនចាំបាច់ លាងដៃមុនញុាំអាហារទៀតឡើយ ដោយសារតែព្រះយេស៊ូវបានមានបន្ទូលយ៉ាងដូច្នោះ។ ប៉ុន្តែ រឿងនេះ មិនមែនស្តីអំពីមេរោគ ឬសុខភាពនោះទេ។

នៅក្នុងសម័យព្រះយេស៊ូវ សាសន៍យូដាជាច្រើននាក់ បានយកចិត្តទុកដាក់ អំពីការដែលមាន ចិត្តស្អាតស្អំ។ កាលពីមុន ពួកសម្តេចសង្ឃបានបង្កើតច្បាប់មួយ ទាក់ទងទៅនឹងការសម្អាតដៃ។ ពួកមេ ដឹកនាំបានបង្គាប់ឱ្យមនុស្សគ្រប់គ្នា លាងដៃរបស់ពួកគេ ដើម្បីឱ្យចិត្តរបស់ពួកគេបានស្អាត។ នៅក្នុង សម័យលោកម៉ូសេ មានតែពួកសម្តេចសង្ឃប៉ុណ្ណោះ ដែលធ្វើតាមច្បាប់នេះ (និក្ខមនំ 30:17-21)។ ប៉ុន្តែ នៅក្នុងសម័យព្រះយេស៊ូវ មនុស្សគ្រប់គ្នាត្រូវតែធ្វើតាមច្បាប់នេះ។ ម្ល៉ោះហើយ នៅពេលដែលសិស្ស របស់ព្រះយេស៊ូវ បានរំលងច្បាប់នេះ ពួកមេដឹកនាំនៃសាសន៍យូដា បានស្តីបន្ទោសឱ្យព្រះយេស៊ូវវិញ។

ព្រះយេស៊ូវបានឆ្លើយនឹងការស្តីបន្ទោសរបស់ពួកគេ ដោយប្រើសម្រង់មតិពីកណ្ឌគម្ពីរអេសាយ (អេសាយ 29:13)។ នៅក្នុងខនេះ លោកអេសាយបានស្តីបន្ទោសឱ្យសាសន៍យូដា ដែលបាននិយាយ ថា ពួកគេបានលើកតម្កើងព្រះ ប៉ុន្តែ មិនបានរក្សាបញ្ញត្តិរបស់ទ្រង់នោះ។ លោកអេសាយក៏បានស្តីបន្ទោស ឱ្យសាសន៍ ដែលបានយកច្បាប់របស់មនុស្សលោក មកជំនួសសេចក្តីបង្គាប់របស់ព្រះនោះដែរ។

នៅក្នុងចម្លើយ ដែលព្រះយេស៊ូវបានតបទៅកាន់ពួកមេដឹកនាំ ព្រះយេស៊ូវក៏បានរួមបញ្ចូលសេចក្តី បង្គាប់របស់ព្រះ ដែលថា ឱ្យយើងគោរពឪពុកម្តាយរបស់យើងផងដែរ។ (និក្ខមនំ 20:12)។ យើងត្រូវតែ យកចិត្តទុកដាក់ចំពោះឪពុកម្តាយរបស់យើង នៅពេលដែលពួកគាត់ចាស់ជរា។ ព្រះយេស៊ូវបានប្រៀប ធៀបការបង្រៀននេះ ទៅនឹងច្បាប់ខាងឯសាសនា ដែលបានអនុញ្ញាតឱ្យអ្នកណាម្នាក់ ថ្វាយតង្វាយដល់ ព្រះ។ (ពាក្យថា «អំណោយ» ប្រែមកពីពាក្យថា «ខូរបេន (corban)» ជាភាសាក្រេក)។ ពួកសម្តេចសង្ឃ បានអនុញ្ញាតឱ្យបុរស ថ្វាយតង្វាយដល់ព្រះ ប៉ុន្តែ ពួកមេដឹកនាំនៃសាសន៍បានបន្តប្រើប្រាស់តង្វាយនោះ សម្រាប់ខ្លួនគេវិញ។ ទន្ទឹមគ្នានេះ ពួកមេដឹកនាំនៃសាសន៍យូដា ក៏បានអនុញ្ញាតឱ្យបុរស បដិសេធមិនជួយ ដល់ឪពុកម្តាយរបស់គេ ដែលចាស់ជរា និងត្រូវការអំណោយនោះដែរ។ តើលោកអ្នកអាចស្រមៃឃើញ ពីការសន្ទនារវាង បុរសវ័យក្មេងម្នាក់ ដែលបានធ្វើតាមច្បាប់នេះ ជាមួយនឹងឪពុកម្តាយចាស់ជរារបស់ គាត់ដែរឬទេ? បុរសវ័យក្មេងម្នាក់នេះ នឹងនិយាយថា «ឱ្យខ្ញុំសូមទោស លោកឪពុក ខ្ញុំចង់ជួយលោក ឪពុកណាស់ ប៉ុន្តែ ខ្ញុំបានបរិច្ចាគប្រាក់របស់ខ្ញុំ ឱ្យទៅព្រះវិហារបាត់ទៅហើយ»។

ព្រះយេស៊ូវបានប្រកែកនឹងការបង្រៀនខុសឆ្គងប្រភេទនេះ។ ពួកមេដឹកនាំបានលើកតម្កើងច្បាប់ មនុស្សលោករបស់ពួកគេ ខ្ពស់ជាងព្រះគម្ពីរ។ នៅពេលដែលពួកគេធ្វើបែបនេះ នោះមានន័យថា ពួកគេ បានធ្វើបាបទាស់នឹងព្រះហើយ។

ព្រះយេស៊ូវមិនមែនយល់ឃើញថា ច្បាប់នៃការលាងដៃ គឺជាផ្នែកមួយនៃផែនការរបស់ព្រះ នោះទេ។ ចម្លើយរបស់ព្រះយេស៊ូវ បានបង្ហាញយើងថា ទ្រង់បានគាំទ្របញ្ញត្តិរបស់ព្រះ មិនមែនគាំទ្របញ្ញត្តិរបស់មនុស្សលោកនោះឡើយ។ (សូមអានគម្ពីរម៉ាកុស 1:44; ម៉ាកុស 7:10-13; ម៉ាកុស 10:3-8; ម៉ាកុស 12:26, 29-31)។