---
title:  មនុស្សគថ្លង់
date:  07/08/2024
---

`សូមអានរឿងនៅក្នុងគម្ពីរម៉ាកុស 7:31-37។ តើគេបាននាំអ្នកណា មកជួបនឹងព្រះយេស៊ូវ? តើព្រះយេស៊ូវបានធ្វើអ្វី សម្រាប់បុរសម្នាក់នេះ?`

ព្រះយេស៊ូវបានចំណាយពេលធ្វើដំណើរយ៉ាងវែងឆ្ងាយ ពីទីក្រុងទីរ៉ូស និងទីក្រុងស៊ីដូន មកកាន់ ស្រុកកាលីឡេវិញ។ ព្រះយេស៊ូវបានធ្វើដំណើរពីទីក្រុងទីរ៉ូស ដោយកាត់តាមទីក្រុងស៊ីដូន។ បន្ទាប់មក ទ្រង់បានធ្វើដំណើរ ចុះទៅតាមតំបន់ ដែលស្ថិតនៅម្តុំភាគឦសាននៃសមុទ្រកាលីឡេ។ ព្រះយេស៊ូវបាន ចំណាយពេលយ៉ាងយូរ នៅក្នុងការធ្វើដំណើរត្រឡប់ទៅកាលីឡេវិញ ដើម្បីឱ្យទ្រង់បានចំណាយពេល បង្រៀនសិស្សរបស់ទ្រង់។

នៅពេលដែលទ្រង់បានមកដល់ស្រុកកាលីឡេហើយ នោះមានគេនាំបុរសម្នាក់មកជួបនឹងទ្រង់។ បុរសម្នាក់នេះ គឺជាមនុស្សគថ្លង់។

ព្រះយេស៊ូវបានយល់ពីតម្រូវការរបស់គាត់។ ដូច្នេះហើយ ព្រះយេស៊ូវបានយកបុរសម្នាក់នេះ ទៅម្ខាង ដើម្បីព្យាបាលគាត់ ដោយសម្ងាត់វិញ។ នៅក្នុងនាមជាអ្នកអានកណ្ឌគម្ពីរម៉ាកុស យើងអាចនឹងដឹង នូវអ្វីដែលព្រះយេស៊ូវបានធ្វើបន្ទាប់ទៀត ដើម្បីព្យាបាលបុរសម្នាក់នេះ គឺជារឿងចម្លែក។ ព្រះយេស៊ូវបាន ដាក់ម្រាមដៃរបស់ទ្រង់ នៅលើត្រចៀករបស់គាត់។ បន្ទាប់មក ព្រះយេស៊ូវបានយកទឹកមាត់ ទៅពាល់ អណ្តាតរបស់គាត់។ បន្ទាប់មក ទ្រង់បានដកដង្ហើមធំៗ រួចផ្លុំខ្យល់ចូលទៅក្នុងមាត់របស់គាត់។ យើងបាន ឃើញពីរឿង ដែលព្រះយេស៊ូវបានពាល់ផ្នែករាយកាយ នៃបុរសម្នាក់ដែលត្រូវការការព្យាបាល។ ប៉ុន្តែ តើហេតុអ្វីបានជាព្រះដកដង្ហើមធំយ៉ាងដូច្នេះ? «ព្រះយេស៊ូវបានដកដង្ហើមធំ ដោយសារតែទ្រង់បានគិត អំពីអ្នក ដែលបានស្តាប់ការបង្រៀនរបស់ទ្រង់។ ព្រះយេស៊ូវក៏បានដកដង្ហើមធំ ដោយសារតែទ្រង់បានគិត អំពីអ្នកដែលបានបដិសេធ មិនព្រមទទួលយកទ្រង់ ទុកជាព្រះអង្គសង្គ្រោះនោះដែរ»។ ដកស្រង់ពី Ellen G. White, _The Desire of Ages_, page 404, adopted។

ព្រះយេស៊ូវបានព្យាបាលបុរសម្នាក់នេះ។ ឥឡូវនេះ គាត់អាចស្តាប់ឮ និងនិយាយបាន ដោយ គ្មានបញ្ហាអ្វីឡើយ។ ដង្ហើមរបស់ព្រះយេស៊ូវ បានជួយឱ្យយើងយល់ថា ព្រះបានកម្រិតអង្គទ្រង់ផ្ទាល់។ ពោលគឺ ទ្រង់មិនបង្ខំអ្នកណាម្នាក់ ឱ្យដើរតាមទ្រង់នោះទេ។ ទ្រង់បានប្រទានសេរីភាព នៃការជ្រើសរើស ដល់យើង។ រវាងព្រះយេស៊ូវ ដែលជាព្រះអម្ចាស់នៃជីវិត ឬសាតាំង ដែលជាអម្ចាស់នៃសេចក្តីអាក្រក់ មនុស្សគ្រប់គ្នាអាចមានសេរីភាព នៅក្នុងការជ្រើសរើសតួអង្គម្នាក់ ដែលពួកគេត្រូវបម្រើ។ ព្រះយេស៊ូវ អាចធ្វើឱ្យមនុស្សគ្រប់គ្នា ស្តាប់បង្គាប់ទ្រង់បាន បើសិនជាចង់បានបែបនេះ។ ប៉ុន្តែ ទ្រង់មិនបានបង្ខំអ្នកណា ម្នាក់ ឱ្យទទួលយកទ្រង់ ទុកជាព្រះអង្គសង្គ្រោះនោះឡើយ។

រឿងនេះ បានបង្ហាញយើងនូវរឿង ដែលព្រះអាចធ្វើសម្រាប់អ្នកដែលបានចូលមកសុំជំនួយ ពីទ្រង់។ លោកអ្នកអាចនឹងមានអារម្មណ៍ភ័យខ្លាច នៅក្នុងការចែករំលែកសេចក្តីជំនឿរបស់លោកអ្នក ជាមួយនឹងអ្នកដទៃ។ លោកអ្នកអាចនឹងមានអារម្មណ៍ ដូចជាបុរសម្នាក់នេះ ដែលព្រះយេស៊ូវបានព្យាបាល ដោយសារតែលោកអ្នកមានបញ្ហា នៅក្នុងការនិយាយ អំពីសេចក្តីជំនឿរបស់លោកអ្នក ឬមិនដឹងថា ត្រូវ និយាយយ៉ាងណា។ បាដិហារ្យ ដែលព្រះយេស៊ូវបានព្យាបាលបុរសម្នាក់នេះ បានផ្តល់ក្តីសង្ឃឹមដល់យើង ថា ព្រះយេស៊ូវអាចជួយឱ្យយើងចែកចាយ អំពីទ្រង់ដល់អ្នកដែលចង់ដឹង អំពីសេចក្តីស្រឡាញ់របស់ទ្រង់។

`ព្រះបានប្រទានអំណោយទាននៃការប្រាស្រ័យទាក់ទង ជាមួយនឹងអ្នកដទៃទៀត។ តើយើងកំពុងតែប្រើប្រាស់អំណោយទាននេះ ដើម្បីលើកតម្កើងទ្រង់ដោយរបៀបណា?`