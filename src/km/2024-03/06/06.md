---
title:  សូមពិនិត្យមើលនំប័ុង ដែលបានដុះផ្សិត
date:  08/08/2024
---

`សូមអានការសន្ទនា រវាងព្រះយេស៊ូវ និងពួកផារីស៊ីនៃសាសន៍យូដា នៅក្នុងគម្ពីរម៉ាកុស 8:11-13។ តើពួកផារីស៊ីបាននិយាយអ្វី ដែលបានធ្វើឱ្យព្រះយេស៊ូវមិនសព្វព្រះទ័យនោះ?`

តើហេតុអ្វីបានជាព្រះយេស៊ូវ មិនបានធ្វើបាដិហារ្យ ដើម្បីបង្ហាញពួកមេដឹកនាំថា ទ្រង់ជាព្រះយ៉ាង ដូច្នេះ? ដើម្បីឱ្យបានយល់ពីមូលហេតុ ដែលព្រះយេស៊ូវបានបដិសេធ នោះយើងត្រូវតែចាំថា ព្រះយេស៊ូវ បានមានបន្ទូល នៅចុងបទគម្ពីរម៉ាកុស ជំពូក3។ នៅចុងបញ្ចប់នៃជំពូកនេះ ព្រះយេស៊ូវបានមានបន្ទូល អំពីអំពើបាបទាស់នឹងព្រះវិញ្ញាណបរិសុទ្ធ។ ប្រសិនបើពួកបណ្តាជនបានបដិសេធ មិនព្រមជឿ នូវអ្វីដែល ពួកគេបានឃើញ ទោះបីជាមានបាដិហារ្យដទៃទៀត ក៏មិនអាចបញ្ចុះបញ្ចូលពួកគេបានដែរ។ បាដិហារ្យ តែមួយមុខ មិនទាន់គ្រប់គ្រាន់ នឹងបញ្ចុះបញ្ចូលអ្នក ដែលបានបដិសេធព្រមជឿទ្រង់នោះឡើយ។

`តើពួកសិស្សបានភ្លេចធ្វើអ្វី? តើព្រះយេស៊ូវចង់បង្រៀនមេរៀនអ្វីខ្លះដល់ពួកគេ? សូមអានគម្ពីរ ម៉ាកុស 8:14-21 សម្រាប់ចម្លើយ។`

ព្រះយេស៊ូវបានដាស់តឿនសិស្សរបស់ទ្រង់ ទាស់នឹង «ដំបែ» របស់ពួកផារីស៊ី និងស្តេចហេរ៉ូឌ។ ដំបែ ត្រូវបានបន្ថែមទៅក្នុងនំប័ុង ដើម្បីឱ្យវាបានរីកធំឡើង។ តើ «ដំបែ» ដែលព្រះយេស៊ូវ បានមានបន្ទូល នេះ គឺជាអ្វី? «ដំបែ» នេះ គឺជារូបស័ព្ទតំណាងឱ្យការបង្រៀន (សូមប្រៀបធៀបជាមួយនឹងគម្ពីរម៉ាថាយ 16:12)។

ប៉ុន្តែ ពួកសិស្សមិនបានយល់ នូវអ្វីដែលព្រះយេស៊ូវកំពុងតែមានបន្ទូលនេះទេ។ ពួកគេបាន គិតថា ព្រះយេស៊ូវកំពុងតែមានបន្ទូល អំពីការទិញនំប័ុងពិតប្រាកដ។ ព្រះយេស៊ូវបានសួរសំណួរខ្លះ ទៅ កាន់សិស្សរបស់ទ្រង់ ដើម្បីជួយឱ្យពួកគេបានយល់។ ព្រះយេស៊ូវមានការខកព្រះទ័យ ដោយសិស្សរបស់ ទ្រង់មិនបានយល់ពីកិច្ចការ ដែលទ្រង់បានយាងមកបំពេញនោះ។ ព្រះបន្ទូលរបស់ព្រះយេស៊ូវ បានជួយ ឱ្យ យើងនឹកចាំ នូវអ្វីដែលទ្រង់បានមានបន្ទូល នៅក្នុងគម្ពីរម៉ាកុស 4:10-12 អំពីអ្នកដែលមិនបានយល់។ ព្រះយេស៊ូវបានប្រើពាក្យពេចន៍ធ្ងន់ៗ ដើម្បីជួយឱ្យសិស្សរបស់ទ្រង់ យល់ពីកំហុសរបស់ពួកគេ។

នៅក្នុងខគម្ពីរម៉ាកុស 8:19, 20 ព្រះយេស៊ូវបានសួរសំណួរ ទៅកាន់សិស្សរបស់ទ្រង់ អំពី ចំនួននៃកន្ត្រកនំប័ុង ដែលនៅសេសសល់ បន្ទាប់ពីទ្រង់បានចម្អែតមនុស្ស5000 និងមនុស្ស4000 នាក់នោះ (ម៉ាកុស 8:1-10)។ រឿងទាំង2នេះ គួរតែបានបង្រៀនសិស្សរបស់ទ្រង់ថា ទំហំនៃការមាន ច្រើន ឬមានតិចរបស់យើង មិនអាចកម្រិតព្រះ នៅក្នុងកិច្ចការរបស់ទ្រង់បានទេ។ ព្រះយេស៊ូវបានសួរ សំណួរចុងក្រោយ នៅក្នុងគម្ពីរម៉ាកុស 8:21 ថា៖ «ម្តេចក៏អ្នករាល់គ្នានៅតែមិនយល់ទៀត?»។ សិស្ស ទាំងអស់បានឃើញការអស្ចារ្យជាមួយនឹងព្រះយេសូ៊វ មែនទេ? បើដូច្នេះមែន តើហេតុអ្វីបានជាបន្ទាប់ពី បទពិសោធន៍ទាំងអស់នេះ ពួកគេនៅតែមិនយល់យ៉ាងដូច្នេះ?

`សូមគិតអំពីភ័ស្តុតាងទាំងអស់ ដែលព្រះបានប្រទានដល់យើង ដើម្បីឱ្យយើងបានជឿទៅលើ ទ្រង់ និងសេចក្តីស្រឡាញ់របស់ទ្រង់។ ព្រះបានប្រទានព្រះពរជាច្រើនដល់យើង មែនទេ? បើដូច្នេះមែន តើហេតុអ្វីបានជាសមាជិកយើងខ្លះ នៅតែបន្តសង្ស័យយ៉ាងដូច្នេះ?`