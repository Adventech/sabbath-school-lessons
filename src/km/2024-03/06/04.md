---
title:  កម្ទេចអាហារសម្រាប់សត្វឆ្កែ
date:  06/08/2024
---

`សូមអានរឿងនៅក្នុងគម្ពីរម៉ាកុស 7:24-30។ តើយើងបានរៀនមេរៀនអ្វីខ្លះ ចេញពីរឿង នេះ?`

រឿងនៅក្នុងគម្ពីរម៉ាកុស 7:24-30 ក៏បានលើកឡើង នូវសំណួរពិបាកៗ មួយចំនួនដែរ។ សំណួរដំបូងគេ គឺថា តើហេតុអ្វីបានជាព្រះយេស៊ូវប្រៀបធៀបស្ត្រីម្នាក់នេះ ទៅនឹងសត្វឆ្កែយ៉ាងដូច្នេះ?

នៅក្នុងគម្ពីរម៉ាកុស 7:27 ព្រះយេស៊ូវបានមានបន្ទូលថា ក្មេងៗគួរតែញុាំមុន។ ដូច្នេះហើយ បើសិនជាក្មេងៗ ជាអ្នក «ទី1» នោះមានន័យថា ក្រុមមួយទៀត នឹងក្លាយទៅជាអ្នកទី2 មែនទេ? ព្រះយេស៊ូវក៏បានប្រើពាក្យថា «ឆ្កែ» នៅក្នុងទម្រង់ពាក្យមួយដ៏ពិសេស។ ទម្រុង់ពាក្យនេះ មិនមែនសំដៅ ទៅលើកូនឆ្កែនោះទេ។ ពាក្យថា «ឆ្កែ» ដែលព្រះយេស៊ូវបានប្រើ សំដៅទៅលើសត្វឆ្កែ ដែលគេមិន អនុញ្ញាតឱ្យចូលទៅក្នុងផ្ទះ។ ឆ្កែនៅតាមចិញ្ចើមថ្នល់ មិនត្រូវបានអនុញ្ញាតឱ្យចូលទៅក្នុងផ្ទះអ្នកណាឡើយ។ ពាក្យពេចន៍របស់ព្រះយេស៊ូវអំពី «ឆ្កែ» ដែលអាចចូលមកក្នុងផ្ទះបាន បានផ្តល់សេចក្តីសង្ឃឹមដល់ស្ត្រី ម្នាក់នេះ។

«មែនហើយ ព្រះអម្ចាស់ សូម្បីតែឆ្កែនៅក្រោមតុក៏ស៊ីកម្ទេចអាហារ ដែលជ្រុះពីកូននោះមកដែរ» (ម៉ាកុស 7:28)។ តើស្ត្រីម្នាក់នេះ បាននឹកឃើញចម្លើយដ៏ក្លាហានបែបនេះដោយរបៀបណា? ជាការពិតណាស់ សេចក្តីស្រឡាញ់ ដែលនាងមានចំពោះកូនស្រីរបស់នាង បានធ្វើឱ្យនាង មានកម្លាំងចិត្ត។ ព្រះបន្ទូលរបស់ព្រះយេស៊ូវអំពីឆ្កែ បានប្រទានក្តីសង្ឃឹមឱ្យនាង ដោយសារតែរូបស័ព្ទនៃឆ្កែ បានបង្ហាញថា នាងក៏ដូចជាឆ្កែ នៅក្នុងផ្ទះដូច្នោះដែរ។ គឺជាឆ្កែនៅក្រោមតុ ដែលនៅក្បែរជើងម្ចាស់ផ្ទះ។ ទន្ទឹមគ្នានេះ ស្ត្រីម្នាក់នេះ ក៏បានលុតជង្គង់ នៅទាបព្រះបាទព្រះយេស៊ូវផងដែរ។ នៅទីនោះ នាងបានសូមឱ្យទ្រង់ជួយ ដល់កូនស្រីរបស់នាង ដូចជាសត្វឆ្កែបានស៊ីអាហារ ដែលបានធ្លាក់ពីលើតុយ៉ាងដូច្នោះដែរ។ ទន្ទឹមគ្នានេះ ស្ត្រីម្នាក់នេះ ក៏បានសូមនូវអ្វីដែលគេបានអនុញ្ញាត ឱ្យទៅឆ្កែនោះដែរ។

ចម្លើយរបស់ស្ត្រីម្នាក់នេះ បានបង្ហាញសេចក្តីជំនឿរបស់នាង។ ពោល គឺនាងចង់ឱ្យព្រះយេស៊ូវ ព្យាបាលកូនស្រីរបស់នាង ដែលនៅឯផ្ទះ។ ស្ត្រីម្នាក់នេះ បានដឹងថា ព្រះយេស៊ូវអាចធ្វើបាដិហារ្យបាន យ៉ាងងាយ។ នេះហើយ គឺជាមូលហេតុដែលនាំឱ្យស្ត្រី ប្រៀបធៀបបាដិហារ្យនេះ ទៅជាកម្ទេចអាហារវិញ។ ស្ត្រីម្នាក់នេះ បាននិយាយថា បាដិហារ្យនេះ ងាយស្រួលសម្រាប់ព្រះយេស៊ូវណាស់ ដោយសារតែទ្រង់មានអំណាចខ្លាំងពូកែ។ បញ្ហារបស់នាង ក៏ដូចជាកម្ទេចដ៏តូចមួយយ៉ាងដូច្នោះដែរ បើធៀបទៅនឹងអំណាច របស់ទ្រង់នោះ។

«ព្រះយេស៊ូវបានបង្ហាញស្ត្រីម្នាក់នេះថា នាងលែងជាជនចម្លែកនៅក្នុងសាសន៍អ៊ីស្រាអែលនេះ ហើយ។ នាងគឺជាកូនរបស់ព្រះ ហើយនាងក៏ជាផ្នែកមួយនៃគ្រួសាររបស់ទ្រង់ដែរ។ នៅក្នុងនាមជាកូនស្រី ម្នាក់នេះ អាចនឹងទទួលចំណែកអំណោយទានរបស់ឪពុក ដែលទ្រង់បានផ្តល់ឱ្យកូនៗរបស់ទ្រង់»។ ដកស្រង់ ពី Ellen G. White, _The Desire of Ages_, page 401, adapted។

`តើហេតុអ្វីបានជាការស្អប់អ្នកដទៃ ដែលខុសពីលោកអ្នក គឺជារឿងខុសឆ្គងយ៉ាងដូច្នេះ? តើហេតុអ្វី បានជាការស្អប់បែបនេះ បានប្រឆាំងទាស់នឹងការបង្រៀនរបស់ព្រះយេស៊ូវយ៉ាងដូច្នេះ? តើយើងអាចសម្អាត ចិត្តរបស់យើង ចេញពីអារម្មណ៍អាក្រក់ទាំងនេះ ដោយរបៀបណា?`