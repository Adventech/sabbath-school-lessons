---
title:  តើអ្នកជាអ្នកណា?
date:  12/09/2024
---

`សូមអានគម្ពីរម៉ាកុស 14:60-72។ សូមប្រៀបធៀបនូវអ្វីដែលព្រះយេស៊ូវបានធ្វើ ជាមួយ នឹងអ្វីដែលលោកពេត្រុសបានធ្វើ។ តើទង្វើរបស់ព្រះយេស៊ូវ និងទង្វើរបស់លោកពេត្រុស ខុសពីគ្នាដោយ របៀបណា? តើយើងអាចរៀនអ្វីខ្លះ ចេញពីជម្រើស និងទង្វើរបស់ព្រះយេសូ៊វ និងលោកពេត្រុសនោះ?`

គម្ពីរម៉ាកុស 14:53-59 បានចែងអំពីរបៀបដែលគេបាននាំព្រះយេស៊ូវ ទៅជួបនឹងក្រុមប្រឹក្សា សានហេឌ្រីន ដើម្បីកាត់ទោសទ្រង់។ នៅក្នុងសម័យព្រះគម្ពីរ ក្រុមប្រឹក្សាសានហេឌ្រីន គឺជាក្រុមប្រឹក្សា នៃសាសនាយូដា។ ពួកសម្តេចសង្ឃបានព្យាយាមចោទប្រកាន់ព្រះយេស៊ូវម្តងហើយម្តងទៀត ប៉ុន្តែ ពួកគេ មិនដែលបានទទួលជោគជ័យនោះឡើយ។ លោកម៉ាកុសបានប្រាប់យើង ពីភាពមិនចុះសម្រុងគ្នានៃសាក្សី ដែលបានទាស់នឹងទ្រង់ ហើយស្ទរបន្ទាល់របស់ពួកគេ ដែលបានលើកឡើងទាស់នឹងទ្រង់ នោះក៏មិនមែន ជារឿងពិតដែរ។

នៅទីបំផុត ពួកសម្តេចសង្ឃបានឈរ និយាយជាមួយនឹងព្រះយេស៊ូវ។ មុនដំបូង ព្រះយេស៊ូវ មិនបានឆ្លើយសំណួរពួកគេទេ។ ប៉ុន្តែ បន្ទាប់មក ពួកសម្តេចសង្ឃបានប្រាប់ ឱ្យព្រះយេស៊ូវស្បថនៅមុខ ព្រះ (សូមអានគម្ពីរម៉ាថាយ 26:63)។ សម្តេចសង្ឃម្នាក់បានសួរព្រះយេស៊ូវថា តើទ្រង់ជាព្រះមែស្ស៊ី ដែរឬទេ។ ព្រះយេស៊ូវបានមានបន្ទូលថា ទ្រង់ជាព្រះមែស្ស៊ី ដោយបានលើកយកសម្រង់ពីគម្ពីរដានីយ៉ែល 7:13, 14។ ខទាំងនេះ បានចែងអំពីកូនមនុស្ស ដែលបានគង់នៅខាងស្តាំដៃរបស់ព្រះ ហើយទ្រង់បាន យាងចុះពីស្ថានសួគ៌មកកាន់ផែនដីនេះ ដោយគង់នៅលើពពក។ សម្តេចសង្ឃបានបដិសេធ មិនព្រមទទួល យកពាក្យពេចន៍ ដែលព្រះយេស៊ូវបានមានបន្ទូល អំពីអង្គទ្រង់នោះទេ។ សម្តេចសង្ឃម្នាក់នេះ បានហែក អាវរបស់គាត់ រួចនិយាយថា ព្រះយេស៊ូវមានកំហុសពិតមែន។ ក្រុមប្រឹក្សាសានហេឌ្រីនបានយល់ស្រប នឹងការប្រកាសរបស់គាត់។ ពួកសម្តេចសង្ឃបានស្តោះទឹកមាត់ដាក់ព្រះយេស៊ូវ។ បន្ទាប់មក ពួកគេបាន គ្របព្រះភ័ក្ត្រទ្រង់ វាយដំទ្រង់ និងបានសួរទ្រង់ថា អ្នកណាវាយទ្រង់។

ទន្ទឹមគ្នានេះ លោកពេត្រុសក៏កំពុងតែកុហកអំពីព្រះយេស៊ូវ នៅខាងក្រៅផងដែរ។ (រឿងនៅ ត្រង់នេះ គឺជារឿង «កខក» ទី6 ចុងក្រោយគេបង្អស់។ សូមអានមេរៀនទី3 ដើម្បីមើលឡើងវិញ នូវអ្វី ដែលយើងបានរៀនអំពីរឿងប្រភេទ «កខក» នេះ)។ លោកពេត្រុសបាននឹកចាំពីព្រះបន្ទូលរបស់ព្រះយេស៊ូវ ដែលថា មុនកណ្តាលអាធ្រាត្រ គាត់នឹងបដិសេធ3ដងថា មិនស្គាល់ទ្រង់។ លោកពេត្រុសបានកុហក និង បាននិយាយថា គាត់មិនស្គាល់ព្រះទាំង3លើក។ ព្រះយេស៊ូវប្រាប់របាយការណ៍អំពីសេចក្តីពិត។ ប៉ុន្តែ លោកពេត្រុសបានប្រាប់របាយការណ៍មិនពិតវិញ។ ពួកអ្នកបម្រើពីហ្វូងមនុស្ស បានសួរលោកពេត្រុសថា តើគាត់បានស្គាល់ព្រះយេស៊ូវដែរឬទេ។ លោកពេត្រុសបានចាប់ផ្តើមស្បថ និងប្រើពាក្យអាក្រក់ៗ ដើម្បី ធ្វើឱ្យពួកគេគិតថា គាត់មិនមែនជាសិស្សរបស់ព្រះយេស៊ូវ។

បន្ទាប់ពីបានបដិសេធរួចស្រេចហើយ នោះមាន់ក៏បានរងាវជាលើកទី2ដែរ។ លោកពេត្រុសបាននឹកចាំព្រះបន្ទូលរបស់ព្រះយេស៊ូវថា មុនកណ្តាលអាធ្រាត្រ គាត់នឹងបដិសេធទ្រង់ចំនួន3ដង។ នៅក្នុងការកាត់ទោសចុងក្រោយរបស់ទ្រង់ ព្រះយេស៊ូវបានពាក់ក្រណាត់បិទបាំងភ្នែក។ យើងបានឃើញ រួចមកហើយថា ពួកទាហានបានវាយដំព្រះយេស៊ូវ និងបានបង្គាប់ឱ្យទ្រង់និយាយថា អ្នកណាវាយទ្រង់។ ពួកទាហានបានសើចចំអកឱ្យព្រះយេស៊ូវ ដោយសារតែពួកគេបានគិតថា ទ្រង់មិនអាចទតឃើញ តាម ក្រណាត់នោះឡើយ។ ទន្ទឹមគ្នានេះ លោកពេត្រុសក៏បានបដិសេធព្រះយេស៊ូវ ជាលើកទី3ដែរ។ នៅ ពេលដែលលោកពេត្រុសបដិសេធព្រះយេស៊ូវចំនួន3ដង នោះមានន័យថា គាត់បានបង្ហាញនៅក្នុងវិធី ដ៏ចម្លែកមួយថា ព្រះយេស៊ូវគឺជាព្រះពិតប្រាកដមែន។ នោះគឺដោយសារតែលោកពេត្រុសបានធ្វើ នូវអ្វីដែលព្រះយេស៊ូវបានមានបន្ទូលថា គាត់នឹងធ្វើនោះឯង។

`តើលោកអ្នកនឹងបង្ហាញពាក្យពេចន៍នៃក្តីសង្ឃឹមអ្វីខ្លះ ទៅកាន់អ្នកណាម្នាក់ ដែលចង់ធ្វើតាម ព្រះយេស៊ូវ ប៉ុន្តែ ជាអ្នកដែលបានបរាជ័យជាច្រើនដងនោះ?`