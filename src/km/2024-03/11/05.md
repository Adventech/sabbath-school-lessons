---
title:  ការរត់គេចពីព្រះយេស៊ូវ
date:  11/09/2024
---

`សូមអានគម្ពីរម៉ាកុស 14:43-52។ តើនៅក្នុងខទាំងនេះ មានអ្វីខ្លះបានកើតឡើង ដែល មានសារៈសំខាន់បំផុតដល់ផែនការ ដែលព្រះបានរៀបចំដើម្បីសង្គ្រោះយើងនោះ?`

យើងអាចនឹងមានអារម្មណ៍ភ្ញាក់ផ្អើល ដែលមិត្តភក្តិជិតស្និទ្ធម្នាក់របស់ព្រះយេស៊ូវ បានលក់ទ្រង់ ទៅឱ្យខ្មាំងសត្រូវរបស់ទ្រង់។ លោកម៉ាកុសមិនបានបង្ហាញព័ត៌មានច្រើន អំពីមូលហេតុដែលនាំឱ្យលោក យូដាស បែរមកទាស់ព្រះយេស៊ូវនោះទេ។ ប៉ុន្តែ អ្នកស្រីអេឡែន ជីវ៉ៃត៍ បានសរសរថា «លោកយូដាសស្រឡាញ់ប្រាក់ខ្លាំងណាស់។ ប៉ុន្តែ កាលពីមុន គាត់មិនមែនអាក្រក់ ដល់ថ្នាក់ធ្វើនូវអ្វីដែលគាត់បានធ្វើ នៅពេលនេះនោះទេ។ គាត់បានបន្ត ឱ្យការស្រឡាញ់ប្រាក់របស់គាត់ គ្រប់គ្រងលើជីវិតរបស់គាត់ រហូត ដល់ការស្រឡាញ់ប្រាក់របស់គាត់ បានគ្រប់គ្រងគាត់ទាំងស្រុង។ ការស្រឡាញ់ប្រាក់ មានអំណាចខ្លាំងជាង ការដែលគាត់ស្រឡាញ់ព្រះយេស៊ូវទៅទៀត។ លោកយូដាសបានក្លាយជាទាសករនៃប្រាក់ ហើយភាពជា ទាសករនេះ បានធ្វើឱ្យគាត់ប្រគល់រូបកាយរបស់គាត់ ទៅឱ្យសាតាំង ដើម្បីឱ្យវាធ្វើនូវអំពើបាបដែលវាចង់ ធ្វើ»។ ដកស្រង់ពី Ellen G. White, _The Desire of Ages_, page 716, adapted។

អំពើបាបរបស់លោកយូដាស កាន់តែអាក្រក់បន្ថែមទៀត ដោយសារតែគាត់បានព្យាយាមលាក់ ការស្រឡាញ់ប្រាក់នេះ ជាមួយនឹងមិត្តភក្តិ។ លោកយូដាសបានប្រាប់ហ្វូងមនុស្សថា អ្នកដែលគាត់ចូល ទៅថើម អ្នកនោះឯង ជាអ្នកដែលពួកគេគួរតែចាប់។

ហ្វូងមនុស្សបានចាប់ព្រះយេស៊ូវ។ បញ្ហាបានផ្ទុះឡើង។ មនុស្សម្នាក់បានដកយកដាវចេញមក ក្រៅ។ គម្ពីរយ៉ូហាន 18:10, 11 បានចែងថា លោកពេត្រុសបានយកដាវចេញមកក្រៅ។ បន្ទាប់មក គាត់បានកាត់ត្រចៀកម្ខាងនៃបាវបម្រើរបស់សម្តេចសង្ឃ។ ព្រះយេស៊ូវបានមានបន្ទូលទៅកាន់ហ្វូងមនុស្ស។ ទ្រង់បានស្តីបន្ទោសដល់ពួកគេ ដែលបានធ្វើការសំខាន់ នូវអ្វីដែលពួកគេខ្លាចនឹងធ្វើ នៅក្នុងទីសាធារណៈ នៅពេលដែលទ្រង់បានបង្រៀនពួកគេ នៅក្នុងព្រះវិហារនោះ។ ប៉ុន្តែ ព្រះយេស៊ូវបានមានបន្ទូលថា អ្វីដែល ព្រះបានសន្យាអំពីទ្រង់ នៅក្នុងគម្ពីរសញ្ញាចាស់ នឹងត្រូវបានកើតឡើង។ ដូច្នេះហើយ យើងបានឃើញ ផែនការរបស់ព្រះ បានកើតឡើងស្របពេល ដែលមនុស្សអាក្រក់អនុវត្ត នូវផែនការបំផ្លាញទ្រង់។

សិស្សរបស់ព្រះយេស៊ូវទាំងអស់បានរត់ចេញ រួមទាំងលោកពេត្រុសផងដែរ។ ប៉ុន្តែ លោក ពេត្រុសបានត្រឡប់មកវិញ និងបានដើរតាមទ្រង់ពីក្រោយ។ មួយស្របក់ក្រោយមក លោកពេត្រុសបាន ធ្វើឱ្យខ្លួនគាត់មានបញ្ហា។ នៅក្នុងគម្ពីរម៉ាកុស 14:51, 52 អំពីបុរសវ័យក្មេងម្នាក់ ដែលបានដើរតាម ព្រះយេសូវពីក្រោយដែរ។ លោកម៉ាថាយ លោកលូកា និងលោកយ៉ូហាន មិនបានសរសេរពីបុរសវ័យក្មេង ម្នាក់ នៅក្នុងសៀវភៅរបស់ពួកគេនោះទេ។ អ្នកខ្លះ បានគិតថា បុរសវ័យក្មេងម្នាក់នេះ គឺជាលោកម៉ាកុស។ ប៉ុន្តែ យើងមិនមានភ័ស្តុតាងបញ្ជាក់ឡើយ។ អ្វីដែលគួរឱ្យភ្ញាក់ផ្អើល គឹថាបុរសវ័យក្មេងម្នាក់នេះ បានរត់គេច ទាំងខ្លួនអាក្រាត។ បុរសម្នាក់នេះ មិនបានលះបង់អ្វីៗគ្រប់យ៉ាង ដើម្បីឱ្យគាត់បានដើរតាមព្រះយេស៊ូវ នោះទេ។ ផ្ទុយទៅវិញ បុរសម្នាក់នេះ បានលះបង់អ្វីៗគ្រប់យ៉ាង ដើម្បីឱ្យគាត់បានរួចផុតពីព្រះយេសូវ វិញ។

`សូមគិត នូវអ្វីដែលអ្នកស្រីអេឡែន ជីវ៉ៃត៍បានសរសេរ អំពីលោកយូដាស។ លោកយូដាស គឺជា «ទាសករ» នៃអំពើបាបមួយប្រភេទ។ អំពើបាបមួយនេះ បានធ្វើឱ្យគាត់ លក់ព្រះយេស៊ូវទៅឱ្យខ្មាំងសត្រូវ របស់ទ្រង់។ តើរឿងនេះ គួរតែប្រាប់យើងអ្វីខ្លះ អំពីមូលហេតុដែលយើងត្រូវតែស្អប់អំពើបាប និងយកឈ្នះ សង្គ្រាមទាស់នឹងវា តាមរយៈអំណាចរបស់ព្រះយេស៊ូវនោះ?`