---
title:  ពិធីជប់លៀងចុងក្រោយ
date:  09/09/2024
---

`សូមអានគម្ពីរម៉ាកុស 14:22-31 និងនិក្ខមនំ 24:8។ តើរឿងនៅក្នុងកណ្ឌគម្ពីរម៉ាកុស មានន័យយ៉ាងណា សម្រាប់អ្នកគ្រីស្ទាន និងជំនឿរបស់ពួកគេនោះ?`

គម្ពីរម៉ាកុស 14:12 បានមានបន្ទូលថា រឿងនេះ បានកើតឡើងនៅថ្ងៃដំបូងនៃពិធីបុណ្យ កាច់នំប័ុង។ កូនចៀមនៃបុណ្យរំលង ត្រូវបានសម្លាប់នៅក្នុងថ្ងៃដ៏ពិសេសនេះ (សូមអានបទគម្ពីរនិក្ខមនំ ជំពូក12)។ អាហារនៃបុណ្យរំលង បានប្រារព្ធឡើង នៅពេលល្ងាចនៃថ្ងៃព្រហស្បតិ៍។

នៅក្នុងពិធីជប់លៀងចុងក្រោយ ព្រះយេស៊ូវបានចាប់ផ្តើមពិធីថ្មីមួយ ជាមួយនឹងសិស្សរបស់ទ្រង់ ដែលហៅថា ពិធីជប់លៀងចុងក្រោយរបស់ព្រះអម្ចាស់។ ពិធីជប់លៀងចុងក្រោយរបស់ព្រះអម្ចាស់ ត្រូវបាន ភ្ជាប់ជាមួយនឹងបុណ្យរំលងនៃសាសន៍យូដា ព្រមទាំងភ្ជាប់ទៅនឹងការដែលសាសន៍ អ៊ីស្រាអែលបានចាកចេញ ពីស្រុកអេស៊ីព្ទនោះដែរ។ នៅពេលដែលសាសន៍អ៊ីស្រាអែលបានចាកចេញពីស្រុកអេស៊ីព្ទ ពួកគេបានក្លាយមកជារាស្ត្រជ្រើសតាំងរបស់ព្រះ នៅត្រង់ភ្នំស៊ីណាយ។ ដ្បិតនៅទីនោះ ព្រះបានតាំងសេចក្តីសញ្ញា ជាមួយនឹងរាស្ត្ររបស់ទ្រង់។ នៅក្នុងខគម្ពីរនិក្ខមនំ 24:8 លោកម៉ូសេបាន យកឈាមពីតង្វាយសត្វ មកប្រោសនៅលើជនជាតិអ៊ីស្រាអែល បន្ទាប់មក គាត់បានមានប្រសាសន៍ថា «នេះជាឈាមនៃសេចក្ដីសញ្ញាដែលព្រះយេហូវ៉ាបានតាំងជាមួយអ្នករាល់គ្នា តាមព្រះបន្ទូលទាំងនេះរបស់ព្រះអង្គ» (និក្ខមនំ 24:8)។

នៅក្នុងពេលបរិភោគអាហារ នៅយប់ថ្ងៃចុងក្រោយ ព្រះយេស៊ូវមិនបានប្រើសាច់កូនចៀម ពី អាហារនៃបុណ្យរំលងនោះឡើយ។ តើហេតុអ្វី? នោះគឺដោយសារតែព្រះយេស៊ូវ ជាកូនចៀមរបស់ព្រះ (សូមប្រៀបធៀបជាមួយនឹងខគម្ពីរយ៉ូហាន 1:29)។ នំប័ុង គឺជារូបស័ព្ទតំណាងឱ្យរូបកាយរបស់ព្រះយេស៊ូវ។ សេចក្តីសន្យាថ្មីត្រូវបានតាំងឡើង ដោយប្រើលោហិតរបស់ព្រះយេស៊ូវ។ ពែង គឺជារូបស័ព្ទតំណាងឱ្យ ព្រះលោហិតរបស់ទ្រង់ (សូមប្រៀបធៀបជាមួយនឹងខគម្ពីរយេរេមា 31:31-34)។ ព្រះយេស៊ូវបានមាន បន្ទូលថា «នេះជាឈាមរបស់ខ្ញុំ ជាឈាមនៃសេចក្ដីសញ្ញា ដែលត្រូវបង្ហូរចេញសម្រាប់មនុស្សជាច្រើន» (ម៉ាកុស 14:24)។

បន្ទាប់មក ព្រះយេសូវបានប្រកាសថា សិស្សរបស់ទ្រង់ទាំងអស់ នឹងបោះបង់ចោលទ្រង់។ ព្រះយេស៊ូវបានមានបន្ទូល នូវពាក្យពេចន៍នៃគម្ពីរសាការី 13:7។ ខនេះបានមានចែងថា នៅពេល ដែលដាវចាក់ចូលទៅក្នុងខ្លួននៃអ្នកគង្វាលចៀម នោះចៀមទាំងអស់នឹងរត់ចោលអ្នកគង្វាលនោះ។ ព្រះយេស៊ូវគឺជាអ្នកគង្វាល រីឯសិស្សរបស់ទ្រង់វិញ គឺជាសត្វចៀម។ សាររបស់ព្រះយេស៊ូវ បានធ្វើឱ្យ ពួកសិស្សមិនសប្បាយចិត្ត។ ប៉ុន្តែ ព្រះយេស៊ូវបានមានបន្ទូល លើកទឹកចិត្តពួកគេបន្ថែមទៀត។ ទ្រង់បានសន្យានឹងសិស្សរបស់ទ្រង់ថា ទ្រង់នឹងប្រោសពួកគេឱ្យរស់ពីស្លាប់ឡើងវិញ។ បន្ទាប់មក ទ្រង់នឹង យាងទៅកាន់ស្រុកកាលីឡេ មុនសិស្សរបស់ទ្រង់។ ក្រោយមក ទេវតា នៅក្នុងសភាពជាបុរសវ័យក្មេង បានរង់ចាំនៅត្រង់ផ្នូរទទេរបស់ព្រះយេស៊ូវ។ នៅក្នុងខគម្ពីរម៉ាកុស 16:7 ទេវតាបានចែករំលែកសេចក្តី សន្យាជាមួយនឹងក្រុមស្ត្រី ដែលបានចូលមកដាក់ប្រេង នៅលើរូបកាយរបស់ព្រះយេស៊ូវ។ ដូច្នេះហើយ សេចក្តីសន្យានេះ មានសារៈសំខាន់។

នៅក្នុងពិធីជប់លៀងថ្ងៃចុងក្រោយ ពួកសិស្សពិបាកទទួលយកពាក្យពេចន៍របស់ព្រះយេស៊ូវ ណាស់។ លោកពេត្រុសបានប្រកាសថា មនុស្សគ្រប់គ្នាអាចនឹងបោះបង់ទ្រង់។ ប៉ុន្តែ គាត់នឹងនៅតែ ស្មោះត្រង់ចំពោះទ្រង់វិញ។ ព្រះយេសូវបានមានបន្ទូលថា មុនមាន់រងាវ2ដង លោកពេត្រុសនឹងប្រកែក ចំនួន3ដងថា គាត់មិនស្គាល់ទ្រង់ទាល់តែសោះ។

`តើលោកអ្នកបានសន្យារឿងអ្វីមួយជាមួយនឹងព្រះ ប៉ុន្តែ ក្រោយមក លោកអ្នកបានរំលងសេចក្តី សន្យានោះដែរឬទេ? តើលោកអ្នកបានរៀនពីបទពិសោធន៍នេះយ៉ាងដូចម្តេច?`