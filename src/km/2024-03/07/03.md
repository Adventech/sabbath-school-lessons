---
title:  តើយើងត្រូវធ្វើអ្វីខ្លះ ដើម្បីឱ្យយើងបានដើរតាមព្រះយេស៊ូវនោះ?
date:  12/08/2024
---

`សូមអានរឿងនៅក្នុងគម្ពីរម៉ាកុស 8:31-38។ តើព្រះយេសូ៊វបានបង្រៀនយើងអ្វីខ្លះ អំពី រឿងដែលយើងត្រូវតែធ្វើ ដើម្បីឱ្យយើងបានដើរតាមទ្រង់នោះ?`

ឥឡូវនេះ សិស្សបានដឹងថា ព្រះយេស៊ូវជាព្រះអង្គសង្គ្រោះ។ ចំណេះដឹងនេះ បានផ្លាស់ប្តូរ ទំនាក់ទំនងរបស់យើងជាមួយនឹងព្រះយេស៊ូវ។ នៅក្នុងនាមជាអ្នកអានកណ្ឌគម្ពីរម៉ាកុស យើងបានដឹង ព័ត៌មាននេះ តាំងពីដើមនៃកណ្ឌគម្ពីរម៉ាកុស (ម៉ាកុស 1:1)។ ដូច្នះហើយ យើងបានយល់រឿងទាំងនេះ នៅក្នុងរបៀបមួយ ដែលសិស្សរបស់ព្រះយេស៊ូវមិនបានយល់។

នៅពេលដែលព្រះយេស៊ូវបានត្រាស់ហៅសាវក ឱ្យដើរតាមទ្រង់ នោះទ្រង់បានសន្យាថា ទ្រង់ នឹងបង្រៀនពួកគេ ពីរបៀប «នេសាទ» មនុស្ស ជំនួសឱ្យត្រីវិញ (ម៉ាកុស 1:17)។ ព្រះយេស៊ូវមិនបាន មានបន្ទូលអំពីគ្រាលំបាក ដែលនឹងត្រូវកើតឡើង នៅពេលដែលពួកគេដើរតាមទ្រង់នោះទេ។ ប៉ុន្តែ ឥឡូវ នេះ ពួកសិស្សបានដឹងថា ព្រះយេស៊ូវជាអ្នកណា។ ដូច្នេះហើយ បានជាព្រះប្រាប់ហេតុផលដល់ពួកគេ ថា ព្រះបានចាត់ទ្រង់ ឱ្យមកផែនដីនេះ។ ព្រះយេស៊ូវត្រូវតែរងទុក្ខ នូវរឿងរ៉ាវជាច្រើន។ ទ្រង់នឹងត្រូវគេ បដិសេធ និងសម្លាប់បង់។ ប៉ុន្តែ ទ្រង់នឹងរស់ពីសុគតឡើងវិញ បន្ទាប់ពី3ថ្ងៃក្រោយមក។

ដំណឹងថ្មីនេះ ជាដំណឹងដ៏គួរឱ្យភ្ញាក់ផ្អើល។ កាលពីមួយស្របក់មុន លោកពេត្រុសបានសារភាព ថា ព្រះយេស៊ូវជាព្រះអង្គសង្គ្រោះរបស់ពួកគេ។ ឥឡូវនេះ លោកពេត្រុសបែរជាទុកព្រះយេស៊ូវមួយឡែក ដោយបន្ទោសទ្រង់ ពីការដែលទ្រង់បានមានបន្ទូលថា ទ្រង់នឹងត្រូវរងទុក្ខ និងសុគតទៅនោះ។ ព្រះយេស៊ូវ បានមានបន្ទូលទៅកាន់លោកពេត្រុស ដោយប្រើសម្តីធ្ងន់ៗ ដែលបានធ្វើឱ្យចិត្តរបស់លោកពេត្រុស ប្រេះស្រាំ។ ព្រះយេស៊ូវបានមានបន្ទូលថា លោកពេត្រុសជាអារក្ស ហើយប្រាប់គាត់មិនឱ្យចូលមករារាំង ផែនការរបស់ទ្រង់នោះឡើយ។ តើហេតុអ្វីបានជាព្រះយេស៊ូវ មានបន្ទូលទៅកាន់លោកពេត្រុសយ៉ាង ដូច្នេះ? នោះគឺដោយសារតែពាក្យសម្តី និងគោលគំនិតរបស់លោកពេត្រុស មិនបានស្របជាមួយនឹង ផែនការដែលព្រះបានរៀបចំ សម្រាប់ជីវិតរបស់ព្រះយេស៊ូវ។

«ពាក្យសម្តីរបស់ពេត្រុស មិនបានជួយព្រះយេស៊ូវ ឬផ្តល់ក្តីសង្ឃឹម ដែលទ្រង់ត្រូវការ ដើម្បីនឹង រងទុក្ខនូវរឿងរ៉ាវជាច្រើន ដែលនៅពីមុខទ្រង់។ ពាក្យសម្តីរបស់លោកពេត្រុស មិនបានស្របជាមួយនឹង ផែនការនៃសេចក្តីមេត្តា ដែលព្រះបានរៀបចំ សម្រាប់អ្នកមានបាបនោះទេ។ ព្រះយេស៊ូវបានយាងមក ដើម្បីបង្រៀនសិស្សរបស់ទ្រង់ថា ពួកគេត្រូវតែលះបង់អ្វីៗ ដើម្បីដើរតាមទ្រង់។ ជីវិតរបស់ព្រះយេស៊ូវ គឺជាគំរូនៃការបង្រៀនរបស់ទ្រង់»។ ដកស្រង់ពី Ellen G. White, The Desire of Desire, page 415, adapted។

ព្រះយេស៊ូវចង់ឱ្យសិស្សរបស់ទ្រង់លីឈើឆ្កាង ហើយដើរតាមទ្រង់។ ឈើឆ្កាង គឺជាការស្លាប់ ដ៏សាហាវបំផុត ដែលពួកសាសន៍រ៉ូម អាចបង្ខំឱ្យអ្នកទោសរងទុក្ខយ៉ាងវេទនា។ មនុស្សគ្រប់គ្នា មិនចង់ ស្លាប់នៅលើឈើឆ្កាងនោះឡើយ។ បើដូច្នេះមែន តើហេតុអ្វីបានជាគ្រប់គ្នា ចង់ប្រើឈើឆ្កាងទុកជានិមិត្តរូប តំណាងឱ្យសេចក្តីស្រឡាញ់ ដែលពួកគេមានចំពោះព្រះយេស៊ូវយ៉ាងដូច្នេះ?

នៅក្នុងសេចក្តីជំនឿគ្រីស្ទាន យើងបានលះបង់អ្វីៗដើម្បីព្រះយេស៊ូវ។ ពីព្រោះទ្រង់បានប្រទាន អំណោយទាននៃជីវិតអស់កល្បដល់យើង។ ប្រសិនបើយើងទទួលបានរបស់គ្រប់យ៉ាង ដែលយើងប្រាថ្នា នៅក្នុងជីវិតនេះ តែបានបាត់បង់ជីវិតអស់កល្ប នោះក៏គ្មានប្រយោជន៍អ្វីដែរ។

`តើជីវិតរបស់លោកអ្នក បានបង្ហាញសេចក្តីពិតនៃព្រះគម្ពីរ ដែលមានចែងនៅក្នុងគម្ពីរយ៉ូហាន 12:25 នោះ យ៉ាងដូចម្តេច?`