---
title:  រឿងខ្លី
date:  19/07/2024
---

### «បានទទួលយក ដោយការតមអត់ និងការអធិស្ឋាន»

នាងប៉ាយេល (Payel) ដែលមានអាយុ14ឆ្នាំ បានប្តូរបន្ទប់គេង បន្ទាប់ពីមិត្តចាស់ អាយុ14 ឆ្នាំរបស់នាង បានធ្វើអត្តឃាតរួចមក។ នៅពេលដែលនាងចេញទៅក្រៅ នាងបានអង្គុយនៅជ្រុងម្ខាង យ៉ាង ស្ងៀមស្ងាត់។ បន្ទាប់មកនាងបានចាប់ផ្តើមស្រែកឡើង ទាំងភ័យញ័រ ដោយគ្មានមូលហេតុអ្វីឡើយ។ ដោយ ភ័យខ្លាចខ្លាំងពេក នាងបានសារភាពថា មានគេមករកនាង ដែលបុគ្គលម្នាក់នោះ មើលទៅ ដូចជាមិត្តភក្តិ របស់នាង ដែលស្លាប់ទៅនោះ។ បុគ្គលម្នាក់នោះ បានប្រាប់នាងថា «មកតាមយើងមក យើងនឹងនាំឯង ទៅជាមួយនឹងយើង»។ នាងប៉ាយេលបានព្យាយាមលោតចុះពីយ៉រ ចំនួន2ដង ប៉ុន្តែ ឪពុកម្តាយរបស់នាង បានឃាត់នាងទាន់។ ដោយអស់សង្ឃឹមខ្លាំងពេក ឪពុកម្តាយបានទូរស័ព្ទ សុំជំនួយពីលោករ៉ាស្ថាម (Rustam)។ លោករ៉ាស្ថាម គឺជាអ្នកត្រួសត្រាយនៃអង្គការគ្លូបលមិសិន ដែលបានបង្កើតក្រុមជំនុំមួយ នៅក្នុងតំបន់នៃទីក្រុងអាស៊ីរបស់ពួកគេ ដែលកាលពីមុន ជាតំបន់ហាមឃាត់។ នៅក្នុងគ្រួសាររបស់នាងប៉ាយេល ពុំមាន សមាជិកណាជាអ្នកគ្រីស្ទាននោះឡើយ លើកលែងតែមីងរបស់នាងប៉ុណ្ណោះ ដូច្នេះហើយ នាងបានប្រាប់ ឪពុកម្តាយរបស់នាង អំពីលោករ៉ាស្ថាម។ លោករ៉ាស្ថាមបានបកស្រាយប្រាប់ប៉ាយេលថា អ្វីដែលនាងបាន ឃើញ មិនមែនជាមិត្តភក្តិរបស់នាង ដែលបានស្លាប់ទៅនោះទេ ប៉ុន្តែ វាគឺជាវិញ្ញាណអាក្រក់វិញ។ គាត់បាន និយាយថា «ពួកយើងត្រូវតែអធិស្ឋានទូលទៅព្រះយេស៊ូវ»។

លោករ៉ាស្ថាម បាននាំសមាជិកព្រះវិហារ4នាក់ ទៅកាន់ផ្ទះរបស់នាងប៉ាយេល ដើម្បីអធិស្ឋាន ឱ្យនាង។ ប៉ុន្តែ នាងប៉ាយេលអង្គុយមិនស្ងៀមទាល់តែសោះ។ នាងបានស្រែក ដោយលើកដៃចុះឡើង និងទន្ទ្រាំជើងរបស់នាង។ ភ្លៀវបានច្រៀងចម្រៀងសរសើរតម្កើង ប៉ុន្តែ រាល់ពេលដែលពួកគេលើកឈ្មោះ ព្រះយេស៊ូវ នោះនាងបានស្រែកឡើងថា «ឈប់សិន! ខ្ញុំមិនអាចដកដង្ហើមបានទេ! មានគេខ្ទប់ដង្ហើមខ្ញុំ»។ លោករ៉ាស្ថាមបានយល់ឃើញថា នាងប៉ាយេលត្រូវបានវិញ្ញាណអាក្រក់ចូលសណ្ឋិតហើយ។ គាត់បាន បើកព្រះគម្ពីរ រួចអានអំពីព្រះយេស៊ូវបណ្តេញអារក្ស។ បន្ទាប់មក គាត់បានអធិស្ឋានឱ្យនាង រួចនាងបាន ស្ងប់ទៅវិញ។ នាងបានអង្គុយចុះ និយាយលេង និងញុាំទឹកតាមសម្រួលវិញ។ លោករ៉ាស្ថាមបានគិតថា វិញ្ញាណអាក្រក់បានចេញពីនាងហើយ។ ប៉ុន្តែ នៅយប់នោះ ម្តាយរបស់នាងប៉ាយេល បានទូរស័ព្ទទៅគាត់ ម្តងទៀត។ គាត់បាននិយាយថា «ប៉ាយេលបានចាប់ផ្តើមស្រែកទៀតហើយ ប៉ាយេលក៏បាននិយាយថា នាងបានឃើញមិត្តភក្តិរបស់នាងម្តងទៀតដែរ»។ លោករ៉ាស្ថាមបានងឿងឆ្ងល់នៅក្នុងចិត្តថា ហេតុអ្វីបាន ទៅជាអ៊ីចឹង? បន្ទាប់មក គាត់បាននឹកចាំពីរឿងនៅក្នុងព្រះគម្ពីរ ដែលបានចែងថា សិស្សរបស់ព្រះយេស៊ូវ មិនអាចបណ្តេញអារក្សបានឡើយ។ នៅពេលដែលពួកគេសួរទ្រង់ថា ហេតុអ្វី? នោះព្រះយេស៊ូវបានតប ទៅវិញថា «តែអារក្សបែបយ៉ាងនេះ វាចេញទៅដោយសារតែអធិស្ឋាន ហើយនិងតមអត់ប៉ុណ្ណោះ»។ (ម៉ាថាយ 17:21)។ លោករ៉ាស្ថាមបានអញ្ជើញអ្នកត្រួសត្រាយនៃអង្គការគ្លូបលមិសិន បន្ទាប់មក ពួកគេ បានតមអត់ និងអធិស្ឋានអស់រយៈពេល2ថ្ងៃ។ បន្ទាប់មក គាត់បានត្រឡប់ទៅកាន់ផ្ទះរបស់នាងប៉ាយេល ម្តងទៀត ជាមួយនឹងក្រុម ដែលមានប៉ាស្ទ័រអាត់វេនទីស្ទ មកជាមួយដែរ។

នៅពេលដែលនាងប៉ាយេលបានឃើញភ្ញៀវមកដល់ នោះនាងបានព្យាយាមរត់គេច។ ទាល់តែ មនុស្ស4នាក់ បានឃាត់នាងបាន។ ប៉ុន្តែ ពួកគេមិនអាចធ្វើឱ្យនាង នៅស្ងៀមស្ងាត់បានឡើយ។ នាងបាន ស្រែកឡើង ខណៈពេលដែលភ្ញៀវបានច្រៀងចម្រៀងសរសើរតម្កើង អស់រយៈពេល30នាទីរួចមក។ បន្ទាប់មក នាងបានសន្លប់បាត់ទៅ ខណៈពេលដែលប៉ាស្ទ័របានអធិប្បាយ អំពីអំណាចរបស់ព្រះយេស៊ូវ ដែលមានចែងនៅក្នុងព្រះគម្ពីរ។ លោករ៉ាស្ថាមបានប្រោះទឹកនៅលើមុខរបស់នាង រហូតដល់នាងភ្ញាក់ ឡើង។ បន្ទាប់មក មានគេយកទឹកមកឱ្យនាងញុាំ។

ចាប់ពីពេលសួរសុខទុក្ខនោះរួចមក លោករ៉ាស្ថាមបានត្រឡប់មកថ្វាយបង្គំ និងអធិស្ឋានជាមួយ នឹងនាងប៉ាយេល និងក្រុមគ្រួសាររបស់នាង 2អាទិត្យម្តងវិញ។ នាងប៉ាយេលក៏លែងបានឃើញរូបមិត្តភក្តិ របស់នាងតទៅទៀតដែរ។ ពីព្រោះនាងបានត្រឡប់មក ដូចដើមវិញហើយ។ លោករ៉ាស្ថាមបាននិយាយថា «នៅពេលដែលយើងសួរសុខទុក្ខនាងជាលើកដំបូង យើងមិនបានត្រៀមខ្លួននោះទេ ប៉ុន្តែ លើកទី2 យើង បានត្រៀមខ្លួនជាស្រេចវិញ ដោយសារតែព្រះយេស៊ូវបានបង្រៀនយើងថា “អារក្សបែបយ៉ាងនេះ វាចេញ ទៅដោយសារតែអធិស្ឋាន ហើយនិងតមអត់ប៉ុណ្ណោះ”»។