---
title:  ទម្រង់នៃរឿងប្រភេទ «កខក» វគ្គ2
date:  18/07/2024
---

`តើបទពិសោធន៍អ្វី ដែលបានធ្វើឱ្យគ្រួសាររបស់ព្រះយេស៊ូវគិតថា ទ្រង់បានបាត់បង់សតិហើយ នោះ? សម្រាប់ចម្លើយ សូមអានគម្ពីរម៉ាកុស 3:20, 21។`

គ្រួសាររបស់ព្រះយេស៊ូវបានគិតថា ទ្រង់បានបាត់បង់សតិហើយ។ តើហេតុអ្វី? នោះគឺដោយសារ តែព្រះយេស៊ូវបានជាប់រវល់ រហូតដល់ទ្រង់មិនអាចឆ្លៀតសម្រាក និងបរិភោគអ្វីបាននោះ។ ដូច្នេះហើយ គ្រួសាររបស់ព្រះយេស៊ូវ បានចេញទៅឃាត់ទ្រង់។ រឿងនេះបានផ្អាកនៅត្រង់នេះ បន្ទាប់មក រឿងទី2 បានចាប់ផ្តើមចូលមក ដោយស្តីអំពីពួកសម្តេចសង្ឃ ដែលបានចោទប្រកាន់ព្រះយេស៊ូវថា ទ្រង់បានធ្វើការ ជាមួយអារក្ស (សូមអានការសិក្សាកាលពីម្សិលមិញ)។

រឿងទី1 និងរឿងទី2 ត្រូវបានភ្ជាប់ជាមួយនឹងគ្នា នៅក្នុងវិធីមួយដ៏ចម្លែក។ ក្រុមគ្រួសាររបស់ ព្រះយេស៊ូវ បានជឿលើព័ត៌មានអាក្រក់អំពីទ្រង់ ដូចដែលពួកមេដឹកនាំនៃសាសន៍យូដា បានយល់ឃើញ ដូច្នោះដែរ។ ក្រុមគ្រួសាររបស់ព្រះយេស៊ូវបាននិយាយថា ទ្រង់បានបាត់បង់សតិហើយ។ ពួកមេដឹកនាំនៃ សាសន៍យូដា បាននិយាយថា ទ្រង់កំពុងតែធ្វើជាមួយអារក្ស (សូមអានការសិក្សាកាលពីម្សិលមិញ)។

`តើក្រុមគ្រួសាររបស់ព្រះយេស៊ូវមានបំណងចង់បានអ្វី? តើព្រះយេស៊ូវបានឆ្លើយតបនឹងពួកគេ ដោយរបៀបណា? ដើម្បីឆ្លើយទៅនឹងសំណួរទាំងនេះ សូមអានគម្ពីរម៉ាកុស 3:31-35។`

លោកអ្នកអាចគិតថា រឿងនេះគឺជារឿងចម្លែក។ តួយ៉ាង បើសិនជាម្តាយ ឬក្រុមគ្រួសាររបស់ លោកអ្នកបានចូលមករកលោកអ្នក លោកអ្នកគួរតែជួបជាមួយនឹងពួកគេ មែនទេ? បើដូច្នេះមែន តើបញ្ហា នៅត្រង់នេះ គឺជាបញ្ហាអ្វីដែរ? បញ្ហានៅត្រង់នេះគឺថា ក្រុមគ្រួសាររបស់ព្រះយេស៊ូវមិនបានយល់ពីផែនការ ដែលព្រះបានរៀបចំ សម្រាប់ជីវិតរបស់ព្រះយេស៊ូវនោះទេ។ ព្រះយេស៊ូវទ្រង់ជ្រាបថា ពួកគេមិនបានយល់ ពីកិច្ចការរបស់ទ្រង់។ នៅក្នុងខទាំងនេះ ព្រះយេសូ៊វបានបង្ហាញអត្ថន័យថ្មីមួយ សម្រាប់ពាក្យថា «ក្រុម គ្រួសារ»។ គឺថា អ្នកដែលបានគោរពតាមព្រះ គឺជាបងប្អូន និងជាម្តាយរបស់ទ្រង់។ ព្រះយេស៊ូវគឺជា ព្រះរាជបុត្រារបស់ព្រះ។ ដូច្នេះហើយ អ្នកណាដែលបានលើកតម្កើង និងបានគោរពតាមព្រះ នឹងបាន ក្លាយមកជាក្រុមគ្រួសាររបស់ទ្រង់។

រឿងទាំង2នេះ បានបង្ហាញយើង នូវសេចក្តីពិតនៃព្រះគម្ពីរមួយ ដ៏សំខាន់ និងចម្លែក។ នៅក្នុង រឿងទី1 ព្រះយេស៊ូវបានមានបន្ទូលថា គ្រួសារដែលបានចែកផ្លូវគ្នា មិនបន្តដំណើរទៅមុនទៀតបានឡើយ។ ដូច្នេះហើយ នៅពេលដែលយើងក្រឡេកមើលរឿងទាំង2នេះ យើងនឹងយល់ឃើញថា នៅក្នុងរឿងទី2 គ្រួសាររបស់ព្រះយេស៊ូវ បានខ្វែងគំនិតគ្នា។ ប៉ុន្តែ ព្រះយេស៊ូវបានជួយឱ្យយើងដឹង នូវអ្វីដែល ខទាំងនេះ បានចែង នៅពេលដែលទ្រង់បង្ហាញយើង នូវអត្ថន័យថ្មី សម្រាប់ពាក្យថា «ក្រុមគ្រួសារ» នោះ។ ក្រុម គ្រួសារពិតប្រាកដរបស់ព្រះយេស៊ូវ គឺជាអ្នកដែលបានធ្វើតាមព្រះ និងបានគោរពទ្រង់នោះឯង (សូមអាន គម្ពីរលូកា 12:53; លូកា 14:26)។

អ្នកគ្រីស្ទានមិនបានស្របតាមបងប្អូនរបស់ពួកគេ ជាច្រើនលើកច្រើនសា នៅក្នុងប្រវត្តិសាស្ត្រ។ បទពិសោធន៍នេះ គឺជាបទពិសោធន៍ ដែលឈឺចាប់បំផុត។ គម្ពីរម៉ាកុស 3:31-35 បានជួយឱ្យយើង យល់ថា ព្រះយេស៊ូវក៏បានប្រឈមបញ្ហាដូចគ្នានេះដែរ។ ព្រះយេស៊ូវទ្រង់ជ្រាប ពីអារម្មណ៍បែបនេះ នៅពេល ដែលក្រុមគ្រួសាររបស់លោកអ្នក បានយល់ខុសពីលោកអ្នកនោះ។ ដូច្នេះហើយ ទ្រង់អាចប្រទានសេចក្តី កម្សាន្ត និងសេចក្តីអាណិតអាសូរដល់អ្នក ដែលមានអារម្មណ៍នេះបាន។