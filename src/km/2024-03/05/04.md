---
title:  ក្មេងម្នាក់ដែលបានស្លាប់ហើយ បានរស់ឡើងវិញ
date:  30/07/2024
---

`សូមអានគម្ពីរម៉ាកុស 5:21-24។ តើលោកអ្នកបានរៀនមេរៀនអ្វី ពីលោកយ៉ៃរ៉ុស នៅក្នុង ខទាំងនេះ?`

លោកយ៉ៃរុ៉ស ជាអ្នកដឹកនាំសាសនា។ អ្នកដឹកនាំសាសនាភាគច្រើន មិនបានរាប់អានព្រះយេស៊ូវ នោះទេ (សូមអានគម្ពីរម៉ាកុស 1:22; ម៉ាកុស 3:2, 6; លូកា 13:14)។ ប៉ុន្តែ លោកយ៉ៃរ៉ុស កំពុងតែត្រូវការជំនួយ។ គាត់បានក្រាបសំពះ នៅមុខព្រះយេស៊ូវ។ ពីព្រោះកូនស្រីរបស់គាត់ ជិតស្លាប់ ហើយ។ ដូច្នេះហើយ លោកយៃរុ៉សបានសូមជំនួយពីព្រះយេស៊ូវ។ បន្ទាប់មក ព្រះយេស៊ូវបានរួមដំណើរ ជាមួយនឹងឪពុកដ៏ព្រួយបារម្ភម្នាក់នេះ ទៅកាន់ផ្ទះរបស់គាត់។

`សូមអានរឿងនៅក្នុងគម្ពីរម៉ាកុស 5:25-34។ តើនៅតាមផ្លូវ ទៅកាន់ផ្ទះរបស់លោកយ៉ៃរ៉ុស មានរឿងអ្វីកើតឡើង?`

រំពេចនោះ សម្រាប់តែមានស្រ្តីម្នាក់ បានលេចឡើង នៅកណ្តាលរឿងរបស់លោកយ៉ៃរ៉ុស ខណៈ ពេលដែលគាត់កំពុងតែរួមដំណើរ ជាមួយនឹងព្រះយេស៊ូវ ទៅកាន់ផ្ទះរបស់គាត់នោះ។ ស្ត្រីម្នាក់នោះ បានរងទុក្ខ អស់រយៈពេល12ឆ្នាំ។ រឿងនេះ គឺជារឿង «កខក» ទី2 នៅក្នុងគម្ពីរម៉ាកុស 3:20-35; សូមពិនិត្យ មើលមេរៀនទី3ឡើងវិញ)។ សូមចងចាំថា រឿងប្រភេទ «កខក» គឺជាផ្នែកនៃការនិទានរឿងមួយបែប ដែលអ្នកសរសេរបានចាប់ផ្តើមនិទានរឿង បន្ទាប់មក គាត់បានចាប់ផ្តើមនិទានរឿងមួយទៀត នៅចំកណ្តាល រឿងទី1នោះ។ អ្នកសរសេរបានបញ្ចប់ ដោយការនិទានរឿងទី1វិញ បន្ទាប់ពីរឿងទី2 ត្រូវបានបញ្ចប់ទៅ នោះ។ នៅក្នុងសាច់រឿងទាំង2នេះ លោកយ៉ៃរ៉ុស និងស្រ្តីដែលរងទុក្ខម្នាក់នេះ បានចូលមករកព្រះយេស៊ូវ ដើម្បីសុំជំនួយ។

ស្ត្រីម្នាក់នេះ បានទៅពីក្រោយព្រះយេស៊ូវ រួចពាល់ព្រះពស្តរបស់ទ្រង់។ រំពេចនោះ នាងបាន ជាសះស្បើយឡើង។ នៅពេលនោះ ព្រះយេស៊ូវបានឈប់ រួចមានបន្ទូលថា «អ្នកណាពាល់អាវខ្ញុំ» (ម៉ាកុស 5:30)។ ស្ត្រីដែលធ្លាប់តែឈឺ ឥឡូវនេះ នាងបានជាហើយ។ ប៉ុន្តែ នាងបានភ័យខ្លាច ក្រែងព្រះយេស៊ូវ ខឹងនឹងនាង ដោយសារតែនាងបានពាល់ទ្រង់នោះ។ តែទ្រង់មិនបានខ្ញាល់នឹងនាងឡើយ។ ទ្រង់បានសួរ សំណួរមួយ ដោយសារតែទ្រង់ចង់ព្យាបាល មិនត្រឹមតែរូបកាយរបស់នាងប៉ុណ្ណោះឡើយ ប៉ុន្តែ ទ្រង់ក៏ ចង់ព្យាបាលវិញ្ញាណរបស់នាងផងដែរ។

បន្ទាប់ពីព្រះយេស៊ូវបានព្យាបាលស្ត្រីម្នាក់នេះ លោកម៉ាកុសបានបន្តរឿងរបស់លោកយ៉ៃរ៉ុសតទៅទៀត (សូមអានគម្ពីរម៉ាកុស 5:35-43)។ ព្រះយេស៊ូវមិនបានអនុញ្ញាតឱ្យអ្នកផ្សេង ទៅជាមួយ នឹងទ្រង់នោះឡើយ លើកលែងតែឪពុកម្តាយ លោកពេត្រុស លោកយ៉ាកុប និងលោកយ៉ូហានប៉ុណ្ណោះ។ ព្រះយេស៊ូវបានមានបន្ទូលថា ក្មេងស្រីម្នាក់នេះ មិនមែនស្លាប់ឡើយ នាងគ្រាន់តែដេកលក់ប៉ុណ្ណោះ។ មនុស្សដែលបានចូលមករំលែកទុក្ខ បានសើចឱ្យព្រះយេស៊ូវ។ ប៉ុន្តែ ព្រះយេស៊ូវបានបង្គាប់ឱ្យមនុស្សទាំងនេះ ចេញពីផ្ទះនោះទៅ។ បន្ទាប់មក ព្រះយេស៊ូវបានចូលទៅក្នុងបន្ទប់របស់ក្មេងស្រីម្នាក់នោះ។ ព្រះយេស៊ូវបានកាន់ដៃនាង រួចនិយាយថា «តាលីថាគូមី» (Talitha, koum!)» ដែលមានន័យថា «កូនស្រី អើយ អញប្រាប់ឲ្យឯងក្រោកឡើង»។ ជាការពិតណាស់ ពាក្យថា «តាលីថា» ប្រែមកថា «កូនចៀម»។ ឪពុកម្តាយបានហៅកូនៗរបស់ពួកគេថា «តាលីថា» ដើម្បីបង្ហាញកូនៗ ពីទំហំនៃសេចក្តីស្រឡាញ់របស់ ពួកគេ។ បន្ទាប់មក ព្រះយេស៊ូវបានបង្គាប់ មិនឱ្យឪពុកម្តាយនិយាយប្រាប់អ្នកដទៃថា ទ្រង់បានព្យាបាល កូនស្រីរបស់ពួកគេនោះទេ។ ប៉ុន្តែ យើងនឹងបានឃើញថា ព្រះយេស៊ូវជាអ្នកណា ដោយមិនអាចលាក់ កំបាំងបានឡើយ។