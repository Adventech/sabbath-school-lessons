---
title:  ព្រះអង្គសង្គ្រោះ ដែលគេមិនបានរំពឹងទុក
date:  01/08/2024
---

`សូមអានគម្ពីរម៉ាកុស 6:34-52។ តើព្រះយេស៊ូវ និងសិស្សរបស់ទ្រង់ បានជួបនឹងបញ្ហា អ្វីខ្លះ? តើពួកគេបានដោះស្រាយបញ្ហានោះដោយរបៀបណា?`

បន្ទាប់ពីពួកសិស្សបានត្រឡប់មកវិញ ក្រោយពីអធិប្បាយរួច ពួកគេបានរួមដំណើរជាមួយនឹង ព្រះយេស៊ូវ ទៅសម្រាកនៅឯកន្លែងស្ងាត់មួយកន្លែង ដែលនៅក្បែរសមុទ្រកាលីឡេ។ ប៉ុន្តែ ហ្វូងមនុស្ស ដ៏ធំ ចំនួន5000នាក់ បានទៅដល់កន្លែងនោះ មុនពួកគេទៅទៀត។ ព្រះយេស៊ូវបានទតឃើញហ្វូងមនុស្ស ថា ជាកូនចៀមដែលគ្មានអ្នកគង្វាល។ ដូច្នេះហើយ បានជាទ្រង់បង្រៀនពួកគេ ពេញមួយថ្ងៃវិញ។

នៅពេលល្ងាច សិស្សរបស់ព្រះយេស៊ូវ បានសូមឱ្យទ្រង់ ចាត់ពួកបណ្តាជនឱ្យទៅរកអាហារបរិភោគ។ ប៉ុន្តែ ព្រះយេស៊ូវបានប្រាប់សិស្សរបស់ទ្រង់ ឱ្យផ្តល់អាហារដល់ហ្វូងមនុស្សវិញ។ សូមអាន ការសន្ទនារវាងព្រះយេស៊ូវ និងសិស្សរបស់ទ្រង់ នៅក្នុងគម្ពីរម៉ាកុស 6:35-38។ ការសន្ទនានេះ បាន បង្ហាញយើងថា ពួកសិស្សបានគិតពីរបៀបដោះស្រាយបញ្ហា ដោយគ្មានជំនួយពីព្រះ។ ប៉ុន្តែ ព្រះយេស៊ូវ បានធ្វើការអស្ចារ្យ ដើម្បីដោះស្រាយបញ្ហានេះវិញ។ ព្រះយេស៊ូវបានប្រើនំប័ុង5ដំុ និងត្រី2កន្ទុយ ដើម្បី ចម្អែកហ្វូងមនុស្សដ៏ធំនេះ។

រឿងនេះ បានជួយឱ្យយល់ពីគោលគំនិតខុសឆ្គង ដែលពួកសាសន៍យូដាបានយល់ឃើញ អំពី ព្រះអង្គសង្គ្រោះ។ ពួកសាសន៍យូដា បានរំពឹងថា ព្រះអង្គសង្គ្រោះនឹងរំដោះពួកគេចេញពីសាសន៍រ៉ូមជាមិនខាន។ ពួកគេបានជឿថា សេរីភាពពីសាសន៍រ៉ូម នឹងធ្វើឱ្យពួកគេមានសេចក្តីសុខសាន្តឡើងវិញ។ ប៉ុន្តែ ប្រសិនបើពួកសាសន៍រ៉ូម បានឮថា មនុស្ស5000នាក់ កំពុងតែជួបជុំគ្នានៅឯទីរហោស្ថាន ពួកគេ អាចនឹងគិតថា ព្រះយេស៊ូវកំពុងតែកែនទ័ព ដើម្បីច្បាំងទាស់នឹងអាណានិគមរបស់សាសន៍រ៉ូមហើយ (សូម ប្រៀបធៀបជាមួយនឹងគម្ពីរយ៉ូហាន 6:14, 15; កិច្ចការ 21:38)។

ព្រះយេស៊ូវមិនបានធ្វើ នូវអ្វីដែលអ្នកណាម្នាក់ បានរំពឹងថា ព្រះអង្គសង្គ្រោះនឹងធ្វើរឿងដែលពួកគេបានយល់ឃើញនោះទេ។ ទ្រង់មិនបានដឹកនាំហ្វូងមនុស្ស ទៅច្បាំងទាស់នឹងសាសន៍រ៉ូមនោះឡើយ។ ដូច្នេះហើយ ទ្រង់បានចាត់ឱ្យសិស្សរបស់ទ្រង់ ទៅប្រាប់ពួកបណ្តាជន ឱ្យត្រឡប់ទៅផ្ទះ ដើម្បីទ្រង់បាន ឡើងទៅអធិស្ឋាន នៅលើភ្នំវិញ។

ពួកសាសន៍យូដាបានរំពឹងថា ព្រះអង្គសង្គ្រោះ នឹងធ្វើឱ្យសាសន៍អ៊ីស្រាអែលចេញពីសាសន៍រ៉ូម។ ប៉ុន្តែ ព្រះយេស៊ូវបានយាងមករំដោះរាស្ត្ររបស់ទ្រង់ ចេញពីអំពើបាបវិញ។ ដ្បិតនៅពេលដែលទ្រង់បាន ដើរលើទឹក នោះទ្រង់បានបង្ហាញសិស្សរបស់ទ្រង់ថា ទ្រង់ជាព្រះអម្ចាស់ ដែលស្ថិតនៅក្រោមការគ្រប់គ្រង នៃធម្មជាតិទាំងអស់។ ប៉ុន្តែ ព្រះយេស៊ូវមិនបានយាងមកកាន់ផែនដីនេះជាលើកដំបូង ដើម្បីនឹងគ្រប់គ្រង ផែនដីនេះឡើយ។ ផ្ទុយទៅវិញ ទ្រង់បានលះបង់ព្រះជន្មរបស់ទ្រង់ ទុកជាតង្វាយសម្រាប់មនុស្សជាច្រើន វិញ (ម៉ាកុស 10:45)។

`ពួកសាសន៍យូដាបានយល់ខុស ពីការយាងមកជាលើកដំបូងរបស់ព្រះយេស៊ូវ។ តើរឿងនេះ បានបង្រៀនយើងថា យើងត្រូវតែយល់ពីសារនៃពេលវេលា នៅក្នុងព្រះគម្ពីរយ៉ាងដូចម្តេច? តើហេតុអ្វី បានជាការយល់ឱ្យបានត្រឹមត្រូវ សំខាន់ម្ល៉េះសម្រាប់យើង?`