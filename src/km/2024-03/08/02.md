---
title:  ផែនការដែលព្រះបានរៀបចំសម្រាប់អាពាហ៍ពិពាហ៍
date:  18/08/2024
---

`តើផារីស៊ី ដែលជាក្រុមមេដឹកនាំនៃសាសន៍យូដា បានប្រើ «សំណួរ» អ្វី ដើម្បីឱ្យព្រះយេស៊ូវធ្លាក់ ទៅក្នុងអន្ទាក់នោះ? តើព្រះយេស៊ូវបានគេចផុតពីអន្ទាក់នេះ ដោយរបៀបណា? តើចម្លើយរបស់ព្រះយេស៊ូវ បានបង្រៀនយើងអ្វីខ្លះ? សូមអានគម្ពីរម៉ាកុស 10:1-12; លោកុប្បត្តិ 1:27 និងលោកុប្បត្តិ 2:24 សម្រាប់ចម្លើយ។`

នៅក្នុងគម្ពីរម៉ាកុស 10:1-12 ពួកផារីស៊ីបានសួរព្រះយេស៊ូវថា តើបុរសអាចមានសិទ្ធ លែងលះភរិយាខ្លួនបានដែរឬទេ។ ផារីស៊ីបានបង្រៀនថា ការលែងលះ គឺជារឿងត្រឹមត្រូវ។ ប៉ុន្តែ ពួកគេ មិនបានយល់ស្រប ជាមួយនឹងហេតុផលផ្សេងៗ ដែលនាំឱ្យមានការលែងលះនេះទេ។ ផារីស៊ីមួយក្រុម គឺជាសិស្សសាលាសាម៉ាយ។ ក្រុមនេះ មានច្បាប់តឹងរឹង ទាក់ទងទៅនឹងការលែងលះ។ សិស្សសាលា សាម៉ាយ បានបង្រៀនថា បុរសអាចលែងលះភរិយាបាន ដោយព្រោះហេតុផលសំខាន់ៗប៉ុណ្ណោះ៖ (1) ភរិយាមិនអាចបង្កើតកូនឱ្យស្វាមីបាន (2) ភរិយាមិនបានខ្វល់ខ្វាយពីតម្រូវការរបស់ស្វាមីគាត់ (3) ស្វាមី មិនបានស្រឡាញ់ភរិយា ឬ (4) ភរិយាបានកំផិតស្វាមី។ រីឯសាលាហ៊ីលេលវិញ បានអនុញ្ញាតឱ្យស្វាមី ភរិយាលែងលះគ្នាបាន សឹងតែគ្រប់ហេតុផលទាំងអស់។

ដូច្នេះហើយ យើងអាចនឹងយល់ឃើញថា ពួកផារីស៊ីជាមនុស្សចម្លែក ដោយបានសួរព្រះយេស៊ូវ នូវសំណួរអំពីការលែងលះនេះ ទាំងដែលពួកគេបានបង្រៀនរួចទៅហើយថា ការលែងលះ គឺជារឿង ស្របច្បាប់នោះ។ ប៉ុន្តែ ពួកផារីស៊ីពិតជាមានល្បិចកលមែន។ សំណួររបស់ពួកគេ គឺជាអន្ទាក់។ ប្រសិន បើព្រះយេស៊ូវបានឆ្លើយខុសវិញ នោះទ្រង់អាចនឹងមានបញ្ហាជាមួយនឹងស្តេចហេរ៉ូឌ អាន់ទីប៉ាស។ ស្តេចហេរ៉ូដ អាន់ទីប៉ាស បានគ្រប់គ្រងតំបន់ខាងកើតនៃទន្លេយ័រដាន់ ដែលឥឡូវនេះ គឺជាកន្លែងដែលព្រះយេស៊ូវកំពុងតែគង់នៅ។ ស្តេចអាន់ទីប៉ាសបានលែងលះអគ្គមហេសីរបស់ទ្រង់ ទៅរៀបអាពាហ៍ពិពាហ៍ ជាមួយនឹងព្រះនាងហេរ៉ូឌាស ដែលជាមហាសីនៃព្រះអានុជរបស់គាត់វិញ។ ស្តេចហេរ៉ូឌក៏បានកាត់ក្បាល របស់លោកយ៉ូហាន បាទីស្ទផងដែរ ដោយសារតែលោកយ៉ូហានបានប្រាប់ស្តេចហេរ៉ូឌថា ការលែងលះ ទៅរៀបអាពាហ៍ពិពាហ៍ជាមួយនឹងមហេសីនៃព្រះអានុជរបស់ទ្រង់ គឺជាអំពើបាបមួយ (សូមអានគម្ពីរ ម៉ាថាយ 14:1-12)។

ព្រះយេស៊ូវបានឆ្លើយសំណួរនេះ ដោយសួរសំណួរតប។ ទ្រង់បានសួរពួកផារីស៊ីនូវអ្វីដែលលោកម៉ូសេបានមានប្រសាសន៍ អំពីការលែងលះនេះ។ ពួកផារីស៊ីបាននិយាយនូវអ្វីដែលលោកម៉ូសេបានមានប្រសាសន៍ នៅក្នុងគម្ពីរចោទិយកថា 24:1-4។ ខទាំងនេះ បានពិពណ៌នាអំពីការរៀប ពិពាហ៍ពិពាហ៍បន្ទាប់ពីការលែងលះ។ នេះគឺដោយសារតែពួកសាសន៍យូដា នៅក្នុងសម័យលោកម៉ូសេ បានលែងលះភរិយារបស់ពួកគេដូចគ្នាដែរ។ ក្រឹត្យវិន័យនៅក្នុងបទគម្ពីរចោទិយកថា ជំពូក24 បានជួយ ការពារស្ត្រី ឱ្យជាប់នៅក្នុងចំណងអាពាហ៍ពិពាហ៍។ ប៉ុន្តែ នៅក្នុងសម័យព្រះយេស៊ូវ សមាជិកនៃសាលា ហ៊ីលេល បានយកក្រឹត្យវិន័យទាំងនេះមកប្រើ ដើម្បីងាយស្រួលលែងលះ ដោយហេតុផលណាមួយ។ ពួកគេបានយកក្រឹត្យវិន័យ ដែលបានបង្កើតឡើងដើម្បីជួយភរិយា ទុកជាវិធីងាយ ដើម្បីលុបបំបាត់នាង វិញ។

ព្រះយេស៊ូវមិនបានព្យាយាមប្រកែក ជាមួយនឹងពួកផារីស៊ី អំពីបទគម្ពីរចោទិយកថា ជំពូក24 នោះទេ។ ព្រះយេស៊ូវបានមានបន្ទូលអំពីផែនការដំបូង ដែលព្រះបានរៀបចំសម្រាប់អាពាហ៍ពិពាហ៍ មុនអំពើបាបបានកើតឡើង (លោកុប្បត្តិ 1 និងលោកុប្បត្តិ 2)។ ព្រះយេស៊ូវបានមានបន្ទូលថា ព្រះបាន បង្កើតបុរស និងស្ត្រី តាំងពីដើមកំណើតលោកនេះម្ល៉េះ (លោកុប្បត្តិ 1:27)។ បន្ទាប់មក ព្រះយេស៊ូវបាន មានបន្ទូលអំពីសេចក្តីពិត ដែលមានចែងនៅក្នុងខគម្ពីរលោកុប្បត្តិ 2:24)។ គឺថា បុរសម្នាក់បានចាក ចេញពីឪពុកម្តាយរបស់ខ្លួន ទៅនៅជាមួយនឹងភរិយារបស់គាត់វិញ។ រូបកាយ2ផ្សេងគ្នា បានក្លាយមកជា រូបកាយតែ1 ចិត្តតែ1 និងគំនិតតែ1វិញ។ ដូច្នេះហើយ ព្រះយេស៊ូវបានបង្រៀនថា អ្វីដែលព្រះបានផ្សំផ្គុំ ហើយ គ្មានអ្នកណាម្នាក់អាចមកបំបែកបានឡើយ។