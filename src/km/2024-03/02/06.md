---
title:  តើលោកអ្នកអាចរក្សាការសម្ងាត់បានដែរឬទេ?
date:  11/07/2024
---

`សូមអានគម្ពីរម៉ាកុស 1:40-45។ តើខទាំងនេះបានពិពណ៌នាអំពីព្រះយេស៊ូវយ៉ាងដូចម្តេច? តើទ្រង់បានបង្ហាញសេចក្តីស្រឡាញ់របស់ទ្រង់ចំពោះអ្នកក្រីក្រ អ្នកកម្សត់ និងអ្នកដែលសាសន៍យូដាមិនបានឱ្យតម្លៃនោះដោយរបៀបណា?`

បុរសដែលបានចូលមករកព្រះយេស៊ូវ គាត់បានកើតជំងឺឃ្លង់។ បុរសឃ្លង់ម្នាក់នេះបានជឿថា ព្រះយេស៊ូវអាចធ្វើឱ្យគាត់ជាឡើងវិញបាន។ បទគម្ពីរលេវីវិន័យ ជំពូក13 បានចែងថា មនុស្សឃ្លង់គឺជា មនុស្សមិនស្អាត។ ដូច្នេះហើយ បុរសម្នាក់នេះត្រូវនៅដាច់ដោយឡែកពីគេ (លេវីវិន័យ 13:45, 46)។

សព្វថ្ងៃនេះ ប្រភេទជំងឺឃ្លង់ដែលសាហាវជាងគេបំផុតនោះ មានឈ្មោះថា ជំងឺហង់សិន (Hansen’s Disease)។ បុរសម្នាក់នេះអាចនឹងមានជំងឺហង់សិន ក៏ថាបាន។ អ្នកស្រីអេឡែន ជីវ៉ៃត៍បានប្រាប់ យើងថា ស្ថានភាពជំងឺរបស់បុរសម្នាក់នេះ មានសភាពធ្ងន់ធ្ងរមែនទែន ពោលគឺថា៖ «ជំងឺនេះបានធ្វើឱ្យ រាងកាយរបស់បុរសម្នាក់នេះ មានដំបៅស្អុយរលួយ។ ស្បែកដ៏ស្អុយរបស់គាត់មើលទៅគួរឱ្យខ្ពើមរអើម។ ដូច្នេះហើយ នៅពេលដែលពួកបណ្តាជនបានឃើញគាត់ ពួកគេបានភ័យខ្លាចជាខ្លាំង។ ពួកគេបានរុញ ច្រានគ្នា ដើម្បីព្យាយាមគេចឱ្យឆ្ងាយពីគាត់ . . . . ព្រះយេស៊ូវបានដាក់ព្រះហស្តរបស់ទ្រង់ទៅលើបុរសឃ្លង់ម្នាក់នេះ។ រំពេចនោះ បុរសឃ្លង់បានចាប់ផ្តើមផ្លាស់ប្តូរឡើង។ ស្បែករបស់គាត់ និងសរសៃប្រសាទ របស់គាត់បានជាសះស្បើយឡើងវិញ។ សាច់ដុំរបស់គាត់មានកម្លាំងកំហែងឡើង។ គាត់មានអារម្មណ៍ ថា អ្វីម៉្យាងបានធ្វើសរសៃប្រសាទរបស់គាត់ដំណើរការឡើង។ ស្បែកដ៏រឹងគ្រើមរបស់គាត់បានបាត់អស់ទៅ។ ហើយស្បែករបស់គាត់បានភ្លឺរលោងឡើងវិញ ដូចជាក្មេងម្នាក់ដែលមានសុខភាពល្អអ៊ីចឹង» (ដកស្រង់ពី _The Desire of Ages_, page 263, adapted)។

តើហេតុអ្វីបានជាព្រះយេស៊ូវពាល់មនុស្សឃ្លង់យ៉ាងដូច្នេះ? លោកម៉ាកុសបានប្រាប់យើងថា «ទ្រង់មានព្រះហឫទ័យក្តួលអាណិត ក៏លូកព្រះហស្តទៅពាល់គាត់ ដោយព្រះបន្ទូលថា ខ្ញុំចង់ដែរ ឲ្យជា ស្អាតទៅ» (ម៉ាកុស 1:41)។ ក្រឹត្យវិន័យរបស់លោកម៉ូសេបានចែងថា ការពាល់បែបនេះគួរតែធ្វើឱ្យ ព្រះយេស៊ូវហ្មងសៅរហូតដល់ពេលល្ងាច។ លោកម៉ូសេបានមានប្រសាសន៍ថា អ្នកណាដែលបានពាល់ របស់មិនស្អាត អ្នកនោះត្រូវតែសម្អាតឱ្យស្អាតម្តងទៀត (សូមប្រៀបធៀបជាមួយនឹងបទគម្ពីរលេវីវិន័យ ជំពូក13-15)។ ប៉ុន្តែ លោកម៉ាកុសបានប្រាប់យើងថា ការពាល់របស់ព្រះយេស៊ូវ បានព្យាបាលអ្នកជំងឺ ម្នាក់នេះ ដោយបានដកហូតជំងឺឃ្លង់របស់គាត់។ ដូច្នេះហើយ ព្រះយេស៊ូវមិនបានក្លាយមកជាមនុស្សមិនស្អាត នៅពេលដែលទ្រង់បានពាល់បុរសម្នាក់នេះឡើយ។

ព្រះយេស៊ូវបានឱ្យបុរសម្នាក់នោះទៅជួបនឹងពួកសង្ឃ។ ព្រះយេស៊ូវបានប្រាប់បុរសម្នាក់នោះ ឱ្យថ្វាយតង្វាយដែលលោកម៉ូសេបានបង្គាប់ នៅក្នុងបទគម្ពីរលេវីវិន័យ ជំពូក14។ លោកម៉ាកុសនឹងបង្ហាញ ថា ព្រះយេស៊ូវបានគាំទ្រការបង្រៀនរបស់លោកម៉ូសេម្តងហើយម្តងទៀត (ម៉ាកុស 7:10; ម៉ាកុស 10:3, 4; ម៉ាកុស 12:26, 29-31)។ សូមប្រៀបធៀបព្រះយេស៊ូវទៅនឹងការដែលទ្រង់បានគាំទ្រក្រឹត្យវិន័យ ជាមួយនឹងសកម្មភាពនៃពួកមេដឹកនាំសាសន៍យូដា។ នៅក្នុងបទគម្ពីរម៉ាកុស ជំពូក7, 10, 12 ពួកមេដឹកនាំបានរំលងក្រឹត្យវិន័យរបស់លោកម៉ូសេ។ នៅក្នុងខគម្ពីរម៉ាកុស 1:44 ភាពមិនចុះសម្រុងគ្នា ចំពោះក្រឹត្យវិន័យរវាងព្រះយេស៊ូវ និងពួកមេដឹកនាំនៃសាសន៍យូដា បានបកស្រាយមូលហេតុ ដែលបាន ជំរុញឱ្យព្រះយេស៊ូវបង្គាប់ មិនឱ្យមនុស្សឃ្លង់ប្រាប់អ្នកណាម្នាក់ថា ព្រះយេស៊ូវបានព្យាបាលគាត់នោះទេ។ ព្រះយេស៊ូវបានជ្រាបថា ពួកសង្ឃបានចងកំហឹងនឹងទ្រង់។ ដូច្នេះហើយ ពួកគេក៏អាចនឹងនិយាយកុហក ថា បុរសឃ្លង់ម្នាក់នេះមិនបានជាពិតប្រាកដនោះដែរ។ ប៉ុន្តែ បុរសម្នាក់នេះមិនបានធ្វើតាមព្រះយេស៊ូវនោះ ទេ។ មិនយូរប៉ុន្មាន ព្រះយេស៊ូវមិនអាចចូលទៅក្នុងទីក្រុង ដើម្បីបំពេញកិច្ចការរបស់ព្រះតទៅទៀតបានឡើយ។