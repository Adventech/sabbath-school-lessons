---
title:  ព្រះយេស៊ូវបានព្យាបាលនៅក្នុងថ្ងៃសប្បាតហ៍
date:  09/07/2024
---

`សូមអានរឿងនៅក្នុងគម្ពីរម៉ាកុស 1:29-34។ តើព្រះយេស៊ូវបានជួយក្រុមគ្រួសាររបស់លោកពេត្រុសដោយរបៀបណា? តើយើងអាចរៀនមេរៀនខាងឯវិញ្ញាណអ្វីខ្លះ ចេញពីរឿងនេះ?`

បន្ទាប់ពីព្រះយេស៊ូវបានបង្រៀនចប់សព្វគ្រប់ហើយ នោះទ្រង់បានចាកចេញពីព្រះវិហារទៅ។ សិស្សមួយក្រុមតូចក៏បានទៅជាមួយនឹងទ្រង់ដែរ។ ក្រុមនេះ រួមមាន លោកពេត្រុស លោកអនទ្រេ លោក យ៉ាកុប និងលោកយ៉ូហាន។ ព្រះយេស៊ូវ និងសិស្សរបស់ទ្រង់ បានទៅលេងផ្ទះរបស់លោកពេត្រុស។ នៅទីនោះ ពួកគេបានមូលមតិគ្នា ដើម្បីចំណាយពេលសម្រាក និងប្រកបគ្នានៅក្នុងថ្ងៃសប្បាតហ៍។ ប៉ុន្តែ ព្រះយេស៊ូវ និងសិស្សរបស់ទ្រង់បានឮព័ត៌មានអាក្រក់មួយចំនួន។ គឺថា ម្តាយក្មេករបស់លោកពេត្រុស បានកើតជំងឺគ្រុនក្តៅ។ នៅក្នុងសម័យនោះ ជំងឺគ្រុនក្តៅបានសម្លាប់មនុស្សជាច្រើន។ បើសិនជាអ្នកជំងឺ មិនបានចុះកំដៅទេ នោះប្រាកដជាស្លាប់ជាមិនខាន។ ពួកបណ្តាជន បានប្រាប់ព្រះយេស៊ូវថា ម្តាយក្មេក របស់ពេត្រុសបានធ្លាក់ខ្លួនឈឺជាទម្ងន់។ ព្រះយេស៊ូវ បានដើរទៅរកគ្រែ នៃស្ត្រីដែលមានជំងឺគ្រុនក្តៅ ម្នាក់នោះ បន្ទាប់មកទ្រង់បានកាន់ដៃគាត់។ ទ្រង់បានលើកគាត់ឡើង។ រំពេចនោះ គាត់ស្រាប់តែមាន អារម្មណ៍ធូរស្បើយឡើង។ រឿងនេះ គឺជាគំរូមួយដ៏មានអំណាចនៅក្នុងក្បួនច្បាប់នៃព្រះគម្ពីរដ៏សំខាន់។ ព្រះយេស៊ូវបានសង្គ្រោះ និងបានព្យាបាលយើង ដើម្បីឱ្យយើងបានបម្រើដល់អ្នកដទៃដែរ។ នៅក្នុងកណ្ឌ គម្ពីរម៉ាកុស ព្រះយេស៊ូវតែងតែព្យាបាលពួកបណ្តាជន ដោយការពាល់ (សូមអានគម្ពីរម៉ាកុស 1:41; ម៉ាកុស 5:41)។ មានពេលខ្លះទៀត ព្រះយេស៊ូវក៏បានព្យាបាលពួកបណ្តាជន ដោយមិនបានបង្រៀន ពួកគេផងដែរ (សូមអានគម្ពីរម៉ាកុស 2:1-12; ម៉ាកុស 3:1-6; ម៉ាកុស 5:6-13)។

ព្រះយេស៊ូវ មិនបានធ្វើកិច្ចការរបស់ទ្រង់ នៅថ្ងៃនោះទេ។ បន្ទាប់ពីព្រះអាទិត្យបានលិចបាត់ទៅ នោះមានមនុស្សជាច្រើននាក់ បានចូលមកក្នុងផ្ទះរបស់ពេត្រុស ដើម្បីព្យាបាលជំងឺ។ ជាការពិតណាស់ ពួកគេបានចូលមក ដោយសារតែពួកគេបានឃើញ ឬឮអំពីអារក្សដែលព្រះយេស៊ូវបានបណ្តេញចេញកាលពីព្រឹកថ្ងៃសប្បាតហ៍នៅក្នុងព្រះវិហារនោះ។ តើលោកអ្នកបានឃើញថា ព្រះយេស៊ូវនៅឯផ្ទះរបស់ លោកពេត្រុស ដោយសារតែថ្ងៃនោះជាថ្ងៃសប្បាតហ៍ដែរឬទេ? លោកម៉ាកុសបានរំពឹងទុកថា អ្នកអានកណ្ឌគម្ពីររបស់គាត់បានដឹងអំពីថ្ងៃសប្បាតហ៍រួចទៅហើយ។ ព័ត៌មាននេះបានបង្ហាញយើងថា អ្នកអាន កណ្ឌគម្ពីររបស់គាត់ គឺជាអ្នកថែរក្សាថ្ងៃសប្បាតហ៍។

លោកម៉ាកុសបាននិយាយថា មនុស្សម្នាពីទីក្រុងទាំងមូលបានចូលមកឈរនៅមុខទ្វារផ្ទះរបស់ លោកពេត្រុសនៅក្នុងពេលល្ងាចនោះ (ម៉ាកុស 1:33)។ ជាការពិតណាស់ ព្រះយេស៊ូវត្រូវចំណាយ ពេលយ៉ាងយូរ ដើម្បីព្យាបាលមនុស្សទាំងអស់នោះ។

«ពីមួយម៉ោងទៅមួយម៉ោង មានមនុស្សចេញ និងចូលជាច្រើននាក់។ ពុំមានអ្នកណាម្នាក់បាន ដឹងថា ព្រះអង្គដែលបានព្យាបាលជំងឺ ទ្រង់គង់នៅទីនោះទៀតនៅថ្ងៃស្អែកនោះឡើយ។ ការសួរសុខទុក្ខ របស់ព្រះយេស៊ូវ គឺជារឿងដ៏អស្ចារ្យបំផុត ដែលបានកើតឡើងនៅក្នុងភូមិកាពើណិម។ ពួកបណ្តាជនបាន សរសើរតម្កើងព្រះ ដោយសារព្រះគុណរបស់ទ្រង់ ធ្វើឱ្យព្រះទ័យរបស់ទ្រង់មានពេញដោយក្តីអំណរ . . . »។

«ព្រះយេស៊ូវមិនព្រមឈប់ធ្វើការ រហូតទាល់តែទ្រង់បានព្យាបាលមនុស្សចុងក្រោយគេបង្អស់។ នៅពេលដែលពួកបណ្តាជនបានចាកចេញទៅ នោះពេលវេលាក៏កាន់តែជ្រេណាស់ដែរ។ នៅទីបំផុត ផ្ទះ របស់លោកពេត្រុសបានស្ងប់ស្ងាត់ទៅវិញ។ ថ្ងៃដ៏គួរឱ្យរំភើប និងមានរយៈពេលយូរបានកន្លងផុតទៅ។ ដូច្នេះហើយ ព្រះយេស៊ូវទ្រង់ត្រូវការសម្រាក។ ប៉ុន្តែ ខណៈពេលដែលពួកបណ្តាជននៅក្នុងទីក្រុងបានដេកលក់អស់ ព្រះអង្គសង្គ្រោះបានយាងទៅរកកន្លែងស្ងាត់មួយ ដើម្បីអធិស្ឋាន»។ (ដកស្រង់ពី Ellen G. White, _The Desire of Ages_, page 259, adapted)។