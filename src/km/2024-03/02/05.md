---
title:  អាថ៌កំបាំងនៅក្នុងភាពជោគជ័យរបស់ព្រះយេស៊ូវ
date:  10/07/2024
---

`សូមអានគម្ពីរម៉ាកុស 1:35-39។ តើកណ្ឌគម្ពីរម៉ាកុសបានប្រាប់យើងថា ព្រះយេស៊ូវបាន ធ្វើអ្វីខ្លះ? តើអាថ៌កំបាំងនៅក្នុងភាពជោគជ័យរបស់ព្រះយេស៊ូវគឺជាអ្វីដែរ?`

ព្រះយេស៊ូវបានតើនឡើង មុនថ្ងៃរះ បន្ទាប់មក ទ្រង់បានធ្វើដំណើរទៅកាន់កន្លែងស្ងាត់មួយ ជាទី កន្លែងដែលទ្រង់អាចអធិស្ឋានតែអង្គទ្រង់។ គម្ពីរម៉ាកុស 1:35 បានបង្ហាញយើងថា ការអធិស្ឋាន គឺជា សកម្មភាពដ៏សំខាន់បំផុតនៅក្នុងខនេះ។ កណ្ឌគម្ពីរម៉ាកុសបានប្រាប់យើងថា ព្រះយេស៊ូវ បានតើនឡើង បន្ទាប់មក ទ្រង់ចេញទៅខាងក្រៅ រួចចាកចេញទៅ។ កិរិយាស័ព្ទជាភាសាក្រេកទាំងអស់នេះ បានបង្ហាញ យើងអំពីសកម្មភាពដែលបានបញ្ចប់។ ព្រះយេស៊ូវ បានចាប់ផ្តើមធ្វើកិច្ចការទាំងនេះ រហូតដល់ទីបញ្ចប់។ ប៉ុន្តែ កិរិយាស័ព្ទ «ដើម្បីអធិស្ឋាន» ជាភាសាក្រេកយកមកប្រើ ដើម្បីពិពណ៌នាអំពីរឿងអ្វី មួយដែលបាន កើតឡើងម្តងហើយម្តងទៀត។ ដូច្នេះហើយ លោកម៉ាកុសចង់មានប្រសាសន៍ថា «ព្រះយេស៊ូវ បានអធិស្ឋាន និងបានបន្តអធិស្ឋាន ទ្រង់មិនដែលឈប់អធិស្ឋានម្តងណាឡើយ ប៉ុន្តែ ទ្រង់បានអធិស្ឋាន គ្រប់ពេលវេលា វិញ»។ លោកម៉ាកុសក៏បានប្រាប់យើងថា ព្រះយេស៊ូវបានយាងចេញទៅក្រៅតាំងតែពីព្រលប់ផងដែរ។ លោកម៉ាកុសចង់ឱ្យយើងយល់ឃើញថា ព្រះយេស៊ូវបានចំណាយពេលជាច្រើនម៉ោង ដើម្បីអធិស្ឋានតែ មួយអង្គឯង។

ព្រះយេស៊ូវ គឺជាបុគ្គលនៃសេចក្តីអធិស្ឋាន (សូមអានគម្ពីរម៉ាថាយ 14:23; ម៉ាកុស 6:46 និង បទគម្ពីរយ៉ូហាន ជំពូក17)។ សេចក្តីអធិស្ឋាន គឺជាអាថ៌កំបាំងនៃភាពជោគជ័យរបស់ព្រះយេស៊ូវ នៅក្នុងកិច្ចការដែលទ្រង់បានធ្វើសម្រាប់ព្រះនោះ។

`សូមអានគម្ពីរលូកា 6:12។ តើខទាំងនេះបានបង្រៀនយើងអ្វីខ្លះ អំពីជីវិតនៃសេចក្តីអធិស្ឋាន របស់ព្រះយេស៊ូវនោះ?`

អ្នកគ្រីស្ទានខ្លះ បានអធិស្ឋានតែនៅពេលព្រឹកប៉ុណ្ណោះ។ ការអធិស្ឋាននៅក្នុងពេលដដែលៗជារៀងរាល់ថ្ងៃមិនមែនជារឿងខុសឆ្គងអ្វីឡើយ។ ប៉ុន្តែ យើងត្រូវតែប្រុងប្រយ័ត្នមិនត្រូវបណ្តោយឱ្យការអធិស្ឋានរបស់យើងឥតបានការ ឬដូចជាការងារផ្ទះ ដែលត្រូវតែធ្វើម្តងហើយម្តងទៀតនោះទេ។ តើយើង អាចផ្តល់កម្លាំង និងជីវិតថ្មីដល់ការអធិស្ឋានរបស់យើងដោយរបៀបណា? គឺតាមរយៈការផ្លាស់ប្តូរពេល វេលាអធិស្ឋានពីមួយថ្ងៃទៅមួយថ្ងៃវិញ។ យើងក៏អាចអធិស្ឋានឱ្យបានយូរជាងរាល់ដងដែលយើងបានអធិស្ឋានផងដែរ។ ចំណុចដែលសំខាន់ជាងគេដែលត្រូវចងចាំនោះគឺថា លោកអ្នកមិនចាំបាច់អធិស្ឋានវិធីដដែលៗ ឬម៉ោងដដែលៗជារៀងរាល់ថ្ងៃនោះទេ។ ផ្ទុយទៅវិញ លោកអ្នកអាចផ្លាស់ប្តូរពេលវេលា និង របៀបដែលលោកអ្នកអាចអធិស្ឋានបាន។

លោកពេត្រុស និងគូកនរបស់គាត់ មិនបានរួមដំណើរជាមួយនឹងព្រះយេស៊ូវ ទៅកាន់កន្លែងអធិស្ឋានពិសេសរបស់ទ្រង់នោះទេ។ លោកពេត្រុស និងមិត្តភក្តិរបស់គាត់ អាចនឹងស្គាល់កន្លែងនោះ ដោយសារតែក្រោយមក ពួកគេបានឃើញព្រះយេស៊ូវនៅទីនោះ។ ពួកគេបានទូលព្រះយេស៊ូវថា មាន គេកំពុងតែរកទ្រង់។ ពាក្យសម្តីរបស់ពួកសិស្សបានបង្ហាញយើង នូវអ្វីដែលមាននៅក្នុងចិត្តរបស់ពួកគេ។ ដ្បិតការអស្ចារ្យដែលព្រះយេស៊ូវបានធ្វើការពីថ្ងៃមុននោះ គឺជារឿងដ៏គួរឱ្យរំភើបបំផុត។ ដូច្នេះហើយ ពួក សិស្សបានយល់ឃើញថា ព្រះយេស៊ូវគួរតែបន្តព្យាបាល និងបង្រៀនអ្នកដទៃតទៅទៀត។ ប៉ុន្តែ ចម្លើយ របស់ព្រះយេស៊ូវបានធ្វើឱ្យពួកគេភ្ញាក់ផ្អើលជាខ្លាំង ដោយទ្រង់បានមានបន្ទូលថា «ចូរយើងទៅក្នុងអស់ទាំងភូមិនៅជុំវិញ ដើម្បីឲ្យខ្ញុំបានប្រកាសប្រាប់នៅភូមិទាំងនោះដែរ ដ្បិតគឺដោយហេតុនោះហើយ បានជាខ្ញុំមក» (ម៉ាកុស 1:38)។