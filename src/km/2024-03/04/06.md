---
title:  រឿងប្រៀបប្រដូច អំពីគ្រាប់ពូជដែលកំពុងតែលូតលាស់
date:  25/07/2024
---

`សូមអានរឿងប្រៀបប្រដូច នៅក្នុងគម្ពីរម៉ាកុស 4:26-29។ តើរឿងប្រៀបប្រដូចនេះ បាន បង្រៀនមេរៀនសំខាន់អ្វី ដល់យើង?`

រឿងប្រៀបប្រដូច បានពិពណ៌នា អំពីការលូតលាស់។ មនុស្សលោកបានជួយឱ្យនគររបស់ព្រះ បានលូតលាស់ឡើង។ ប៉ុន្តែ ការលូតលាស់ពិតប្រាកដ បានកើតឡើង ដោយសារតែព្រះបានធ្វើការវិញ។ រឿងនេះ បានបញ្ចប់ នៅពេលដែលស្រូវ ឬស្រងែបានទុំឡើង។ ទន្ទឹមគ្នានេះ នៅពេលដែលព្រះយេស៊ូវ យាងត្រឡប់មកវិញ ប្រវត្តិសាស្ត្រក៏ត្រូវបញ្ចប់ទៅដែរ។

`សូមអានរឿងប្រៀបប្រដូច នៅក្នុងគម្ពីរម៉ាកុស 4:30-32។ តើយើងបានរៀនមេរៀនអ្វី ចេញពីរឿង អំពីគ្រាប់ពូជដែលមានពន្លកនេះ?`

រឿងប្រៀបប្រដូច បានបង្ហាញពីរបៀប ដែលគ្រាប់ពូជតូចបានដុះឡើង ទៅជាដើមឈើ មួយដ៏ធំ។ គ្រាប់ពូជ មូស្តាត (Mustard) មានទំហំតូច ដូចជា1មីលីម៉ែត្រទៅ2មីលីម៉ែត្រ។ រុក្ខជាតិនៅក្នុង រឿងប្រៀបប្រដូចនេះ ប្រហែលជាគ្រាប់ពូជមូស្តាតពណ៌ខ្មៅ។ ដើមម៉ូស្តាតពណ៌ខ្មៅ មានគ្រាប់ពូជល្អិត តូចៗ (ប្រហែលជា700គ្រាប់ នៅក្នុង1ក្រាម)។ គ្រាប់ពូជម៉ូស្តាតពណ៌ខ្មៅ មិនមែនជាគ្រាប់ពូជតូចជាងគេ បំផុត នៅលើផែនដីនេះទេ។ ប៉ុន្តែ គ្រាប់ពូជទាំងនេះ បើប្រៀបធៀបទៅនឹងពួកវា នៅពេលដែលក្លាយជា រុក្ខជាតិ គឺមានទំហំធំមែនទែន។ ដើមម៉ូស្តាតពណ៌ខ្មៅ ដែលធំដល់កម្រិត អាចលូតលាស់បាន រហូតដល់ 3ម៉ែត្រឯណោះ។ ព្រះយេស៊ូវបានមានបន្ទូលថា ចាប បានធ្វើសម្បុកនៅលើមែកឈើនៃដើមម៉ូស្តាត។ រូបស័ព្ទអំពីសត្វចាបនេះ បានជួយឱ្យយើងនឹកចាំគម្ពីរទំនុកតម្កើង 104:12 និងគម្ពីរដានីយ៉ែល 4:10-12។ នៅក្នុងគម្ពីរទំនុកតម្កើង 104:12 កវីបានពិពណ៌នា អំពីព្រះរបស់យើងដ៏មានអំណាចខ្លាំង ពូកែ ដែលព្រះបានបង្កើតផែនដីនេះ។ បទគម្ពីរដានីយ៉ែល ជំពូក4 បានប្រៀបធៀបស្តេចនេបូ៊ក្នេសា ទៅ នឹងដើមឈើមួយដើម ដែលបានផ្តល់អាហារ និងម្លប់ដល់មនុស្សទាំងអស់ នៅលើផែនដីនេះ។

ព្រះយេស៊ូវចង់ឱ្យយើងយល់ថា នគររបស់ព្រះ ក៏ប្រៀបដូចជាគ្រាប់ពូជម៉ូស្តាត នៅក្នុងរបៀប ដែលវាបានលូតលាស់នោះដែរ។ ជាដំបូង នគររបស់ព្រះ តូចមែនពិត។ ប៉ុន្តែ នគររបស់ទ្រង់ បានលូតលាស់ ឡើង ក្លាយទៅជានគរដ៏ធំវិញ។

មនុស្សនៅក្នុងសម័យព្រះយេស៊ូវ អាចនឹងសើចចំអកឱ្យព្រះយេស៊ូវ ហើយពួកគេក៏អាចនឹងឆ្ងល់ ពីរបៀប ដែលបន្ទូលរបស់ទ្រង់ត្រូវកើតឡើង នៅពេលដែលទ្រង់មានត្រឹមតែសិស្សមួយក្រុមតូចនោះ។ ប៉ុន្តែ ពេលវេលាបានបង្ហាញថា នគររបស់ទ្រង់ បានបន្តលូតលាស់ ពាសពេញផែនដីនេះវិញ។

`«ដំណឹងល្អនេះ ដែលសំដែងពីនគរ នឹងត្រូវប្រកាសប្រាប់ទួទៅគ្រប់ក្នុងលោកីយ៍ ទុកជាទីបន្ទាល់ ដល់អស់ទាំងសាសន៍ នោះទើបនឹងបានដល់ចុងបំផុត» (ម៉ាថាយ 24:14)។ សូមគិតអំពីទំហំដ៏តូចនៃ «ក្រុមជំនុំ» នៅពេលដែលព្រះយេសូ៊វបានមានបន្ទូល នូវពាក្យពេចន៍ទាំងនេះ។ តើសព្វថ្ងៃនេះ ហេតុអ្វី បានជាសេចក្តីសន្យានេះ អស្ចារ្យម្ល៉េះសម្រាប់យើងនោះ? តើសេចក្តីជំនឿរបស់យើង បានរឹងមាំឡើង ដោយរបៀបណា?`