---
title:  ការបកស្រាយរបស់ព្រះយេស៊ូវ
date:  22/07/2024
---

ព្រះយេស៊ូវ បានបញ្ចប់រឿងប្រៀបប្រដូច អំពីកសិករ។ ប៉ុន្តែ ទ្រង់មិនបានបកស្រាយរឿងនេះ ភ្លាមៗនោះទេ។ គម្ពីរម៉ាកុស 4:1 បានប្រាប់យើងថា ព្រះយេស៊ូវបាននិទានរឿងប្រៀបប្រដូច នៅមុខ ហ្វូងមនុស្សជាច្រើន។ ក្រោយមក ព្រះយេស៊ូវបានបកស្រាយរឿងប្រៀបប្រដូចនេះ នៅពេលដែលទ្រង់នៅជាមួយនឹងក្រុមតូចវិញ។

`តើព្រះយេស៊ូវបានបកស្រាយរឿងប្រៀបប្រដូច អំពីកសិករ យ៉ាងដូចម្តេច? សម្រាប់ចម្លើយ សូមអានគម្ពីរម៉ាកុស 4:13-20។`

ការបកស្រាយរបស់ព្រះយេស៊ូវ បានជួយឱ្យយើងយល់ថា រឿងនេះ គឺជារឿងប្រៀបប្រដូច។

ព្រះយេស៊ូវបានមានបន្ទូលថា គ្រាប់ពូជ គឺជារូបស័ព្ទតំណាងឱ្យព្រះបន្ទូលរបស់ព្រះ ដែលជា ព្រះគម្ពីរនោះឯង។ គម្ពីរយ៉ាកុប 1:21 បានចែងថា «ចូរទទួលព្រះបន្ទូលដែលបានដាំក្នុងចិត្តអ្នករាល់គ្នា ដោយចិត្តសុភាពចុះ ទាំងលះចោលអស់ទាំងសេចក្តីស្មោកគ្រោកចេញ និងសេចក្តីគម្រក់ដ៏មានច្រើនម៉្លេះ ចេញផង ដ្បិតព្រះបន្ទូលនោះអាចនឹងជួយសង្គ្រោះព្រលឹងអ្នករាល់គ្នាបាន»។

ប្រភេទដីខុសៗគ្នា តំណាងឱ្យប្រភេទមនុស្សផ្សេងៗគ្នា ដែលបានឮសាររបស់ព្រះយេស៊ូវ។យោងទៅតាមការបកស្រាយរបស់ព្រះយេស៊ូវ មនុស្សគ្រប់គ្នាបានឮសេចក្តីពិតនៃព្រះគម្ពីរ។ ពីព្រោះសាររបស់ទ្រង់ត្រូវបានចែកចាយ ដល់មនុស្សគ្រប់គ្នា។ ប៉ុន្តែ នៅពេលដែលពួកគេឮការបកស្រាយបែប នេះ មិនមែនពួកគេទាំងអស់ សុទ្ធតែធ្វើដូចគ្នានោះឡើយ។ ដីនៅតាមដងផ្លូវមានសភាពរឹង ដូច្នេះហើយ បានជាសត្វចាបអាចចឹកស៊ីគ្រាប់ពូជនោះ បានយ៉ាងឆាប់រហ័ស។ ព្រះយេស៊ូវបានមានបន្ទូលថា សត្វចាប បានបង្ហាញយើង ពីរបៀបដែលសាតាំងបានលួចយកគោលជំនឿទៅលើសេចក្តីពិតនៃព្រះគម្ពីរ ចេញពី មនុស្សដែលបានឮសេចក្តីពិត។ ដីថ្មមិនអាចចាក់ឫសបានជ្រៅឡើយ។ ដូច្នេះហើយ ដីនេះ គឺជារូបស័ព្ទ តំណាងឱ្យមនុស្ស ដែលបានសន្យាខ្យល់។ ពួកគេបាននិយាយថា ពួកគេចង់គោរពតាមព្រះយេស៊ូវ។ ប៉ុន្តែ តាមពិតទៅ ពួកគេមិនបានគិតថា ទំហំនៃការដើរតាមទ្រង់ នឹងធ្វើឱ្យពួកគេលះបង់យ៉ាងណា នៅក្នុងជីវិត នេះឡើយ។ ដីដែលមានគុម្ពបន្លា បានធ្វើឱ្យគ្រាប់ពូជ ដែលធ្លាក់ទៅលើដីនោះ ត្រូវស្លាប់អស់។ ព្រះយេស៊ូវ បានបកស្រាយថា ដីនៅក្នុងគុម្ពបន្លានេះ គឺជារូបស័ព្ទតំណាងឱ្យទ្រព្យសម្បត្តិ និងការយកចិត្តទុកដាក់ ចំពោះជីវិតនេះ។ របស់ទាំងនេះបានបំផ្លាញសេចក្តីស្រឡាញ់ ដែលយើងមានចំពោះសេចក្តីពិតនៃព្រះគម្ពីរ។ ដីល្អ បានធ្វើឱ្យដំណាំដុះឡើង។ ដីប្រភេទនេះ តំណាងឱ្យមនុស្ស ដែលបានឮសាររបស់ព្រះយេស៊ូវ រួចទទួលយកសារនោះ។ បន្ទាប់មក សេចក្តីពិតនៃព្រះគម្ពីរ បានលូតលាស់នៅក្នុងចិត្ត ព្រមទាំងធ្វើឱ្យ «ដំណាំ» ធំធាត់ល្អផងដែរ។

ការបកស្រាយដែលយូរជាងគេ គឺជាការបកស្រាយអំពីដីថ្ម និងដីដែលមានគុម្ពបន្លា។ មនុស្ស ដែលដូចជាដីថ្ម បានទទួលយកសាររបស់ព្រះយេស៊ូវ ដោយអំណរ។ ប៉ុន្តែ នៅពេលដែលពួកគេត្រូវរងទុក្ខ ដោយសារសេចក្តីជំនឿរបស់ពួកគេ នោះពួកគេបានបដិសេធសាររបស់ទ្រង់វិញ។ មនុស្សដែលដូចជា ដីនៅក្នុងគុម្ពបន្លា មិនបានបដិសេធសាររបស់ទ្រង់ ដោយសារតែគ្រាលំបាកនោះទេ។ ប៉ុន្តែ ពួកគេបាន បដិសេធសាររបស់ទ្រង់ ដោយសារតែគ្រាល្អវិញ។ ពោលគឺថា ពួកគេបានស្រឡាញ់របស់របរ ដែលជីវិត នេះ បានផ្តល់ឱ្យពួកគេ លើសជាងការដែលពួកគេបានស្រឡាញ់ព្រះទៅទៀត។