---
title:  ចូរទៅប្រាប់មនុស្សទាំងអស់ នៅលើផែនដីនេះ
date:  26/09/2024
---

`សូមអានគម្ពីរម៉ាកុស 16:14-20។ តើព្រះយេស៊ូវបានមានបន្ទូលយ៉ាងដូចម្តេច ទៅកាន់ ពួកសិស្ស នៅពេលដែលទ្រង់បានបង្ហាញអង្គទ្រង់ ឱ្យពួកគេបានឃើញនោះ?`

ព្រះយេស៊ូវបានស្តីបន្ទោសឱ្យសិស្សរបស់ទ្រង់ ដោយសារតែចិត្តរឹងរូសរបស់ពួកគេ ហើយនិង ការដែលពួកគេ មិនបានជឿទៅលើស្មរបន្ទាល់របស់ទ្រង់។ សព្វថ្ងៃនេះ យើងបានជួបនឹងបញ្ហាដូចគ្នានេះ មែនទេ? យើងបានឃើញរួចមកហើយថា ពួកសិស្សបាននៅជាមួយនឹងព្រះយេស៊ូវដោយផ្ទាល់។ ពួកគេ បានឃើញបាដិហារ្យ ដែលព្រះយេស៊ូវបានធ្វើម្តងហើយម្តងទៀត។ ប៉ុន្តែ ពួកសិស្សបានយឺតយាវ នៅក្នុង ការជឿទៅលើរឿង ដែលទ្រង់បានបង្គាប់ដល់ពួកគេវិញ (ម៉ាថាយ 28:17; យ៉ូហាន 20:24-29)។

ព្រះយេស៊ូវបានបញ្ចុះបញ្ចូលសិស្សរបស់ទ្រង់ថា ទ្រង់នៅមានព្រះជន្មរស់នៅឡើយទេ។ បន្ទាប់ មក ព្រះយេស៊ូវបានបង្គាប់ឱ្យពួកសិស្ស ចែករំលែកដំណឹងល្អអំពីទ្រង់។ ពួកសិស្សត្រូវតែទៅគ្រប់ទីកន្លែង នៅលើផែនដីនេះ ដើម្បីប្រកាសដំណឹងល្អទៅកាន់មនុស្សទាំងអស់។ បន្ទាប់មកទៀត ព្រះយេស៊ូវបាន បកស្រាយ នូវអ្វីដែលត្រូវកើតឡើង នៅពេលដែលពួកគេធ្វើកិច្ចការនេះ គឺថា៖ មនុស្សដែលមានជំនឿ នឹងបានសង្គ្រោះ។ អ្នកដែលបានបដិសេធ មិនព្រមជឿដំណឹងល្អនេះ នឹងត្រូវបាត់បង់ទៅ។ ព្រះយេស៊ូវ ក៏បានពិពណ៌នា អំពីទីសំគាល់ពិសេស ដែលសិស្សរបស់ទ្រង់ត្រូវធ្វើ នៅពេលដែលពួកគេប្រកាសដំណឹង ល្អនោះ។ ពួកគេនឹងបណ្តេញអារក្ស។ សិស្សរបស់ទ្រង់នឹងនិយាយភាសាថ្មី។ ពួកគេនឹងព្យាបាលជំងឺ។ នៅក្នុងគម្ពីរម៉ាកុស 16:18 ព្រះយេស៊ូវក៏បានសន្យាថា ទ្រង់នឹងការពារសិស្សរបស់ទ្រង់ ឱ្យរួចផុត ពីសេចក្តីអាក្រក់ដែរ។ អ្នកខ្លះ បានគិតថា សេចក្តីសន្យានេះ បានផ្តល់នូវការអនុញ្ញាតដ៏ពិសេសមួយ ដើម្បី ចាប់ពស់អសិរពិស ដែលអាចសម្លាប់ពួកគេ។ ប៉ុន្តែ ព្រះយេស៊ូវមិនបានអនុញ្ញាត ឱ្យអ្នកណាម្នាក់ចាប់ យកពស់អសិរពិសនោះទេ។ អ្វីដែលព្រះយេស៊ូវបានសន្យានេះ គឺជាការការពារសេចក្តីអាក្រក់ នៅពេល ដែលសិស្សរបស់ទ្រង់ ធ្វើកិច្ចការថ្វាយទ្រង់។ សូមអានរឿងនៅក្នុងគម្ពីរកិច្ចការ 28:3-6 អំពីរបៀប ដែលព្រះបានការពារលោកប៉ុល នៅពេលដែលពស់អសិរពិសបានខាំគាត់។ តើលោកអ្នកបានឃើញថា លោកប៉ុលកំពុងតែជួយអ្នកដទៃ នៅពេលដែលសត្វពស់ចឹកគាត់ដែរឬទេ? លោកប៉ុលមិនបានចាប់សត្វពស់ មកបង្ហាញអំពីជំនឿរបស់គាត់នោះទេ។

ជាការពិតណាស់ ព្រះគម្ពីរមិនបានបង្រៀនថា ព្រះនឹងការពារអ្នកគ្រីស្ទានជានិច្ចឡើយ។ ពីព្រោះ មានពេលខ្លះ អ្នកគ្រីស្ទាននឹងត្រូវរងទុក្ខ ដោយសារជំនឿរបស់ពួកគេ។ បន្ទាប់មក អ្នកគ្រីស្ទានត្រូវតែមាន ចិត្តអត់ធ្មត់។ ការស៊ូទ្រាំរងទុក្ខរបស់ពួកគេ គឺជាភ័ស្តុតាងបង្ហាញអំពីសេចក្តីជំនឿរបស់ពួកគេ។

បន្ទាប់ពីព្រះយេស៊ូវបានពិភាក្សា ជាមួយនឹងសិស្សរបស់ទ្រង់រួចហើយ នោះទ្រង់ក៏បានយាងទៅ ស្ថានសួគ៌វិញ (ម៉ាកុស 16:19)។ ទ្រង់បានអង្គុយនៅខាងស្តាំនៃព្រះ។ ចំណុចនៅត្រង់នេះ បានបង្ហាញ ថា ព្រះយេស៊ូវទ្រង់មានអំណាចគ្រប់គ្រងយ៉ាងពេញលេញ ទៅលើរបស់ទាំងអស់ ដែលមាននៅស្ថានសួគ៌ និងនៅលើផែនដីនេះ។ ព្រះបានប្រទានអំណាចគ្រប់គ្រងដល់ព្រះយេស៊ូវ ដើម្បីឱ្យទ្រង់បានឈ្នះសង្គ្រាម ទាស់នឹងអំពើបាប។ សូមពិនិត្យមើលគម្ពីរម៉ាកុស 16:20 ដែលខចុងក្រោយ។ ពួកសិស្សបានធ្វើដំណើរ ទៅគ្រប់ទីកន្លែង។ ប៉ុន្តែ ពួកគេមិនបានចេញទៅតែម្នាក់ឯងនោះទេ។ ពីព្រោះព្រះអម្ចាស់បានគង់នៅ ជាមួយនឹងពួកគេ។ ព្រះយេស៊ូវក៏បានសន្យាថា ទ្រង់នឹងនៅជាមួយយើង នៅពេលឥឡូវនេះ ខណៈពេល ដែលយើងបន្តធ្វើកិច្ចការ ដែលពួកសិស្សបានចាប់ផ្តើមនោះ។