---
title:  ព្រះដែលយាងមកស្វែងរកយើង
date:  01/10/2023
---

ព្រះបានបង្កើតមនុស្សយើងមក។ ហើយទ្រង់ក៏បានប្រទានផែនដីនេះឱ្យយើងយកមកធ្វើជាជម្រករបស់យើងផងដែរ។ កាលពីដើម អ្វីៗគ្រប់យ៉ាងគឺស្រស់ស្អាត ហើយល្អឥតខ្ចោះ។ តើផែនការរបស់ ព្រះនៅពេលនោះគឺជាអ្វីទៅ? ព្រះចង់ឱ្យយើងរស់នៅក្នុងភាពសុខសាន្តដ៏ល្អឥតខ្ចោះមួយជាមួយនឹងទ្រង់ ហើយនិងជាមួយគ្នាទៅវិញទៅមក។ ព្រះបានប្រទានឱ្យយើងនូវសេចក្តីស្រឡាញ់របស់ទ្រង់ ដែល ជាអំណោយមួយដ៏មានតម្លៃបំផុត។ ប៉ុន្តែ សេចក្តីស្រឡាញ់ដែលយើងមានចំពោះទ្រង់ត្រូវតែជាសេចក្តីស្រឡាញ់ពិត។ ដូច្នេះហើយ ព្រះក៏ចង់ប្រទានឱ្យយើងនូវសេរីភាពនៃការជ្រើសរើស ដែលជាអំណោយ ទានពិសេសមួយទៀតផងដែរ។ ព្រះបានបង្កើតយើងមកឱ្យជ្រើសរើសសេចក្តីល្អ ឬសេចក្តីអាក្រក់។ ជាការ ពិតណាស់ ព្រះបានប្រាប់លោកអ័ដាម និងនាងអេវ៉ាអំពីគ្រោះថ្នាក់នៃការមិនគោរពទ្រង់ (លោកុប្បត្តិ 2:16, 17)។ សាតាំងបានល្បួងនាងអេវ៉ាឱ្យគិតថា វាគ្មានរឿងអាក្រក់អ្វីកើតឡើងចំពោះនាងឡើយ នៅពេលដែលនាងបានញុាំផ្លែឈើហាមឃាត់នោះ។ សាតាំងបានកុហកនាងអេវ៉ា ហើយប្រាប់នាងថា ផ្លែឈើ នោះនឹងធ្វើឱ្យនាងឆ្លាតវាងវៃដូចជាព្រះដូច្នោះដែរ ដោយនិយាយថា៖ «ដ្បិតព្រះទ្រង់ជ្រាបថា នៅថ្ងៃណា ដែលអ្នកបរិភោគ នោះភ្នែកអ្នកនឹងបានភ្លឺឡើង ហើយអ្នកនឹងបានដូចជាព្រះដែរ ព្រមទាំងដឹងការខុសត្រូវផង» (លោកុប្បត្តិ 3:5)។ គួរឱ្យសោកស្តាយណាស់ នាងអេវ៉ាបានជ្រើសរើសញុាំផ្លែឈើហាមឃាត់នោះ។ អាក្រក់ជាងនេះទៅទៀតនោះ គឺនាងបានឱ្យផ្លែនោះទៅឱ្យលោកអ័ដាមបរិភោគតទៅទៀត។ លោកអ័ដាម ក៏បានជ្រើសរើសខុសដូចជានាងអេវ៉ាដូច្នោះដែរ។ អំពើបាបបានបំផ្លាញផែនដីដ៏ល្អឥតខ្ចោះរបស់ ព្រះ។

អំពើបាបរបស់លោកអ័ដាម និងនាងអេវ៉ាបានផ្លាស់ប្តូរផែនការដែលព្រះមានសម្រាប់ផែនដីនេះ។ ព្រះបានរៀបចំផែនការសង្គ្រោះមនុស្សលោក បើសិនជាពួកគេបានជ្រើសរើសធ្វើបាប មុនពេលដែលព្រះបានបង្កើតផែនដីនេះម្ល៉េះ។ ឥឡូវនេះ ព្រះបានយកផែនការរបស់ទ្រង់មកអនុវត្តហើយ។

`សូមអានខគម្ពីរលោកុប្បត្តិ 3:9-15។ តើអ្វីទៅជាពាក្យពេចន៍ដំបូងដែលព្រះបានមានបន្ទូល ទៅកាន់លោកអ័ដាម បន្ទាប់ពីគាត់ និងនាងអេវ៉ាបានប្រព្រឹត្តអំពើបាបនោះ។ តើសព្វថ្ងៃនេះ ហេតុអ្វីបាន ជាព្រះបន្ទូលរបស់ព្រះមានអំណាចខ្លាំងម្ល៉េះ?`

ជាការពិតណាស់ ព្រះបានជ្រាបថា លោកអ័ដាម និងនាងអេវ៉ាបានលាក់ខ្លួននៅទីណា។ ព្រះ បានសួរថា ពួកគេនៅឯណា ដោយមានហេតុផលដ៏ពិសេសមួយ។ លោកអ័ដាម និងនាងអេវ៉ាត្រូវការយល់ ថា ហេតុអ្វីបានជាអំពើបាបរបស់ពួកគេធ្ងន់ធ្ងរម្ល៉េះ។ ព្រះក៏ចង់បញ្ចប់ការគ្រប់គ្រងដែលសាតាំងបានដាក់ មកលើមនុស្សលោកផងដែរ។ ដូច្នេះ ព្រះបានចែករំលែកផែនការសង្គ្រោះមនុស្សលោករបស់ទ្រង់ជា មួយនឹងលោកអ័ដាម និងនាងអេវ៉ា (សូមអានខគម្ពីរលោកុប្បត្តិ 3:14, 15)។ តើផែនការរបស់ទ្រង់គឺជា អ្វី? នោះគឺជាការដែលព្រះបានសន្យាថា «គ្រប់ទាំងអស់ក៏មកពីព្រះ ដែលទ្រង់បានផ្សះផ្សាយើងនឹងព្រះអង្គ ទ្រង់ ដោយសារព្រះយេស៊ូវគ្រីស្ទ ហើយបានប្រទានការងារផ្សះផ្សានោះ មកយើងខ្ញុំដែរ» (កូរិនថូសទី2 5:18)។

តើលោកអ្នកបានឃើញថា ព្រះបានយាងមកស្វែងរកលោកអ័ដាម និងនាងអេវ៉ា មុនពេលដែល ទ្រង់បានជំនុំជម្រះពួកគេ ហើយបានប្រទានសេចក្តីសន្យាដល់ពួកគេថា ទ្រង់នឹងសង្គ្រោះពួកគេដែរឬទេ? សំណួរដែលព្រះបានសួរមកកាន់លោកអ័ដាមថា «ឯងនៅឯណា?» (លោកុប្បត្តិ 3:9 បានបង្ហាញយើង អំពីគោលគំនិតសំខាន់ៗ2យ៉ាង។ (1) យើងគឺជាមនុស្សមានបាបដែលបានបាត់បង់។ (2) យើងត្រូវការ អ្នកណាម្នាក់មកសង្គ្រោះយើង។ ព្រះគឺជាតួអង្គម្នាក់ដែលបានយាងមកស្វែងរកអ្នកបាត់បង់។ ទ្រង់បាន ស្វែងរកយើង ដោយសារតែទ្រង់ចង់សង្គ្រោះយើង និងចង់ធ្វើជាមិត្តរបស់យើង។

`សព្វថ្ងៃនេះ ព្រះបានបន្តសួរយើងថា «ឯងនៅឯណា?» តើសំណួរនេះមានន័យយ៉ាងណាដែរ ចំពោះលោកអ្នក? តើលោកអ្នកបានឆ្លើយនឹងព្រះដោយរបៀបណាដែរ?`