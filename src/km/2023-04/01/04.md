---
title:  ព្រះដែលបានក្លាយមកជាមនុស្សលោកជាមួយនឹងយើង
date:  03/10/2023
---

គម្ពីរសញ្ញាចាស់បានបង្ហាញយើងអំពីផែនការរបស់ព្រះ ដើម្បីសង្គ្រោះមនុស្សមានបាប។ ព្រះ បានជ្រើសរើសសាសន៍អ៊ីស្រាអែលឱ្យធ្វើជារាស្ត្ររបស់ទ្រង់ និងឱ្យបង្រៀនសាសន៍ដទៃអំពីផែនការ និង សេចក្តីស្រឡាញ់របស់ទ្រង់។ រឿងគ្រប់យ៉ាងដែលព្រះបានធ្វើ គឺជាផ្នែកនៃផែនការសង្គ្រោះមនុស្សលោក របស់ទ្រង់។ ព្រះបានមានបន្ទូលនឹងលោកអេសាយដែលជាហោរារបស់ទ្រង់យ៉ាងដូច្នេះ «ចូរនឹកចាំពីការ ដែលកន្លងទៅហើយ តាំងពីបុរាណ ដ្បិតអញនេះហើយជាព្រះ ឥតមានណាទៀតឡើយ អញជាព្រះ ហើយ គ្មានអ្នកណាដូចជាអញសោះ» (អេសាយ 46:9-10)។ នៅក្នុងគម្ពីរសញ្ញាថ្មី ផែនការដែលជាសេចក្តីសន្យាតែមួយគត់នៅក្នុងសួនអេដែន (លោកុប្បត្តិ 3:15) ឥឡូវនេះ បានក្លាយមកជាតួអង្គព្រះយេស៊ូវ វិញ។

`នៅក្នុងខគម្ពីរម៉ាថាយ 1:18-23 ទេវតារបស់ព្រះបានប្រកាសនៅក្នុងសុបិនរបស់លោកយ៉ូសែប ថា នាងម៉ារីនឹងប្រសូត បុត្រាដ៏ពិសេសមួយ។ តើរឿងនេះបានបង្ហាញចំណុចសំខាន់អ្វីខ្លះដល់យើង អំពី ព្រះ?`

អេម៉ាញូអែលមានន័យថា «ព្រះគង់នៅជាមួយនឹងយើង»។ នៅក្នុងទីរហោស្ថាន ព្រះគង់នៅក្នុង ចំណោមរាស្ត្ររបស់ទ្រង់ គឺនៅក្នុងរោងឧបោសថ។ ឥឡូវនេះ ព្រះបានគង់នៅជាមួយនឹងពួកគេនៅក្នុងសណ្ឋានជាតួអង្គព្រះយេស៊ូវពីស្រុកណាសារ៉ែតវិញ។ ការដែលព្រះយេស៊ូវបានយាងមកផែនដីនេះ បាន បង្ហាញយើងថា ព្រះនៅតែចង់បន្តគង់នៅជាមួយនឹងយើង។ ព្រះយេស៊ូវដែលជាព្រះរាជបុត្រាគឺជាមនុស្ស សុទ្ធសាធ ហើយក៏ជាព្រះសុទ្ធសាតផងដែរ។ ព្រះយេស៊ូវបានមានបន្ទូលថា «ខ្ញុំជាផ្លូវ ជាសេចក្តីពិត ហើយ ជាជីវិត បើមិនមកតាមខ្ញុំ នោះគ្មានអ្នកណាទៅឯព្រះវរបិតាបានឡើយ» (យ៉ូហាន 14:6)។

ព្រះយេស៊ូវគឺជាព្រះ។ ទ្រង់បានក្លាយជាមនុស្ស ហើយទ្រង់ក៏បានគង់នៅក្នុងចំណោមពួកយើងផងដែរ។ តើការដែលព្រះបានប្រសូតនៅក្នុងសាច់ឈាមនៃមនុស្សលោកនេះ បានបង្រៀនយើងអ្វីខ្លះ អំពីផែនការរបស់ព្រះ ដើម្បីសង្គ្រោះយើងនោះ? សូមអានខគម្ពីរយ៉ូហាន 1:14-18 សម្រាប់ចម្លើយ។

ព្រះបានគង់នៅជាមួយនឹងព្រះយេស៊ូវ។ ព្រះបានសណ្ឋិតនៅក្នុងរូបកាយរបស់មនុស្សលោកម្នាក់ដែលស្ថិតនៅក្នុងចំណោមពួកកូនៗរបស់ទ្រង់នោះ។ ព្រះយេស៊ូវគឺជា «សិរីល្អនៃព្រះរាជបុត្រាតែ1 ដែលមកពីព្រះវរបិតា មានពេញជាព្រះគុណ និងសេចក្តីពិត» (យ៉ូហាន 1:14)។ ព្រះយេស៊ូវបានរក្សាសេចក្តីសន្យាទាំងអម្បាលម៉ានដែលព្រះបានតាំងឡើងនៅក្នុងគម្ពីរសញ្ញាចាស់។ ដ្បិតព្រះបានសន្យាថា ព្រះយេស៊ូវនឹងក្លាយមកជាមនុស្សលោកម្នាក់ជាមួយនឹងយើង។ ព្រះយេស៊ូវគឺជាព្រះដែលមានសាច់ឈាម ជាមនុស្សលោក។ ព្រះដែលគង់នៅជាមួយព្រះយេស៊ូវនេះ បានបន្តធ្វើកិច្ចការរបស់ទ្រង់ ដើម្បីសង្គ្រោះ យើងរាល់គ្នា។

`សូមគិតអំពីសេចក្តីស្រឡាញ់ដែលព្រះមានចំពោះយើងនេះ។ ព្រះទ្រង់ស្រឡាញ់យើងដល់ម្ល៉េះ បានជាទ្រង់សុខចិត្តប្រសូតមកជាទារកម្នាក់។ ទ្រង់បានក្លាយមកជាមនុស្សម្នាក់ដូចជាយើង ដើម្បីឱ្យបាន នៅជាប់ជាមួយនឹងយើង។ តើសេចក្តីស្រឡាញ់នេះគួរធ្វើតែធ្វើឱ្យយើងមានអារម្មណ៍យ៉ាងណាដែរ? តើសេចក្តី ស្រឡាញ់នេះបានជួយឱ្យយើងយល់កិច្ចការដែលព្រះបានប្រទានឱ្យយើងធ្វើ ដើម្បីសង្គ្រោះអ្នកដទៃនោះ ដោយរបៀបណា?`