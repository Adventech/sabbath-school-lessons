---
title:  សេចក្តីជំនឿរបស់មិត្តភក្តិ
date:  19/11/2023
---

រឿងដ៏មានឥទ្ធិពលមួយដែលមានចែងនៅក្នុងព្រះគម្ពីរ បានបង្ហាញពីរឿងដែលបុរស4នាក់បានធ្វើ ដើម្បីជួយដល់មិត្តភក្តិមានជំងឺរបស់ពួកគេនោះ។ រឿងនេះបានបង្ហាញយើងពីមេរៀនដ៏សំខាន់ មួយ។ មានពេលខ្លះ យើងត្រូវតែព្យាយាមជួយដល់អ្នកខ្វះខាត។

`សូមអានរឿងនៅក្នុងខគម្ពីរលូកា 5:17-26 (សូមអានរឿងដដែលនៅក្នុងខគម្ពីរម៉ាថាយ 9:1-8; ម៉ាកុស 2:3-12 ផងដែរ)។ តើយើងបានរៀនមេរៀនអ្វីដែរ ពីបុរស4នាក់នៅក្នុងរឿងនេះ ដែលទាក់ទងទៅនឹងការធ្វើការបម្រើព្រះ ហើយនិងការជួយដល់អ្នកខ្វះខាតនោះ?`

បុរសទាំង4នាក់បាននាំមិត្តភក្តិរបស់ពួកគេទៅឯព្រះយេស៊ូវ។ ពួកគេមានទំនួលខុសត្រូវនៅ ក្នុងការថែទាំមិត្តភក្តិរបស់ពួកគេ។ ព្រះក៏បានសុំឱ្យយើងធ្វើដូចជាមិត្តភក្តិរបស់បុរសម្នាក់នេះដែរ។ គឺថា យើងត្រូវតែនាំមនុស្សទៅឯព្រះយេស៊ូវ។ យើងត្រូវការសេចក្តីជំនឿ ដើម្បីឱ្យយើងធ្វើកិច្ចការនេះបាន។ យើងក៏ត្រូវតែអត់ធ្មត់ ហើយយល់ព្រមធ្វើនូវអ្វីដែលព្រះបានសុំឱ្យធ្វើនោះដែរ។ បុរសទាំង4នាក់បានចូលមកឯព្រះយេស៊ូវ។ ប៉ុន្តែ ពួកគេមិនអាចនាំមិត្តភក្តិគ្មានទីពឹងរបស់ពួកគេចូលទៅគាល់ព្រះយេស៊ូវបាន ដោយសារតែមានហ្វូងមនុស្សបិទផ្លូវ។ បុរសទាំង4នាក់មិនបានចុះចាញ់ឡើយ។ ពួកគេបានរកវិធី ផ្សេង ដើម្បីនាំមិត្តភក្តិរបស់ពួកគេចូលទៅគាល់ព្រះយេស៊ូវ។ បុរសទាំង4នាក់បានចោះដំបូលផ្ទះ រួចបង្ហូត មិត្តភក្តិរបស់ពួកគេតាមប្រហោងដំបូលផ្ទះចុះទៅក្រោម។ លោកលូកាបានបង្ហាញយើងថា ព្រះយេស៊ូវ មិនបានស្តីបន្ទោសពួកគេចំពោះអ្វីដែលពួកគេបានធ្វើនោះឡើយ (សូមអានខគម្ពីរលូកា 5:20)។ ព្រះយេស៊ូវ បានប្រទានរង្វាន់ដល់សេចក្តីជំនឿរបស់ពួកគេ។

ព្រះយេស៊ូវក៏ចង់ឱ្យយើងនាំមិត្តភក្តិគ្មានទីពឹងរបស់យើងទៅកាន់ទ្រង់ផងដែរ។ ព្រះគម្ពីរបាន សំដែងថា ព្រះយេស៊ូវគឺជាគ្រូពេទ្យដ៏មានអំណាចបំផុត។ គ្រូពេទ្យព្រះយេស៊ូវចង់លើកលែងទោស និង ព្យាបាលមនុស្សដែលមានការឈឺចាប់ មិនថា ពួកគេជាអ្នកណាក៏ដោយ។

អ្នកស្រីអេឡែន ជីវ៉ៃត៍បានប្រាប់យើងឱ្យជួយដល់អ្នកគ្មានទីពឹងយ៉ាងដូច្នេះថា៖ «សូមកុំឱ្យលោកអ្នករង់ចាំឱ្យអ្នកណាម្នាក់មកប្រាប់លោកអ្នកឱ្យជួយដល់អ្នកដទៃនោះឡើយ។ សូមឱ្យលោកអ្នក បានបើកភ្នែក ហើយមើលជុំវិញលោកអ្នកចុះ ដើម្បីឱ្យបានដឹងពីអ្នកដែលគ្មានទីពឹង អ្នកដែលមានការ ឈឺចាប់ និងអ្នកដែលខ្វះខាតដែលនៅជុំវិញលោកអ្នក។ តើលោកអ្នកបានបង្ហាញសាសនាដែលលោក យ៉ាកុបបានមានប្រសាសន៍នេះ នៅក្នុងជីវិតរបស់លោកអ្នកដែរឬទេ? តើលោកអ្នកមានសេរីភាពពីភាព អាត្មានិយម និងអំពើបាបដែរឬទេ? តើអ្នកណាខ្លះដែលចង់ធ្វើអ្វីៗគ្រប់យ៉ាងតាមដែលខ្លួនអាចធ្វើទៅបាន ដើម្បីជួយសុំឱ្យព្រះសង្គ្រោះអ្នកដទៃនោះ?»។ ដកស្រង់ពី Testimonies for the Church, volume 2, page 29, adapted។

ព្រះយេស៊ូវបានបង្ហាញយើងពីវិធីជួយដល់អ្នកដែលគ្មានទីពឹង។ គឺថា ព្រះយេស៊ូវចង់ឱ្យកិច្ចការ ដូចដែលទ្រង់បានធ្វើនេះដែរ។ ជាដំបូង យើងត្រូវក្លាយទៅជាមិត្តជាមួយនឹងមនុស្សខ្វះខាតជាមុនសិន។ បន្ទាប់មក យើងត្រូវសិក្សាអំពីតម្រូវការរបស់ពួកគេ។ ជាចុងក្រោយ យើងត្រូវដឹកនាំពួកគេទៅឯព្រះយេស៊ូវ។ ពីព្រោះព្រះយេស៊ូវគឺជាបុគ្គលតែម្នាក់គត់ ដែលអាចជួយពួកគេបាន។ បុរសទាំង4នាក់នៅក្នុងរឿងនេះ បានធ្វើកិច្ចការទាំងអស់នេះ។ យើងក៏ត្រូវតែធ្វើកិច្ចការទាំងអស់នេះផងដែរ មិនថា យើងជាអ្នកណាឡើយ។ ហើយយើងក៏ត្រូវតែជួយដឹកនាំអ្នកដទៃទៅកាន់ព្រះយេស៊ូវ ដែលជាបុគ្គលតែមួយគត់ ដែលអាចសង្គ្រោះ ពួកគេនោះដែរ។

`តើលោកអ្នកដែលត្រូវជំនួយនៅជុំវិញលោកអ្នកនោះគឺជាអ្នកណាខ្លះ? តើលោកអ្នកត្រូវធ្វើអ្វីខ្លះ សម្រាប់ពួកគេទាំងនោះ?`