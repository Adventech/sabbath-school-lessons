---
title:  ការជួយដល់អ្នកខ្វះខាត
date:  18/11/2023
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
លូកា 5:17-26; យ៉ូហាន5:1-9; ចោទិយកថា 10:19; លូកា 4:18; យ៉ូហាន 15:13។

> <p>ខចងចាំ</p>
> «នោះស្តេចនឹងឆ្លើយទៅគេថា យើងប្រាប់អ្នករាល់គ្នាជាប្រាកដថា ដែលអ្នករាល់គ្នាបានធ្វើ ការទាំងនោះ ដល់អ្នកតូចបំផុតក្នុងពួកបងប្អូនយើងនេះ នោះឈ្មោះថា បានធ្វើដល់យើងដែរ» (ម៉ាថាយ 25:40)។

ខគម្ពីរលូកា 5:17-26 បានបង្ហាញយើងអំពីរបៀបដែលព្រះបានជួយដល់អ្នកខ្វះខាត។ មានពេលខ្លះ ព្រះបានឱ្យអ្នកដទៃមកជួយយើង។ មានពេលខ្លះ ទ្រង់ក៏អាចប្រើយើងឱ្យជួយដល់អ្នកដទៃផងដែរ។ មានពេលខ្លះ ការជួយអ្នកដទៃអាចជាការងារមួយដ៏លំបាក។ ប៉ុន្តែ ព្រះក៏បានប្រទាន រង្វាន់តបស្នងទៅនឹងការខិតខំប្រឹងប្រែងរបស់យើងផងដែរ។ នៅពេលដែលយើងជួយដល់អ្នកខ្វះខាត នោះយើងបានបង្ហាញពួកគេពីកិច្ចការដែលព្រះយេស៊ូវបានធ្វើ។ មានពេលខ្លះ វាគឺជារឿងងាយដែល ដឹងថា អ្នកណាខ្លះត្រូវការជំនួយពីយើង។ ប៉ុន្តែ មានពេលខ្លះ យើងអាចនឹងពិបាកនៅក្នុងការកំណត់ ថា អ្នកខ្លះត្រូវការជំនួយពីយើង។ ដូច្នេះហើយ ព្រះបានសុំឱ្យយើងធ្វើជាអ្នកបម្រើរបស់ទ្រង់ ដោយទ្រង់ ចង់ឱ្យយើងជួយដល់មនុស្សខ្វះខាត មិនថា ពួកគេជាអ្នកណាក៏ដោយ។

ព្រះគម្ពីរបានលើកទឹកចិត្តយើងឱ្យបង្ហាញសេចក្តីសប្បុរសដល់មនុស្សដែលលោកអ្នកមិនបានស្គាល់ ដើម្បីចងមិត្តនឹងពួកគេ។ នៅពេលដែលពួកគេបានជឿទុកចិត្តយើងហើយ នោះយើងអាច ដឹងពីវិធីល្អៗបន្ថែមទៀត ដើម្បីជួយឱ្យពួកគេបានជួបនឹងព្រះយេស៊ូវ។

«ការជួយដល់អ្នកខ្វះខាត» គឺជាប្រធានបទសម្រាប់មេរៀននៅសប្តាហ៍នេះ។ ប្រធានបទនេះ បានបង្ហាញយើងថា ព្រះមានផែនការសម្រាប់អ្នកខ្វះខាត។ ផែនការរបស់ព្រះបានបង្ហាញយើងពីវិធីដែលយើងអាចជួយដល់អ្នកខ្វះខាត។ មនុស្សទាំងនេះអាចនឹងត្រូវការជំនួយនៅក្នុងការចាត់ចែងថវិកា ឬការថែទាំសុខភាពរបស់ពួកគេជាដើម។ ពួកគេអាចនឹងមានអារម្មណ៍ឯកោ ឬក៏ឈឺចាប់។ ក្រុមគ្រួសារ របស់ពួកគេ ឬសហគមន៍របស់ពួកគេក៏អាចនឹងកាត់កាលពួកគេផងដែរ។ មិនថា ពួកគេត្រូវការអ្វីទេ យើងត្រូវតែត្រៀមជាស្រេច ដើម្បីជួយនូវអ្វីដែលយើងអាចធ្វើទៅបាន។ នៅពេលដែលយើងជួយអ្នក ដទៃ យើងបានបង្ហាញមនុស្សគ្រប់គ្នាពីផ្នែកមួយនៅក្នុងកិច្ចការរបស់ព្រះ។ យើងក៏បានបង្ហាញពួកគេ នូវនិយមន័យនៃអ្នកគ្រីស្ទានផងដែរ។