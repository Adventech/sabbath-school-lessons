---
title:  ព្រះបានសង្គ្រោះរាស្ត្ររបស់ទ្រង់
date:  21/12/2023
---

ព្រះនាមរបស់ព្រះមិនមានសរសេរនៅក្នុងកណ្ឌគម្ពីរអេសធើរនោះទេ។ កណ្ឌគម្ពីរនាងអេសធើរ គឺជាកណ្ឌគម្ពីរតែមួយគត់នៅក្នុងព្រះគម្ពីរ ដែលមិនបានរាប់បញ្ចូលព្រះនាមរបស់ព្រះ។ ព្រះនាមរបស់ព្រះ អាចនឹងមិនបានប្រើនៅក្នុងកណ្ឌគម្ពីរនេះមែនពិត ប៉ុន្តែ ពួកសាសន៍យូដានៅក្នុងសម័យនាងអេសធើរបាន ប្រមើលឃើញថា ព្រះបានសង្គ្រោះពួកគេ។ គោលគំនិតនេះអាចនឹងបកស្រាយពីមូលហេតុដែលព្រះបាន សម្រេចរួមបញ្ចូលរឿងនាងអេសធើរនេះនៅក្នុងព្រះគម្ពីរ។

យើងអាចមើលឃើញព្រះធ្វើការពីក្រោយឆាកនៅក្នុងជីវិតប្រចាំថ្ងៃរបស់យើងដែរឬទេ? ព្រះអាចធ្វើការនៅក្នុងជីវិតរបស់យើងតាមវិធីជាច្រើន។ ទ្រង់អាចធ្វើការតាមរយៈធម្មជាតិ ហើយនិងតាមរយៈ ហេតុការណ៍ដែលបានកើតឡើងជារៀងរាល់ថ្ងៃនេះផង។ ដូច្នេះ យើងត្រូវតែប្រុងប្រយ័ត្ន ដើម្បីកុំឱ្យយើង អាក់ខានមិនបានធ្វើកិច្ចការបម្រើទ្រង់នៅក្នុងជីវិតរបស់យើងនេះ។

`សូមអានខគម្ពីរនាងអេសធើរ 9:1-12។ តើនាងអេសធើរបានធ្វើអ្វីខ្លះ? តើសកម្មភាពរបស់ នាងបានធ្វើឱ្យមានរឿងអ្វីកើតឡើងនោះ?`

ព្រះបានធ្វើការអស្ចារ្យ ដើម្បីសង្គ្រោះរាស្ត្ររបស់ទ្រង់ តាមរយៈវិធីដ៏គួរឱ្យចាប់អារម្មណ៍មួយ។ ច្បាប់ដែលបានចែងថា ត្រូវបំផ្លាញសាសន៍យូដានោះមិនត្រូវបានផ្លាស់ប្តូរអ្វីឡើយ។ ប៉ុន្តែ ស្តេចបានសរសេរ ច្បាប់ថ្មីមួយ ដោយអនុញ្ញាតឱ្យពួកសាសន៍យូដាការពារជីវិតរបស់ពួកគេ។ ម៉្យាងទៀត សូមក្រឡេកមើល នូវអ្វីដែលបានកើតឡើងនៅក្នុងបទគម្ពីរនាងអេសធើរ ជំពូក9 ព្រមទាំងមើលពីរបៀបដែលព្រះបានប្រើ របស់ទាំងនេះ ដើម្បីសង្គ្រោះរាស្ត្ររបស់ទ្រង់ផងដែរ។ ពួកសាសន៍ពើស៊ីបានឃើញថា ព្រះក៏បានធ្វើកិច្ចការ ដើម្បីសង្គ្រោះពួកសាសន៍យូដាផងដែរ។

ដូច្នេះ តើមានអ្វីកើតឡើងនៅក្នុងរឿងរបស់នាងអេសធើរ នៅពេលដែលព្រះបានជួយដល់រាស្ត្រ របស់ទ្រង់នោះ?

«មានពួកសាសន៍ដទៃជាច្រើន ដែលនៅក្នុងស្រុក បានចូលជាតិជាសាសន៍យូដាដោយកើតមាន សេចក្តីកោតខ្លាចដល់គេ» (នាងអេសធើរ 8:17)។ រឿងនេះបានបង្ហាញយើងពីរបៀបដែលព្រះអម្ចាស់ បានធ្វើឱ្យរឿងទាំងនេះបានកើតឡើង ដើម្បីបង្រៀនសាសន៍ដទៃអំពីព្រះអង្គផ្ទាល់។

ពួកមេដឹកនាំនៃសាសន៍យូដាបានឃើញពីរបៀបដែលព្រះបានធ្វើការអស្ចារ្យ ដើម្បីជួយដល់ រាស្ត្ររបស់ទ្រង់។ ពួកសាសន៍យូដាបានប្រកាសពិធីបុណ្យមួយដែលមានឈ្មោះថា បុណ្យពារ ដើម្បីអបអរ ពីរបៀបដែលព្រះបានសង្គ្រោះជាតិសាសន៍របស់ពួកគេចេញពីសេចក្តីវិនាស។ សព្វថ្ងៃនេះ ពួកសាសន៍ យូដានៅតែប្រារព្ធពិធីបុណ្យពារនេះទុកជាពិធីអរព្រះគុណដល់ព្រះ ដែលទ្រង់បានសង្គ្រោះពួកគេ។

`ភារកិច្ចទី1៖ សូមអធិស្ឋានសុំឱ្យព្រះប្រទានសេចក្តីក្លាហានដល់លោកអ្នក ដើម្បីឱ្យលោកអ្នក បានចែកចាយនូវទីបន្ទាល់ដែលព្រះបានធ្វើសម្រាប់លោកអ្នក ទៅកាន់មនុស្សម្នាក់ដែលមាននៅក្នុងបញ្ជី ឈ្មោះរបស់លោកអ្នក។`

`ភារកិច្ចទី2៖ សូមបង្កើតកំណត់ត្រាប្រចាំថ្ងៃពីរឿងតូច ឬរឿងធំពិសេសៗដែលព្រះបានធ្វើសម្រាប់លោកអ្នក។ សូមអានកំណត់ត្រានោះ ហើយអធិស្ឋានសុំឱ្យព្រះជួយឱ្យលោកអ្នកបាននឹកចាំពីរឿងទាំងនេះ នៅក្នុងពេលវេលាមួយដ៏ត្រឹមត្រូវ ដើម្បីឱ្យលោកអ្នកអាចចែកចាយរឿងទាំងនោះជាមួយនឹងបុគ្គលម្នាក់នោះបាន។`