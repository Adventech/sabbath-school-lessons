---
title:  ពាក្យពេចន៍ចុងក្រោយដែលលោកប៉ុលមានប្រសាសន៍នៅលើភ្នំអារីយ៉ូស
date:  07/12/2023
---

`សូមអានពាក្យពេចន៍ចុងក្រោយដែលលោកប៉ុលបានមានប្រសាសន៍ទៅកាន់អ្នកក្រុងអាថែន នៅក្នុងទីជំនុំនៅលើភ្នំអារីយ៉ូស (កិច្ចការ 17:24-34)។ តើលោកប៉ុលបានមានប្រសាសន៍អ្វីខ្លះ?`

លោកប៉ុលបានប្រើសម្រង់មតិល្បីៗមួយចំនួនពីអ្នកនិពន្ធសាសន៍ក្រេកនៅក្នុងសេចក្តីអធិប្បាយ របស់គាត់ទៅកាន់មនុស្សនៅក្នុងទីក្រុងអាថែន។ អ្នកនិពន្ធសាសន៍ក្រេកទាំងនេះបាននិយាយអំពីរឿង ដែលស្របជាមួយនឹងសេចក្តីពិតនៃព្រះគម្ពីរ។ លោកប៉ុលបានប្រើសម្រង់មតិទាំងនេះ ដើម្បីជួយឱ្យមនុស្ស នៅក្នុងទីក្រុងអាថែនបានយល់ពីមេរៀនដែលគាត់បានបង្រៀនដល់ពួកគេអំពីព្រះនោះ។ យើងអាចរៀន មេរៀនសំខាន់មួយមកពីលោកប៉ុល។ នៅពេលដែលយើងកំពុងតែព្យាយាមបង្រៀនអ្នកដទៃអំពីព្រះយេស៊ូវ យើងក៏គួរតែរៀនអំពីគោលជំនឿរបស់ពួកគេផងដែរ។ នៅពេលនោះ យើងនឹងអាចរកឃើញគោលគំនិត ប្រសព្វជាមិនខាន។ នៅពេលដែលពួកយើងធ្វើតាមផែនការនេះ យើងនឹងរៀនពីវិធីដ៏អស្ចារ្យមួយនៅក្នុង ការបង្រៀនអ្នកដទៃអំពីព្រះយេស៊ូវ។

តើលោកអ្នកបានឃើញលោកប៉ុលប្រើគោលគំនិតដែលថា គាត់ និងអ្នកក្រុងអាថែនមានគំនិត ប្រសព្វ ដើម្បីឱ្យគាត់អាចពន្យល់ពួកគេឱ្យយល់ពីការរស់ឡើងវិញដែរឬទេ? ការរស់ឡើងវិញគឺជាការបង្រៀន ថា ព្រះយេស៊ូវបានរស់ពីស្លាប់ឡើងវិញ។ លោកប៉ុលចង់ឱ្យមនុស្សនៅក្នុងទីក្រុងអាថែនបានយល់ពីសេចក្តី សង្ឃឹមដែលការបង្រៀននេះបានផ្តល់ឱ្យពួកគេនោះ។ តើមានរឿងអ្វីកើតឡើង នៅពេលដែលលោកប៉ុល បានបញ្ចប់ការបង្រៀនអំពីការរស់ឡើងវិញនោះ? ព្រះគម្ពីរក៏បានប្រាប់យើងផងដែរថា អ្នកខ្លះក៏បានសើច ចំអកចំពោះគោលគំនិតនេះដែរ។ អ្នកខ្លះក៏ជឿ រីឯអ្នកខ្លះទៀតបាននិយាយថា ពួកគេចង់ឮលោកប៉ុលប្រាប់ ពួកគេអំពីគោលគំនិតនេះបន្ថែមទៀត។ រឿងសំខាន់បំផុតដែលយើងត្រូវដឹងនោះ គឺថាមនុស្សគ្រប់គ្នាបាន ស្តាប់សេចក្តីអធិប្បាយរបស់លោកប៉ុលយ៉ាងយកចិត្តទុកដាក់។ ពួកគេចង់ឮនូវអ្វីដែលគាត់ត្រូវនិយាយ។ ហើយនេះក៏ជាអ្វីដែលលោកប៉ុលចង់បាន តាំងតែពីដើមមកម្ល៉េះ។

យើងបានដឹងថា មនុស្សខ្លះនឹងបដិសេធដំណឹងល្អអំពីព្រះយេស៊ូវ។ ប៉ុន្តែ យើងត្រូវតែធ្វើអ្វីៗគ្រប់យ៉ាងតាមដែលយើងអាចធ្វើទៅបាន ដើម្បីជួយឱ្យពួកគេបានយល់ពីសាររបស់យើង។ លោកប៉ុលបានធ្វើអ្វីៗគ្រប់យ៉ាងដែលគាត់អាចធ្វើទៅបាន ដើម្បីជួយឱ្យអ្នកក្រុងអាថែនបានស្តាប់គាត់ ដោយបើកចំហចិត្តទទួលយកព្រះដែលពួកគេមិនស្គាល់នោះ។ ព្រះអង្គនេះបានស្រឡាញ់ពួកគេ ហើយទ្រង់ក៏ចង់ឱ្យ អ្នកក្រុងអាថែនបានស្គាល់ទ្រង់ដោយផ្ទាល់ផងដែរ។ ព្រះបានបង្ហាញសេចក្តីមេត្តាដល់អ្នកក្រុងអាថែន ដែលរហូតដល់មកពេលនេះ ពួកគេមិនបានដឹងអំពីទ្រង់ទាល់តែសោះ។ ប៉ុន្តែ នឹងមានពេលមកដល់ នៅ ពេលដែលព្រះត្រូវជំនុំជម្រះមនុស្សគ្រប់គ្នា។ ព្រះយេស៊ូវ និងការរស់ឡើងវិញរបស់ទ្រង់គឺជាភ័ស្តុតាងសម្រាប់ កិច្ចការជាចៅក្រមរបស់ព្រះនាពេលអនាគត។

ពួកបណ្តាជនបានស្តាប់ និងបានយល់អំពីសាររបស់លោកប៉ុល។ ឥឡូវនេះ ពួកគេត្រូវតែធ្វើការ សម្រេចចិត្តថា ត្រូវបដិសេធ ឬក៏ត្រូវសិក្សាបន្ថែមទៀតអំពីសារនេះ។ អ្នកខ្លះបានសិក្សាបន្ថែមទៀត បន្ទាប់ មក ពួកគេបានដើរតាមព្រះយេស៊ូវវិញ (កិច្ចការ 17:34)។

`ភារកិច្ចទី1៖ សូមឱ្យលោកអ្នកបានសុំឱ្យព្រះបង្ហាញលោកអ្នកពីរបៀបប្រាប់អ្នកណាម្នាក់ដែល លោកអ្នកបានស្គាល់អំពីព្រះយេស៊ូវគ្រីស្ទផងចុះ។`

`ភារកិច្ចទី2៖ តើលោកអ្នកអាចចែកចាយដំណឹងល្អអំពីព្រះយេស៊ូវនៅតាមបណ្តាញសង្គម (ហ្វេសបុក អ៊ីស្តាក្រាម ស្នេបឆាតជាដើម) ដោយរបៀបណា?`