---
title:  ជនជាតិយូដានៅក្នុងទីក្រុងអាថែន
date:  03/12/2023
---

`សូមអានអំពីលោកប៉ុលនៅក្នុងខគម្ពីរកិច្ចការ 17:1-16។ តើលោកប៉ុលបានធ្វើអ្វីខ្លះនៅក្នុង ទីក្រុងអាថែន? តើលោកប៉ុលបានគិតអំពីរបស់របរដែលគាត់បានឃើញនៅទីនោះយ៉ាងដូចម្តេចដែរ?`

លោកប៉ុលបាន «រំជួលក្នុងចិត្តជាខ្លាំង ដោយឃើញមានរូបព្រះនៅពេញក្នុងទីក្រុងនោះ» (កិច្ចការ 17:16)។ លោកប៉ុលបានដឹងយ៉ាងច្បាស់អំពីប្រវត្តិសាស្ត្រនៃសាសន៍របស់គាត់។ ព្រះបានព្រមានសាសន៍ យូដាកុំឱ្យថ្វាយបង្គំរូបសំណាកជាច្រើនលើកច្រើនសា។ ដូច្នេះហើយ រូបសំណាកទាំងអស់ដែលលោកប៉ុល បានឃើញនៅក្នុងទីក្រុងអាថែននេះក៏បានធ្វើឱ្យគាត់អន់ចិត្តខ្លាំងណាស់ដែរ។ ចិត្តរបស់លោកប៉ុលមានពេញ ទៅដោយសេចក្តីស្រឡាញ់ចំពោះមនុស្សនៅក្នុងទីក្រុងអាថែន។ លោកប៉ុលមានចិត្តចង់ជួយឱ្យមនុស្សនៅក្នុងទីក្រុងអាថែនបានដឹងអំពីព្រះយេស៊ូវ។ មនុស្សនឹងត្រូវស្លាប់នៅក្នុងអំពើបាបរបស់ពួកគេ បើសិន ជាពួកគេមិនបានស្គាល់សេចក្តីពិតនៅក្នុងព្រះគម្ពីរទេនោះ។

សព្វថ្ងៃនេះ ទីក្រុងរបស់យើងក៏ពេញទៅដោយ «រូបសំណាក» នៃព្រះក្លែងក្លាយផងដែរ។ ព្រះ ក្លែងក្លាយទាំងនេះមិនដូចជាព្រះដែលលោកប៉ុលបានឃើញនោះទេ។ យើងបានថ្វាយបង្គំុព្រះល្បែង ព្រះ កីឡា ព្រះសម្រស់ ព្រះមាស ព្រះប្រាក់ ព្រះនៃម៉ូតសំលៀកបំពាក់ ហើយនិងព្រះផ្សេងៗទៀត។ គួរឱ្យ សោកស្តាយណាស់ អ្នកគ្រីស្ទានជាច្រើននាក់អាចដើរកាត់ទីក្រុងបែបនេះ ដោយមិនមានការអន់ចិត្តនោះ ឡើយ។ ប៉ុន្តែ លោកប៉ុលខុសពីគ្រីស្ទានដទៃទៀត។ រូបសំណាកនៃព្រះក្លែងក្លាយបានធ្វើឱ្យគាត់អាក់អន ស្រពន់ចិត្ត ដោយសារតែគាត់មានពេញដោយព្រះវិញ្ញាណបរិសុទ្ធ និងសេចក្តីស្រឡាញ់ចំពោះព្រះ។ អ្នកគ្រីស្ទានជាច្រើននាក់នៅក្នុងសម័យលោកប៉ុលមិនបានយល់ថា ព្រះចង់ឱ្យសិស្សរបស់ទ្រង់ចែកចាយ ដំណឹងល្អជាមួយមនុស្សពីគ្រប់ទីកន្លែងនោះទេ។ លោកប៉ុលបានដឹងថា ព្រះចង់សង្គ្រោះមនុស្សនៅក្នុង ទីក្រុងអាថែនជាមួយនឹងមនុស្សដទៃទៀត។ លោកប៉ុលបានយល់ឃើញថា ព្រះចង់ឱ្យសិស្សរបស់ទ្រង់ចែកចាយដំណឹងល្អជាមួយនឹងមនុស្ស ដែលមិនស្គាល់ព្រះយេស៊ូវទាល់តែសោះ។ មនុស្សទាំងនេះរួមមាន ទាំងមនុស្សដដែល ដែលបានថ្វាយបង្គំរូបសំណាក និងថ្វាយបង្គំដល់ទស្សនវិទូដែលមានពេញនៅតាមដង ផ្លូវនៃទីក្រុងអាថែន។ យើងបានឃើញកាលពីម្សិលមិញរួចមកហើយថា ទស្សនវិទូគឺជាមនុស្សដែលបាន សិក្សាស្រាវជ្រាវអំពីអត្ថន័យនៃជីវិត។ លោកប៉ុលបានដឹងថា គាត់មិនអាចប្រើផែនការដដែល ដើម្បីប្រាប់ សាសន៍ដទៃអំពីព្រះយេស៊ូវ ដូចដែលគាត់បានប្រើជាមួយនឹងសាសន៍យូដានោះឡើយ។ គោលជំនឿនៃ សាសន៍យូដាគ្មានអត្ថន័យអ្វីដល់មនុស្សដែលលោកប៉ុលបានជួបនៅក្នុងផ្សារនៅឯទីក្រុងអាថែននោះឡើយ។ ដូច្នេះហើយ លោកប៉ុលរៀបចំផែនការថ្មីមួយ។

សព្វថ្ងៃនេះ យើងតែងតែព្យាយាមប្រាប់អ្នកមិនស្គាល់ព្រះអំពីព្រះយេស៊ូវ ព្រះគម្ពីរ ឬប្រាប់ពួកគេ សាសនាគ្រីស្ទរបស់យើងជានិច្ច។ ដូច្នេះហើយ បានជាយើងត្រូវការផែនការថ្មីមួយ ដូចដែលលោកប៉ុល បានរៀបចំយ៉ាងដូច្នោះដែរ។ ផែនការដែលដំណើរការល្អបំផុតនៅក្នុងទីក្រុងប៊ូណេសអេរេសប្រហែលជា មិនអាចយកមកប្រើនៅក្នុងទីក្រុងបាងកកបានឡើយ។

`តើមនុស្សនៅក្នុងសហគមន៍របស់លោកអ្នកកំពុងតែថ្វាយបង្គំ «រូបសំណាក» ព្រះក្លែងក្លាយ អ្វីខ្លះ? តើលោកអ្នកអាចជួយឱ្យពួកគេយល់ឃើញថា «ព្រះក្លែងក្លាយ» ទាំងនេះមិនអាចជួយអ្វីដល់ពួកគេ នោះដោយរបៀបណាដែរ?`