---
title:  ការណែនាំអំពីព្រះថ្មីមួយអង្គ
date:  06/12/2023
---

លោកប៉ុលបានផ្តោតអារម្មណ៍ទៅលើអ្នកប្រាជ្ញនៅក្នុងទីក្រុងអាថែន។ ម្ល៉េះហើយ គាត់បានប្រាប់ ពួកគេ អំពីព្រះនៃស្ថានសួគ៌។

`សូមអានអំពីសេចក្តីអធិប្បាយរបស់លោកប៉ុលនៅក្នុងកិច្ចការ 17:24-27។ តើលោកប៉ុល បានមានប្រសាសន៍យ៉ាងដូចម្តេចដែរ ដើម្បីណែនាំមនុស្សនៅក្នុងទីក្រុងអាថែនឱ្យស្គាល់ព្រះនោះ?`

ពាក្យពេចន៍របស់លោកប៉ុលបានធ្វើឱ្យអ្នកក្រុងអាថែនមានរំភើបចិត្តជាខ្លាំង។ អ្នកក្រុងអាថែន បានយកចិត្តទុកដាក់អំពីរឿងខាងឯវិញ្ញាណ ដើម្បីសាងអាសនាថ្វាយព្រះដែលពួកគេមិនសា្គល់នោះ។ លោកប៉ុលបានប្រាប់ពួកគេអំពីព្រះដែលមិនគង់នៅក្នុងវិហារ។ ព្រះអង្គនេះមិនត្រូវការអ្វីពីមនុស្សលោក នោះទេ ហើយទ្រង់ក៏បានយកចិត្តទុកដាក់ចំពោះតម្រូវការរបស់ពួកគេផងដែរ។ ពួកសាសន៍ក្រេកមានរឿងដំណាលជាច្រើនទាក់ទងនឹងព្រះក្លែងក្លាយ។ ព្រះក្លែងក្លាយរបស់ពួកក្រេកមិនមានចិត្តសន្តោសប្រណី ដល់មនុស្សលោកប៉ុន្មានទេ។ អ្នកក្រុងអាថែនមិនអាចឱ្យព្រះក្លែងក្លាយរបស់ពួកគេជួយគេបានឡើយ។ ពីព្រោះរបស់ពួកគេគឺជាព្រះអាត្មានិយម។ ព្រះក្លែងក្លាយទាំងនេះតែងតែធ្វើបាបមនុស្សដែលថ្វាយបង្គំពួកគេ។ ដូច្នេះហើយ អ្នកក្រុងអាថែនបានរំភើបចិត្តជាខ្លាំង នៅពេលដែលបានដឹងអំពីការបង្រៀនរបស់ លោកប៉ុលនោះ។ លោកប៉ុលបានប្រាប់ពួកគេថា មានព្រះមួយអង្គដែលជាព្រះប្រកដដោយសេចក្តីស្រឡាញ់។ អ្នកក្រុងអាថែនបានគិតថា គោលគំនិតនេះគឺជាគោលគំនិតដ៏អស្ចារ្យបំផុត។ លោកប៉ុលក៏បានប្រាប់អ្នក ក្រុងអាថែនថា ពួកគេអាចស្គាល់ព្រះដែលពួកគេមិនស្គាល់នោះបាន។ លើសពីនេះទៅទៀតនោះ ព្រះក៏ ចង់ឱ្យមនុស្សដឹងថា ទ្រង់ជាអ្នកណាផងដែរ។

ជាការពិតណាស់ សេចក្តីអធិប្បាយរបស់លោកប៉ុលនៅត្រង់ទីជំនុំគឺមានរយៈពេលយូរជាងពាក្យពេចន៍បន្តិចបន្តួចដែលលោកលូកាបានចែករំលែកនៅក្នុងរឿងនេះទៅទៀត។ ប្រហែលជាលោកលូកាចង់ទុកចន្លោះនៅក្នុងសៀវភៅរបស់គាត់ផង ក៏ថាបាន។ ដូច្នេះហើយ គាត់អាចនឹងប្រាប់យើងត្រឹមតែ ចំណុចសំខាន់ៗបំផុតនៅក្នុងសេចក្តីអធិប្បាយរបស់លោកប៉ុលប៉ុណ្ណោះ។ នៅពេលដែលយើងក្រឡេក មើលសេចក្តីអធិប្បាយរបស់លោកប៉ុល ហើយសិក្សាឱ្យបានស៊ីជម្រៅ នោះយើងនឹងអាចមើលឃើញថា សេចក្តីអធិប្បាយរបស់គាត់ត្រូវបានចែកចេញជា5ផ្នែក៖

1. ជាដំបូង លោកប៉ុលបានសរសើរសេចក្តីជំនឿ និងការគោរពបូជាសម្រាប់សាសនារបស់ពួកគេ។

2. បន្ទាប់មក លោកប៉ុលបានបង្ហាញមនុស្សនៅក្នុងទីក្រុងអាថែនថា គាត់ក៏បានសិក្សាអំពីគោលជំនឿរបស់ពួកគេផងដែរ។ គាត់បានប្រាប់ពួកគេអំពីអ្វីដែលគាត់បានដឹង ហើយគាត់ក៏បានគោរពឱ្យ តម្លៃពួកគេផងដែរ។

3. បន្ទាប់មក លោកប៉ុលបានបង្ហាញមនុស្សនៅក្នុងទីក្រុងអាថែនថា គាត់បានឃើញរបស់មួយ ពីសាសនារបស់ពួកគេ ដែលពួកគេបាននិយាយថា ពួកគេមិនស្គាល់នោះ។

4. បន្ទាប់មកទៀត លោកប៉ុលបានប្រាប់ពួកគេអំពីព្រះ។ មនុស្សនៅក្នុងទីក្រុងអាថែនត្រូវតែ ដឹងថា ព្រះនៅមានព្រះជន្មរស់ ហើយទ្រង់ក៏ស្រឡាញ់ពួកគេផងដែរ។ ទ្រង់មិនបានឆ្ងាយពីពួកគេឡើយ។

5. ជាចុងក្រោយ នៅចុងបញ្ចប់នៃសេចក្តីអធិប្បាយរបស់គាត់ លោកប៉ុលបានដាស់តឿនពួកគេកុំឱ្យប្រងើយកន្តើយចំពោះចំណេះដឹងអំពីព្រះដែលពួកគេមិនស្គាល់នេះ។