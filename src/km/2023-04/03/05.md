---
title:  ក្រុមជំនុំសញ្ញាថ្មី និងកិច្ចការរបស់ព្រះ
date:  18/10/2023
---

`តើអ្វីដែលបានបណ្តាលឱ្យអ្នកគ្រីស្ទាននៃក្រុមជំនុំសញ្ញាថ្មីចាកចេញពីទីក្រុងយេរូសាឡិមទៅ កន្លែងឆ្ងាយៗយ៉ាងដូច្នេះ? សូមអានខគម្ពីរកិច្ចការ 8:1-4 សម្រាប់ចម្លើយ។`

រហូតមកដល់ពេលនេះ ក្រុមជំនុំសញ្ញាថ្មីភាគច្រើនបានស្នាក់នៅក្នុងទីក្រុងយេរូសាឡិម (ឬ នៅក្នុងទឹកដីយូដា និងរស់នៅក្នុងចំណោមជនជាតិយូដា)។ បន្ទាប់មក អ្វីៗគ្រប់យ៉ាងបានផ្លាស់ប្តូរ។ ពួក សាសន៍យូដាបានវាយប្រហារពួកសិស្សរបស់ព្រះយេស៊ូវនៅក្នុងទីក្រុងយេរូសាឡិម។ ដូច្នេះ ពួកសិស្ស របស់ព្រះយេស៊ូវបានចាកចេញពីទីក្រុងយេរូសាឡិមទៅរស់នៅពាសពេញទឹកដីយូដា និងទឹកដីសាម៉ារី។ នៅក្នុងខគម្ពីរកិច្ចការ 1:8 ព្រះយេស៊ូវបានមានបន្ទូលទៅកាន់ពួកសិស្សរបស់ទ្រង់ថា «ប៉ុន្តែ កាលណាព្រះវិញ្ញាណបរិសុទ្ធបានមកសណ្ឋិតលើអ្នករាល់គ្នា នោះអ្នករាល់គ្នានឹងបានព្រះចេស្តា ហើយនិងធ្វើជាទីបន្ទាល់ពីខ្ញុំ នៅក្រុងយេរូសាឡិម ព្រមទាំងស្រុកយូដា និងស្រុកសាម៉ារីទាំងមូល ហើយរហូតដល់ចុងផែនដីបំផុតផង» (កិច្ចការ1:8)។ ព្រះបន្ទូលរបស់ព្រះយេស៊ូវបានកើតឡើងភ្លាម បន្ទាប់ពីទ្រង់បានមាន បន្ទូល ដូចដែលយើងបានឃើញនៅក្នុងខគម្ពីរកិច្ចការ 8:4 ដែលបានចែងយ៉ាងដូច្នេះថា៖ «ចំណែកអស់ អ្នកដែលត្រូវខ្ចាត់ខ្ចាយនោះ គេដើរចុះឡើងទាំងផ្សាយដំណឹងល្អ គឺជាព្រះបន្ទូល»។

បន្ទាប់ពីសមាជិកនៃពួកជំនុំបានចាប់ផ្តើមប្តូរចេញពីទីក្រុងយេរូសាឡិម ពួកគេបានបន្តចែកចាយ ដល់ពួកសាសន៍យូដា ឬដល់សហគមន៍នៅក្បែរទីក្រុងដែលពួកសាសន៍យូដាបានរស់នៅនោះដែរ។ ខគម្ពីរ កិច្ចការ 11:19 បានប្រាប់យើងថា សមាជិកនៃពួកជំនុំបានធ្វើដំណើរទៅកន្លែងឆ្ងាយៗដូចជាតំបន់ភេនីស៊ី (ប្រទេសលីបង់សព្វថ្ងៃនេះ) និងកោះគីប្រុស។ ប៉ុន្តែ ពួកគេមិនបានចែកចាយសាររបស់ព្រះដល់សាសន៍ ដទៃទៀត ក្រៅពីសាសន៍យូដានោះឡើយ។

លោកពេត្រុសគឺជាមេដឹកនាំម្នាក់នៅក្នុងក្រុមជំនុំសញ្ញាថ្មី។ លោកពេត្រុសមិនចង់ចែកចាយដំណឹងល្អជាមួយនឹងសាសន៍ដទៃនោះឡើយ បើទោះបីជាលោកប៉ុលបានចាប់ផ្តើមធ្វើកិច្ចការនោះក៏ដោយ។ លោកពេត្រុសត្រូវបានគេស្គាល់ថា ជាអ្នកអធិប្បាយដល់សាសន៍យូដា។ រីឯលោកប៉ុលវិញ ត្រូវបានគេ ស្គាល់ថា ជាអ្នកអធិប្បាយដល់សាសន៍ដទៃវិញ (កាឡាទី 2:8)។ មុននេះបន្តិច លោកពេត្រុសមិនចង់ឱ្យសាសន៍ដទៃឃើញគាត់នោះឡើយ (កាឡាទី 2:11, 12)។ ប៉ុន្តែ ព្រះបានផ្លាស់ប្តូរចិត្តរបស់លោកពេត្រុស។ បន្ទាប់មក លោកពេត្រុសបានចាប់ផ្តើមបង្រៀននិយមន័យនៃដំណឹងល្អ។ គាត់ក៏បានចាប់ផ្តើម ដឹងថា ព្រះយេស៊ូវមិនបានសុគត ដើម្បីសង្គ្រោះត្រឹមតែពួកសាសន៍យូដានោះទេ។ ព្រះក៏បានសុគត ដើម្បី សង្គ្រោះមនុស្សគ្រប់គ្នានៅលើផែនដីនេះ ដែលបានជឿដល់ទ្រង់ផងដែរ។

`តើព្រះអម្ចាស់កំពុងតែព្យាយាមបង្ហាញសារអ្វីដល់លោកព្រុស? សូមអានខគម្ពីរកិច្ចការ 10:9-15, 28, 29 សម្រាប់ចម្លើយ។ តើយើងត្រូវតែធ្វើតាមក្បួនច្បាប់សំខាន់នេះនៅក្នុងកិច្ចការបម្រើព្រះ របស់យើងដោយរបៀបណាដែរ?`