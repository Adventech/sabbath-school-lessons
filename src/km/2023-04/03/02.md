---
title:  ការធ្វើកិច្ចការដែលយើងមិនដែលបានធ្វើពីមុន
date:  15/10/2023
---

ព្រះចង់ឱ្យយើងចែកចាយដំណឹងអំពីព្រះយេស៊ូវជាមួយនឹងអ្នកដទៃ។ ដូច្នេះហើយ ពេលខ្លះ ទ្រង់ក៏ចង់សុំឱ្យយើងធ្វើនូវកិច្ចការដែលយើងមិនដែលបានធ្វើពីមុនមកផងដែរ។ កិច្ចការទាំងនេះអាចនឹង ធ្វើឱ្យយើងមានអារម្មណ៍ភ័យខ្លាច។ ពីព្រោះយើងចូលចិត្តនៅជាមួយនឹងអ្នកដែលយើងបានស្គាល់។ ប៉ុន្តែ ជម្រកនេះអាចធ្វើឱ្យយើងក្លាយទៅជាមនុស្សអាត្មានិយម។ យើងអាចរៀនបន្ថែមទៀតអំពីគ្រោះថ្នាក់ នៅ ក្នុងរឿងនៃប៉មបាបិល។

`សូមអានខគម្ពីរលោកុប្បត្តិ 11:1-9។ តើពួកបណ្តាជនចង់ធ្វើអ្វីខ្លះ? តើហេតុអ្វីបានជាព្រះបញ្ឈប់ពួកគេយ៉ាងដូច្នេះ?`

រឿងអំពីក្រុមមនុស្សនៅត្រង់ប៉មបាបិលបានបង្ហាញយើងថា ពួកគេពិតជាចង់ល្បីឈ្មោះណាស់។ ពួកគេបានគ្រោងបង្កើតទីក្រុងដ៏ធំមួយ និងប៉មដ៏ខ្ពស់បំផុតនៅលើផែនដីនេះ។ ពួកគេបាននិយាយគ្នាថា «ចូរយើងសង់ទីក្រុង1សម្រាប់យើង និងប៉ម1ដែលខ្ពស់ដល់ផ្ទៃមេឃ ដើម្បីឲ្យយើងបានកេរ្តិ៍ឈ្មោះ ក្រែង យើងរាល់គ្នាត្រូវខ្ចាត់ខ្ចាយទៅគ្រប់លើផែនដីទៅ» (លោកុប្បត្តិ 11:4)។

តើមនុស្សនៅសព្វថ្ងៃនេះបានព្យាយាមធ្វើរឿងដដែលញឹកញាប់ប៉ុនណាដែរ? ពួកគេអាចជា វិចិត្រករ មន្ត្រីរដ្ឋាភិបាល អ្នកជំនួញ ឬប៉ាស្ទ័រជាដើម។ ពួកគេសុទ្ធតែចង់ល្បីទាំងអស់គ្នា។ ប៉ុន្តែ នៅចុង បញ្ចប់ សេចក្តីប្រាថ្នាចង់ល្បីឈ្មោះរបស់ពួកគេគឺឥតន័យ ហើយគ្មានប្រយោជន៍អ្វីឡើយ។ ដ្បិតអ្វីគ្រប់យ៉ាង ដែលបានធ្វើ ដើម្បីឱ្យបានកេរ្តិ៍ឈ្មោះ នោះក៏ឥតន័យ ហើយគ្មានប្រយោជន៍អ្វីដែរ។ (សូមអានខគម្ពីរសាស្តា 2:1-11)។

នៅក្នុងខគម្ពីរលោកុប្បត្តិ 11:4 យើងបានរៀនអំពីមូលហេតុដែលធ្វើឱ្យពួកបណ្តាជនចង់សាងសង់ប៉មនោះឡើយ។ ដ្បិតពួកគេចង់ជៀសផុតពីការបែកចេញពីគ្នាទៅរស់នៅពាសពេញពិភពលោក។ ហើយពួកគេក៏ចង់នៅជំុគ្នា ដើម្បីហេតុផលនៃភាពអាត្មានិយមរបស់ពួកគេផងដែរ។ ប៉ុន្តែ ព្រះទ្រង់មាន ផែនការមួយទៀត។

ពួកបណ្តាជនបានរួមគ្នាសាងសង់ប៉មមួយ។ ប៉ុន្តែ «ព្រះយេហូវ៉ាទ្រង់មានព្រះបន្ទូលថា ‘មើល គេជាពួកតែ1 ក៏និយាយភាសាតែ1 គេចាប់ផ្តើមធ្វើអំពើយ៉ាងដូច្នេះហ្ន៎ ឥឡូវនេះ គ្មានអ្វីនឹងឃាត់មិនឲ្យ គេធ្វើកើតតាមបំណងចិត្តនោះទេ’» (លោកុប្បត្តិ 11:6)។ ផែនការដែលពួកគេបានរៀបចំ ដើម្បីសាងសង់ ប៉មនេះឡើង ក៏ជាការអាក្រក់ផងដែរ។

អ្នកស្រីអេឡែន ជី វ៉ៃត៍បានប្រាប់យើងថា ពួកគេមិនបានជឿទុកចិត្តទៅលើសេចក្តីសន្យារបស់ ព្រះ ដែលទ្រង់បានសន្យាថា ទ្រង់នឹងមិនបំផ្លាញផែនដីនេះដោយទឹកជំនន់ទៀតឡើយ (លោកុប្បត្តិ 9:14, 15)។ ពួកគេចង់មានសុវត្ថិភាព។ ពួកគេបានមិនជឿដល់ព្រះឡើយ។ ព្រះបានទតឃើញសេចក្តី អាក្រក់ ដែលមាននៅក្នុងចិត្តរបស់ពួកគេ។ គឺចិត្តរបស់ពួកគេមានពេញទៅដោយភាពអាត្មានិយម។ ដូច្នេះហើយ បានជាព្រះបញ្ឈប់ផែនការរបស់ពួកគេមិនឱ្យពួកគេទទួលជោគជ័យនោះឡើយ។

`តើហេតុអ្វីបានជាលោកអ្នកនិយាយតែជាមួយនឹងអ្នកដែលស្របតាមលោកអ្នកយ៉ាងដូច្នេះ? តើលោកអ្នកអាចចងមិត្តជាមួយនឹងអ្នកដែលមិនមែនជាសាច់ញាតិ ឬសហគមន៍របស់យើងនោះដោយ របៀបណា?`