---
title:  ការធ្វើការបម្រើព្រះនៅកន្លែងឆ្ងាយ
date:  10/12/2023
---

យើងបានដឹងថា «ពួកអ្នកដែលគ្មានអ្នកណាទៅផ្សាយដំណឹងល្អពីទ្រង់ឲ្យគេស្តាប់ នោះនឹងឃើញ ហើយពួកដែលមិនបានឮសោះ នោះនឹងបានយល់វិញ» (ម៉ាថាយ 15:21)។ តើហេតុអ្វីបានជាព្រះយេស៊ូវ នាំសិស្សរបស់ទ្រង់ពីស្រុកកាលីឡេមកកាន់ទឹកដីដែលមានមនុស្សថ្វាយបង្គំព្រះក្លែងក្លាយយ៉ាងដូច្នេះ? ព្រះយេស៊ូវមានមេរៀនសំខាន់ដែលទ្រង់ចង់បង្រៀនដល់សិស្សរបស់ទ្រង់។ ប៉ុន្តែ ទ្រង់មិនអាចបង្រៀន មេរៀនទាំងនេះដល់ពួកគេនៅក្នុងស្រុកកាលីឡេបានឡើយ។ ហេតុដូច្នេះហើយ បានជាព្រះយេស៊ូវនាំ រាស្ត្ររបស់ទ្រង់ធ្វើដំណើរមកកាន់ទឹកដីនៃសាសន៍ដទៃវិញ ដើម្បីឱ្យពួកគេបានរៀននូវអ្វីដែលទ្រង់ចង់បង្រៀនដល់ពួកគេ។ ព្រះយេស៊ូវចង់បង្រៀនសិស្សរបស់ទ្រង់ពីរបៀបជួយបម្រើទ្រង់នៅក្នុងការសង្គ្រោះ មនុស្សនៅក្នុងទីក្រុង និងនៅតាមតំបន់ឆ្ងាយៗ។

`សូមអានខគម្ពីរពួកចៅហ្វាយ 3:1-6; ពង្សាវតារក្សត្រទី1 5:1-12 និងពង្សាវតារក្សត្រទី 1 11:1-6។ តើខទាំងនេះបានជួយឱ្យយើងយល់បន្ថែមបន្តិចទៀត អំពីប្រវត្តិនៃសាសន៍ទីរ៉ុស និងសាសន៍ ស៊ីដូនដោយរបៀបណា?`

យើងបានឃើញពីខគម្ពីរពួកចៅហ្វាយ 3:1-6 ថា ព្រះបានប្រទានបទពិសោធន៍ដល់រាស្ត្រ របស់ទ្រង់តាមរយៈសាសន៍ទីរ៉ុស និងសាសន៍ស៊ីដូននេះ។ សម្រាប់សាសន៍អ៊ីស្រាអែល បទពិសោធន៍ទាំងនេះក៏ប្រៀបដូចជាការប្រឡងសេចក្តីជំនឿយ៉ាងដូច្នោះដែរ។ រាស្ត្ររបស់ព្រះបានប្រឡងធ្លាក់នូវការ សាកល្បងនេះ ដោយសារតែពួកគេ៖ «បានយកកូនគេធ្វើជាប្រពន្ធ ព្រមទាំងឲ្យកូនស្រីរបស់ខ្លួន ទៅកូនប្រុសរបស់គេ ហើយគោរពប្រតិបត្តិដល់អស់ទាំងព្រះរបស់គេដែរ» (ពួកចៅហ្វាយ 3:6)។ ដូច្នេះហើយ តាំងតែពីដើមមក រាស្ត្រនៅជុំវិញទឹកដីអ៊ីស្រាអែលបានល្បួងឱ្យសាសន៍អ៊ីស្រាអែលធ្វើបាប។

នៅក្នុងពង្សាវតារក្សត្រទី1 5:1-11 យើងបានឃើញថា ពួកសាសន៍ស៊ីដូន និងសាសន៍ហេព្រើរ គឺជាដៃគូរកស៊ីជាមួយនឹងគ្នា។ ជាការពិតណាស់ សម័្ពន្ធភាពនេះគឺជាជំនួញដ៏ល្អមួយសម្រាប់ប្រទេសទាំង 2នេះ។ ទន្ទឹមគ្នានេះ សម័្ពន្ធភាពនេះក៏បានធ្វើឱ្យទំនាក់ទំនងសាសន៍អ៊ីស្រាអែលជាមួយនឹងព្រះអន់ថយ ផងដែរ។

នៅក្នុងពង្សាវតារក្សត្រទី1 11:1-6 បានបង្ហាញយើងថា សាសន៍អ៊ីស្រាអែលបានធ្វើជាដៃគូរកស៊ីជាមួយនឹងសាសន៍ស៊ីដូនបានបង្កឱ្យមានរឿងអាក្រក់ជាច្រើន ដូចជា៖ «សាឡូម៉ូនទ្រង់ប្រតិបត្តិ តាមព្រះអាសថារ៉ូត ជាព្រះនៃពួកស៊ីដូន ហើយតាមព្រះមីលកូម ជាសេចក្តីគួរខ្ពើមរបស់ពួកអាំម៉ូនដែរ» (ពង្សាវតារក្សត្រទី1 11:5)។ ឥឡូវនេះ យើងបានដឹងបន្ថែមបន្តិចទៀត អំពីប្រវត្តិសាសន៍អ៊ីស្រាអែល ជាមួយនឹងសាសន៍ស៊ីដូន និងសាសន៍ទីរ៉ុស ដែលយើងអាចនឹងភ្ញាក់ផ្អើលថា ព្រះយេស៊ូវបាននាំសិស្សរបស់ទ្រង់មកកាន់ទឹកដីទាំងនេះ។ ព្រះយេស៊ូវចង់ឱ្យសិស្សរបស់ទ្រង់ធ្វើកិច្ចការ ដើម្បីសង្គ្រោះមនុស្សនៅ ក្នុងទីក្រុងនៃសាសន៍ដទៃទាំងអម្បាលម៉ាន។ ប៉ុន្តែ ជាដំបូង ពួកសិស្សត្រូវតែយល់ឃើញថា ការដែលពួកគេមិនចូលចិត្តសាសន៍ទាំងនេះគឺជារឿងមិនត្រឹមត្រូវនោះឡើយ។

`តើលោកអ្នកអាចធ្វើអ្វីខ្លះ ដើម្បីគាំទ្រដល់អ្នកអាត់វេនទីស្ទដែលបានធ្វើកិច្ចការបម្រើព្រះនៅតាមទីក្រុងនានានោះ?`