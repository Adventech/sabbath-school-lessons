---
title:  អ្នកមាន និងនគររបស់ព្រះ
date:  29/11/2023
---

`សូមអានរឿងអំពីបុរសអ្នកមានវ័យក្មេងម្នាក់នៅក្នុងខគម្ពីរម៉ាថាយ 19:16-22។ សូមប្រៀប-ធៀបបុរសអ្នកមានវ័យក្មេងម្នាក់នេះជាមួយនឹងលោកនីកូដេម។ លោកនីកូដេមបានទទួលយកព្រះយេស៊ូវ។ រីឯបុរសអ្នកមានវ័យក្មេងនេះវិញ មិនបានទទួលយកព្រះយេស៊ូវនោះឡើយ។ តើយើងអាចរៀនមេរៀនអ្វីខ្លះ ពីរឿងបុរសអ្នកមានវ័យក្មេងម្នាក់នេះ?`

រឿងព្រះយេស៊ូវ និងបុរសអ្នកមានវ័យក្មេងបានបង្ហាញយើងថា អ្នកមានអាចនឹងរៀបចំ «អន្ទាក់» ដ៏អាក្រក់មួយ។ យើងត្រូវតែជៀសវាងកុំឱ្យខ្លួនយើងធ្លាក់ទៅក្នុងសេចក្តីល្បួងនេះ។ សូមក្រឡេកមើលព្រះបន្ទូលរបស់ព្រះអំពីគ្រោះថ្នាក់នៃភាពមានបាន ដោយទ្រង់បានមានបន្ទូលថា «ខ្ញុំប្រាប់អ្នករាល់គ្នាទៀត ថា ‘ដែលសត្វអូដ្ឋនឹងចូលតាមប្រហោងម្ជុល នោះងាយ ជាជាងឲ្យមនុស្សអ្នកមានចូលទៅក្នុងនគរនៃព្រះ វិញ’» (ម៉ាថាយ 19:24)។ ជាការពិតណាស់ ព្រះយេស៊ូវមិនបានមានបន្ទូលថា មិនអាចទទួលបានសេចក្តី សង្គ្រោះនោះទេ។ ប៉ុន្តែ ពួកគេត្រូវតែប្រុងប្រយ័ត្នកុំឱ្យខ្លួនគេស្រឡាញ់ទ្រព្យសម្បត្តិរបស់ពួកគេជាងស្រឡាញ់ ព្រះ។

នៅទីបំផុត អ្នកមាន និងអ្នកក្រនឹងត្រូវស្លាប់ដូចគ្នា (ប្រសិនជាព្រះយេស៊ូវមិនបានយាងមកមុន ពួកគេស្លាប់នោះ)។ ដូច្នេះ អ្នកមានត្រូវតែទទួលបានសេចក្តីសង្គ្រោះ ដូចជាអ្នកដទៃផងដែរ។ ប្រាក់អាច ទិញអ្វីៗទាំងអស់ ប៉ុន្តែ វាមិនអាចលោះយើងចេញពីសេចក្តីស្លាប់បានឡើយ។ មានតែព្រះយេស៊ូវមួយគត់ ដែលអាចលោះយើងចេញពីសេចក្តីស្លាប់បាន នៅពេលដែលយើងជឿទៅលើព្រះគុណនៃជីវិតអស់កល្ប របស់ទ្រង់នោះ។

ព្រះយស៊ូវបានមានបន្ទូលថា «ព្រះយេស៊ូវមានព្រះបន្ទូលទៅនាងថា ខ្ញុំជាសេចក្តីរស់ឡើងវិញ ហើយជាជីវិត អ្នកណាដែលជឿដល់ខ្ញុំ ទោះបើបានស្លាប់ហើយ គង់តែនឹងរស់ឡើងវិញដែរ» (យ៉ូហាន 11:25)។

`សូមអានអំពីលោកសាខេនៅក្នុងខគម្ពីរលូកា 19:1-10។ តើរឿងរបស់លោកសាខេខុសគ្នា ពីរឿងរបស់បុរសអ្នកមានវ័យក្មេងម្នាក់នេះដោយរបៀបណា?`

លោកសាខេបានទទួលយកព្រះយេស៊ូវ ប៉ុន្តែ បុរសអ្នកមានវ័យក្មេងម្នាក់នេះបានបែរចេញពីព្រះយេស៊ូវវិញ។ តើលោកអ្នកបានឃើញនៅក្នុងសាច់រឿងរបស់លោកសាខេថា ព្រះយេស៊ូវមិនបានបង្គាប់ ឱ្យគាត់លក់ទ្រព្យសម្បត្តិរបស់គាត់ទៅចែកចាយដល់អ្នកក្រីក្រនោះដែរឬទេ? ព្រះយេស៊ូវបានជ្រាបថា បុរស អ្នកមានវ័យក្មេងម្នាក់នេះស្រឡាញ់ទ្រព្យសម្បត្តិរបស់គាត់ជាខ្លាំង។ ហេតុដូច្នេះហើយ បានជាព្រះយេស៊ូវ បានសុំឱ្យបុរសម្នាក់មានវ័យក្មេងម្នាក់នេះលក់ទ្រព្យសម្បត្តិរបស់គាត់។

យើងមិនបានដឹងពាក្យពេចន៍ទាំងអស់ដែលព្រះយេស៊ូវបានមានបន្ទូលទៅកាន់លោកសាខេ នៅពេលដែលទ្រង់ចូលទៅសួរសុខទុក្ខគាត់នៅឯផ្ទះរបស់គាត់នោះ។ យើងមិនដឹងថា លោកសាខេមាន អារម្មណ៍ថា គាត់ត្រូវផ្លាស់ប្តូរចំណុចណាខ្លះនៅក្នុងជីវិតរបស់គាត់នោះទេ បន្ទាប់ពីគាត់បានជួបជាមួយនឹងព្រះយេស៊ូវនោះ។

`«ដ្បិតបើមនុស្សណានឹងបានលោកីយ៍ទាំងមូល តែបាត់ព្រលឹងទៅ នោះតើមានប្រយោជន៍អ្វីដល់អ្នកនោះ ឬតើមនុស្សនឹងយកអ្វីទៅដូរ ឲ្យបានព្រលឹងខ្លួនវិញ» (ម៉ាថាយ 16:26)។ តើព្រះយេស៊ូវ កំពុងតែដាស់តឿនយើងអំពីអ្វី?`