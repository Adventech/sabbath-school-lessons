---
title:  ស្តេចនេប៊ូក្នេសា
date:  26/11/2023
---

អ្នកគ្រីស្ទានខ្លះបានជឿថា ព្រះយេស៊ូវបានសុគតជំនួសមនុស្សពិសេសមួយក្រុម។ ពួកគេបាន ជឿថា មានតែក្រុមនេះមួយគត់ដែលបានសង្គ្រោះ។ នៅក្នុងនាមជាសេវេនដេយអាត់វេនទីស្ទ យើងបាន ជឿថា ព្រះយេស៊ូវបានសុគតជំនួសមនុស្សលោកទាំងអស់។ «ទ្រង់សព្វព្រះហឫទ័យ ឲ្យមនុស្សទាំងអស់ បានសង្គ្រោះ ហើយឲ្យបានស្គាល់សេចក្តីពិត» (ធីម៉ូថេទី1 2:4)។ «ទ្រង់ជាតង្វាយធួននឹងបាបយើងរាល់គ្នា មិនត្រឹមតែបាបរបស់យើងរាល់គ្នាតែប៉ុណ្ណោះ គឺនឹងបាបរបស់លោកីយ៍ទាំងមូលដែរ» (យ៉ូហានទី1 2:2)។ ហេតុដូច្នេះហើយ បានជា «ទ្រង់បានរើសយើងរាល់គ្នាក្នុងព្រះគ្រីស្ទ តាំងពីមុនកំណើតលោកីយ៍ មកប្រយោជន៍ឲ្យយើងរាល់គ្នាបានបរិសុទ្ធ ហើយឥតកន្លែងបន្ទោសបាននៅចំពោះទ្រង់ ដោយសេចក្តីស្រឡាញ់» (អេភេសូរ 1:4)។ មិនមែនមនុស្សទាំងអស់សុទ្ធតែបានជ្រើសរើសយកតង្វាយដែលព្រះបាន ប្រទានជំនួសអំពើបាបរបស់យើងនោះឡើយ។ ប៉ុន្តែ អ្នកខ្លះបានទទួលយកតង្វាយនេះ។ ហើយមនុស្ស ទាំងនេះភាគច្រើនក៏មានអំណាចខ្លាំងណាស់ដែរ។ យើងអាចអានរឿងអំពីមនុស្សមានអំណាចទាំងនេះ បាននៅក្នុងព្រះគម្ពីរ។

`សូមអានអំពីស្តេចនេប៊ូក្នេសានៅក្នុងបទគម្ពីរដានីយ៉ែល ជំពូក4។ តើមានរឿងអ្វីកើតឡើងដល់ ស្តេច? តើព្រះបានសង្គ្រោះទ្រង់ដោយរបៀបណា?`

ជាដំបូង ស្តេចនេប៊ូក្នេសាមិនបានជឿទៅលើព្រះនោះឡើយ។ ព្រះគម្ពីរបានបង្ហាញយើងពី របៀបដែលព្រះបានជំនុំជម្រះស្តេចនេប៊ូក្នេសាស្រដៀងគ្នាទៅនឹងរបៀបដែលព្រះបានជំនុំជម្រះ និងដាក់ទោសដល់ស្តេចនៃសាសន៍អ៊ីស្រាអែលយ៉ាងដូច្នោះដែរ (លោកអ្នកអាចអានបន្ថែមទៀត អំពីស្តេចទាំងនេះនៅក្នុងរបាក្សត្រទី2 32:25, 26; ពង្សាវតារក្សត្រទី1 14:21-31; សាំយូអែលទី1 28)។ បន្ទាប់ពីព្រះបានជំនុំជម្រះស្តេចនេប៊ូក្នេសាហើយ នោះស្តេចបានធ្វើទង្វើដូចជាសត្វមួយក្បាល។ ក្រចក ដៃ សក់ និងពុកមាត់របស់ទ្រង់បានដុះឡើងយ៉ាងច្រើន។ ស្តេចបានសោយស្មៅហាក់ដូចជាទ្រង់ជាសត្វ គោយ៉ាងដូច្នោះដែរ។ 7ឆ្នាំក្រោយមក ព្រះបានព្យាបាលចិត្តរបស់លោកនេប៊ូក្នេសា។ បន្ទាប់មក ស្តេច បានថ្វាយបង្គំព្រះថា ទ្រង់ជាព្រះអាទិករមែនពិត។ រឿងដ៏អស្ចារ្យរបស់ស្តេចនេប៊ូក្នេសាបានបង្ហាញយើង ថា ព្រះមិនត្រឹមតែសង្គ្រោះអ្នកខ្សត់ខ្សោយ និងអ្នកខ្វះខាតនោះទេ។ ព្រះក៏ចង់សង្គ្រោះអ្នកមាន និងអ្នក មានអំណាចផងដែរ។ ទន្ទឹមគ្នានេះ ស្តេចនេប៊ូក្នេសាក៏ជាមនុស្សមានអំណាចជាងគេបំផុតនៅលើផែនដី នេះដែរ។ ស្តេចបានមានបន្ទូលថា «ដូច្នេះ ឱព្រះករុណាអើយ សូមឲ្យទ្រង់បានរាប់សេចក្តីទូន្មានរបស់ទូលបង្គំជាគួរទទួលចុះ សូមឲ្យទ្រង់ផ្តាច់អំពើបាបរបស់ទ្រង់ចេញ ដោយប្រព្រឹត្តសេចក្តីសុចរិតវិញ ហើយ ផ្តាច់អំពើទុច្ចរិតរបស់ទ្រង់ចេញផង ដោយសំដែងសេចក្តីមេត្តាករុណាដល់ពួកក្រីក្រ ក្រែងនឹងមានសេចក្តី សុខជាអង្វែងតទៅ» (ដានីយ៉ែល 4:37)។ បើសិនជាអ្នកមាន និងអ្នកមានអំនួតនៅលើផែនដីនេះបាន យល់អំពីសេចក្តីពិតនេះ មិនដឹងជាល្អយ៉ាងណាទេ។

តើយើងអាចរៀនពីរឿងនេះដោយរបៀបណា? ចំណុចទី1 ព្រះបានបង្គាប់ឱ្យលោកដានីយ៉ែល ពាល់ចិត្តស្តេច។ ទន្ទឹមគ្នានេះ ព្រះក៏ធ្វើការជាមួយយើង ដើម្បីប៉ះពាល់ចិត្តអ្នកដទៃផងដែរ។ ចំណុចទី2 ព្រះ អាចធ្វើនូវអ្វីដែលយើងមិនអាចធ្វើបាន។ ព្រះអាចធ្វើការអស្ចារ្យ ដើម្បីសង្គ្រោះអ្នកណាម្នាក់។ យើង នឹងបានឃើញថា ព្រះទ្រង់មានវិធីជាច្រើន ដើម្បីដកអំនួតទាំងអស់ចេញពីចិត្តរបស់យើង។