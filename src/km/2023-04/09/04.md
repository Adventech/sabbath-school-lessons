---
title:  ការប្រាប់អ្នកមានចំណេះដឹងអំពីព្រះយេស៊ូវ
date:  28/11/2023
---

លោកនីកូដេមចេះចំណេះដឹងយ៉ាងច្រើន។ ព្រះគម្ពីរបានសំដែងថា លោកនីកូដេមគឺជាមេដឹកនាំ នៃសាសន៍យូដា (យ៉ូហាន 3:1)។ ព្រះយេស៊ូវបានមានបន្ទូលថា លោកនីកូដេមគឺជាគ្រូនៃសាសន៍អ៊ីស្រា-អែល (យ៉ូហាន 3:10)។ លោកនីកូដេមបានយល់ព្រះគម្ពីរយ៉ាងច្បាស់។ គាត់ក៏ចង់ស្គាល់ព្រះអម្ចាស់ ផងដែរ។ បើមើលពីក្រៅ លោកនីកូដេមអាចនឹងវិភាគ ដើម្បីឱ្យដឹងថា គាត់គឺជាសិស្សរបស់ព្រះដែរឬទេ។ លោកនីកូដេមបានកាន់តាមក្រឹត្យវិន័យទាំងអស់របស់ព្រះ។ ពួកសាសន៍យូដាបានគោរពឱ្យតម្លៃគាត់។ លោកនីកូដេមគឺជាមនុស្សអ្នកមាន និងអ្នកមានអំណាច។ មនុស្សជាច្រើនបានជឿថា ភាពមានបាន និង អំណាចរបស់លោកនីកូដេមនេះគឺជាតម្រុយបង្ហាញថា ព្រះបានប្រទានពរឱ្យគាត់។ ប៉ុន្តែ លោកនីកូដេម បានមានអារម្មណ៍ហាក់ដូចជាខ្វះខាតអ្វីមួយពីជីវិតរបស់គាត់អ៊ីចឹង។

`សូមអានរឿងរបស់លោកនីកូដេម នៅក្នុងខគម្ពីរយ៉ូហាន 3:1-12។ តើរឿងនេះបានបង្ហាញ យើង អំពីតម្រូវការខាងឯវិញ្ញាណរបស់លោកនីកូដេមនោះយ៉ាងដូចម្តេចដែរ? តើព្រះយេស៊ូវបានបំពេញ តម្រូវការរបស់គាត់ភ្លាមៗដែរឬទេ?`

នៅពេលដែលលោកនីកូដេមចូលមករកព្រះយេស៊ូវ គាត់បានព្យាយាមសម្រួលអារម្មណ៍ថា ជីវិតខាងឯវិញ្ញាណរបស់គាត់គឺស្របតាមព្រះហឫទ័យព្រះគ្រប់យ៉ាង ដោយបញ្ជាក់ថា គាត់មិនត្រូវការ របស់អ្វីពីព្រះយេស៊ូវនោះទេ។ ប៉ុន្តែ ព្រះយេស៊ូវបានជ្រាបពីចិត្តរបស់លោកនីកូដេម។ ទន្ទឹមគ្នានេះ ព្រះ ក៏បានជ្រាបពីចិត្ត និងតម្រូវការរបស់អ្នកមាន និងអ្នកមានអំណាចនៅសព្វថ្ងៃនេះ។ លោកនីកូដេមបាន មករកព្រះយេស៊ូវ ដោយសារតែការបង្រៀនរបស់ព្រះយេស៊ូវបានប៉ះពាល់ចិត្តរបស់គាត់។ អំនួតរបស់លោកនីកូដេមបានរារាំងគាត់មិនឱ្យប្រកាសជាសាធារណៈថា គាត់បានជឿថា ព្រះយេស៊ូវគឺជាព្រះអង្គសង្គ្រោះនោះឡើយ។ ដូច្នេះហើយ លោកនីកូដេមបានចូលមករកព្រះយេស៊ូវនៅពេលយប់វិញ។ យប់ដែលលោកនីកូដេមបានចំណាយពេលជាមួយនឹងព្រះយេស៊ូវ បានផ្លាស់ប្តូរគាត់ជារៀងរហូត។ បន្ទាប់ពី ការណាត់ជួបនោះមក លោកនីកូដេមមិនបានប្រកាសជាសាធារណៈថា គាត់បានទទួលយកព្រះយេស៊ូវ ជាព្រះអង្គសង្គ្រោះរបស់គាត់នោះឡើយ។ ប៉ុន្តែ លោកនីកូដេមបានក្លាយទៅជាសិស្សសំងាត់របស់ព្រះយេស៊ូវ វិញ។

`សូមអានខគម្ពីរយ៉ូហាន 7:43-52 និងយ៉ូហាន 19:39។ តើខទាំងនេះបានប្រាប់យើងអំពីលោកនីកូដេម និងព្រះយេស៊ូវ?`

ខទាំងនេះបានបង្ហាញយើងថា ជីវិតរបស់លោកនីកូដេមត្រូវបានព្រះយេស៊ូវផ្លាស់ប្តូរ។ លោក នីកូដេមក៏បានព្យាយាមការពារព្រះយេស៊ូវ នៅពេលដែលទ្រង់នៅមានជីវិតនៅឡើយដែរ។ បន្ទាប់មក លោកនីកូដេមចង់លើកតម្កើងព្រះយេស៊ូវ បន្ទាប់ពីទ្រង់បានសុគតទៅនោះ។ ជាការពិតណាស់ ព្រះយេស៊ូវ បានប៉ពាល់ចិត្តរបស់លោកនីកូដេម។ មនុស្សដ៏មានអំណាចប្រកដដោយចំណេះដឹង និងការអប់រំបានត្រូវការព្រះអង្គសង្គ្រោះ។ ហើយយើងក៏ត្រូវការទ្រង់ដែរ។

`ជាការពិតណាស់ យើងមានសេចក្តីពិតនៃព្រះគម្ពីរ។ ប៉ុន្តែ តើហេតុអ្វីបានជាយើងត្រូវតែប្រុង ប្រយ័ត្នកុំឱ្យខ្លួនយើងធ្លាក់ទៅក្នុង «អន្ទាក់» នៃការគិតថា អ្វីដែលយើងបានចេះល្មមនឹងអាចសង្គ្រោះបាន យ៉ាងដូច្នេះ?`