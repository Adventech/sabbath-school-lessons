---
title:  ការសិក្សាបន្ថែម
date:  03/11/2023
---

ព្រះយេស៊ូវបានត្រាស់ហៅយើងឱ្យចូលរួមធ្វើកិច្ចការមនុស្សលោកជាមួយនឹងទ្រង់។ ព្រះអម្ចាស់ចង់ឱ្យយើងចែកចាយសេចក្តីពិតនៃព្រះគម្ពីរជាមួយនឹងមនុស្សដែលនៅជុំវិញយើង។ អ្នកស្រី អែល្លីន ជី វ៉ៃត៍បានព្រមានដល់អ្នកដែលមិនបានបំពេញផ្នែករបស់គេនោះ។

«មនុស្សជាច្រើនបានដោះសាមិនព្រមធ្វើកិច្ចការព្រះ។ ពួកគេមានទំនួលខុសត្រូវនៅក្នុងកិច្ចការ នេះ ទោះបីជាពួកគេបានជ្រើសរើសមិនព្រមធ្វើកិច្ចការនេះក៏ដោយ។ ពីព្រោះព្រះទ្រង់មានកំណត់ត្រានៅ ឯស្ថានសួគ៌។ នៅពេលដែលរាស្ត្ររបស់ទ្រង់បានបដិសេធមិនព្រមជួយមនុស្សដែលព្រះយេស៊ូវបានសង្គ្រោះ ទេ នោះព្រះនឹងកត់ត្រាទង្វើរបស់ពួកគេពីស្ថានសួគ៌។ ទ្រង់នឹងកត់ត្រានៅក្នុងក្រាំងរបស់ទ្រង់ថា ពួកគេគឺ ជាអ្នកបម្រើមិនស្មោះត្រង់។ តើយ៉ាងណាទៅវិញ ប្រសិនបើប៉ាស្ទ័របានគេចចេញពីមនុស្សដែលត្រូវជំនួយពី គាត់វិញនោះ? តើប៉ាស្ទ័រម្នាក់នោះកំពុងតែធ្វើការដូចជាព្រះយេស៊ូវដែរឬទេ? តើគាត់គឺជាកម្លាំង និងជាព្រះពរ ដល់អ្នកដទៃដែរឬទេ? អ្នកដែលបដិសេធមិនព្រមខ្វល់ពីអ្នកដទៃបានក្លាយទៅជាមនុស្សអាត្មានិយម។ តើពួកគេអាចផ្លាស់ប្តូរបានដោយសារអ្វី? គឺថា ពួកគេត្រូវតែចំណាយពេលជាមួយនឹងបងប្អូនរបស់ពួកគេ ដើម្បីឱ្យពួកគេបានយល់ពីរបៀបថែរក្សារាស្ត្ររបស់ព្រះ។ ពួកគេនឹងថ្វាយរបស់ដែលពួកគេត្រូវការបំផុត ដល់ព្រះយេស៊ូវ នៅពេលដែលពួកគេត្រូវការរបស់ទាំងនោះជាចាំបាច់។ អ្នកដែលមិនបានធ្វើកិច្ចការនេះ បានបង្ហាញថា ពួកគេត្រូវការការផ្លាស់ប្តូរ។ នៅពេលដែលពួកគេផ្លាស់ប្តូរ នោះពួកគេនឹងបានដឹងថា ពួកគេ មិនបានចែកចាយកិច្ចការដែលព្រះបានប្រទានឱ្យពួកគេនោះឡើយ»។ ដកស្រង់ពី Ellen G. White, The Advent Review and Sabbath Herald, August 30, 1892។

ពាក្យទាំងនេះគឺជាពាក្យធ្ងន់។ ទន្ទឹមគ្នានេះ យើងក៏ត្រូវតែចាំថា ព្រះមិនទុកឱ្យយើងអស់សង្ឃឹម ដូចជារឿងលោកយ៉ូណាសនេះបានបង្រៀនយើងនោះទេ។ «ដ្បិតព្រះបានប្រទានកិច្ចការដ៏សំខាន់មួយ ដល់លោកយ៉ូណាស។ លោកយ៉ូណាសត្រូវទ្របន្ទុកការងារយ៉ាងធ្ងន់។ ព្រះដែលបានសុំឱ្យលោកយ៉ូណាស ទៅ ទ្រង់មានអំណាចនឹងការពារលោកយ៉ូណាស ហើយទ្រង់ក៏នឹងធ្វើឱ្យគាត់ទទួលបានជោគជ័យផងដែរ»។ ប្រសិនបើលោកយ៉ូណាសបានធ្វើតាមព្រះ ដោយគ្មានសង្ស័យ នោះលោកយ៉ូណាសអាចនឹងគេចផុតពីបទពិសោធន៍ឈឺចាប់ជាច្រើនរបស់គាត់។ ព្រះក៏អាចនឹងប្រទានពរដល់លោកយ៉ូណាសជាច្រើនបែបច្រើនវិធីផងដែរ។ ប៉ុន្តែ ព្រះអម្ចាស់មិនបានចាកចេញពីលោកយ៉ូណាស នៅពេលដែលគាត់មានពេញដោយទុក្ខកង្វល់នោះឡើយ។ ព្រះបានប្រើគ្រាលំបាក និងការអស្ចារ្យប្លែកៗ ដើម្បីប្រទានសេចក្តី សង្ឃឹមដល់លោកយ៉ូណាស។ បន្ទាប់មក លោកយ៉ូណាសបានជឿទុកចិត្តទៅលើព្រះ និងជឿទៅលើអំណាច សង្គ្រោះរបស់ទ្រង់ជាថ្មីម្តងទៀត»។ ដកស្រង់ពី Ellen G. White, Prophets and Kings, page 266, adapted។

**សំណួរពិភាក្សា**

`1. តើ «ទីក្រុងនីនីវេ» របស់លោកអ្នកគឺជាអ្វីដែរ? តើលោកអ្នកបានដោះសាមិនព្រមធ្វើកិច្ចការដែលព្រះ បានប្រទានឱ្យលោកអ្នកធ្វើនោះយ៉ាងដូចម្តេចដែរ?`

`2. នៅក្នុងនាមជាក្រុមជំនុំ យើងបានទទួលសេចក្តីពិតដ៏មានតម្លៃជាច្រើនពីព្រះគម្ពីរ។ តើអ្វីដែលរារាំង លោកអ្នកមិនឱ្យចែកចាយសេចក្តីពិតទាំងនេះជាមួយនឹងអ្នកដទៃនោះ?`

`3. តើលោកអ្នកមានសេចក្តីភ័យខ្លាចអ្វីខ្លះ ទាក់ទងទៅនឹងការចែកចាយសេចក្តីពិតនៃព្រះគម្ពីរនេះ? ដោយ មានជំនួយពីព្រះ តើលោកអ្នកអាចជម្រុះសេចក្តីភ័យខ្លាចទាំងនោះដោយរបៀបណា?`