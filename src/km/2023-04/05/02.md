---
title:  ការភ័យខ្លាចគឺជាការដោះសាទី1
date:  29/10/2023
---

`សូមអានខគម្ពីរណាហ៊ុម 1:1; ណាហ៊ុម 3:1-4: ពង្សាវតារក្សត្រទី2 19:32-37។ តើខ ទាំងនេះបានប្រាប់យើង អំពីទីក្រុងនីនីវេ និងទំនាក់ទំនងរបស់វាជាមួយនឹងសាសន៍អាសស៊ើរ ហើយនិង សាសន៍អ៊ីស្រាអែលនោះយ៉ាងដូចម្តេចដែរ? តើលោកអ្នកគិតថា ទំនាក់ទំនងនេះមានអ្វីពាក់ព័ន្ធនឹងមូលហេតុ ដែលលោកយ៉ូណាសបានសម្រេចចិត្តទៅតំបន់តើស៊ីស តែមិនទៅទីក្រុងនីនីវេនោះដែរឬទេ?`

ការភ័យខ្លាចគឺជាហេតុផលមួយដែលនាំឱ្យលោកយ៉ូណាសមិនចង់ទៅទីក្រុងនីនីវេ។ ដ្បិតពួក សាសន៍អាសស៊ើរខ្លាំងពូកែ និងគួរឱ្យខ្លាច។

«នៅក្នុងសម័យព្រះគម្ពីរ ទីក្រុងនីនីវេគឺជាទីក្រុងមួយនៅក្នុងចំណោមទីក្រុងដែលមានអំណាច ខ្លាំងជាងគេបំផុត។ លោកណាហ៊ុមដែលជាហោរារបស់ព្រះ បាននិយាយថា ‘វេទនាដល់ទីក្រុង ដែលប្រឡាក់ដោយឈាម វាពេញដោយសេចក្តីកំភូត និងសេចក្តីច្រឡោត ការរឹបជាន់មិនចេះបាត់ចេញឡើយ’។ លោកណាហ៊ុមបានប្រៀបធៀបមនុស្សនៅក្នុងទីក្រុងនីនីវេទៅនឹងសត្វតោដ៏អាក្រក់ និងសាហាវមួយក្បាល ដែលស្រេកឃ្លានជាទីបំផុត។ លោកណាហ៊ុមបានសួរមនុស្សនៅក្នុងទីក្រុងនីនីវេថា ‘តើមានអ្នកឯណាដែលមិនត្រូវអំពើកំណាចរបស់ឯងជានិច្ចនោះ’ (ណាហ៊ុម 3:1, 19)»។ ដកស្រង់ពី Ellen G. White, Prophets and Kings, page 265, adapted។

អ្នកសរសេរប្រវត្តិសាស្ត្របានប្រាប់យើងថា ស្តេចសាសន៍អាសស៊ើរសានហេរីបបានសាងសង់ របស់ជាច្រើននៅក្នុងទីក្រុងនីនីវេ។ ស្តេចបានសាងសង់រាជវាំងដ៏ធំមួយនៅក្នុងទីក្រុងបែ៉កនិរតី។ រាជវាំង នោះមានបណ្តោយ503ម៉ែត្រ និងទទឹង242ម៉ែត្រ។ រាជវាំងនោះមានបន្ទប់យ៉ាងហោចណាស់ក៏80 បន្ទប់ដែរ។ ហើយស្តេចសានហេរីបក៏បានសាងសង់ប្រឡាយទឹកចំនួន18កន្លែងផងដែរ។ ប្រឡាយទាំង នោះបាននាំទឹកទៅកាន់ទីក្រុងនីនីវេដែលមានចម្ងាយរហូតទៅដល់65គីឡូម៉ែត្រឯណោះ។

ពួកសាសន៍អាសស៊ើរបានកសាងរបស់ល្អៗជាច្រើន។ ប៉ុន្តែ ពួកគេមិនបានបង្ហាញសេចក្តីមេត្តា ដល់ខ្មាំងសត្រូវពួកគេនោះទេ។ ស្តេចសាហេរីបបានអួតអំពីរឿងអាក្រក់ៗដែលទ្រង់បានធ្វើដល់ពួកសាសន៍ បាប៊ីឡូន នៅពេលដែលទ្រង់បានច្បាំងនឹងគេនោះ។ ស្តេចសានហេរីបបានយកសាកសពជនជាតិបាប៊ីឡូន ទៅដាក់នៅតាមផ្លូវនៃទីក្រុងបាប៊ីឡូន។ ស្តេចបានសម្លាប់ទាំងក្មេងទាំងចាស់។ អ្នកវិទ្យាសាស្ត្រដែលបាន ជីកដី ដើម្បីសិក្សាអំពីអតីតកាល បានរកឃើញរូបភាពនៅសម័យនោះឆ្លាក់នៅនឹងផ្ទាំងថ្ម។ រូបភាពនៅក្នុង ផ្ទាំងថ្មទាំងនោះបានបង្ហាញថា ទាហាននៃសាសន៍អាសស៊ើរបានចាក់ជន្លួញស្រួចៗចូលទៅក្នុងសាកសព ខ្មាំងសត្រូវរបស់ពួកគេ។

ពួកសាសន៍អាសស៊ើរមិនមែនជាសាសន៍ដែលលោកអ្នកចង់ឈ្លោះជាមួយនោះឡើយ។ ពីព្រោះ សាសន៍នេះបានធ្វើបាបអ្នកដទៃដោយមិនខ្វល់អ្វីឡើយ។ ពួកគេបានប្រើអំណាចលើសពីអ្វីដែលពួកគេត្រូវការទៀត ដើម្បីប្រឆាំងទាស់នឹងមនុស្សដែលពួកគេមិនចូលចិត្ត។ ជាការពិតណាស់ លោកយ៉ូណាស បានភ័យញ័រ នៅពេលដែលគាត់នឹកដល់ការដើរចូលទៅក្នុងចំណោមមនុស្សនៃទីក្រុងនីនីវេនេះ។

យើងអាចនឹងមានអារម្មណ៍មិនចូលចិត្តលោកយ៉ូណាស នៅពេលដែលយើងអានរឿងរបស់ គាត់។ យើងអាចនឹងមិនចូលចិត្តគាត់ ដែលគាត់បានឱ្យសេចក្តីភ័យខ្លាចរារាំងកិច្ចការបម្រើព្រះរបស់គាត់។ ប៉ុន្តែ យើងក៏អាចនឹងធ្វើរឿងដូចគ្នានេះដែរ។ ពីព្រោះយើងអាចនឹងអនុញ្ញាតឱ្យការភ័យខ្លាចគ្រប់គ្រងយើង តែយើងមិនបានអនុញ្ញាតឱ្យព្រះគ្រប់គ្រងយើងនោះឡើយ។