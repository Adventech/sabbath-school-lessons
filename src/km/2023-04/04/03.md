---
title:  សេចក្តីស្រឡាញ់ដែលលោកអ័ប្រាហាំមានចំពោះមនុស្សគ្រប់គ្នា
date:  23/10/2023
---

`សូមអានខគម្ពីរលោកុប្បត្តិ 18:16-33។ តើលោកអ័ប្រាហាំបានបង្ហាញសេចក្តីស្រឡាញ់ដែលគាត់មានចំពោះមនុស្សជាតិសាសន៍នោះដោយរបៀបណា?`

បទគម្ពីរលោកុប្បត្តិ ជំពូក18 បានបង្ហាញយើងថា លោកអ័ប្រាហាំបានស្រឡាញ់អ្នកដទៃ។ មនុស្សពីទីក្រុងសូដុំម និងទីក្រុងកូម៉ូរ៉ាគឺជាមនុស្សមានបាប។ ពួកគេមិនបានធ្វើតាមព្រះ ឬរៀបចំឥរិយាបថ ដូចជាលោកអ័ប្រាហាំនោះឡើយ។ ទោះជាយ៉ាងនេះក៏ដោយ ក៏ចិត្តរបស់លោកអ័ប្រាហាំមានពេញទៅដោយសេចក្តីស្រឡាញ់ចំពោះពួកគេ និងចំពោះមនុស្សដទៃទៀតដែរ។ សេចក្តីស្រឡាញ់ដែលលោកអ័ប្រាហាំមានចំពោះអ្នកដទៃនេះ មិនគិតថា ពួកគេគឺជាអ្នកណា ពួកគេនិយាយភាសាអ្វី ឬពួកគេកាន់ សាសនា អ្វីនោះឡើយ។

ព្រះបានប្រាប់លោកអ័ប្រាហាំអំពីការដែលទ្រង់បានសម្រេចព្រះទ័យនឹងបំផ្លាញទីក្រុងសូដុំម និងកូម៉ូរ៉ាចេញ។ «រួចព្រះយេហូវ៉ាទ្រង់មានព្រះបន្ទូលថា ‘ រួចព្រះយេហូវ៉ាទ្រង់មានព្រះបន្ទូលថា ពីព្រោះ សម្រែកនៃក្រុងសូដុំម នឹងក្រុងកូម៉ូរ៉ាបានឮជាខ្លាំង ហើយអំពើបាបរបស់គេក៏ធ្ងន់ណាស់ផង នោះបានជាអញចុះទៅមើលឥឡូវ ដើម្បីឲ្យដឹង បើគេបានប្រព្រឹត្តដូចជាសម្រែកដែលអញបានឮនោះឬទេ បើមិនមែនទេ នោះអញនឹងបានដឹង’» (លោកុប្បត្តិ 18:20)។

ចិត្តរបស់លោកអ័ប្រាហាំគ្មានអំនួតអួតអាងអ្វីឡើយ នៅពេលដែលគាត់ឆ្លើយនឹងព្រះនោះ។ ពាក្យពេចន៍របស់លោកអ័ប្រាហាំមានពេញទៅដោយការគោរពកោតខ្លាចព្រះ។ «មិនគួរគប្បីឲ្យទ្រង់ប្រព្រឹត្ត ដូច្នោះ និងសម្លាប់មនុស្សសុចរិតជាមួយនឹងមនុស្សអាក្រក់នោះទេ យ៉ាងនោះឈ្មោះថាធ្វើឲ្យមនុស្សសុចរិតបានដូចជាមនុស្សអាក្រក់ដែរ សូមកុំឲ្យទ្រង់ធ្វើដូច្នោះឡើយ ឯព្រះដ៏ជាចៅក្រមផែនដីទាំងមូល តើទ្រង់មិនត្រូវប្រព្រឹត្តដោយយុត្តិធម៌ទេឬអី» (លោកុប្បត្តិ 18:25)។

លោកអ័ប្រាហាំបានសង្ឃឹមថា សេចក្តីស្រឡាញ់ដែលគាត់មានចំពោះមនុស្សនៅក្នុងទីក្រុងសូដុំម និងទីក្រុងកូម៉ូរ៉ានេះ នឹងជួយសង្គ្រោះមនុស្សគ្រប់គ្នានៅក្នុងទីក្រុង មិនមែនត្រឹមតែមនុស្សល្អប៉ុណ្ណោះ ឡើយ។ ជាការពិតណាស់ លោកអ័ប្រាហាំក៏បានដឹងថា អ្នករស់នៅក្នុងទីក្រុងនោះបានធ្វើបាបអាក្រក់ ជាទីបំផុត។ តើអ្នកណាដែលបានដឹងថា គាត់បានឮអំពីទង្វើអាក្រក់ និងអំពើបាបរបស់ពួកគេនោះ? អ្វីដែល យើងបានដឹងអំពីក្រុមមនុស្សនៅក្នុងបទគម្ពីរលោកុប្បត្តិ ជំពូក19 យើងបានយល់ថា ពួកគេគឺជាមនុស្ស អាក្រក់ជាទីបំផុត។ (សូមអានខគម្ពីរលោកុប្បត្តិ 19:1-11 អំពីរឿងរបស់លោកឡុត និងពួកបណ្តាជន ដែលនៅខាងក្រៅផ្ទះរបស់គាត់)។

លោកអ័ប្រាហាំបានដឹងអំពីសេចក្តីស្រឡាញ់របស់ព្រះ។ ដូច្នេះហើយ បានជាគាត់បានសុំឱ្យព្រះបង្ហាញសេចក្តីមេត្តាដល់មនុស្សនៅក្នុងទីក្រុងសូដុំម និងទីក្រុងកូម៉ូរ៉ា។ លោកអ័ប្រាហាំបានដឹងថា មនុស្សនៅក្នុងទីក្រុងនោះអាចផ្លាស់ប្តូរបាន។ ពួកគេអាចចូលទៅឯព្រះ ដើម្បីសុំការលើកលែងទោសពី ទ្រង់។ លោកអ័ប្រាហាំបានដឹងថា បើមនុស្សម្នាក់នៅតែមានជីវិតរស់ សេចក្តីសង្ឃឹមដែលព្រះអាចសង្គ្រោះ បុគ្គលម្នាក់នោះនៅតែអាចមានជានិច្ច។

`តើហេតុអ្វីបានជាការអធិស្ឋានឱ្យអ្នកដទៃនេះ សំខាន់ដល់ជីវិតខាងឯវិញ្ញាណរបស់យើងម្ល៉េះ? តើការអធិស្ឋានឱ្យអ្នកខ្វះខាតអាចជួយឱ្យជីវិតខាងឯវិញ្ញាណរបស់យើងបានលូតលាស់ឡើងដោយរបៀប ណា? តើការដែលយើងបានអធិស្ឋានឱ្យអ្នកដទៃនេះ បានជួយឱ្យយើងយល់បន្ថែមទៀត អំពីសេចក្តីស្រឡាញ់ ដែលព្រះមានសម្រាប់មនុស្សមានបាបនោះដោយរបៀបណា?`