---
title:  ហេតុផលនៅក្នុងសេចក្តីជំនឿ និងកិច្ចការរបស់យើង
date:  06/11/2023
---

`សូមអានខគម្ពីរលូកា 24:36-49។ តើនៅក្នុងខទាំងនេះ មានអ្វីកើតឡើង? តើហេតុអ្វីបាន ជាបទពិសោធន៍នេះសំខាន់ចំពោះសិស្សរបស់ព្រះយេស៊ូវម្ល៉េះ?`

ជាដំបូង ពួកសិស្សរបស់ព្រះយេស៊ូវមិនជឿថា ទ្រង់មានព្រះជន្មរស់នៅឡើងវិញនោះទេ។ នៅ ពេលដែលពួកគេបានឃើញព្រះយេស៊ូវ ពួកគេបានភ័យខ្លាចទៅវិញ។ ពួកគេបានគិតថា ព្រះយេស៊ូវគឺ ជាខ្មោច។ បន្ទាប់មក ពួកសិស្សរបស់ព្រះយេស៊ូវបានឃើញថា ទ្រង់ពិតជាបានរស់ឡើងវិញមែន។ ឥឡូវ នេះ ពួកគេសឹងតែមិនជឿនូវអ្វីដែលពួកគេបានឃើញនោះដោយសារតែសប្បាយចិត្តខ្លាំងពេក (លូកា 24:41)។ តើលោកអ្នកធ្លាប់មានអារម្មណ៍ថា នៅពេលរឿងវាស្តែងខ្លាំងពេក ពិបាកនឹងជឿដែរឬទេ? អារម្មណ៍ បែបនេះបានជួយឱ្យយើងយល់ពីអារម្មណ៍នៃសិស្សរបស់ព្រះយេស៊ូវ នៅពេលដែលពួកគេនៅក្នុងបន្ទប់ ខាងលើនោះ។

តើយ៉ាងណាទៅវិញ ប្រសិនបើព្រះយេស៊ូវបានឱ្យសិស្សរបស់ទ្រង់ទទួលបានត្រឹមតែបទពិសោធន៍ បានឃើញទ្រង់វិញនោះ? តើសេចក្តីជំនឿរបស់ពួកគេនឹងទៅជាយ៉ាងណាវិញ បន្ទាប់ពីទ្រង់បានចាកចេញពី គេនោះ? ជំនឿរបស់ពួកគេអាចនឹងត្រូវស្លាប់បាន។ ពីព្រោះយូរៗទៅ បទពិសោធន៍នៅក្នុងចិត្តរបស់យើង អាចចុះខ្សោយទៅបាន។ ពួកគេក៏អាចនឹងចាប់ផ្តើមភ្លេចព្រះយេស៊ូវ។ ហើយលើសពីនេះទៅទៀតនោះ ពួកគេក៏អាចនឹងចាប់ផ្តើមឆ្ងល់នូវអ្វីដែលពួកគេបានឃើញនោះផង ក៏ថាបាន។ ដោយហេតុនេះហើយ បាន ជាព្រះយេស៊ូវបានធ្វើលើសពីការបង្ហាញស្នាមរបួសរបស់ទ្រង់ ហើយនិងការបរិភោគត្រីនៅមុខពួកគេទៅ ទៀត។ គឺថា ព្រះយេស៊ូវបានបង្រៀនព្រះគម្ពីរដល់សិស្សរបស់ទ្រង់។ ទ្រង់បានបង្ហាញឱ្យសិស្សរបស់ទ្រង់ បានឃើញភ័ស្តុតាងនៅក្នុងព្រះគម្ពីរ ដើម្បីកិច្ចការរបស់ទ្រង់នៅលើផែនដីនេះ ក៏ដូចជាកិច្ចការនៅពេលអនាគតនៅឯស្ថានសួគ៌នោះដែរ។ ជាការពិតណាស់ ពួកសិស្សបានទទួលបទពិសោធន៍ដ៏អស្ចារ្យមួយជាមួយនឹងព្រះយេស៊ូវ។ ប៉ុន្តែ ព្រះយេស៊ូវចង់បង្ហាញហេតុផលពីព្រះគម្ពីរឱ្យពួកគេបានយល់ សម្រាប់ សេចក្តីជំនឿរបស់ពួកគេ។

«ក៏មានព្រះបន្ទូលថា ‘នេះហើយជាសេចក្តីដែលខ្ញុំបានប្រាប់អ្នករាល់គ្នា កាលនៅជាមួយគ្នានៅឡើយ គឺថា ត្រូវតែសម្រេចគ្រប់ទាំងសេចក្តីដែលបានចែងទុកពីខ្ញុំ ទោះក្នុងក្រឹត្យវិន័យលោកម៉ូសេ ក្នុង ទំនាយពួកហោរា ឬក្នុងបទទំនុកដំកើងផង’» (លូកា 24:44)។

ខគម្ពីរលូកា 24:44 បានបង្ហាញព្រះគម្ពីរដែលជាហេតុផលដ៏សំខាន់មួយនៅក្នុងកិច្ចការបម្រើព្រះរបស់យើង។ ដ្បិតព្រះយេស៊ូវបានជ្រាបថា ទ្រង់ត្រូវតែជួយសិស្សរបស់ទ្រង់ជឿទុកចិត្តទៅលើ បទពិសោធន៍ដែលពួកគេមានជាមួយនឹងទ្រង់នោះ។ ពួកសិស្សរបស់ទ្រង់ត្រូវតែយល់ពីមូលហេតុដែលនាំឱ្យទ្រង់សុគត និងយល់ពីមូលហេតុដែលនាំឱ្យទ្រង់រស់ពីស្លាប់ឡើងវិញនោះផង។ ពួកសិស្សក៏ត្រូវតែ យល់ថា នគររបស់ព្រះគឺជានគរខាងឯវិញ្ញាណផងដែរ។ ពួកគេត្រូវតែយល់ថា ព្រះយេស៊ូវបានយាងមក ដោះស្រាយបញ្ហាអំពើបាប ដោយសុគតជំនួសយើង។ ដំណឹងល្អអំពីព្រះយេស៊ូវ គឺលើសពីការរំដោះសាសន៍យូដាចេញពីអាណានិគមរ៉ូមទៅទៀត។ ដំណឹងល្អបានបង្ហាញពីជ័យជម្នះ ដែលព្រះយេស៊ូវបានឈ្នះ សាតាំង។ ដំណឹងល្អនេះគឺជាសេចក្តីសន្យាដែលថា សេចក្តីអាក្រក់នៅលើផែនដីនេះនឹងត្រូវវិនាសទៅ។ បន្ទាប់មក ព្រះនឹងបង្កើតផែនដីថ្មី ហើយទ្រង់នឹងរស់នៅជាមួយនឹងរាស្ត្ររបស់ទ្រង់។ ព្រះយេស៊ូវ «ក៏ [បាន] បើកបំភ្លឺសតិស្មារតីគេ ឲ្យបានយល់ក្នុងគម្ពីរ» (លូកា24:45) ដែលបានសន្យាអំពីទ្រង់នៅក្នុងព្រះគម្ពីរ នោះដែរ ដើម្បីឱ្យពួកគេអាចចែកចាយសេចក្តីពិតទាំងនេះជាមួយនឹងអ្នកដទៃ។ យើងមិនអាចទទួលបាន បទពិសោធន៍ជាមួយនឹងព្រះយេស៊ូវ ដោយមិនបានយល់សេចក្តីសន្យាទាំងនេះនោះឡើយ។