---
title:  ការរង់ចាំ និងការធ្វើការបម្រើព្រះ
date:  07/11/2023
---

បទគម្ពីរលូកា ជំពូក24បានបញ្ចប់ដោយព្រះយេស៊ូវយាងឡើងទៅស្ថានសួគ៌។ ប៉ុន្តែ សាច់រឿង មិនបានបញ្ចប់នៅត្រង់នេះនោះឡើយ។ លោកលូកាបានបន្តរឿងនេះនៅក្នុងកណ្ឌគម្ពីរកិច្ចការតទៅទៀត។ នៅពេលដែលព្រះយេស៊ូវយាងទៅស្ថានសួគ៌វិញ ទ្រង់បានប្រទានកិច្ចការ សេចក្តីសន្យា និងសេចក្តីបង្គាប់ របស់ទ្រង់ដល់សិស្សរបស់ទ្រង់។ ព្រះយេស៊ូវបានបង្គាប់ឱ្យសិស្សរបស់ទ្រង់រង់ចាំនៅក្នុងទីក្រុងយេរូសាឡិម ដើម្បីឱ្យព្រះបានបំពេញសេចក្តីសន្យារបស់ទ្រង់។ ព្រះបានសន្យាថា ទ្រង់នឹងចាក់ព្រះវិញ្ញាណបរិសុទ្ធមកលើពួកគេ (លូកា 24:49; ក៏អានខគម្ពីរកិច្ចការ 1:4-8 ផងដែរ)។ ព្រះវិញ្ញាណបរិសុទ្ធនឹងជួយឱ្យ ពួកសិស្សក្លាយទៅជាស្មរបន្ទាល់របស់ព្រះយេស៊ូវយ៉ាងមុតមាំនៅក្នុងទីក្រុងយេរូសាឡិម ស្រុកយូដា ស្រុក សាម៉ារី និងកន្លែងឆ្ងាយៗដទៃទៀត។

`ទន្ទឹមគ្នានេះ ពួកសិស្សរបស់ព្រះយេស៊ូវក៏បានរាប់បញ្ចូលទាំងមនុស្សប្រុសស្រី120នាក់ទៀត ផងដែរ។ តើពួកសិស្សរបស់ព្រះយេស៊ូវកំពុងតែធ្វើអ្វីដែរ ខណៈដែលពួកគេបានរង់ចាំព្រះវិញ្ញាណបរិសុទ្ធ នោះ? សូមអានខគម្ពីរកិច្ចការ 1:12-26 សម្រាប់ចម្លើយ។`

ព្រះយេស៊ូវបានបង្គាប់សិស្សរបស់ទ្រង់អំពីអ្វីដែលទ្រង់ចង់ឱ្យពួកគេធ្វើ គឺថា៖ ពួកគេត្រូវតែធ្វើ ជាស្មរបន្ទាល់របស់ទ្រង់ ហើយនិងចែករំលែកដំណឹងល្អអំពីទ្រង់ជាមួយនឹងមនុស្សគ្រប់គ្នានៅលើផែនដី នេះផងដែរ។ ដូច្នេះ ខណៈដែលពួកគេបានរង់ចាំព្រះវិញ្ញាណបរិសុទ្ធ នោះពួកគេត្រៀមខ្លួនជាស្រេច ដើម្បី ធ្វើកិច្ចការរបស់ពួកគេតាមវិធី2យ៉ាង។ វិធីទី1 លោកលូកាបានមានប្រសាសន៍ថា ពួកគេបានសុំឱ្យព្រះ ជួយពួកគេ។ ពួកគេទាំងអស់គ្នាបានយល់ពីកិច្ចការដែលព្រះយេស៊ូវបានប្រទានឱ្យដល់ពួកគេ។ ពួកគេ ម្នាក់ៗត្រូវតែទទួលកិច្ចការនេះ។ ដូច្នេះហើយ ពួកគេបានរួមគ្នាអធិស្ឋាន។ លោកលូកាមិនបានប្រាប់យើង នូវអ្វីដែលពួកគេបានទូលសុំនោះទេ។ ប៉ុន្តែ យើងអាចដឹងច្បាស់ថា ពួកគេប្រាកដជាអធិស្ឋានទូលសុំប្រាជ្ញា កម្លាំង និងស្មារតី ដើម្បីរួមគ្នាធ្វើកិច្ចការរបស់ព្រះ។ ពួកគេគឺជាគំរូយ៉ាងអស្ចារ្យ ដើម្បីឱ្យយើងធ្វើតាមពួកគេ។

វិធីទី2ដែលពួកសិស្សរបស់បានទ្រង់ធ្វើ ខណៈពេលដែលពួកគេបានរង់ចាំព្រះវិញ្ញាណបរិសុទ្ធនោះ គឺពួកគេបានត្រៀមខ្លួនជាស្រេច ដើម្បីធ្វើកិច្ចការបម្រើព្រះ ពួកសិស្សមិនបានអង្គុយជុំគ្នា ដោយមិនបាន ធ្វើអ្វី នៅពេលដែលពួកគេបានរង់ចាំព្រះវិញ្ញាណបរិសុទ្ធនោះឡើយ។ ពួកគេត្រូវការសិស្សម្នាក់ទៀតមកជំនួសលោកយ៉ូដាសវិញ។ ដ្បិតលោកយ៉ូដាសបានលក់ព្រះយេស៊ូវឱ្យពួកខ្មាំងសត្រូវរបស់ទ្រង់សម្លាប់ទ្រង់។ បន្ទាប់មក លោកយ៉ូដាសក៏បានសម្លាប់ទាំងខ្លួនគាត់ផងដែរ។ ដូច្នេះ នៅពេលនោះ ពួកសិស្ស (សាវក) មានត្រឹមតែ11នាក់ប៉ុណ្ណោះ មិនមែន12នាក់ទៀតឡើយ។ ខណៈដែលពួកសិស្សបានរង់ចាំព្រះវិញ្ញាណ បរិសុទ្ធ នោះពួកគេបានសុំឱ្យព្រះជួយឱ្យពួកគេរើសបានបុគ្គលថ្មីម្នាក់ទៀតមកជំនួសលោកយ៉ូដាស ពួក សិស្សក៏បានរៀបចំវិធីសាស្ត្រយ៉ាងល្អបំផុត ដើម្បីចាប់ផ្តើមធ្វើកិច្ចការរបស់ពួកគេផងដែរ។ លោកពេត្រុស បានបញ្ចេញឥរិយាបថហាក់ដូចជាគាត់ជាមេដឹកនាំរបស់ពួកគេអ៊ីចឹង។ ហើយក៏គ្មានអ្នកណាម្នាក់ជំទាស់នឹង ការដឹកនាំរបស់លោកពេត្រុសនោះដែរ។ ពីព្រោះគ្រប់គ្នាបានយល់ថា ព្រះកំពុងតែដឹងនាំលោកពេត្រុស ហើយទ្រង់ក៏កំពុងតែដឹកនាំពួកគេផងដែរ។ ពួកគេបាន ជឿទុកចិត្តថា ព្រះកំពុងតែធ្វើការនៅក្នុងចំណោម ពួកគេ ហើយទ្រង់ក៏កំពុងតែជួយពួកគេផងដែរ។

យើងក៏បានរង់ចាំឱ្យព្រះចាក់ព្រះវិញ្ញាណបរិសុទ្ធរបស់ទ្រង់មកលើយើងផងដែរ ដើម្បីឱ្យយើង បានបញ្ចប់កិច្ចការរបស់ទ្រង់នៅលើផែនដីនេះ។ ចូរឱ្យយើងនៅក្នុងសម័យនេះបានរួបរួមគ្នា ដើម្បីលើក ទឹកចិត្ត និងជួយដល់គ្នាទៅវិញទៅមកចុះ (ហេព្រើរ 10:24, 25)។ ចូរឱ្យយើងអធិស្ឋានទូលសុំឱ្យព្រះ ចាក់ព្រះវិញ្ញាណបរិសុទ្ធរបស់ទ្រង់មកលើយើងចុះ។ ហើយយើងក៏គួរតែធ្វើអ្វីៗគ្រប់យ៉ាងដែលយើងអាច ធ្វើទៅបានផងដែរ ដើម្បីសង្គ្រោះមនុស្សមានបាបដែលបាត់បង់។