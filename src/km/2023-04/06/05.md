---
title:  បុគ្គលដែលលោកអ្នកបានដំដែកគោលភ្ជាប់ទៅនឹងឈើឆ្កាង
date:  08/11/2023
---

បទគម្ពីរកិច្ចការ ជំពូក2បានប្រាប់យើងអំពីហេតុការណ៍ដែលបានកើតឡើងនៅក្នុងថ្ងៃបុណ្យ ទី50។ ថ្ងៃបុណ្យទី50គឺជាគ្រាមួយ នៅពេលដែលព្រះបានបង្អុលព្រះវិញ្ញាណរបស់ទ្រង់មកលើពួកសិស្ស របស់ទ្រង់ បន្ទាប់ពីព្រះយេស៊ូវបានយាងត្រឡប់ទៅស្ថានសួគ៌វិញ។ ខណៈដែលពួកសិស្សបានអធិស្ឋាន នោះភ្លើងពីស្ថានសួគ៌បានធ្លាក់មកសណ្ឋិតនៅលើពួកគេ។ បន្ទាប់មក ពួកសិស្សបានដឹងថា ព្រះបានប្រទាន ព្រះវិញ្ញាណបរិសុទ្ធរបស់ទ្រង់ដល់ពួកគេហើយ។

`តើមានអ្វីកើតឡើងដល់សិស្សរបស់ព្រះយេស៊ូវ បន្ទាប់ពីព្រះបានបង្អុលព្រះវិញ្ញាណបរិសុទ្ធមក លើពួកគេនៅថ្ងៃបុណ្យទី50នោះ? សូមអានខគម្ពីរកិច្ចការ 2:1-41 សម្រាប់ចម្លើយ។`

ពួកសិស្សរបស់ព្រះយេស៊ូវបានចាប់ផ្តើមនិយាយភាសាផ្សេងៗគ្នា។ «រួចគេបានពេញជាព្រះ-វិញ្ញាណបរិសុទ្ធទាំងអស់ ក៏តាំងនិយាយភាសាផ្សេងៗ តាមដែលព្រះវិញ្ញាណប្រទានឲ្យ» (កិច្ចការ 2:4)។ ព្រះបានប្រទានជំនាញ និងចំណេះដឹងដល់មនុស្សគ្រប់គ្នា ដើម្បីជួយចែកចាយដំណឹងល្អជាមួយនឹងអ្នកដទៃ។ ព្រះមិនបានប្រទានព្រះពរទាំងនេះដល់ពួកគេ ដើម្បីឱ្យពួកគេអាចទៅក្នុងនគរស្ថានសួគ៌ ឬជួយឱ្យពួកគេធ្វើជំនួញ ដោយប្រើភាសាដទៃទៀតនោះឡើយ។ ព្រះបានប្រទានអំណោយទានទាំងនេះ ដើម្បីជួយឱ្យពួកគេធ្វើកិច្ចការរបស់ទ្រង់វិញ។ សព្វថ្ងៃនេះ ព្រះក៏ចង់ឱ្យសិស្សរបស់ទ្រង់ទាំងអស់ប្រើនូវអំណោយទានរបស់ពួកគេ ដើម្បីជួយធ្វើកិច្ចការបម្រើទ្រង់ផងដែរ។ រឿងដែលសំខាន់បំផុតដែលយើងអាច ធ្វើជាមួយនឹងអំណោយទានទាំងនេះ គឺប្រើដើម្បីចែកចាយជាមួយនឹងអ្នកដទៃអំពីព្រះយេស៊ូវ។

នៅពេលដែលព្រះបានបង្អុលព្រះវិញ្ញាណបរិសុទ្ធមកលើពួកសិស្សរបស់ទ្រង់ នោះមានមនុស្ស ជាច្រើនបានលន់តួអំពើបាបរបស់ពួកគេ។ ពួកគេបាននិយាយថា ពួកគេសុំទោសដែលបានបដិសេធព្រះយេស៊ូវ។ ពួកមេដឹកនាំយូដាមានកំហុស ដោយសារតែពួកគេបានដំដែកគោលភ្ជាប់ព្រះយេស៊ូវទៅនឹងឈើឆ្កាង។ មនុស្សបានថ្លែងអំពីកំហុសរបស់ពួកគេ ដោយសារតែពួកគេមិនបានធ្វើអ្វី ដើម្បីបញ្ឈប់ការសុគតរបស់ទ្រង់នោះ។ លោកពេត្រុសបានរំឮកពួកយូដានៅក្នុងទីក្រុងយេរូសាឡិមថា ពួកគេបានសុំឱ្យពួកសាសន៍រ៉ូមឆ្កាងព្រះយេស៊ូវនៅលើឈើឆ្កាង។ ពួកបណ្តាជនបានយល់ពីកំហុសរបស់ពួកគេ។ «កាលគេបានឮ នោះគេមានសេចក្តីចាក់ចុចក្នុងចិត្ត ក៏សួរពេត្រុស និងពួកសាវ័កឯទៀតថា បងប្អូនអើយ តើយើងខ្ញុំត្រូវធ្វើដូចម្តេច» (កិច្ចការ 2:37)។

«ពេត្រុសឆ្លើយតបថា ចូរអ្នករាល់គ្នាប្រែចិត្តចុះ ហើយទទួលបុណ្យជ្រមុជទឹកទាំងអស់គ្នា ដោយ នូវព្រះនាមព្រះយេស៊ូវគ្រីស្ទ ប្រយោជន៍ឲ្យបានរួចពីបាប នោះអ្នករាល់គ្នានឹងទទួលអំណោយទាន ជាព្រះវិញ្ញាណបរិសុទ្ធ» កិច្ចការ 2:38)។

ពួកសិស្សរបស់ព្រះយេស៊ូវបានធ្វើការជាមួយនឹងព្រះវិញ្ញាណបរិសុទ្ធ ហើយពួកគេក៏បានធ្វើការជាមួយនឹងគ្នាផងដែរ។ ពួកគេបានរួមគ្នាចែកចាយដំណឹងល្អថា ព្រះយេស៊ូវបានលើកលែងទោសអំពើបាបរបស់យើង ហើយទ្រង់ក៏បានប្រទានអំណាចដល់យើង ដើម្បីឱ្យយើងបានឈ្នះសង្គ្រាមទាស់នឹងអំពើបាបនោះដែរ។ សព្វថ្ងៃនេះ ព្រះបានសុំឱ្យយើងចែកចាយសារដដែលនេះជាមួយនឹងមនុស្សមាន បាបដែលបាត់បង់។ យើងមិនត្រូវវិនិច្ឆ័យពួកគេនោះទេ ពីព្រោះការវិនិច្ឆ័យនេះមិនមែនជាភារកិច្ចរបស់យើងនោះឡើយ។ ផ្ទុយទៅវិញ យើងត្រូវតែប្រាប់ពួកគេអំពីអំណាចសង្គ្រោះរបស់ព្រះយេស៊ូវវិញ។