---
title:  ដើម្បីចែកចាយដំណឹងល្អ
date:  05/11/2023
---

`នៅពេលដែលមនុស្សមួយចំនួនបានឮថា ព្រះយេស៊ូវបានរស់ពីស្លាប់ឡើងវិញ តើពួកគេបាន ធ្វើអ្វីខ្លះ? សូមអានខគម្ពីរលូកា 24:1-12 សម្រាប់ចម្លើយ។`

នៅពេលព្រលឹមស្រាង ពួកស្រីៗមួយចំនួនបានធ្វើដំណើរទៅកាន់ផ្នូរដែលគេបញ្ចុះសពព្រះយេស៊ូវ បន្ទាប់ពីទ្រង់សុគតនោះ។ ពួកស្រីៗបានយកគ្រឿងក្រអូបទៅជាមួយនឹងពួកគេ។ ពួកស្រីៗបានធ្វើដំណើរ ទៅមើលថែព្រះសពរបស់ព្រះយេស៊ូវ នៅពេលដែលផុតថ្ងៃសប្បាតហ៍។ ពួកស្រីៗបានរំពឹងថា ពួកគេនឹង បានឃើញដុំថ្មបិទផ្នូរសពព្រះយេស៊ូវ។ ប៉ុន្តែ ពួកគេបានភ្ញាក់ផ្អើលយ៉ាងខ្លាំង នៅពេលដែលបានឃើញ ផ្នូររបស់ទ្រង់នៅទទេនោះ។ ពួកស្រីៗមិនដឹងថា ត្រូវធ្វើយ៉ាងណានោះទេ។ បន្ទាប់មក ពួកគេបានឃើញ បុរស2នាក់ដែលមានសម្លៀកបំពាក់ចែងចាំង ធ្វើឱ្យពួកគេភ័យខ្លាចជាខ្លាំង។ បុរសទាំង2នាក់នោះបាន រំឮកពួកស្រីៗឱ្យនឹកចាំពីព្រះបន្ទូលរបស់ព្រះយេស៊ូវដែលថា ទ្រង់នឹងរស់ពីស្លាប់ឡើងវិញ។ ព្រះយេស៊ូវ បានរស់ឡើងវិញ ដូចជាអ្វីដែលទ្រង់បានមានបន្ទូលមែន។ ពួកស្រីៗបានត្រេកអរជាមួយនឹងដំណឹង នេះណាស់។ ពួកគេបានត្រឡប់មកកន្លែងដែលពួកសិស្សរបស់ព្រះយេស៊ូវដទៃបានស្នាក់នៅ។ ពួកស្រីៗ បានប្រាប់ពួកសិស្សរបស់ទ្រង់នូវអ្វីដែលបានឃើញ និងបានឮ។ ពួកស្រីៗមានចិត្តរំភើបជាខ្លាំង។ ពួកគេ ចង់ចែកចាយនូវអ្វីដែលពួកគេបានរៀនពីព្រះយេស៊ូវនោះជាមួយនឹងពួកប្រុសៗសិស្សរបស់ព្រះយេស៊ូវ។

តើលោកអ្នកអាចស្រមៃបានថា នៅពេលនោះ ពួកស្រីៗមានអារម្មណ៍យ៉ាងណាដែរឬទេ? ពួកស្រីៗបានជួបនឹងបទពិសោធន៍ដ៏អស្ចារ្យមួយ។ ប៉ុន្តែ ពួកសិស្សរបស់ព្រះយេស៊ូវបាននិយាយថា ពួក ស្រីៗកំពុងតែប្រឌិតរឿងទៅវិញ។ ពួកប្រុសៗបានបដិសេធមិនព្រមជឿរបាយការណ៍នោះឡើយ។ លោក ពេត្រុស ក៏មានចិត្តសង្ស័យចំពោះរឿងដែលពួកស្រីៗបាននិយាយនោះដែរ។ គាត់បានរត់ទៅមើលផ្នូរសព របស់ព្រះយេស៊ូវ ដើម្បីឱ្យបានដឹងនូវហេតុការណ៍ដែលបានកើតឡើង។

យើងភាគច្រើនក៏ដូចជាលោកពេត្រុសផងដែរ។ យើងពិបាកនឹងជឿរឿងអ្វីមួយដែលអ្នកណា ម្នាក់បានប្រាប់យើង រហូតទាល់តែយើងបានឃើញរឿងនោះដោយខ្លួនឯងសិន។ លោកពេត្រុសបានឮនូវអ្វីដែលពួកស្រីៗបានប្រាប់។ ប៉ុន្តែ គាត់មិនអាចចែករំលែកសេចក្តីអំណររបស់ពួកគេបានឡើយ ទាល់ តែចំណេរក្រោយមកទៀត។ ជាដំបូង អ្វីដែលលោកពេត្រុសបានឃើញនោះត្រឹមតែជាផ្នូរទទេប៉ុណ្ណោះ។ «តែពេត្រុស គាត់ក្រោកឡើងរត់ទៅឯផ្នូរ ក៏ឱនមើលទៅឃើញតែសំពត់ស្នបទទេ រួចវិលទៅផ្ទះទាំងអស្ចារ្យ ក្នុងចិត្ត ពីការដែលកើតមានមក» (លូកា 24:12)។ បទពិសោធន៍របស់គាត់នៅត្រង់ផ្នូរនោះមិនមែនជាបទពិសោធន៍ដែលពួកស្រីៗបានជួបនោះឡើយ។

គ្រាន់តែពួកស្រីៗបានឮដំណឹងពីព្រះយេស៊ូវភ្លាម ពួកគេក៏មានចិត្តចង់ចែករំលែកសេចក្តីអំណរ របស់ពួកគេ និងដំណឹងល្អដ៏អស្ចារ្យនោះភ្លាមៗផងដែរ។ យើងក៏ត្រូវតែអនុញ្ញាតឱ្យអ្នកដទៃបានដឹងនូវអ្វីដែលព្រះយេស៊ូវបានធ្វើមកលើយើងផងដែរ។ តើយើងបានធ្វើកិច្ចការព្រះនេះ ដោយមានហេតុផល ល្អៗអ្វីខ្លះ?

ជាការពិតណាស់ យើងត្រូវការបទពិសោធន៍ជាមួយនឹងព្រះដោយផ្ទាល់ មុនពេលដែលយើង អាចចែកចាយដំណឹងល្អអំពីព្រះយេស៊ូវជាមួយនឹងអ្នកដទៃនោះ។ សេចក្តីស្រឡាញ់ដែលយើងមានចំពោះ ព្រះយេស៊ូវនេះត្រូវតែជាផ្នែកដ៏សំខាន់មួយនៅក្នុងកិច្ចការបម្រើព្រះរបស់យើង។ នៅចុងបញ្ចប់ យើងមិន អាចចែករំលែកនូវអ្វីដែលយើងមានជាមួយនឹងអ្នកដទៃបាននោះទេ មែនទេ?

`តើលោកអ្នកមានបទពិសោធន៍អ្វីខ្លះ ជាមួយនឹងព្រះ ហើយនិងសេចក្តីស្រឡាញ់របស់ទ្រង់នោះ។ តើហេតុអ្វីបានជាបទពិសោធន៍ទាំងនោះមានតម្លៃសម្រាប់លោកអ្នកម្ល៉េះ? តើបទពិសោធន៍ទាំងនោះបាន ជួយឱ្យលោកអ្នកចែកចាយដំណឹងល្អជាមួយនឹងអ្នកដទៃនោះដោយរបៀបណា?`