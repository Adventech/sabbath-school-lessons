---
title:  ទ្រង់បានស្រឡាញ់យើងជាមុន
date:  19/10/2021
---

ដូចដែលយើងបានឃើញរួចមកហើយថា ព្រះបានបង្គាប់អោយរាស្ត្ររបស់ទ្រង់គោរពតាមទ្រង់។ ទ្រង់បានប្រទានក្រឹត្យវិន័យ និងការដាស់តឿនជាច្រើនអោយពួកគេធ្វើតាម។ តើសេចក្តីបង្គាប់ដំបូង និង សំខាន់បំផុតដែលព្រះបានប្រទានដល់រាស្ត្ររបស់ទ្រង់នោះគឺជាអ្វី? សេចក្តីបង្គាប់នេះគឺថា ពួកគេត្រូវ ស្រឡាញ់ព្រះអោយអស់ពីចិត្ត ព្រលឹង និងវិញ្ញាណរបស់ពួកគេ។ ជាការពិតណាស់ ព្រះប្រទានហេតុផល ល្អៗជាច្រើនអោយរាស្ត្ររបស់ទ្រង់ស្រឡាញ់ទ្រង់។

`សូមអានខគម្ពីរចោទិយកថា 4៖37; ចោទិយកថា 7៖7, 8, 13; ចោទិយកថា 10៖15; ចោទិយកថា 23៖5 និងចោទិយកថា 33៖3។ តើខទាំងនេះបង្រៀនយើងអ្វីខ្លះ អំពីសេចក្តីស្រឡាញ់ របស់ព្រះសម្រាប់រាស្ត្ររបស់ទ្រង់?`

លោកម៉ូសេបានប្រាប់ពួកបណ្តាជនអំពីសេចក្តីស្រឡាញ់របស់ព្រះចំពោះពួកគេ និងឪពុករបស់ ពួកគេម្តងហើយម្តងទៀតនៅក្នុងកណ្ឌគម្ពីរចោទិយកថា។ ព្រះបានបង្ហាញសេចក្តីស្រឡាញ់របស់ទ្រង់ចំពោះរាស្ត្ររបស់ទ្រង់តាមរយៈព្រះបន្ទូលដ៏សប្បុរសរបស់ទ្រង់។ ព្រះក៏បានបង្ហាញសេចក្តីស្រឡាញ់ របស់ទ្រង់តាមរយៈសកម្មភាពរបស់ទ្រង់ដែរ។ ដូច្នេះ ទោះបីជានៅពេលដែលជនជាតិអ៊ីស្រាអែលប្រព្រឹត្ត អំពើបាប និងទទួលបរាជ័យក៏ដោយ ក៏គង់តែសេចក្តីស្រឡាញ់របស់ព្រះមិនផ្លាស់ប្តូរដែរ។ ព្រះនៅតែបន្ត ស្រឡាញ់រាស្ត្ររបស់ទ្រង់។ ព្រះបានបង្ហាញដល់រាស្ត្ររបស់ទ្រង់ថា ទ្រង់បានស្រឡាញ់ពួកគេជាខ្លាំងតាម រយៈកិច្ចការដែលទ្រង់បានធ្វើសម្រាប់ពួកគេ។

`«យើងស្រឡាញ់ទ្រង់ ពីព្រោះទ្រង់បានស្រឡាញ់យើងជាមុន» (យូ៉ហានទី1 4៖19)។ តើខ នេះបង្ហាញពីមូលហេតុដែលយើងគួរស្រឡាញ់ព្រះយ៉ាងដូចម្តេច?`

ព្រះស្រឡាញ់យើងជាទីបំផុត។ ទ្រង់បានស្រឡាញ់យើងតាំងពីមុនទ្រង់បង្កើតយើងមកម្ល៉េះ។ តើយើងអាចដឹងបានដោយរបៀបណា? នោះគឺដោយសារតែព្រះបានរៀបផែនការ ដើម្បីសង្គ្រោះយើង មុនពេលដែលទ្រង់បានបង្កើតផែនដីនេះមកម្ល៉េះ។ ដូចដែលលោកប៉ុលបានបកស្រាយថា៖ «ទ្រង់បានរើស យើងរាល់គ្នាក្នុងព្រះគ្រីស្ទ តាំងពីមុនកំណើតលោកីយ៍មក» ម្ល៉េះ (អេភេសូរ 1៖4)។

អ្នកស្រីអែល្លិន ជីវ៉ៃត៍ក៏បានសរសេរអំពីគោលគំនិតនេះផងដែរ។ អ្នកស្រីបានមានប្រសាសន៍ ថា «ព្រះពុំបានចាំអោយលោកអ័ដាមប្រព្រឹត្តអំពើបាបមុនពេលដែលទ្រង់រៀបផែនការសង្គ្រោះយើងនោះ ទេ។ ផែនការរបស់ទ្រង់ ‘ត្រូវនឹងសេចក្តីបើកសំដែង អំពីការអាថ៌កំបាំង ដែលបានលាក់ទុកនៅអស់ទាំង កល្បរៀងមក’ (រ៉ូម 16៖25)។ ផែនការសង្គ្រោះនេះបង្ហាញអំពីក្រឹត្យវិន័យដ៏សំខាន់ដែលជាផ្នែកនៃការ គ្រប់គ្រងរបស់ព្រះជារៀងរហូត»។ ដកស្រង់ពី The Desire of Ages, page 22, adapte។

យើងគួរតែមានអំណរគុណជាខ្លាំងដែលព្រះទ្រង់គឺជាព្រះនៃសេចក្តីស្រឡាញ់។ ទ្រង់បាន ស្រឡាញ់យើងជាទីបំផុត។ សេចក្តីស្រឡាញ់របស់ទ្រង់បានជំរុញអោយទ្រង់សុគតនៅលើឈើឆ្កាង សម្រាប់យើង។ «ហើយដែលឃើញទ្រង់មានភាពជាមនុស្សដូច្នោះ នោះក៏បន្ទាបព្រះអង្គទ្រង់ ទាំងចុះចូលស្តាប់បង្គាប់ រហូតដល់ទីមរណៈ គឺទ្រង់ទទួលសុគតជាប់ឈើឆ្កាងផង» (ភីលីព 2៖8)។

`ព្រះបានបង្ហាញយើងនៅលើឈើឆ្កាងអំពីរបៀបដែលទ្រង់បានស្រឡាញ់យើង។ តើហេតុអ្វីបានជាសេចក្តីពិតនៃព្រះគម្ពីរនេះគួរតែបំពេញចិត្តរបស់យើងដោយសេចក្តីអំណរ?`