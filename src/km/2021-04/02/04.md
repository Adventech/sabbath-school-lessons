---
title:  1000ដងបន្ថែមទៀត
date:  05/10/2021
---

ជនជាតិអ៊ីស្រាអែលបានធ្វើដំណើរនៅក្នុងទីរហោស្ថានអស់រយៈពេលជាយូរ។ បន្ទាប់មក លោក ម៉ូសេបានបង្គាប់ពួកបណ្តាជនថា៖ «មើល អញបានប្រគល់ស្រុកនោះ ឲ្យឯងរាល់គ្នាហើយ ដូច្នេះឲ្យចូល ទៅ ទទួលយកស្រុក ដែលព្រះយេហូវ៉ាបានស្បថថា នឹងឲ្យដល់ពួកអយ្យកោឯងរាល់គ្នាចុះ គឺថានឹងឲ្យដល់អ័ប្រាហាំ អ៊ីសាក និងយ៉ាកុប ហើយនឹងពូជដំណលោកតទៅ» (ចោទិយកថា 1៖9-11)។

សូមក្រឡេកមើលនូវអ្វីដែលកើតឡើងបន្ទាប់។

`សូមអានខគម្ពីរចោទិយកថា 1៖9-11។ តើខទាំងនេះមានន័យយ៉ាងដូចម្តេច? ខណៈពេល ដែលលោកអ្នកអានខទាំងនេះ សូមចងចាំថា ព្រះបានដាក់ទោសសាសន៍អ៊ីស្រាអែលសម្រាប់ការមិនធ្វើ តាមទ្រង់នៅឯកាដេស-បារនា។`

ខទាំងនេះបានបង្ហាញយើងអំពីគំរូមួយនៃសេចក្តីមេត្តាករុណារបស់ព្រះ។ មែនហើយ ព្រះបានដាក់ទោសជនជាតិអ៊ីស្រាអែលដោយធ្វើអោយពួកគេវង្វេងនៅក្នុងទីរហោស្ថានអស់រយៈពេល40 ឆ្នាំ។ ទន្ទឹមគ្នានេះ ព្រះនៅតែបន្តប្រទានពរដល់រាស្ត្ររបស់ទ្រង់នៅក្នុងអំឡុងពេលនោះផងដែរ។លោក ម៉ូសេបានមានប្រសាសន៍ថា៖ «ទ្រង់បានចិញ្ចឹមគេ នៅទីរហោស្ថាន អស់40ឆ្នាំ គេឥតមានខ្វះខាតអ្វីឡើយ សំលៀកបំពាក់របស់គេក៏មិនដែលសឹក ហើយជើងគេមិនពុរពងដែរ» (នេហេមា 9៖21)។

បន្ទាប់មក លោកម៉ូសេបានបង្ហាញសេចក្តីស្រឡាញ់ដ៏ជ្រាលជ្រៅចំពោះសាសន៍របស់គាត់។ គាត់ បានទូលសូមដល់ព្រះអោយចម្រើនមនុស្សទៅក្នុងសាសន៍អ៊ីស្រាអែលមួយពាន់ដងបន្ថែមទៀតលើសពីចំនួនមនុស្សដែលទ្រង់មាន។

`ព្រះបានប្រទានមនុស្សតាមសំណូមពររបស់លោកម៉ូសេ។ តើមានអ្វីកើតឡើង ដោយសារតែ ព្រះពររបស់ទ្រង់? តើលោកម៉ូសេបានធ្វើអ្វីខ្លះ ដើម្បីដោះស្រាយបញ្ហា? សូមអានខគម្ពីរចោទិយកថា 1៖ 12-17 សម្រាប់ចម្លើយ។`

ព្រះបានគង់នៅជាមួយនឹងរាស្ត្ររបស់ទ្រង់តាមរបៀបដ៏ពោរពេញទៅដោយអំណាច។ ទន្ទឹម គ្នានេះ ពួកបណ្តាជនក៏ត្រូវការការដឹកនាំពីមនុស្សដ៏ល្អម្នាក់ផងដែរ។ ពួកគេត្រូវការពួកមេដឹកនាំដែលអាចវិនិច្ឆ័យរឿងក្តីតាមរបៀបដ៏យុត្តិធម៌ និងឈ្លាសវៃក្នុងការដោះស្រាយបញ្ហា។ សាសន៍អ៊ីស្រាអែលគឺ ជា «ខ្វាហាល់ (qahal)»។ «ខ្វាហាល់» គឺជាក្រុមមនុស្សដ៏ធំ ឬសហគមន៍នៃសេចក្តីជំនឿ (សូមអានខ គម្ពីរចោទិយកថា 31៖30)។ ពាក្យ «ខ្វាហាល់» ដកស្រង់ពីពាក្យ «អេគ្លេសៀ (Ekklesia)» នៅក្នុងគម្ពីរ សញ្ញាថ្មី។ «អេគ្លេសៀ» គឺជាភាសាក្រេកដែលមានន័យថា «ពួកជំនុំ» (សូមអានខគម្ពីរម៉ាថាយ 16៖18)។ ដូច្នេះ យើងអាចមើលឃើញអំពីទំនាក់ទំនងមួយរវាងសហគមន៍គម្ពីរសញ្ញាចាស់នៃសេចក្តីជំនឿ (qahal) និងពួកជំនុំនៃគម្ពីរសញ្ញាថ្មី (Ekklesia)។ ទំនាក់ទំនងនេះអាចជួយអោយយើងមើលឃើញនូវមូលហេតុដែលលោកប៉ុលបានមានប្រសាសន៍អំពីតម្រូវការសម្រាប់ពួកមេដឹកនាំរបស់ពួកជំនុំដ៏ល្អនៅក្នុងបទគម្ពីរកូរិនថូសទី1 12។ ពួកជំនុំសព្វថ្ងៃនេះត្រូវការមានការព្រមព្រៀងគ្នា ដូចជា «ខ្វាហាល់» នៅក្នុងទីរហោស្ថានដូច្នោះដែរ។ យើងត្រូវការពួកជំនុំ ដើម្បីបម្រើព្រះតាមរយៈវិធីខុសៗគ្នាជាមួយនឹងអំណោយទានដែលព្រះបានប្រទានដល់ពួកគេ។