---
title:  មេរៀនប្រវត្តិសាស្ត្រមកពីលោកម៉ូសេ
date:  02/10/2021
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
និក្ខមនំ 32៖29-32; ចោទិយកថា 1៖1-6; ចោទិយកថា 1៖9-11; លេវីវិន័យ 14; លោកុប្បត្តិ 15៖1-16។

> <p>ខចងចាំ</p>
> «គ្រប់គ្នាបានបរិភោគចំណីអាហារដដែលខាងព្រលឹងវិញ្ញាណ ហើយគ្រប់គ្នាបានផឹកទឹកដដែលខាងព្រលឹងវិញ្ញាណដែរ ដ្បិតបានផឹកពីថ្មដាខាងព្រលឹងវិញ្ញាណដែលតាមគេ ឯថ្មដានោះ គឺជាព្រះគ្រីស្ទ» (កូរិនថូសទី1 10៖3, 4)។

កណ្ឌគម្ពីរចោទិយកថាបានផ្តើមឡើងដោយពាក្យទាំងនេះថា៖ «នេះជាសេចក្តីទាំងប៉ុន្មាន ដែលម៉ូសេបានពោលដល់ពួកអ៊ីស្រាអែលទាំងអស់» (ចោទិយកថា 1៖1)។ មែនហើយលោកម៉ូសេបានសរសេរកណ្ឌគម្ពីរចោទិយកថា។ គាត់គឺជាមនុស្សដ៏សំខាន់នៅក្នុងកណ្ឌគម្ពីរនេះតាំងតែពីខ1 រហូតដល់គ្រានៃសេចក្តីស្លាប់របស់គាត់នៅក្នុងទឹកដីម៉ូអាប់ (ចោទិយកថា 34៖5)។ ប៉ុន្តែ កណ្ឌគម្ពីរ ចោទិយកថា (និងព្រះគម្ពីរទាំងមូល) គឺស្តីអំពីព្រះអម្ចាស់យេស៊ូវ។ ព្រះយេស៊ូវគឺជាអ្នកបង្កើតយើង (លោកុប្បត្តិ 1, 2)។ ហើយទ្រង់បានសង្គ្រោះយើង (អេសាយ 41៖14; ទីតុស 2៖14)។ កណ្ឌគម្ពីរចោទិយកថាបានបង្ហាញយើងអំពីរបៀបដែលព្រះជាម្ចាស់នៅតែបន្តថែរក្សារាស្ត្ររបស់ទ្រង់ និងសង្គ្រោះពួកគេនៅសម័យដ៏សំខាន់នេះក្នុងប្រវត្តិសាស្ត្ររបស់ពួកគេ។

នៅពេលនោះ ពួកកូនចៅអ៊ីស្រាអែលបានត្រៀមខ្លួនជាស្រេច ដើម្បីចូលទៅក្នុងទឹកដីសន្យា។ មុនពេលពួកគេចូលទៅ លោកម៉ូសេបានបង្រៀនមេរៀននៃប្រវត្តិសាស្ត្រដល់ពួកគេ។ យើងអាចឃើញ នូវគោលគំនិតដូចគ្នានេះម្តងហើយម្តងទៀតនៅក្នុងព្រះគម្ពីរដែលបានចែងថា៖ «ចូរនឹកចាំអំពីអ្វីដែល ព្រះជាម្ចាស់បានធ្វើសម្រាប់អ្នករាល់គ្នាកាលពីមុនមក»។

យើងបានមកដល់ព្រំប្រទល់នៃទឹកដីសន្យាដ៏ល្អប្រសើរហើយ។ ដូច្នេះ ការដាស់តឿនចេញ ពីអ្នកស្រីអែល្លិន ជីវ៉ៃត៍នេះគួរតែមានអត្ថន័យពិសេសសម្រាប់យើងដែលអ្នកស្រីបានសរសើរថា៖ «យើង គ្មានអ្វីត្រូវខ្លាចអំពីអនាគតនោះទេ លុះត្រាតែយើងភ្លេចអំពីរបៀបដែលព្រះជាម្ចាស់បានដឹកនាំយើង និង សេចក្តីបង្រៀនរបស់ទ្រង់នៅក្នុងប្រវត្តិសាស្ត្រនៃអតីតកាលរបស់យើង»។ ដកស្រង់ពី Ellen G. White, Life Sketches, page 196, adapted។