---
title:  ការអធិស្ឋានដោយក្តីជំនឿនៅក្រុងដាឡាស
date:  19/11/2021
---

ខ្ញុំត្រូវការការកំសាន្តចិត្ត ហើយព្រះបានប្រទានការកំសាន្តចិត្តដល់ខ្ញុំតាមរបៀបដែលមិនអាច នឹកស្មានដល់មួយ។ អស់រយៈពេល2 ឆ្នាំហើយដែលខ្ញុំបានទៅបណ្ណាល័យសាធារណៈមួយនៅក្នុងក្រុង ដាឡាស រដ្ឋតិចសាស សហរដ្ឋអាមេរិក ដើម្បីធ្វើការស្រាវជ្រាវទៅលើអត្ថបទថ្នាក់បណ្ឌិតរបស់ខ្ញុំ។ បុរស អនាថាម្នាក់ដែលអានសៀវភៅនៅក្នុងបន្ទប់បណ្ណាល័យជាប្រចាំ គាត់ម្នាក់នោះតែងតែសុំលុយខ្ញុំពេល គាត់ឃើញខ្ញុំ។ ខ្ញុំមិនបានអោយលុយទៅគាត់ទេ ប៉ុន្តែ ខ្ញុំបានទិញអាហារយកមកចែកគ្នាញុាំជាមួយនឹង គាត់វិញ។ ទោះបីខ្ញុំខំប្រឹងរាក់ទាក់ និងនិយាយលេងជាមួយគាត់ក៏ដោយ ក៏ប៉ុន្តែ គាត់ហាក់ដូចជាមិន សប្បាយចិត្តរាល់ពេល។ គាត់មិនសប្បាយចិត្តអាចមកពីខ្ញុំមិនបានអោយលុយដល់គាត់។

ថ្ងៃមួយ គាត់បានជួបខ្ញុំនៅតាមជណ្តើរ ហើយគាត់កំពុងតែតូចចិត្តជាខ្លាំង។ ខ្ញុំបានសួរគាត់ថា «មានរឿងអី គឺរ៉ាល់ដ៍ (Gerald)?»។ គាត់បានប្រាប់ខ្ញុំថា គាត់ត្រូវការព្រះ។ ដំបូងឡើយ ខ្ញុំមិនបានគិត ថា គឺរ៉ាល់ដ៍និយាយមែននោះទេ។ ពេលនោះ ពួកយើងបានពិភាក្សាគ្នាអំពីផែនការនៃសេចក្តីសង្គ្រោះ រួចខ្ញុំបានសួរគាត់ក្រែងលោគាត់ចង់អោយព្រះយេស៊ូវធ្វើជាព្រះអម្ចាស់ និងព្រះអង្គសង្គ្រោះនៅក្នុងជីវិតរបស់គាត់ដែរ។ គឺរ៉ាល់ដ៍បាននិយាយ «បាទ ខ្ញុំចង់»។ ខ្ញុំបាននាំគាត់អធិស្ឋាន ដើម្បីទទួលយកព្រះយេស៊ូវ។ បន្ទាប់ពីថ្ងៃនោះមក ខ្ញុំខានឃើញគាត់អស់រយៈពេល6ខែ។

បន្ទាប់មក មិនយូរប៉ុន្មាន នៅចុងខែវិច្ឆិកា មុនថ្ងៃឈប់សម្រាកនៃពិធីបុណ្យថ្លែងអំណរគុណ របស់សហរដ្ឋអាមេរិក ខ្ញុំបានដើរចូលទៅក្នុងបណ្ណាល័យ ហើយបានឃើញមិត្តភក្តិអនាថារបស់ខ្ញុំម្នាក់នេះ។ ខ្ញុំបានរង់ចាំគឺរា៉ល់ដ៍សុំលុយខ្ញុំដូចសព្វមួយដង ប៉ុន្តែលើកនេះ គាត់មិនបានសុំលុយខ្ញុំឡើយ។ ផ្ទុយ ទៅវិញ គាត់បានបង្ហាញខ្ញុំនូវស្នាមញញឹមដ៏រួសរាយបំផុតមួយដែលខ្ញុំមិនធ្លាប់បានឃើញនៅលើផ្ទៃមុខ របស់គាត់។ គាត់បានបរិយាយប្រាប់ខ្ញុំអំពីរបៀបដែលព្រះបានធ្វើការនៅក្នុងចិត្តរបស់គាត់កាលពីកន្លះ ឆ្នាំមកនេះ។ គាត់បាននិយាយថា គាត់បានចូលរួមជាមួយពួកជំនុំ និងបានចូលរួមក្នុងកម្មវិធីអធិស្ឋានជារៀងរាល់សប្តាហ៍។ គាត់បានទន្ទេញខគម្ពីរទាំងឡាយដែលគាត់បានយកចិត្តទុកដាក់រៀនក្នុងរយៈពេល 6ខែកន្លងមកនេះ។ គាត់ថែមទាំងបង្ហាញព្រះគម្ពីររបស់គាត់ដល់ខ្ញុំទៀតផង។ ខ្ញុំមានសេចក្តីអំណរជា ខ្លាំង។

ពួកយើងបានអធិស្ឋានរួមគ្នា ហើយគាត់បានបញ្ចប់ជាមួយនឹងសេចក្តីអធិស្ឋានដ៏មានន័យមួយសម្រាប់ខ្ញុំ។

ខណៈពេលដែលពួកយើងនិយាយលាគ្នា ខ្ញុំបានដកលុយចេញពីហោប៉ៅរបស់ខ្ញុំ រួចនិយាយ ទៅគាត់ថា៖ «គឺរ៉ាល់ដ៍ រីករាយថ្ងៃបុណ្យថ្លែងអំណរគុណ!»។