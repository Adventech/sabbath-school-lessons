---
title:  ដើមនៃជីវិត
date:  14/11/2021
---

គ្មានអ្នកណាម្នាក់ដែលបានសូមអោយខ្លួនកើតនៅលើផែនដីនេះនោះទេ មែនទេ? យើងពុំបាន ជ្រើសរើសទីកន្លែងកំណើត ឬអ្នកណាដែលស័ក្តិសមជាឪពុកម្តាយរបស់យើងដែរ។

យើងក៏អាចនិយាយអំពីលោកអ័ដាម និងនាងអេវ៉ាដូចគ្នាដែរ។ ពួកគេពុំបានជ្រើសរើសអោយ ព្រះបង្កើតពួកគេ រីឯស្លឹកឈើ ដុំថ្ម ឬភ្នំក៏ដូចគ្នាដែរ។ តើអ្វីដែលធ្វើអោយយើងខុសប្លែកពីរបស់ផ្សេងៗទៀត ដែលព្រះបានបង្កើតនោះ? អាមីបគឺជាសត្វដ៏តូចៗបំផុតដែលលោកអ្នកអាចមើលឃើញតាមរយៈមីក្រូ- ទស្សន៍តែប៉ុណ្ណោះ។ ដុំថ្ម និងអាមីបគ្មានសេរីភាពក្នុងការជ្រើសរើសនោះទេ។ ប៉ុន្តែ ពួកយើងមានជម្រើស។ ព្រះពុំបានបង្កើតដុំថ្ម និងអាមីបអោយដូចជាអង្គទ្រង់នោះទេ។ ប៉ុន្តែ ពួកយើងគឺជារូបអង្គរបស់ព្រះ។

ទន្ទឹមនឹងនេះ យើងក៏ពុំបានជ្រើសរើសអោយព្រះបង្កើតយើងនោះដែរ។ ហើយព្រះបានផ្តល់ជម្រើសអោយយើងក្នុងការចាត់ចែងជីវិតដែលទ្រង់បានប្រទានដល់យើង។ យើងអាចជ្រើសរើសទទួល ជីវិតអស់កល្បជានិច្ចនៅក្នុងទ្រង់។ យើងក៏អាចទទួលបានជីវិតមួយនេះ ដោយសារតែព្រះយេស៊ូវបានសុគតជំនួសយើងនៅលើឈើឆ្កាងដែរ។

`តើព្រះបានផ្តល់ជម្រើសពីរយ៉ាងអ្វីខ្លះ ដល់លោកអ័ដាមអំពីជីវិត? សូមអានខគម្ពីរលោកុប្បត្តិ 2៖8, 9, 15-17 និង លោកុប្បត្តិ 3៖22, 23 សម្រាប់ចម្លើយ។`

«ដើមនៃជីវិតបានដុះនៅក្នុងចំកណ្តាលសួនអេដែន។ ផ្លែចេញពីដើមនេះអាចធ្វើអោយជីវិតនៃ មនុស្សលោករស់បន្តជារៀងរហូត។ បើសិនជាលោកអ័ដាមនៅតែគោរពតាមព្រះនោះ គាត់នឹងនៅតែបន្ត បរិភោគផ្លែចេញពីដើមនេះតាមដែលចិត្តចង់។ ហើយគាត់នឹងរស់ជារៀងរហូត។ ប៉ុន្តែ លោកអ័ដាមបាន ធ្វើបាប។ ម្ល៉ោះហើយ ព្រះបានហាមលោកអ័ដាមមិនអោយបរិភោគផ្លែចេញពីដើមនៃជីវិតនោះទៀតទេ។ លោកអ័ដាមនឹងត្រូវស្លាប់។ ព្រះបានប្រកាសប្រាប់លោកអ័ដាមថា៖ «ឯងនឹងបានអាហារស៊ីដោយការបែកញើស ដរាបដល់ឯងត្រឡប់ទៅជាដីវិញ ពីព្រោះអញបានយកឯងពីដីមក ដ្បិតឯងជាធូលីដី ក៏ត្រូវត្រឡប់ទៅជាធូលីដីវិញ» (លោកុប្បត្តិ 3៖19)។ ការដាក់ទោសនេះបង្ហាញ នៅពេលដែលលោកអ័ដាម ស្លាប់ទៅ គ្មានអ្វីដែលនៅសេសសល់ពីជីវិតរបស់គាត់នៅលើផែនដីនេះទៀតទេ»។ ដកស្រង់ពី Ellen G. White, The Great Controversy, pages 532, 533, adapted។

ព្រះគម្ពីរបង្ហាញថា ព្រះបានប្រទានជម្រើសអោយយើងតាំងតែពីដំបូងមកម្ល៉េះ ជម្រើសនោះគឺ ជាជីវិតអស់កល្ប ឬសេចក្តីស្លាប់ដែលបញ្ឈប់យើងមិនអោយរស់ជារៀងរហូត។ យើងពុំអាចភ្ញាក់ឡើង ម្តងទៀតចេញពីសេចក្តីស្លាប់បានឡើយ។

តើលោកអ្នកឃើញថា ដើមជីវិតបានបង្ហាញខ្លួនម្តងទៀតនៅក្នុងកណ្ឌគម្ពីរចុងក្រោយនៃព្រះគម្ពីរដែរឬទេ? សូមអានខគម្ពីរវិវរណៈ 2៖7 និងវិវរណៈ 22៖2, 14។ ព្រះប្រហែលជាចង់អោយ នឹកចាំថា យើងអាចបរិភោគផ្លែចេញពីដើមជីវិតនោះបានជានិច្ច។ ប៉ុន្តែ យើងបានបាត់បង់ឱកាសនោះ ដោយសារតែអំពើបាប។ បន្ទាប់ពីព្រះបានដោះស្រាយបញ្ហានៃអំពើបាបនេះសព្វគ្រប់ហើយ យើងនឹងអាចបរិភោគផ្លែចេញពីដើមនេះម្តងទៀត។ ប៉ុន្តែ យើងត្រូវតែជ្រើសរើសយកជីវិតជាមុនសិន។ យើងអាចថ្លែងអំណរគុណដល់ព្រះយេស៊ូវដែលបានធ្វើអោយយើងរើសយកជម្រើសនេះបាន។

`តើយើងត្រូវធ្វើការជ្រើសរើសជីវិត ឬសេចក្តីស្លាប់តាមរយៈជម្រើសប្រចាំថ្ងៃរបស់យើងដោយ របៀបណា?`