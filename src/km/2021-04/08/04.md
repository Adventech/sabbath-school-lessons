---
title:  ព្រះពរ នឹងបណ្តាសា
date:  16/11/2021
---

នៅជិតចុងបញ្ចប់នៃកណ្ឌគម្ពីរចោទិយកថា លោកម៉ូសេបានបញ្ចប់ការផ្តល់ឱវាទដល់ពួក បណ្តាជនអំពីសេចក្តីអាក្រក់ដែលនឹងត្រូវកើតឡើងចំពោះពួកគេ ប្រសិនបើពួកគេមិនគោរពតាមព្រះ។ បន្ទាប់មក បទគម្ពីរចោទិយកថា 30 បានចាប់ផ្តើមជាមួយនឹងសេចក្តីសន្យាមួយគឺថា ព្រះនឹងសង្គ្រោះ រាស្ត្ររបស់ទ្រង់ ទោះបីជាពួកគេមិនគោរពតាមទ្រង់ និងត្រូវបានដាក់ទោសតាមរយៈការបញ្ជូនអោយទៅរស់នៅក្នុងប្រទេសដទៃក៏ដោយ។

ប៉ុន្តែ ជនជាតិអ៊ីស្រាអែលត្រូវតែលន់តួអំពើបាប ហើយងាកចេញពីសេចក្តីអាក្រក់របស់ពួកគេ ជាមុនសិន។

`សូមអានខគម្ពីរចោទិយកថា 30៖15-20។ តើលោកម៉ូសេបានដាក់ជម្រើសអ្វីខ្លះ នៅមុខ ពួកបណ្តាជន? តើជម្រើសទាំងនេះបង្ហាញយ៉ាងដូចម្តេច អំពីគោលគំនិតតែមួយដែលយើងបានឃើញនៅក្នុងព្រះគម្ពីរទាំងមូល។`

ព្រះអម្ចាស់បានដាក់ជម្រើសមួយក្នុងជម្រើសទាំងពីរនៅមុខរាស្ត្ររបស់ទ្រង់។ ព្រះអម្ចាស់បាន ប្រទានជម្រើសដូចគ្នានេះដល់លោកអ័ដាម និងនាងអេវ៉ានៅក្នុងសួនអេដែនផងដែរ។ ភាសាហេព្រើរ សម្រាប់ពាក្យ «ល្អ (តោវ)» និង «អាក្រក់ (រ៉ា)» នៅក្នុងខគម្ពីរចោទិយកថា 30៖15 គឺជាពាក្យដដែលដែលបានប្រើនៅក្នុងកណ្ឌគម្ពីរលោកុប្បត្តិ។ ពាក្យទាំងនេះអាចជួយអោយយើងមើលឃើញថា លោក អ័ដាម និងនាងអេវ៉ាមានជម្រើសតែពីរប៉ុណ្ណោះ។ ពួកគេអាចជ្រើសរើសបម្រើព្រះអម្ចាស់ និងរស់បន្ត ទៀត។ ឬមួយ ពួកគេអាចជ្រើសរើសសេចក្តីស្លាប់។ យើងទាំងគ្នាក៏មានជម្រើសដូចគ្នានេះផងដែរ។ យើងអាចជ្រើសរើសជីវិត សេចក្តីល្អ និងព្រះពរ។ ឬមួយ យើងអាចជ្រើសរើសសេចក្តីស្លាប់ សេចក្តី អាក្រក់ និងបណ្តាសា។ នៅទីបញ្ចប់ ព្រះនឹងផ្តល់តែសេចក្តីល្អដល់រាស្ត្ររបស់ទ្រង់ប៉ុណ្ណោះ។ ប៉ុន្តែ ប្រសិន បើពួកគេងាកចេញពីព្រះវិញនោះ ពួកគេនឹងទទួលបានសេចក្តីអាក្រក់។ ជម្រើសនៃសេចក្តីអាក្រក់របស់ ពួកគេនឹងធ្វើអោយព្រះដកសេចក្តីការពារដ៏ពិសេសរបស់ពួកគេចេញពីពួកគេ។

អ្វីដែលយើងបានឃើញនៅត្រង់នេះ ក៏ដូចជាអ្វីដែលយើងបានឃើញកាលពីមុនៗផងដែរ គឹ ថា សេរីភាពក្នុងការជ្រើសរើសមានសារៈសំខាន់ជាទីបំផុត។ បើគ្មានសេចក្តីពិតដ៏សំខាន់នេះទេ យើងច្បាស់ជាមិនអាចយល់អំពីអ្វីដែលនៅសេសសល់ក្នុងព្រះគម្ពីរបានច្រើននោះទេ។

ដូច្នេះ ព្រះអម្ចាស់ប្រាកដជាមានបន្ទូលទៅកាន់រាស្ត្ររបស់ទ្រង់យ៉ាងដូច្នោះថា «ខ្ញុំបានប្រទាន សេរីភាពក្នុងការជ្រើសរើសដល់អ្នករាល់គ្នាហើយ។ សូមជ្រើសរើសជីវិត សេចក្តីល្អ និងព្រះពរចុះ។ តែកុំ ជ្រើសរើសសេចក្តីស្លាប់ សេចក្តីអាក្រក់ និងបណ្តាសាឡើយ»។

យើងបានដឹងអំពីជម្រើសមួយណាដែលត្រឹមត្រូវហើយ មែនទេ? ការពិតណាស់ ចម្លើយពិត ងាយស្រួលជាទីបំផុត។ ប៉ុន្តែ តើមានអ្វីកើតឡើងចំពោះសាសន៍អ៊ីស្រាអែល? ពួកគេបានជ្រើសរើស ខុសម្តងហើយម្តងទៀត។ យើងគួរតែរៀនពីគំរូមិនល្អរបស់ពួកគេ។ សាសន៍អ៊ីស្រាអែលបានបង្ហាញ យើងអំពីអ្វីដែលអាចនឹងកើតឡើងនៅក្នុងជីវិតរបស់យើង ប្រសិនបើយើងមិនថ្វាយចិត្តរបស់យើងទាំងស្រុងទៅឯព្រះអម្ចាស់ ហើយជ្រើសរើសជីវិតនោះទេ។

`សូមអានខគម្ពីរចោទិយកថា 30៖20។ តើលោកអ្នកឃើញអំពីទំនាក់ទំនងរវាងសេចក្តី ស្រឡាញ់ និងការគោរពតាមនៅក្នុងខនេះដែរឬទេ? តើសាសន៍អ៊ីស្រាអែលត្រូវធ្វើដូចម្តេច ដើម្បីអោយ បានគោរពតាមព្រះ? តើយើងអាចអនុវត្តតាមក្បួនច្បាប់ដដែលនេះយ៉ាងដូចម្តេច នៅក្នុងជីវិតរបស់យើង នាពេលសព្វថ្ងៃនេះ?`