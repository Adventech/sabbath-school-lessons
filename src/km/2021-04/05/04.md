---
title:  ពីព្រោះអ្នកក៏ជាអ្នកដទៃនៅក្នុងស្រុកអេស៊ីព្ទដែរ
date:  26/10/2021
---

`តើលោកម៉ូសេបានផ្តល់សារអ្វីដល់ជនជាតិអ៊ីស្រាអែលនៅក្នុងខគម្ពីរចោទិយកថា 10៖19? តើមានសារអ្វីសម្រាប់យើងដែរឬទេ?`

ជាច្រើនរយឆ្នាំមុន ព្រះបានមានបន្ទូលប្រាប់លោកអាប់រ៉ាមថា៖ «ចូរដឹងជាប្រាកដថា ពូជឯង នឹងត្រូវទៅជាអ្នកដទៃនៅស្រុក1ដែលមិនមែនជាស្រុករបស់ផងខ្លួន ហើយត្រូវបំរើពួកស្រុកនោះ ដែលគេនឹងសង្កត់សង្កិនឯងអស់រវាង400ឆ្នាំ» (ចោទិយកថា 15៖1; សូមអានខគម្ពីរលោកុប្បតិ្ត 17៖8 និងកិច្ចការ 13៖17 ផងដែរ)។ គ្រប់យ៉ាងដែលព្រះបានមានបន្ទូលប្រាប់លោកអាប់រ៉ាមពិតជាកើតឡើង ដូចជាទ្រង់បានមានបន្ទូលមែន។ នៅក្នុងកណ្ឌគម្ពីរនិក្ខមនំ យើងបានអានអំពីរឿងដ៏គួរអោយភ្ញាក់ផ្អើល មួយអំពីរបៀបដែលព្រះសង្គ្រោះ និងរំដោះជនជាតិអ៊ីស្រាអែលចេញពីពួកអេស៊ីព្ទ (និក្ខមនំ 15៖13; និក្ខមនំ 14៖13)។ រឿងនេះគឺជារូបស័ព្ទមួយសម្រាប់សេចក្តីមេត្តាដែលព្រះបានបង្ហាញយើងតាមរយៈ ព្រះយេស៊ូវ។ នៅក្នុងខគម្ពីរចោទិយកថា 10៖19 ព្រះចង់អោយរាស្ត្ររបស់ទ្រង់នឹកចាំអំពីការដែលទ្រង់ បានសង្គ្រោះពួកគេ។ ព្រះក៏ចង់អោយពួកគេនឹកចាំអំពីការដែលពួកគេធ្លាប់ជាអ្នកដទៃនៅស្រុកគេផងដែរ។

យើងអាចនិយាយម៉្យាងទៀតថា ព្រះចង់អោយរាស្ត្ររបស់ទ្រង់នឹកចាំអំពីការដែលពួកអេស៊ីព្ទ បានធ្វើចំពោះពួកគេ។ ពួកអេស៊ីព្ទខ្លាំងជាងជនជាតិអ៊ីស្រាអែល។ ពួកគេតែងតែលំអៀង។ ពួកគេតែងតែ ប្រើកម្លាំងរបស់ពួកគេធ្វើបាបរាស្ត្ររបស់ព្រះ។ នេះគឺជាមូលហេតុដែលព្រះចង់អោយរាស្ត្ររបស់ទ្រង់ នឹកចាំអំពីអារម្មណ៍ដែលពួកគេមាន នៅពេលដែលពួកគេនៅជាទាសករ។ មែនហើយ ព្រះបានជ្រើសរើស សាសន៍អ៊ីស្រាអែលអោយធ្វើជារាស្ត្រដ៏ពិសេស និងជានគរនៃមេដឹកនាំរបស់ព្រះ (និក្ខមនំ 19៖6)។ ដូច្នេះ ព្រះបានញែករាស្ត្ររបស់ទ្រង់ចេញពីសាសន៍ដទៃ។ ប៉ុន្តែ នេះគឺជាកន្លែងដែលការញែកត្រូវបានបញ្ចប់។ ជាការពិតណាស់ សាសន៍អ៊ីស្រាអែលមានលក្ខណៈខុសគ្នាជាច្រើនពីសាសន៍ដទៃ។ ប៉ុន្តែ ព្រះ រំពឹងចង់អោយរាស្ត្ររបស់ទ្រង់យុត្តិធម៌ និងសប្បុរសចំពោះអ្នកដទៃ ខណៈដែលពួកគេចង់អោយព្រះគង់ នៅជាមួយនឹងពួកគេ។

`សូមអានខគម្ពីរម៉ាថាយ 7៖12។ តើខគម្ពីរនេះបង្ហាញយើងថា ព្រះអម្ចាស់ចង់អោយជនជាតិ អ៊ីស្រាអែលយុត្តិធម៌ និងសប្បុរសចំពោះមនុស្សដទៃទៀតតាមរបៀបណា?`

មនុស្សនៅក្នុងសម័យគម្ពីរចាស់មិនល្អចំពោះអ្នកដទៃដែលមិនមែនជាកុលសម័្ពន្ធ ប្រទេស ឬ សាសនារបស់ពួកគេនោះទេ។ តើមនុស្សនៅក្នុងសម័យនោះចាត់ទុក និងប្រព្រឹត្តចំពោះអ្នកដទៃនៅក្នុង ស្រុកយ៉ាងដូចម្តេច? ពួកគេបានចាត់ទុកអ្នកទាំងនោះជាសត្វ មានពេលខ្លះលើសជាងសត្វទៅទៀត។

ព្រះមិនចង់អោយសាសន៍អ៊ីស្រាអែលធ្វើតាមវិធីនេះនោះទេ។ ព្រះចង់អោយសាសន៍អ៊ីស្រា-អែលបង្ហាញសាសន៍ដទៃដែលជុំវិញពួកគេនូវវិធីដ៏ល្អបំផុតមួយក្នុងការរស់នៅ។ ព្រះមានផែនការអោយ វិធីដ៏ល្អបំផុតនៃជីវិតក្លាយទៅជាស្មរបន្ទាល់ដ៏មានអំណាចមួយដល់សាសន៍ដទៃអំពីព្រះ និងសេចក្តីជំនឿ របស់ពួកគេ។