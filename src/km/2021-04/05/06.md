---
title:  សាសនាដែលព្រះទទួលស្គាល់
date:  28/10/2021
---

`សូមអានខគម្ពីរចោទិយកថា 24៖10-15។ តើខទាំងនេះបង្ហាញក្បួនច្បាប់សំខាន់អ្វីខ្លះដល់ យើង អំពីរបៀបដែលយើងគួរតែមានភាពសប្បុរសទៅកាន់អ្នកដទៃដែលស្ថិតនៅក្រោមការគ្រប់គ្រងរបស់ យើង?`

ខទាំងនេះបានបង្ហាញយើងជាថ្មីម្តងទៀតថា ព្រះចង់អោយយើងប្រព្រឹត្តដោយសប្បុរសចំពោះ អ្នកដទៃ។ ចុះប្រសិនបើអ្នកណាម្នាក់ជំពាក់លោកអ្នកអ្វីមួយវិញនោះ? ព្រះចង់អោយលោកអ្នកបង្ហាញការ អោយតម្លៃចំពោះបុគ្គលម្នាក់នេះ។ សូមកុំអោយទម្លុះចូលទៅផ្ទះរបស់គាត់ ហើយបង្ខំអោយគាត់សងអ្វីដែលគាត់ជំពាក់មកវិញនោះឡើយ។ សូមរង់ចាំខាងមុខផ្ទះ ហើយអនុញ្ញាតអោយគាត់ចេញមកសងអ្វីដែលគាត់ជំពាក់ដល់លោកអ្នកតាមសម្រួល។ ខគម្ពីរចោទិយកថា 24៖12, 13 ក៏បានបង្ហាញថា លោកអ្នកគួរតែប្រព្រឹត្តដោយសប្បុរសចំពោះអ្នកក្រីក្រដែលបានជំពាក់លោកអ្នកនូវអ្វីមួយផងដែរ។ ចុះប្រសិនបើ គាត់បញ្ចាំអាវធំរបស់គាត់ទុកជាសេចក្តីសន្យាដែលគាត់ថា នឹងសងវិញនូវអ្វីដែលបានជំពាក់វិញនោះ? លោក អ្នកអាចយកអាវធំរបស់គាត់បាន។ ប៉ុន្តែ លោកអ្នកត្រូវតែរក្សាអាវធំរបស់គាត់ទុកមួយយប់។ រួចអោយ ទៅគាត់វិញ ដើម្បីអោយគាត់អាចហ៊ុមខ្លួនអោយបានកក់ក្តៅ។ ខដទៃទៀតនៅក្នុងជំពូកនេះបង្ហាញយើងថា យើងត្រូវតែប្រព្រឹត្តសប្បុរសចំពោះអ្នកក្រីក្រដែលធ្វើការអោយយើង។ កុំអោយធ្វើបាបអ្នកក្រីក្រតាម របៀបណាមួយឡើយ។ ដ្បិតនៅក្នុងព្រះនេត្ររបស់ព្រះ ការធ្វើបាបអ្នកក្រីក្រគឺជាអំពើបាបដ៏អាក្រក់ជា ទីបំផុត។ ជាថ្មីម្តងទៀត ព្រះចង់អោយសាសន៍អ៊ីស្រាអែលធ្វើជាស្មរបន្ទាល់របស់ទ្រង់។ ទ្រង់ចង់អោយសាសន៍អ៊ីស្រាអែលបង្ហាញសេចក្តីស្រឡាញ់របស់ទ្រង់ដល់មនុស្សនៅលើផែនដីដែលថ្វាយបង្គំពួកព្រះក្លែងក្លាយ ប្រព្រឹត្តសេចក្តីអាក្រក់ និងអំពើបាប។ ប៉ុន្តែ តើសាសន៍អ៊ីស្រាអែលអាចបង្ហាញសេចក្តីស្រឡាញ់ របស់ព្រះយ៉ាងដូចម្តេចទៅ ប្រសិនបើពួកគេមិនប្រព្រឹត្តដោយសប្បុរសចំពោះមនុស្សដែលអ្នកដទៃមិនអោយតម្លៃនោះ?

`សូមអានខគម្ពីរយ៉ាកុប 1៖27-2៖11។ តើលោកយ៉ាកុបកំពុងតែមានប្រសាសន៍អំពីអ្វីនៅ ត្រង់នេះ? តើពាក្យរបស់គាត់បង្ហាញអំពីរឿងតែមួយដែលព្រះអម្ចាស់បានមានបន្ទូលប្រាប់រាស្ត្ររបស់ទ្រង់ នៅក្នុងបទគម្ពីរចោទិយកថា 24 ដោយរបៀបណា? តើលោកអ្នកឃើញថា លោកយ៉ាកុបមានប្រសាសន៍ អំពីក្រឹត្យវិន័យទាំង10ប្រការ ខណៈពេលដែលគាត់មានប្រសាសន៍អំពីរបៀបមនុស្សធ្វើបាបអ្នកក្រីក្រដែរឬទេ? តើលោកអ្នកគិតថា ហេតុអ្វីបានជាលោកយ៉ាកុបភ្ជាប់នូវគោលគំនិតទាំងពីរនេះជាមួយគ្នា?`

ជាការពិតណាស់ ក្រឹត្យវិន័យទាំង10ប្រការពុំបានចែងអោយច្បាស់អំពីអ្នកមាន និងអ្នកក្រីក្រ នោះទេ។ ប៉ុន្តែ លោកយ៉ាកុបចង់អោយយើងមើលឃើញថា កាលណាយើងធ្វើបាបអ្នកក្រីក្រ ឬអ្នកដែល ខ្វះខាត នោះមានន័យថា យើងបានបំពានលើក្រឹត្យវិន័យហើយ។ កាលណាយើងប្រព្រឹត្តតាមវិធីដ៏អាក្រក់ នេះ នោះយើងមិនអាចរក្សាក្រឹត្យវិន័យបានឡើយ។ សេចក្តីជំនឿរបស់យើងនឹងក្លាយជាឥតប្រយោជន៍ ទទេ ប្រសិនបើយើងធ្វើបាបអ្នកណាម្នាក់។ ដូច្នេះ លោកអ្នកត្រូវតែស្រឡាញ់អ្នកជិតខាងរបស់លោកអ្នក។ ពេលនោះ លោកអ្នកនឹងអាចបង្ហាញអ្នកដទៃនូវអត្ថន័យដ៏ពិតនៃក្រឹត្យវិន័យរបស់ព្រះ។ ឥឡូវនេះ សេចក្តី ស្រឡាញ់នេះគឺជាសេចក្តីពិតបច្ចុប្បន្ន ដូចជានៅក្នុងសម័យរបស់លោកយ៉ាកុប និងលោកម៉ូសេផងដែរ។ ដូចដែលយើងបានឃើញរួចមកហើយថា សេចក្តីពិតបច្ចុប្បន្នគឺជាសេចក្តីពិតនៃព្រះគម្ពីរដែលមនុស្សត្រូវការជាទីបំផុតសម្រាប់សម័យរបស់ពួកគេ។

`ក្នុងនាមជាសេវេនដេយអាត់វេនទីស្ទ ហេតុអ្វីបានជាយើងមិនត្រូវធ្វើបាបអ្នកក្រីក្រ និងអ្នកខ្វះ ខាត? តើលោកយ៉ាកុបជួយអោយយើងមើលឃើញថា ការជួយអ្នកក្រីក្រ និងអ្នកខ្វះខាតរបស់យើងគឺជា ផ្នែកមួយនៃការគោរពតាមក្រឹត្យវិន័យដោយរបៀបណា?`