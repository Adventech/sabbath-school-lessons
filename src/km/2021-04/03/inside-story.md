---
title:  សេចក្តីល្អបន្ទាប់ការផ្ទុះនៅឯទីក្រុងប៊ែរូត
date:  15/10/2021
---

ខ្ញុំដូចជាបានឮនូវសំឡេងបន្លឺឡើង និងញ័ររំជួយជាលើកដំបូង។ ពួកយើងបានឮខ្យល់បក់ប៉ះ ទ្វារខាងមុខក្រឹកៗពេញមួយរសៀល។ ប៉ុន្តែ កាលបានឮសំឡេងរំជួយខុសប្រក្រតីនោះជាលើកទីពីរ នោះទើបយើងដឹងថា មិនបានឮច្រឡំនោះទេ។ នៅក្នុងពិភពដែលមានការបែកបាក់ខាងឯនយោបាយ ខ្ញុំបានដឹងប្រាកដថា អាចនឹងមានដូចជាកាំជ្រួច កាំភ្លើងយន្ត ឡានដឹកគ្រាប់បែក និងយន្តហោះចម្បាំង ហោះហើរពីលើជាមិនខាន។ ទោះបីសំឡេងនោះគ្មានអ្វីពាក់ព័ន្ធនឹងខ្ញុំក៏ដោយ តែខ្ញុំបានដឹងថា សំឡេង ទាំងអស់សុទ្ធមានអត្ថន័យរបស់វា ពេលខ្លះវាក៏អាចជាសោកនាដកម្មបានដែរ។

ខ្ញុំមិនបានគិតអ្វីឡើយ ខណៈពេលដែលខ្ញុំបោះជំហានទៅឯរានហាល ដើម្បីមើលថា មាន រឿងអ្វីបានកើតឡើង។ ពីទីកន្លែងខ្ពស់បំផុតនៅខាងលើបរិវេណនៃសាកលវិទ្យាល័យមជ្ឈិមបូព៌ារបស់ព្រះវិហារសេវេនដេយអាត់វេនទីស្ទ ខ្ញុំបានក្រឡេកមើលទៅឯទីក្រុងបែ៊រូតដែលលាតសន្ធឹងនៅខាងក្រោម កាត់កំពង់ផែង និងមើលឆ្ពោះទៅឯសមុទ្រមេឌីទែរ៉ាណេ។ ខ្ញុំបានឃើញពពកដូចជារូបផ្សិត វាហាក់ដូចជា រីករាលដាលពេញមេឃខាងលើក្នុងល្បឿនយ៉ាងលឿនបំផុត។ មិនមែនជារឿងធម្មតា ក៏មិនមែនជារឿង ល្អដែរ។ ខ្ញុំបានបោះជំហានទៅបន្ថែមទៀតទៅឯរានហាល ចំពេលដែលបន្ទុះដ៏ធំមួយបានហោះមកបុក ខ្ញុំ។ កំផែងខ្យល់លាយឡំជាមួយធូលីដី និងកម្ទេចកំទីបានធ្វើអោយខ្ញុំបើងចូលទៅក្នុងផ្ទះវិញ។ ខ្ញុំបាន ចាប់ទ្វារ ប៉ុន្តែ ខ្ញុំមិនអាចយកដៃបិទវាបាននោះទេ។ កម្លាំងខ្យល់បានបក់ចូលតាមជញ្ជាំង។ វាំងនន បង្អួចបានបក់យ៉ាងគំហុកនៅជុំវិញខ្ញុំ។ សូម្បីតែខ្ញុំក៏ឈរមិននឹងដែរ។ ខ្ញុំចង់ទៅមើលក្រៅបង្អួច ប៉ុន្តែ ខ្ញុំគិតថា អាចនឹងមានខ្យល់គំហុកបក់មកបន្ថែមទៀត។ ខ្ញុំចង់មានសុវត្ថិភាព ប៉ុន្តែ រកមិនឃើញកន្លែង សុវត្ថិភាពសោះ? ដូច្នេះ ខ្ញុំបានជ្រកនៅតាមផ្លូវនៃសាលធំ ទាំងដែលដៃរបស់ខ្ញុំញ័រជាខ្លាំង។ ខ្ញុំបានចាប់ ផ្តើមបន្ធូរអារម្មណ៍ឡើងវិញ។ គ្រប់យ៉ាងបានស្ងប់ស្ងាត់ធម្មតាវិញហើយ។

ប៉ុន្មាននាទីក្រោយមក លោកអូស្មេន (Osman) បានទាក់ទងមកខ្ញុំតាមប្រព័ន្ធផ្សព្វផ្សាយ សង្គម ដ្បិតមុនការផ្ទុះ ខ្ញុំបានបង្រៀនមេរៀនវីយ៉ូឡុងអនឡាញដល់គាត់។ ពេលនោះ គាត់បានទាក់ទង មកវិញម្តងទៀត ភ្នែករបស់គាត់សស្លែត មុខរបស់គាត់សុទ្ធតែញើស ហើយទូរស័ព្ទរបស់គាត់ក្រវីចុះឡើង ដើម្បីបង្ហាញខ្ញុំអំពីផ្ទះតូចមួយនៃគ្រួសាររបស់គាត់ត្រូវបានបំផ្លាញ។ គាត់បាននិយាយថា «អ្នកស្រី គ្រប់ យ៉ាងខ្ទេចខ្ទីអស់ហើយ»។ នេះពុំមែនជាអ្វីថ្មីចំពោះគាត់នោះទេ។ ក្រុមគ្រួសាររបស់គាត់ត្រូវបានគេទម្លាក់ គ្រាប់បែកចេញពីប្រទេសស៊ីរីកាលពី6ឆ្នាំមុន។ សម្រាប់គាត់ ការផ្ទុះឃ្លាំងស្តុកនៅខែសីហាឆ្នាំ2020 ដែលបានសម្លាប់មនុស្សយ៉ាងតិច200នាក់ មិនមែនជាផ្ទះដែលបាក់បែករបស់គាត់នោះទេ។ វាគឺជា វដ្តៈនៃការបាត់បង់។

វាគឺជាវដ្តៈដែលខ្ញុំមិនអាចបំបាត់បាន។ ខ្ញុំមិនអាចបន្សាបការឈឺចាប់ ទាមទារយកអ្វីដែលបាត់ បង់មកវិញ ហើយសាងប្រទេសជាថ្មីបានឡើយ។ ប៉ុន្តែ យើងមិនមែនជាអ្នកអស់សង្ឃឹម ហើយយើងក៏ មិនមែនជាអ្នករងគ្រោះដែរ។ យើងកំពុងតែឈរនៅចំពោះមុខព្រះ ទូលសូមនូវអ្វីដែលហួសពីអំណាចរបស់យើងក្នុងការផ្លាស់ប្តូរ និងអនុញ្ញាតអោយទ្រង់បំបាត់សេចក្តីអាក្រក់ដែលកំពុងតែក្តៅក្រហាយ។ សេចក្តីល្អចេញពីរឿងនេះបាន។ សូមអោយព្រះនាមរបស់ព្រះត្រូវបាន លើកតម្កើតឡើងតាមរយៈជីវិតរបស់ខ្ញុំ នៅលើបរិវេណសាកលវិទ្យាល័យ មជ្ឈិមបូព៌ារបស់យើង ជូនចំពោះបងប្អូនលីបង់ជាទីស្រឡាញ់ និងជូន ចំពោះផ្នែកដាច់ស្រយាលបំផុតនៃពិភពលោកដ៏វិលវល់របស់យើង។