---
title:  សេចក្តីសញ្ញា និងដំណឹងល្អ
date:  10/10/2021
---

ដំណឹងល្អគឺជាផ្នែកមួយដ៏សំខាន់បំផុតនៃសេចក្តីសញ្ញាដែលព្រះបានតាំងជាមួយនឹងមនុស្សលោកតាំងពីដំបូងមក។

`តើព្រះបានតាំងសេចក្តីសន្យាអ្វីជាមួយនឹងលោកអាប់រ៉ាម? តើដំណឹងល្អត្រូវបានបង្ហាញនៅក្នុងសេចក្តីសន្យានេះដោយរបៀបណា? សម្រាប់ចម្លើយ សូមអានខគម្ពីរលោកុប្បត្តិ 12៖1-3; លោកុប្បត្តិ 15៖5-18 និងរ៉ូម 4៖1-5។`

លោកអ័ប្រាហាំបានជឿលើសេចក្តីសន្យាដែលព្រះបានប្រទានដល់គាត់។ ម្ល៉ោះហើយ ព្រះបាន ទទួលយកសេចក្តីជំនឿរបស់លោកអ័ប្រាហាំតាមរយៈសេចក្តីមេត្តារបស់ទ្រង់។ លោកអ័ប្រាហាំបានសន្យា ថា នឹងធ្វើតាមព្រះ (សូមអានរឿងអំពីភ្នំម៉ូរីយ៉ានៅក្នុងបទគម្ពីរលោកុប្បត្តិ 22 សម្រាប់ជាឧទាហរណ៍នៃការស្តាប់បង្គាប់របស់លោកអ័ប្រាហាំ)។ ព្រះគម្ពីរបានបង្ហាញប្រាប់យើងថា «តែចំណែកអ្នកដែលមិន ធ្វើការសោះ គឺគ្រាន់តែជឿដល់ព្រះអង្គ ដែលទ្រង់ប្រោសឲ្យមនុស្សទមិលល្មើសបានសុចរិត» (រ៉ូម 4៖5)។ ខនេះអាចជួយអោយយើងមើលឃើញអំពីមូលហេតុដែលលោកប៉ុលយកលោកអ័ប្រាហាំជាគំរូ។ លោកអ័ប្រាហាំបានបង្ហាញយើងអំពីរបៀបរស់នៅតាមសេចក្តីសន្យានៅក្នុងសេចក្តីសញ្ញារវាងព្រះ និង រាស្ត្ររបស់ទ្រង់។

យើងអាចមើលឃើញពីគោលគំនិតនេះនៅក្នុងព្រះគម្ពីរទាំងមូល។ ក្នុងបទគម្ពីរកាឡាទី 3 លោកប៉ុលបានលើកយកសម្រង់មួយចេញពីខគម្ពីរលោកុប្បត្តិ 15៖6 ដែលបានចែងថា៖ «គាត់ក៏ជឿដល់ព្រះយេហូវ៉ា ហើយទ្រង់រាប់សេចក្តីជំនឿនោះ ទុកជាសេចក្តីសុចរិតដល់គាត់» (សូមអានកាឡាទី 3៖6 ផងដែរ)។ បន្ទាប់មក លោកប៉ុលបានមានប្រសាសន៍ថា «ដូច្នេះ អស់អ្នកដែលមានសេចក្តីជំនឿ នោះឈ្មោះថាបានពរជាមួយនឹងលោកអ័ប្រាហាំ ដែលជាអ្នកជឿដែរ» (កាឡាទី 3៖9)។ ព្រះបានតាំង សេចក្តីសន្យារបស់ទ្រង់ជាមួយនឹងមនុស្សគ្រប់គ្នា។ មនុស្សគ្រប់គ្នារួមមានទាំងសាសន៍យូដា និងសាសន៍ ដទៃ (កាឡាទី 3៖7)។ ពូជលោកអ័ប្រាហាំត្រូវបានរាប់ជាសុចរិតនៅចំពោះព្រះដូចគ្នានឹងលោកអ័ប្រាហាំផងដែរ។ ពួកគេត្រូវបានរាប់ជាសុចរិតដោយសារតែសេចក្តីជំនឿរបស់ពួកគេ។ មែនហើយ ព្រះបានបង្គាប់ ពួកគេអោយគោរពតាមក្រឹត្យវិន័យរបស់ទ្រង់ទុកជាផ្នែកមួយនៃសេចក្តីសញ្ញារបស់ទ្រង់។ ប៉ុន្តែ អាកប្បកិរិយា ល្អមិនអាចធ្វើអោយរាស្ត្ររបស់ទ្រង់សុចរិតនៅចំពោះទ្រង់បានឡើយ។

លោកយេរេមាបានមានប្រសាសន៍អំពីសេចក្តីសញ្ញាថ្មីមុនលោកប៉ុលរាប់រយឆ្នាំមកហើយ។ លោកយេរេមាបានបង្ហាញអំពីទំនាក់ទំនងរវាងសេចក្តីសញ្ញា និងក្រឹត្យវិន័យថា៖ «សេចក្តីសញ្ញាដែលអញនឹងតាំងចំពោះពួកវង្សអ៊ីស្រាអែល ក្នុងពេលក្រោយគ្រានោះ គឺយ៉ាងដូច្នេះ អញនឹងដាក់ក្រឹត្យវិន័យ របស់អញ នៅខាងក្នុងខ្លួនគេ ទាំងចារឹកទុកក្នុងចិត្តគេ នោះអញនឹងធ្វើជាព្រះដល់គេ ហើយគេនឹងបានជារាស្ត្ររបស់អញ» (យេរេមា 31៖33)។ ពាក្យទាំងនេះអាចជួយអោយយើងនឹកចាំពាក្យសម្តីរបស់ លោកម៉ូសេដែលបានសរសេរថា៖ «អញនឹងដើរនៅកណ្តាលពួកឯង ព្រមទាំងធ្វើជាព្រះដល់ឯងរាល់គ្នា ហើយឯងរាល់គ្នានឹងធ្វើជារាស្ត្រដល់អញ» (លេវីវិន័យ 26៖12)។

`តើក្រឹត្យវិន័យ និងដំណឹងល្អមានទំនាក់ទំនងយ៉ាងដូចម្តេច ជាមួយនឹងសារនៃទេវតាទាំង3នៅក្នុងបទគម្ពីរវិវរណៈ 14?`