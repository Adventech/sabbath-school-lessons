---
title:  ការសិក្សាបន្ថែម
date:  24/12/2021
---

«នៅពេលដែលលោកម៉ូសេ និងលោកអើរ៉ុនស្រែកឡើងថា «តើត្រូវឲ្យយើងធ្វើឲ្យទឹក ចេញពីថ្មដានេះ សំរាប់អ្នករាល់គ្នាឬអី» នោះមានន័យថា ពួកគេបានព្យាយាមធ្វើត្រាប់ដូចជាព្រះដូច្នោះដែរ។ ពួកគេបានបង្ហាញពួកបណ្តាជនថា អំណាចក្នុងការធ្វើការអស្ចារ្យនេះមានប្រភពចេញមកពីពួកគេ។ ប៉ុន្តែ ពួកគេគ្រាន់តែជាមនុស្សប៉ុណ្ណោះ។ ពួកគេមានភាពកំសោយរបស់មនុស្សលោក រួមទាំងចំណង់នៃ មនុស្សមានបាបផងដែរ។ លោកម៉ូសេ និងលោកអើរ៉ុនបានហត់នឿយ និងអស់កម្លាំង ដោយសារតែពួក បណ្តាជនមិនព្រមបញ្ឈប់ការរអូ៊រទាំ និងការបែរមកទាស់នឹងព្រះទាល់តែសោះ។ ម្ល៉ោះហើយ លោកម៉ូសេ បានភ្លេចព្រះនៅពេលនោះ។ គាត់បានខកខានក្នុងការនឹកចាំថា ព្រះគឺជាអ្នកជួយដ៏អស្ចារ្យបំផុតរបស់គាត់។ លោកម៉ូសេបានប្រព្រឹត្តនូវកំហុសដែលនឹងត្រូវកត់ត្រានៅក្នុងប្រវត្តិសាស្ត្រនៃព្រះគម្ពីរសម្រាប់អោយមនុស្ស គ្រប់គ្នាបានអាន។ លោកម៉ូសេបានបង្ហាញអំពីភាពកំសោយរបស់មនុស្សលោក ដោយសារតែគាត់មិនបានជឿទុកចិត្តទៅលើព្រះចេស្តារបស់ព្រះ។ នៅពេលនោះ លោកម៉ូសេមិនបានជ្រើសរើសរក្សាចិត្តរបស់ គាត់អោយនៅតែបរិសុទ្ធនោះទេ។ គាត់មិនបានកាន់ខ្ជាប់រហូតដល់ទីបញ្ចប់នៃជីវិតខាងឯព័ន្ធកិច្ចរបស់ គាត់សម្រាប់ព្រះនោះទេ។ លោកម៉ូសេគួរតែថ្វាយសិរីល្អដល់ព្រះ និងបង្ហាញការគោរពដល់ទ្រង់។ ប៉ុន្តែ គាត់បានចាញ់អំពើបាប។ គាត់មិនបានគោរពដល់ព្រះនៅចំពោះមុខពួកបណ្តាជននោះឡើយ»។ ដកស្រង់ ពី Ellen G. White, Patrairchs, and Prophets, page 418, adapted។

«លោកម៉ូសេបាននៅជាមួយនឹងលោកអេលីយ៉ានៅលើភ្នំដ៏ខ្ពស់។ នៅទីនោះ ព្រះយេស៊ូវត្រូវ បានផ្លាស់ប្រែរហូតដល់ទ្រង់បានបញ្ចេញសិរីល្អដ៏ភ្លឺចិញ្ចាច។ ព្រះដែលជាព្រះវរបិតាបានបញ្ជូនលោកម៉ូសេ និងលោកអេលីយ៉ាអោយមកឯព្រះយេស៊ូវដែលជាព្រះរាជបុត្រា។ លោកម៉ូសេ និងលោកអេលីយ៉ាបាន នាំពន្លឺ និងសិរីល្អពីព្រះវរបិតាមកថ្វាយដល់ព្រះយេស៊ូវ។ លោកម៉ូសេបានអធិស្ឋានអំពីពេលវេលានេះរាប់ រយឆ្នាំមុនមកម្ល៉េះ។ ឥឡូវនេះ អ្វីៗដែលគាត់បានអធិស្ឋានទីបំផុតបាន កើតឡើងមែន។ លោកម៉ូសេកំពុង តែឈរនៅលើដីដែលព្រះបានប្រទានដល់រាស្ត្ររបស់ទ្រង់។ លោកម៉ូសេបានពិភាក្សាជាមួយនឹងព្រះយេស៊ូវ នៅទីនោះ ព្រមទាំងបានកំសាន្តព្រះទ័យដល់ទ្រង់ផង។ ព្រះយេស៊ូវគឺជាបុគ្គលម្នាក់ដែលសេចក្តីសន្យាទាំងអស់នៃព្រះគម្ពីរបានចង្អុលបង្ហាញ។ រូបភាពរបស់លោកម៉ូសេនៅត្រង់នេះគឺជារូបភាពចុងក្រោយបង្អស់ ដែលយើងបានឃើញនៅក្នុងជីវិតរបស់គាត់។ លោកម៉ូសេគឺជាបុគ្គលម្នាក់ដែលគេគោរពជាងគេនៅឯស្ថានសួគ៌»។ ដកស្រង់ពី Ellen G. White, Patriarchs and Prophets, page 479, adapted។

**សំណួរពិភាក្សា**

`1. តើរឿងនៃការស្លាប់របស់លោកម៉ូសេបានបង្ហាញយើងយ៉ាងដូចម្តេច ពីការបង្រៀនអំពីការរស់ឡើង វិញនៅក្នុងគម្ពីរសញ្ញាថ្មី?`

`2. តើរឿងនៃជីវិតរបស់លោកម៉ូសេអាចជាគំរូមួយអំពីអត្ថន័យនៃការរស់នៅដោយសេចក្តីជំនឿដោយ របៀបណា? តើជីវិតរបស់គាត់បង្ហាញយើងយ៉ាងដូចម្តេចថា យើងត្រូវបានសង្រ្គោះដោយសារសេចក្តីជំនឿ របស់យើងនៅក្នុងព្រះគុណរបស់ព្រះ មិនមែនដោយសារទង្វើល្អរបស់យើងនោះ?`

`3. សូមពិភាក្សាអំពីសេចក្តីសន្យានៃការរស់ឡើងវិញនៅក្នុងថ្នាក់។ តើហេតុអ្វីបានជាការបង្រៀននេះសំខាន់ម្ល៉េះ ចំពោះអ្វីៗគ្រប់យ៉ាងដែលយើងបានជឿនោះ? ប្រសិនបើយើងជឿថា ព្រះទ្រង់នឹងដាស់យើង ពីស្លាប់ឡើងវិញនោះ តើយើងមិនគួរជឿទ្រង់នៅក្នុងរឿងផ្សេងៗទៀតទេឬអី? ប្រសិនបើព្រះអាចដាស់យើងពីស្លាប់ឡើងវិញបានមែន នោះមានន័យថា ទ្រង់អាចធ្វើអ្វីៗបានទាំងអស់ មែនទេ?`