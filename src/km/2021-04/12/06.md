---
title:  រឿងដ៏អាក្រក់
date:  16/12/2021
---

កណ្ឌគម្ពីរហេព្រើរគឺជាកិច្ចអញ្ជើញដ៏វែងមួយបែបជូនដល់គ្រីស្ទានជនជាតិយូដា។ តើលោកប៉ុលដែលជាអ្នកសរសេរកណ្ឌគម្ពីរហេព្រើរកំពុងតែអញ្ជើញអ្នកអានរបស់គាត់អោយធ្វើអ្វីខ្លះ? លោកបាន សូមអោយពួកគេរក្សាភាពស្មោះត្រង់ និងគោរពតាមព្រះអម្ចាស់។

ជាការពិតណាស់ ការគោរពតាមរបស់យើងចេញពីសេចក្តីស្រឡាញ់របស់យើងចំពោះព្រះ។ យើងគោរពតាមទ្រង់ ពីព្រោះទ្រង់ល្អ ហើយទ្រង់ស្រឡាញ់យើង។ យើងអាចឃើញសេចក្តីស្រឡាញ់របស់ ទ្រង់ត្រូវបានបង្ហាញតាមរបៀបដ៏មានអំណាចមួយនៅត្រង់ឈើឆ្កាងនៃព្រះយេស៊ូវ។ យើងត្រូវតែនឹកចាំអំពីសេចក្តីស្រឡាញ់របស់ទ្រង់ចំពោះយើងជានិច្ច។ ប៉ុន្តែ ពេលខ្លះ ក្នុងភាពជាមនុស្សលោក យើងក៏ត្រូវ តែនឹកចាំអំពីអ្វីនឹងកើតចំពោះយើង ប្រសិនបើយើងងាកចេញពីសេចក្តីស្រឡាញ់នេះ។ ប្រសិនបើយើង មិនទទួលស្គាល់ថា ព្រះយេស៊ូវបានចេញថ្លៃលោះបាបជំនួសយើងនោះទេ នោះយើងនឹងត្រូវចេញថ្លៃលោះ បាបដោយខ្លួនឯង។ អស់អ្នកដែលចេញថ្លៃលោះបាបដោយខ្លួនគេផ្ទាល់ «នឹងយំ ហើយសង្កៀតធ្មេញ» (ម៉ាថាយ 22៖13) នៅថ្ងៃដែលព្រះទ្រង់ជំនុំជំរះមនុស្សគ្រប់គ្នាដែលរស់នៅលើផែនដីនេះ។

`សូមអានខគម្ពីរហេព្រើរ 10៖28-31។ តើលោកប៉ុលបានមានប្រសាសន៍យ៉ាងដូចម្តេច នៅ ក្នុងខទាំងនេះ? តើសារនេះមានន័យយ៉ាងដូចម្តេច ចំពោះជីវិតរបស់យើងសព្វថ្ងៃនេះ?`

លោកប៉ុលបានប្រើខគម្ពីរចោទិយកថា 17៖6 ដើម្បីជួយអោយអ្នកអានរបស់គាត់មើលឃើញ ថា ពួកគេត្រូវតែរក្សាភាពស្មោះត្រង់ និងគោរពតាមព្រះជានិច្ច។ ខគម្ពីរចោទិយកថា 17៖6 គឺជាក្រឹត្យ-វិន័យអំពីការដាស់ទោស។ ខគម្ពីរនេះបានបកស្រាយអំពីអ្វីដែលពួកបណ្តាជនគួរតែធ្វើជាមួយអ្នកណាម្នាក់ដែលមានកំហុសនៃឧក្រិដ្ឋកម្មដ៏អាក្រក់។ ជាដំបូង ស្មរបន្ទាល់ពីរទៅបីនាក់ត្រូវតែផ្តល់របាយការណ៍ ដែលបង្ហាញថា បុគ្គលនោះមានកំហុសពិតមែន។ បន្ទាប់មក ទើបគេអាចប្រហាជីវិតបុគ្គលនោះចំពោះអំពើឧក្រិដ្ឋកម្មរបស់គាត់បាន។

លោកប៉ុលបានប្រើខនេះចេញពីកណ្ឌគម្ពីរចោទិយកថា ដើម្បីបង្រៀនសេចក្តីពិតនៃព្រះគម្ពីរអំពីសេចក្តីសញ្ញាថ្មី។ នៅក្រោមសេចក្តីសញ្ញាចាស់ អ្នកដែលមិនគោរពតាមព្រះត្រូវបានគេសម្លាប់។ «គេ គួរមានទោសជាធ្ងន់ជាងយ៉ាងណាទៅ ដែលគេជាន់ឈ្លីព្រះរាជបុត្រានៃព្រះ ទាំងរាប់ព្រះលោហិតនៃសេចក្តី សញ្ញា ដែលបានញែកគេចេញជាបរិសុទ្ធ ទុកដូចជារបស់ប្រើធម្មតា ហើយត្មះតិះដៀលដល់ព្រះវិញ្ញាណ ដ៏មានព្រះគុណផងនោះ» (ហេព្រើរ 10៖29)។ ម៉្យាងទៀត លោកប៉ុលបានប្រាប់អ្នកអានរបស់គាត់ថា ពួកគេមានចំណេះដឹងអំពីព្រះច្រើនជាងពួកយូដាដែលរស់នៅក្រោមសេចក្តីសញ្ញាចាស់ទៅទៀត។ បើសិនគ្រីស្ទាននៅក្រោមសេចក្តីសញ្ញាបានងាកចេញពីព្រះនោះ ទណ្ឌកម្មរបស់ពួកគេនឹងធ្ងន់ធ្ងរលើស ជាងអ្វីដែលជនជាតិអ៊ីស្រាអែលបានរងទុក្ខទៅទៀត។ ដូច្នេះហើយ សូមប្រុងប្រយ័ត្នទាំងអស់គ្នា។

`តើអ្វីទៅជាសេចក្តីសង្ឃឹមតែមួយគត់របស់យើង នៅពេលដែលព្រះជំនុំជំរះមនុស្សគ្រប់គ្នាដែល រស់នៅលើផែនដីនេះ?`