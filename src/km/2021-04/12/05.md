---
title:  ហោរាដែលព្រះចាត់អោយមក
date:  15/12/2021
---

`សូមអានខគម្ពីរចោទិយកថា 18៖15-19។ តើលោកម៉ូសេបានប្រាប់ពួកបណ្តាជនយ៉ាងដូចម្តេច នៅក្នុងខទាំងនេះ? សូមប្រៀបធៀបខគម្ពីរចោទិយកថាទាំងនេះជាមួយនឹងខគម្ពីរកិច្ចការ 3៖22 និងកិច្ចការ 7៖37។ តើលោកពេត្រុស និងលោកស្ទេផានបានមានប្រសាសន៍យ៉ាងដូចម្តេច អំពីខគម្ពីរ ចោទិយកថា 18៖18?`

លោកម៉ូសេបានសន្យានឹងពួកបណ្តាជន2ដងថា ព្រះអម្ចាស់នឹងចាត់ហោរាម្នាក់អោយមកឯពួកគេនៅពេលអនាគត (ចោទិយកថា 18៖15,18)។ ហោរាម្នាក់នេះក៏ដូចជាលោកម៉ូសេផងដែរ។ ហោរាម្នាក់នេះក៏នឹងឈររវាងព្រះ និងរាស្ត្ររបស់ទ្រង់ដូចជាលោកម៉ូសេផងដែរ (និក្ខមនំ 20៖18-21)។

ប៉ុន្មានរយឆ្នាំក្រោយមក លោកពេត្រុស និងលោកស្ទេផានបានប្រើខគម្ពីរចោទិយកថា 18៖15 និងខ18 ដើម្បីពិពណ៌នាអំពីព្រះយេស៊ូវ។ លោកពេត្រុសបានជឿថា ព្រះយេស៊ូវគឺជាព្រះអង្គសង្គ្រោះ ដែលអ្នកសរសេរដ៏បរិសុទ្ធនៅក្នុងគម្ពីរសញ្ញាចាស់បានពិពណ៌នា (កិច្ចការ 3៖21)។ ម្ល៉ោះហើយ លោក ពេត្រុសបានប្រាប់ពួកយូដាថា ព្រះយេស៊ូវគឺជាហោរាដែលព្រះបានសន្យានៅក្នុងខគម្ពីរចោទិយកថា 18៖ 15 និងខ18 ថានឹងចាត់ទ្រង់អោយមកឯពួកគេ។ ពួកយូដាបានដឹងអំពីខទាំងនេះយ៉ាងច្បាស់។ នេះគឺជាមូលហេតុដែលនាំអោយលោកពេត្រុសប្រើខទាំងនេះទៅកាន់ពួកយូដា។ លោកពេត្រុសចង់ជួយពួកគេ អោយមើលឃើញថា ព្រះយេស៊ូវជាអ្នកណាអោយពិតប្រាកដ។ ពេលនោះ ពួកយូដានឹងបានឃើញថា ហេតុអ្វីបានជាពួកគេត្រូវសារភាពទោសកំហុសដែលពួកគេបានធ្វើចំពោះព្រះយេស៊ូវកន្លងមក (កិច្ចការ 3៖19)។

បន្ទាប់មក យើងនឹងក្រឡេកមើលរបៀបដែលលោកស្ទេផានបានសរសេរខគម្ពីរចោទិយកថា 18៖15 និងខ18 នៅក្នុងខគម្ពីរកិច្ចការ 7៖37 វិញម្តង។ លោកស្ទេផានបានមានប្រសាសន៍ថា ខ នៅក្នុងគម្ពីរចោទិយកថាទាំងនេះសុទ្ធតែឆ្លុះបញ្ចាំងអំពីព្រះយេស៊ូវ។ លោកស្ទេផានក៏បានប្រកាសថា ព្រះយេស៊ូវគឺជាព្រះអង្គសង្គ្រោះនៃសេចក្តីសន្យាផងដែរ។ ជាការពិតណាស់ ព្រះយេស៊ូវគឺជាព្រះអង្គនៃ សេចក្តីសន្យាដែលព្រះបានមានបន្ទូលប្រាប់ដល់លោកម៉ូសេ។ លោកស្ទេផានក៏បានមានប្រសាសន៍ថា លោកម៉ូសេគឺជាឧទាហរណ៍មួយនៃមេដឹកនាំម្នាក់ដូចជាព្រះយេស៊ូវដែលបានយាងមកផែនដីនេះដូច្នោះ ដែរ។ ដូច្នេះ ពួកយូជាត្រូវតែគោរពតាមព្រះយេស៊ូវ និងអ្វីគ្រប់យ៉ាងដែលទ្រង់បានមានបន្ទូលទៅពួកគេ។ តែគួរអោយសោកស្តាយ ពួកយូដាមិនចង់ស្តាប់អ្វីដែលលោកស្ទេផានត្រូវថ្លែងនោះទេ។ ពួកគេបានចោទ ប្រកាន់លោកស្ទេផានថាបាន «ពោលពាក្យប្រមាថដល់លោកម៉ូសេ ហើយដល់ព្រះផង» (កិច្ចការ 6៖11)។ ប៉ុន្តែ ការចោទប្រកាន់នេះគ្រាន់តែជាការកុហកមួលបង្កាច់ប៉ុណ្ណោះ។

`តើខគម្ពីរចោទិយកថា 18៖15, 18 បង្ហាញយើងយ៉ាងដូចម្តេច អំពីព្រះយេស៊ូវ និងអំពីសារៈ សំខាន់នៃអត្តសញ្ញាណរបស់ទ្រង់ទៅនឹងព្រះគម្ពីរទាំងមូលនោះ? តើហេតុអ្វីបានជាព្រះយេស៊ូវត្រូវតែជា គោលកណ្តាលនៃការយល់ដឹងអំពីព្រះគម្ពីររបស់យើងយ៉ាងដូច្នេះ?`