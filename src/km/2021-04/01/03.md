---
title:  ការធ្លាក់នៅក្នុងអំពើបាប និងទឹកជំនន់
date:  27/09/2021
---

ព្រះបានបង្កើតមនុស្សលោកជាមួយនឹងសេរីភាពក្នុងការជ្រើសរើស។ យើងអាចជ្រើសរើស ស្រឡាញ់ដល់ទ្រង់វិញបាន។ យើងអាចជ្រើសរើសរវាងសេចក្តីល្អ និងសេចក្តីអាក្រក់។ សេរីភាពនេះគឺជាផ្នែកមូលដ្ឋាននៃសេចក្តីស្រឡាញ់។ សេចក្តីស្រឡាញ់ត្រូវតែមានសេរីភាពក្នុងការជ្រើសរើស បើមិន ដូច្នោះទេ នោះមិនមែនជាសេចក្តីស្រឡាញ់ឡើយ។ សេរីភាពដដែលនេះក៏មានហានិភ័យមកជាមួយផង ដែរ ដូចដែលយើងបានឃើញនៅក្នុងការសិក្សារបស់យើងកាលពីម្សិលមិញ។ យើងអាចធ្វើការជ្រើសរើសខុសដូចជាលុយស៊ីហ្វ័រដូច្នោះដែរ។ លោកអ័ដាម និងនាងអេវ៉ាដែលជាឪពុកម្តាយដើមរបស់យើងក៏បានប្រព្រឹត្តខុសយ៉ាងដូច្នោះដែរ។

`សូមអានខគម្ពីរលោកុប្បត្តិ 2៖16, 17 និងលោកុប្បត្តិ 3៖1-7។ ខទាំងនេះបានបង្ហាញយើងអំពីមនុស្សដ៏ល្អឥតខ្ចោះនៅលើផែនដីដ៏ល្អឥតខ្ចោះ។ ពួកគេត្រវបានបង្កើតដោយព្រះដ៏ល្អឥតខ្ចោះ។ ប៉ុន្តែ ពួកគេបានជ្រើសរើសធ្វើបាប។ តើខទាំងនេះបង្ហាញយើងអំពីសេរីភាពអ្វីខ្លះ អំពីសេរីភាពដែលព្រះ បានប្រទានដល់យើង? តើសេរីភាពនេះអាចនាំទៅរកអ្វី? តើចម្លើយរបស់លោកអ្នកបង្ហាញប្រាប់លោក អ្នកយ៉ាងដូចម្តេច អំពីមូលហេតុដែលសេចក្តីស្រឡាញ់ត្រូវតែមានសេរីភាពក្នុងការជ្រើសរើសនៅក្នុងនោះ?`

បន្ទាប់ពីការធ្លាក់នៅក្នុងអំពើបាប អ្វីៗគ្រប់យ៉ាងកាន់តែអាក្រក់ឡើង។ មនុស្សបានក្លាយទៅជាអាក្រក់ជាទីបំផុត។ ព្រះជាម្ចាស់បានឃើញថា «ការអាក្រក់របស់មនុស្សបានចំរើនជាច្រើនឡើងនៅផែនដី ហើយអស់ទាំងគំនិតក្នុងចិត្តគេក៏សុទ្ធតែអាក្រក់ជានិច្ចដូច្នោះ» (លោកុប្បត្តិ 6៖5)។ អាកប្បកិរិយា របស់ពួកគេក៏អាក្រក់ផងដែរ។ មនុស្សបានក្លាយទៅជាអាក្រក់ជាទីបំផុតដែលបណ្តាលអោយព្រះជាម្ចាស់ បំផ្លាញផែនដីទាំងមូលដោយទឹកជំនន់។ ដំណោះស្រាយមួយគឺថា ទឹកជំនន់គឺជាឱកាសជាលើកទី2សម្រាប់ មនុស្សលោក។ ព្រះបានប្រទានសេរីភាពក្នុងការជ្រើសរើសសាជាថ្មីដល់ពួកគេ។ ប៉ុន្តែ តើមានមនុស្សជា ច្រើននាក់ដែលអាចឆ្លងផុតនូវឱកាសជាលើកទី2បានដែរឬទេ? គួរអោយស្តាយ យើងបានឃើញនៅក្នុង រឿងប៉មបាបិល (លោកុប្បត្តិ 11៖1-9) ថា មនុស្សលោកនៅតែបន្តងាកចេញពីព្រះ។

«នៅពេលដែលអ្នកសាងសង់បានបញ្ចប់ផ្នែកមួយនៃប៉ម ពួកគេបានចាប់ផ្តើមស្នាក់នៅក្នុងនោះ។ មនុស្សក៏បានតុបតែងបន្ទប់ដែលធ្វើរួចរាល់ខ្លះសម្រាប់រូបសំណាកព្រះទាំងឡាយរបស់ពួកគេ។ មនុស្សបំពេញបន្ទប់ទាំងនេះដោយគ្រឿងសង្ហារឹម និងការតុបតែងយ៉ាងស្រស់ស្អាត។ មនុស្សបានពេញ ដោយសេចក្តីអំណរ ដោយសារតែរបស់ទាំងអស់ដែលពួកគេបានសាងសង់។ ដូច្នេះ ពួកគេបានសរសើរ តម្កើងដល់ព្រះទាំងឡាយរបស់ពួកគេដែលធ្វើពីមាសប្រាក់។ ចិត្តរបស់ពួកគេបានប្រឆាំងជាមួយនឹងស្តេច នៃស្ថានសួគ៌ និងផែនដីយ៉ាងពេញទំហឹង»។ ដកស្រង់ពី Ellen G. White, Patriarchs and Prophets, page 119, adapted។ មុនសម័យនោះ មនុស្សលោកបាននិយាយភាសាតែមួយ និងរស់នៅក្នុងកន្លែង តែមួយ។ ប៉ុន្តែ ក្រោយមក ព្រះបានដាក់ទោសពួកគេអោយពួកគេនិយាយភាសាផ្សេងៗគ្នា។ ពួកគេមិន អាចស្តាប់គ្នាយល់បានទៀតទេ។ ដូច្នេះ ពួកគេបានបពា្ឈប់ការសាងសង់ប៉ម។ បន្ទាប់មក ព្រះបានធ្វើអោយមនុស្សចេញឆ្ងាយពីប៉ម ហើយរស់នៅតាមកន្លែងផ្សេងៗគ្នាពាសពេញផែនដី។

`សូមក្រឡេកចិត្តរបស់លោកអ្នកខណៈពេលដែលលោកអ្នកចេញធ្វើការ។ តើគំនិតរបស់លោក អ្នកអាក្រក់ ឬល្អ? តើរឿងនេះបង្ហាញលោកអ្នកយ៉ាងដូចម្តេច អំពីចិត្តរបស់លោកអ្នក? ហើយហេតុអ្វីបាន ជាលោកអ្នកពុំអាចសង្គ្រោះខ្លួនឯងបាន?`