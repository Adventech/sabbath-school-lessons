---
title:  ព្រះបានជ្រើសរើសលោកអាប់រ៉ាម
date:  28/09/2021
---

ដំបូង យើងបានអានអំពីលោកអាប់រ៉ាមនៅក្នុងខគម្ពីរលោកុប្បត្តិ 11។ (ក្រោយមក ព្រះបាន ផ្លាស់ប្តូរឈ្មោះរបស់គាត់ពីអាប់រ៉ាមទៅជាអ័ប្រាហាំ)។ ក្នុងបទគម្ពីរលោកុប្បត្តិ 11 លោកអាប់រ៉ាមត្រូវបានរាប់នៅក្នុងបញ្ជីកូនចៅជំនាន់ក្រោយរបស់លោកសិម។ លោកសិមគឺជាកូនច្បងគេបង្អស់របស់លោក ណូអេ។ ក្នុងបញ្ជីឈ្មោះទាំងឡាយលេចឡើងមានបន្ទាប់ពីព្រះបានបណ្តេញមនុស្សចេញពីប៉មបាបិល។

`សូមអានខគម្ពីរលោកុប្បត្តិ 12៖1-3។ តើព្រះបានបង្កើតសេចក្តីសន្យាអ្វីដល់អាប់រ៉ាមក្នុងខទាំងនេះ? តើសព្វថ្ងៃនេះ យើងយល់អំពីសេចក្តីសន្យានេះយ៉ាងដូចម្តេច?`

រាប់រយឆ្នាំបន្ទាប់ពីលោកអាប់រ៉ាមបានជីវិត លោកប៉ុលបានសរសេរទៅកាន់ពួកជំនុំកាឡាទី។ ក្រុមជំនុំកាឡាទីបានយល់ខុសអំពីដំណឹងល្អ។ ម្ល៉េះហើយ លោកប៉ុលបានប្រាប់ពួកជំនុំកាឡាទីអំពីអត្ថ-

ន័យពិតនៃសេចក្តីសន្យាដែលព្រះបានសន្យាដល់លោកអ័ប្រាហាំ។ តាមពិតសេចក្តីសន្យានោះស្តីអំពី ការប្រកាសដំណឹងល្អដល់មនុស្សគ្រប់គ្នានៅលើផែនដី។ «ដូច្នេះ ចូរដឹងថា ពួកអ្នកដែលមានសេចក្តីជំនឿ នោះជាពូជលោកអ័ប្រាហាំហើយ ហើយដោយគម្ពីរបានដឹងជាមុនថា ព្រះទ្រង់នឹងរាប់ពួកសាសន៍ដទៃជាសុចរិត ដោយសេចក្តីជំនឿ បានជាមានសេចក្តីប្រកាសប្រាប់មក ដល់លោកអ័ប្រាហាំជាមុនថា ‘អស់ ទាំងសាសន៍នឹងបានពរដោយសារឯង’ ដូច្នេះ អស់អ្នកដែលមានសេចក្តីជំនឿ នោះឈ្មោះថាបានពរជាមួយនឹងលោកអ័ប្រាហាំ ដែលជាអ្នកជឿដែរ តែអស់អ្នកដែលអាងដល់ការប្រព្រឹត្តតាមក្រឹត្យវិន័យ នោះត្រូវបណ្តាសាវិញ ដ្បិតមានសេចក្តីចែងទុកមកថា ‘ត្រូវបណ្តាសាហើយ អស់អ្នកណាដែលមិនកាន់ខ្ជាប់តាមគ្រប់ទាំងសេចក្តី ដែលកត់ទុកក្នុងគម្ពីរក្រឹត្យវិន័យ ដើម្បីនឹងប្រព្រឹត្តតាម’» (កាឡាទី 3៖7-9)។

បន្ទាប់ពីព្រះបានជ្រើសរើសលោកអ័ប្រាហាំរួចមក កណ្ឌគម្ពីរលោកុប្បត្តិដែលនៅសេសសល់ សុទ្ធសឹងតែស្តីអំពីអនាគតពូជពង្សរបស់លោកអ័ប្រាហាំ។ ដូចដែលកណ្ឌគម្ពីរលោកុប្បត្តិបានចែងថា មនុស្សប្រុសស្រីទាំងនេះបានកុហក ឬបានសម្លាប់។ ជាការពិតណាស់ ពួកគេគឺជាគ្រួសារដ៏រញេ៉រញៃមួយ។ មែនហើយ មនុស្សប្រុសស្រីទាំងនេះឆ្ងាយពីភាពល្អឥតខ្ចោះណាស់។ ប៉ុន្តែ ទោះជាយ៉ាងណា ព្រះនៅតែធ្វើការនៅក្នុងជីវិតរបស់ពួកគេ ដើម្បីធានាសេចក្តីសន្យារបស់ទ្រង់ដល់លោកអ័ប្រាហាំ។ ផ្នែកដ៏សំខាន់មួយ នៃសេចក្តីសន្យាបានកើតឡើង នៅពេលដែលព្រះបានជ្រើសរើសលោកម៉ូសេអោយរំដោះ សាសន៍អ៊ីស្រា-

អែល ចេញពីស្រុកអេស៊ីព្ទ។

`សូមអានខគម្ពីរកិច្ចការ 7៖20-36។ ក្នុងខទាំងនេះ លោកស្ទេផានបានមានប្រសាសន៍អំពី លោកម៉ូសេ និងរបៀបដែលគាត់ដឹកនាំសាសន៍អ៊ីស្រាអែលចេញពីស្រុកអេស៊ីព្ទ។ តើរឿងនេះបង្ហាញយើង អំពីសេចក្តីសន្យាដែលព្រះបានសន្យាដល់លោកអ័ប្រាហាំយ៉ាងដូចម្តេច?`

ព្រះជាម្ចាស់បានរំដោះពូជពង្សរបស់លោកអ័ប្រាហាំចេញពីស្រុកអេស៊ីព្ទ។ បន្ទាប់មក ព្រះបានយកសាសន៍អ៊ីស្រាអែលធ្វើជារាស្ត្ររបស់ទ្រង់។ ព្រះបានជ្រើសរើសពួកគេអោយប្រកាសប្រាប់អ្នកដទៃអំពីទ្រង់ និងផែនការសង្គ្រោះពួកគេចេញពីអំពើបាប។

`តើយើងដែលជាសេវេនដេយអាត់វេនទីស្ទដូចគ្នាទៅនឹងសាសន៍អ៊ីស្រាអែលនៅក្នុងសម័យព្រះគម្ពីរយ៉ាងដូចម្តេច? តើព្រះបានប្រទានភារកិច្ចអ្វីដល់យើងដែលទ្រង់បានប្រទានអោយដល់សាសន៍ អ៊ីស្រាអែល?`