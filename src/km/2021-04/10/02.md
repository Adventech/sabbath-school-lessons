---
title:  ការនឹកចាំអំពីឥន្ទធនូ
date:  28/11/2021
---

តើយើងឃើញពាក្យ «នឹកចាំ» នៅក្នុងព្រះគម្ពីរជាលើកដំបូងនៅពេលណា? ចម្លើយគឺនៅក្នុង បទគម្ពីរលោកុប្បត្តិ 9។ បន្ទាប់ពីទឹកជំនន់ទូទាំងពិភពលោករួចមក ព្រះអម្ចាស់បានមានបន្ទូលប្រាប់លោក ណូអេថា ទ្រង់នឹងដាក់ឥន្ទធនូរបស់ទ្រង់នៅលើមេឃ។ ឥន្ទធនូគឺជាភ័ស្តុតាងនៃសេចក្តីសញ្ញាដែលព្រះបានតាំងឡើងជាមួយនឹងលោកណូអេ។ ព្រះនឹងមិនបំផ្លាញផែនដីម្តងទៀតជាមួយនឹងទឹកជំនន់ទៀតឡើយ។

`សូមអានខគម្ពីរលោកុប្បត្តិ 9៖8-17។ តើពាក្យថា «នឹកចាំ» ត្រូវបានប្រើយ៉ាងដូចម្តេចនៅក្នុងខទាំងនេះ? តើនិយមន័យនេះអាចជួយអោយយើងយល់អំពីមូលហេតុដែលយើងគួរតែនឹកចាំអំពីអ្វីៗ ដែលព្រះអម្ចាស់បានធ្វើសម្រាប់យើងដោយរបៀបណា?`

ជាការពិតណាស់ ព្រះពុំបាច់ត្រូវការឥន្ទធនូ ដើម្បីអោយនឹកចាំអំពីសេចក្តីសន្យា និងសេចក្តីសញ្ញា របស់ទ្រង់នោះទេ។ ប៉ុន្តែ ព្រះចង់ទំនាក់ទំនងតាមភាសាដែលមនុស្សលោកអាចយល់បាន។ ដូច្នេះហើយ ទ្រង់បានប្រទានឥន្ទធនូដល់មនុស្សលោក ដើម្បីអោយពួកគេនឹកចាំអំពីសេចក្តីសន្យារបស់ទ្រង់។ រាល់ពេល ដែលរាស្រ្តរបស់ទ្រង់បានឃើញឥន្ទធនូ ពួកគេនឹងនឹកចាំថា ព្រះបានជំនុំជំរះមនុស្សលោកនៅលើផែនដីនេះ ដោយសារតែអំពើបាបរបស់ពួកគេ។ ហើយមនុស្សលោកក៏នឹកចាំផងដែរថា ព្រះបានសន្យាថា មិនអោយ ទឹកជំនន់លិចផែនដីនេះម្តងទៀតឡើយ។

ដូច្នេះ បទគម្ពីរលោកុប្បត្តិ 9 បានបង្ហាញយើងអំពីចំណុចសំខាន់3យ៉ាងក្នុងការនឹកចាំអំពីព្រះ។ យើងត្រូវតែនឹកចាំអំពី (1) សេចក្តីសន្យារបស់ព្រះ (2) ការដាស់តឿនរបស់ទ្រង់ និង (3) កិច្ចការ របស់ទ្រង់នៅលើផែនដីនេះ។

ឥន្ទធនូនៅលើមេឃក៏សំខាន់សម្រាប់យើងសព្វថ្ងៃនេះដែរ។ អ្នកវិទ្យាសាស្ត្រជាច្រើនមិនទទួលស្គាល់ទឹកជំនន់ដ៏ធំនេះទេ។ អ្នកវិទ្យាសាស្ត្រទាំងនេះបាននិយាយថា ច្បាប់ធម្មជាតិបង្ហាញថា ទឹកជំនន់ទូទាំងពិភពលោកមិនបានកើតឡើងនោះទេ។ មនុស្សជាច្រើនបានមានជំនឿដូចគ្នាទៅលើច្បាប់ធម្មជាតិ មុនទឹកជំនន់ដ៏ធំមកដល់។ ពួកគេបាននិយាយថា ច្បាប់ធម្មជាតិខ្លាំងជាងព្រះ។ ដូច្នេះ ពួកគេបានបង្រៀន ថា ទឹកជំនន់ទូទាំងពិភពលោកមិនអាចទៅរួចនោះទេ។ អ្នកស្រីអែល្លិន ជីវ៉ៃត៍បានសរសេរអំពីពួកអ្នកប្រាជ្ញ ពីសម័យនោះ។ ពួកមនុស្សទាំងនេះបានប្រកែកថា «ច្បាប់ធម្មជាតិមិនអាចផ្លាស់ប្តូរបានឡើយ។ រីឯព្រះទ្រង់ផ្តល់ក៏មិនអាចផ្លាស់ប្តូរច្បាប់ទាំងនេះបានដែរ»។ ដកស្រង់ពី Patriarchs and Prophets, page 97, adapted។ ដូច្នេះ សរុបមក មុនទឹកជំនន់ មនុស្សលោកបាននិយាយថា ទឹកជំនន់មិនអាចកើតឡើងបាន ឡើយ ដោយពឹងលើច្បាប់ធម្មជាតិ។ បន្ទាប់ពីទឹកជំនន់ មនុស្សលោកបាននិយាយថា ទឹកជំនន់មិនបាន កើតឡើងទាល់តែសោះ ដោយពឹងលើច្បាប់ធម្មជាតិទាំងនេះដែរ។

ប៉ុន្តែ ព្រះបានមានបន្ទូលប្រាប់យើងអំពីទឹកជំនន់ដ៏ធំតាមរយៈព្រះគម្ពីរ។ ទ្រង់បានប្រទានសេចក្តី សន្យាដល់មនុស្សលោកថាទ្រង់នឹងមិនបំផ្លាញផែនដីនេះជាមួយនឹងទឹកជំនន់ទៀតឡើយ។ ទ្រង់បានចារិក នូវសេចក្តីសន្យានេះតាមរយៈពណ៌ចម្រុះដ៏ស្រស់ស្អាតនៅពាសពេញផ្ទៃមេឃ។ បើយើងនឹកចាំអំពីអត្ថន័យ នៃឥន្ទធនូ នោះយើងនឹងដឹងថា យើងអាចជឿទុកចិត្តលើព្រះគម្ពីរបាន។ បើយើងអាចជឿទុកចិត្តលើព្រះបន្ទូល របស់ទ្រង់នៅត្រង់សេចក្តីសន្យានេះបាន ម៉េ្តចក៏យើងមិនជឿទុកចិត្តលើសេចក្តីសន្យាទាំងអម្បាលម៉ាននៅ ក្នុងព្រះគម្ពីរផងដែរទៅ?

`លើកក្រោយ បើលោកអ្នកឃើញឥន្ទធនូ សូមគិតអំពីសេចក្តីសន្យារបស់ព្រះ។ តើយើងអាចរៀន ជឿទុកចិត្តលើសេចក្តីសន្យាទាំងអស់របស់ទ្រង់ដោយរបៀបណា?`