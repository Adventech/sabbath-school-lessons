---
title:  ចូរប្រយ័ត្ន . . . កុំអោយភ្លេចឡើយ
date:  30/11/2021
---

`សូមអានខគម្ពីរចោទិយកថា 4៖9, 23។ តើព្រះអម្ចាស់បានបង្គាប់អោយរាស្ត្ររបស់ទ្រង់ធ្វើអ្វីនៅក្នុងខទាំងនេះ? តើហេតុអ្វីបានជាការដាស់តឿននេះសំខាន់ម្ល៉េះ សម្រាប់រាស្ត្ររបស់ទ្រង់?`

កិរិយាស័ព្ទ2ឃ្លាដែលធ្វើអោយយើងចាប់អារម្មណ៍ភ្លាមនៅក្នុងខទាំង2នេះ កិរិយាស័ព្ទនោះ គឺ៖ «ចូរប្រយ័ត្ន» និង «កុំអោយភ្លេចឡើយ»។ តើព្រះអម្ចាស់កំពុងតែមានបន្ទូលអំពីអ្វីទៅកាន់រាស្ត្ររបស់ ទ្រង់នៅត្រង់នេះ? «កុំអោយភ្លេចនូវអ្វីដែលខ្ញុំបានធ្វើសម្រាប់អ្នកឡើយ។ ក៏កុំអោយភ្លេចសេចក្តីសញ្ញាដែលខ្ញុំបានតាំងជាមួយនឹងអ្នកដែរ»។

កិរិយាស័ព្ទ «ចូរប្រយ័ត្ន» ចេញមកពីពាក្យ «ស្សាម៉ា (smr)» ជាភាសាហេព្រើរ។ (យើងក៏អាច ឃើញពាក្យ «ស្សាម៉ា» ប្រើនៅក្នុងខគម្ពីរចោទិយកថា 4៖9 ដែលមានន័យថា «ត្រូវឲ្យឯងរាល់គ្នាប្រយ័ត្ន ខ្លួន»។ «ស្សាម៉ា» ត្រូវបានប្រើនៅក្នុងគម្ពីរសញ្ញាចាស់ទាំងមូល។ ពាក្យនេះមានន័យថា «រក្សា» «ចាំយាម» «ប្រយ័ត្ន» ឬ «ការពារ»។ តើពាក្យ «ស្សាម៉ា» ត្រូវបានសរសេជាភាសាហេព្រើរនៅក្នុងព្រះគម្ពីរជាលើក ដំបូងនៅពេលណា? គឺមុនអំពើបាបបានកើតឡើង។ ព្រះបានមានបន្ទូលប្រាប់អោយលោកអ័ដាម «ថែរក្សា» សួនច្បារអេដែនដែលទ្រង់បានប្រទានដល់គាត់ (លោកុប្បត្តិ 2៖15)។

ក្នុងបទគម្ពីរចោទិយកថា 4 ព្រះអម្ចាស់បានមានបន្ទូលទៅកាន់រាស្ត្ររបស់ទ្រង់គ្រប់គ្នាអោយ ប្រយ័ត្នកុំអោយភ្លេច។ ព្រះពុំបានដាស់តឿនរាស្ត្ររបស់ទ្រង់អំពីការបាត់បង់ការចងចាំរបស់គេនោះទេ។ ព្រះមិនចង់អោយរាស្ត្ររបស់ទ្រង់ភ្លេចសេចក្តីសញ្ញារបស់ទ្រង់ឡើយ។ ពួកគេមិនត្រូវខ្ជិលជាដាច់ខាត។ ពួកគេត្រូវតែនឹកចាំថា ពួកគេជាអ្នកណា។ ពួកគេក៏ត្រូវតែនឹកចាំអំពីរបៀបដែលព្រះចង់អោយពួកគេរស់ នៅ នៅមុខជនជាតិហេព្រើរ មនុស្សចម្លែក និងអ្នកស្រុកក្រៅដទៃទៀតផងដែរ។

`សូមអានខគម្ពីរចោទិយកថា 4៖9 ម្តងទៀត (សូមអានខគម្ពីរចោទិយកថា 6៖7 និងចោទិយកថា 11៖19 ផងដែរ)។ សូមក្រឡេកមើលផ្នែកចុងក្រោយបង្អស់។ លោកម៉ូសេបានមានប្រសាសន៍ទៅកាន់ ពួកបណ្តាជនអំពីការបង្រៀនដល់កូនចៅរបស់ពួកគេទាក់ទងនឹងអ្វីគ្រប់យ៉ាងដែលព្រះបានធ្វើកាលពីមុន សម្រាប់ពួកគេ។ តើការធ្វើបែបនេះនឹងជួយកុំអោយពួកគេភ្លេចដោយរបៀបណា?`

ជាការពិតណាស់ កូនចៅជំនាន់ក្រោយនៃសាសន៍អ៊ីស្រាអែលត្រូវដឹងអំពីអ្វីគ្រប់យ៉ាងដែលព្រះ បានធ្វើសម្រាប់រាស្ត្ររបស់ទ្រង់កាលពីមុនមក។ ទន្ទឹមគ្នានេះ អ្នកដែលនិយាយរឿងម្តងហើយម្តងទៀត ក៏បានទទួលពរផងដែរ។ បទពិសោធន៍នេះអាចជួយអោយពួកគេនឹកចាំគ្រប់ទាំងការអស្ចារ្យដែលព្រះបាន ធ្វើសម្រាប់ពួកគេជានិច្ច។

`តើលោកអ្នកធ្លាប់និយាយរឿងប្រាប់អ្នកដទៃអំពីការអស្ចារ្យទាំងអស់ដែលព្រះអម្ចាស់បានធ្វើសម្រាប់លោកអ្នកដែរឬទេ? បើធ្លាប់ តើបទពិសោធន៍នោះបានជួយដល់ពួកគេយ៉ាងដូចម្តេចទៅ? តើការ និយាយរឿងរបស់លោកអ្នកជួយកុំអោយលោកអ្នកភ្លេចអំពីរបៀបដែលព្រះអម្ចាស់បានដឹកនាំលោកអ្នក កាលពីមុនដោយរបៀបណា?`