---
title:  អ្នកនឹងបានឆ្អែតនៅពេលដែលបរិភោគហើយ
date:  01/12/2021
---

`សូមអានខគម្ពីរចោទិយកថា 8៖7-18។ តើព្រះអម្ចាស់បានដាស់តឿនរាស្ត្ររបស់ទ្រង់អំពី អ្វីនៅក្នុងខទាំងនេះ? តើហេតុអ្វីបានជាការដាស់តឿននេះសំខាន់ម្ល៉េះ សម្រាប់យើងសព្វថ្ងៃនេះដែរ?`

សូមក្រឡេកមើលព្រះពរទាំងអស់ដែលពួកបណ្តាជននឹងទទួលបាន ប្រសិនបើពួកគេគោរព តាមព្រះ។ ព្រះនឹងប្រទានទឹកដីដ៏ស្រស់ស្អាត និងសម្បូរបែបដោយបានមានបន្ទូលយ៉ាងដូច្នេះថា «ឯងនឹងបរិភោគអាហារ មិនមែនដោយរិតត្បិតទេ ឯងនឹងមិនខ្វះខាតអ្វីនៅស្រុកនោះឡើយ» (ចោទិយកថា 8៖9)។ ព្រះក៏នឹងប្រទានពរដល់រាស្ត្ររបស់ទ្រង់ច្រើនជាងនេះផងដែរ។ ព្រះនឹងប្រទានហ្វូងសត្វ មាស ប្រាក់ និងផ្ទះដ៏ស្រស់ស្អាតដល់រាស្ត្ររបស់ទ្រង់។ ព្រះអម្ចាស់ក៏នឹងប្រទានរបស់ល្អៗគ្រប់យ៉ាងដល់ជនជាតិអ៊ីស្រាអែល នៅក្នុងមួយជីវិតរបស់ពួកគេយ៉ាងសម្បូរបែបផងដែរ។

ប៉ុន្តែ តើនឹងមានអ្វីកើតឡើងបន្ទាប់? រាស្ត្ររបស់ព្រះនឹងមានគ្រោះថ្នាក់ជាមិនខាន។ អស់អ្នកណា ដែលមានបាននៅក្នុងជីវិតនេះនឹងប្រឈមមុខនឹងគ្រោះថ្នាក់នេះ។ ជនជាតិអ៊ីស្រាអែលនឹងមានហានិភ័យ នៃការភ្លេចថា ព្រះអម្ចាស់គឺជាហេតុផលដែលនាំអោយពួកគេមាន «ឥទ្ធិឫទ្ធិ ឲ្យបានទ្រព្យសម្បត្តិ ដើម្បីនឹងបញ្ជាក់សេចក្តីសញ្ញា ដែលទ្រង់បានស្បថនឹងពួកអយ្យកោឯង» (ចោទិយកថា 8៖18)។

ប្រហែលជាការភ្លេចរបស់ពួកគេមិនកើតមានភ្លាមៗនោះទេ។ ប៉ុន្តែ ច្រើនឆ្នាំទៅមុខទៀត ពួក គេនឹងភ្លេចអតីតកាលរបស់ពួកគេជាមិនខាន។ ពួកគេនឹងមានគ្រប់ទាំងរបស់កំសាន្តចិត្តនៅក្នុងជីវិតដែល ពួកគេត្រូវការ។ ម្ល៉ោះហើយ ពួកគេនឹងភ្លេចអំពីរបៀបព្រះអម្ចាស់បានដឹកនាំពួកគេ «ចេញពីភ្នំហោរែបដើរ កាត់អស់ទាំងទីរហោស្ថានសំបើម គួរស្ញែងខ្លាច» ជាមិនខាន។ ហើយពួកគេនឹងគិតថា ពួកគេទទួលបាន ជោគជ័យ ដោយសារតែប្រាជ្ញា និងទេព្យកោសល្យរបស់ពួកគេជាមិនខាន។

ព្រះបានដាស់តឿនពួកគេកុំអោយរឿងបែបនេះកើតមានឡើង។ ប៉ុន្តែ យើងបានឃើញនៅក្នុង ព្រះគម្ពីរនៅពេលក្រោយៗមកទៀតគឺថា ពួកគេបានធ្វើរឿងដែលព្រះបានហាមពួកគេមិនអោយធ្វើ។

ដូច្នេះ នៅក្នុងអំឡុងពេលដែលពួកគេទទួលបានជោគជ័យ លោកម៉ូសេបានដាស់តឿនពួកគេ អោយនឹកចាំថា ព្រះអម្ចាស់គឺជាហេតុផលតែមួយគត់នៃភាពជោគជ័យរបស់ពួកគេ។ លោកម៉ូសេបានដាស់តឿនពួកគេកុំអោយចាញ់បញ្ឆោតតាមរយៈព្រះពរខាងឯសម្ភារៈដែលព្រះបានប្រទានដល់ពួកគេនោះឡើយ។ រាប់រយឆ្នាំក្រោយមក ព្រះយេស៊ូវនឹងផ្តល់នូវការដាស់តឿនអំពីទ្រព្យសម្បត្តិដដែលនេះដូចជា លោកម៉ូសេដូច្នោះដែរ។ យើងអាចឃើញនូវការដាស់តឿននេះនៅក្នុងរឿងប្រៀបធៀបដែលព្រះយេស៊ូវ បាននិទានអំពីបុរសដាំគ្រាប់ពូជម្នាក់។ ព្រះយេស៊ូវបានដាស់តឿនពួកយើងកុំអោយចាញ់បញ្ឆោតតាមរយៈ «ចិត្តលោភលន់ចង់បានទ្រព្យសម្បត្តិ» នោះឡើយ (ម៉ាកុស 4៖19)។

`ប្រហែលជាគ្នាយើងមួយចំនួនមានប្រាក់ និងរបស់ល្អៗជាច្រើននៅក្នុងជីវិតនេះ។ មិនថា យើង មានអ្វីច្រើនប៉ុនណានោះទេ យើងត្រូវចងចាំថា៖ យើងទាំងអស់គ្នានឹងស្លាប់នៅថ្ងៃណាមួយជាមិនខាន លុះត្រាតែព្រះយេស៊ូវបានយាងត្រឡប់មកវិញមុនថ្ងៃនោះមកដល់។ តើសេចក្តីពិតនៃព្រះគម្ពីរបានប្រាប់ យើងអ្វីខ្លះ អំពីគ្រោះថ្នាក់ដែលបណ្តាលមកពីទ្រព្យសម្បត្តិនោះ? តើទ្រព្យសម្បត្តិអាចធ្វើអោយយើងភ្លេច សេចក្តីត្រូវការរបស់យើងទៅលើព្រះអង្គដែលអាចជួយសង្គ្រោះយើងចេញពីសេចក្តីស្លាប់បានដោយរបៀប ណា?`