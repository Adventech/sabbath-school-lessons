---
title:  ព្រះអង្គសង្គ្រោះនឹងត្រូវសុគត
date:  03/05/2023
---

បទទំនាយ490ឆ្នាំបានចាប់ផ្តើមជាមួយនឹងការចេញបង្គាប់ឱ្យសាងសង់ក្រុងយេរូសាឡិម ម្តងទៀត។ ការចេញបង្គាប់នេះសំខាន់ណាស់ដល់ពួកសាសន៍យូដា។ នៅក្នុងបទគម្ពីរអេសរ៉ា ជំពូក7 យើងបានឃើញថា ការចេញបង្គាប់បានកើតឡើងនៅក្នុងឆ្នាំ457មុនគ្រិស្តសករាជ។ ទន្ទឹមគ្នានេះ ពួក សាសន៍យូដាក៏បានចាកចេញពីក្រុងបាប៊ីឡូន ត្រលប់ទៅឯស្រុកកំណើតរបស់ពួកគេវិញ។ ពួកសាសន៍ យូដាក៏បានក្លាយទៅជាសហគមន៍សាសនាជាថ្មីម្តងទៀត (សូមអានខគម្ពីរអេសរ៉ា 7:13, 27)។

នៅក្នុងរដូវស្លឹកឈើជ្រុះនៃឆ្នាំ457មុនគ្រិស្តសករាជនោះ ស្តេចអើថាស៊ើកសេសបានចេញបង្គាប់ឱ្យពួកសាសន៍យូដាត្រឡប់ទៅកាន់ស្រុកកំណើត ដើម្បីសាងសង់ក្រុងរបស់ពួកគេឡើងវិញ។ លោកដានីយ៉ែលបានប្រកាសថា ឆ្នាំ483ត្រូវបានកន្លងផុតទៅ ចាប់ពីពេលដែលពួកសាសន៍យូដាបាន ចាប់ផ្តើមសាងសង់ក្រុងរបស់ពួកគេនេះ រហូតដល់គ្រាដែលព្រះអង្គសង្គ្រោះបានចាប់ផ្តើមកិច្ចការរបស់ទ្រង់នៅលើផែនដីនេះ។ ប្រសិនបើយើងចាប់ផ្តើមពីឆ្នាំ457មុនគ្រិស្តសករាជនោះ ហើយបូកបញ្ចូល 483ឆ្នាំទៀតនោះ យើងនឹងបានទៅដល់ឆ្នាំទី27នៃគ្រិស្តសករាជ។

នៅក្នុងឆ្នាំ27នៃគ្រិស្តសករាជនេះ ព្រះយេស៊ូវដែលជាព្រះអង្គសង្គ្រោះបានទទួលបុណ្យ ជ្រមុជទឹក (សូមអានខគម្ពីរម៉ាថាយ 3:13-17)។ ដូច្នេះ យើងអាចមើលឃើញ ថាលោកដានីយ៉ែល បានប្រកាសនូវកាលបរិច្ឆេទដ៏ជាក់លាក់មួយនៃការជ្រមុជទឹករបស់ព្រះយេស៊ូវជាច្រើនរយឆ្នាំមុនមកម្ល៉េះ។ ទន្ទឹមគ្នានេះ ព្រះយេស៊ូវក៏បានចាប់ផ្តើមកិច្ចការរបស់ទ្រង់នៅលើផែនដីនេះអស់រយៈពេល3ឆ្នាំកន្លះទៀត ផងដែរ។

`សូមអានខគម្ពីររ៉ូម 5:6-9 ព្រមគ្នាជាមួយនឹងខគម្ពីរដានីយ៉ែល 9:26។ តើយើងបានរៀនសេចក្តីពិតអ្វីខ្លះនៅក្នុងព្រះគម្ពីរ ចេញពីខទាំងនេះ?`

ទេវតាកាព្រីយ៉ែលបានបកស្រាយប្រាប់លោកដានីយ៉ែលថា «លុះក្រោយពី62អាទិត្យនោះទៅនោះអ្នកដែលបានចាក់ប្រេងតាំងឡើង នឹងត្រូវផ្តាច់ចេញវិញ» (ដានីយ៉ែល 9:26)។ ព្រះអង្គសង្គ្រោះ នឹងត្រូវ «ផ្តាច់ចេញ»។ មានន័យថា ទ្រង់នឹងត្រូវសុគតនៅលើឈើឆ្កាង។ ខនេះក៏បានបន្ថែមទៀតថា «ឥត មានទាក់ទងនឹងអ្វីឡើយ»។ តើត្រង់នេះមានន័យយ៉ាងដូចម្តេច? ត្រង់នេះមានន័យថា ព្រះយេស៊ូវបាន សុគត ដើម្បីសង្គ្រោះយើង មិនមែនសង្គ្រោះអង្គទ្រង់ឡើយ។ ហេតុនេះហើយ បានជាលោកប៉ុលសរសេរ ថា «ដ្បិតកាលយើងនៅខ្សោយនៅឡើយ លុះដល់កំណត់ហើយ នោះព្រះគ្រីស្ទទ្រង់បានសុគតជំនួសមនុស្សទមិលល្មើស» (រ៉ូម 5:8)។

នៅក្នុងខគម្ពីរដានីយ៉ែល 9:27 យើងបានឃើញថា ព្រះអង្គសង្គ្រោះនឹង «តាំងសញ្ញាយ៉ាងម៉ឺងម៉ាត់នឹងមនុស្សជាច្រើននៅរវាង1អាទិត្យ(7ឆ្នាំ) តែដល់ពាក់កណ្តាលអាទិត្យនោះ(3ឆ្នាំកន្លះ) នឹងធ្វើការថ្វាយយញ្ញបូជា និងតង្វាយឈប់ទៅ» (ដានីយ៉ែល 9:27)។ តើខនេះមានន័យយ៉ាងណាដែរ? ខនេះកំពុងតែសំដែងអំពី 1អាទិត្យចុងក្រោយនៅក្នុងបទទំនាយ70អាទិត្យនេះ។ ទន្ទឹមគ្នានេះ នៅក្នុងឆ្នាំ31នៃគ្រិស្តសករាជ ព្រះយេស៊ូវក៏បានរក្សាសេចក្តីសន្យាដែលព្រះបានតាំងឡើងជាមួយនឹងរាស្ត្រ របស់ទ្រង់ផងដែរ។ ព្រះយេស៊ូវ បានរក្សាសេចក្តីសន្យានេះជាមួយនឹងព្រះលោហិតរបស់ទ្រង់ ដែលទ្រង់បានលះបង់សម្រាប់អំពើបាបរបស់យើងនៅពេលដែលទ្រង់បានសុគតនៅលើឈើឆ្កាងនោះ។ ព្រះយេស៊ូវ បានក្លាយមកជាតង្វាយលោះបាបវិញ។ ដូច្នេះ សាសន៍យូដាមិនចាំបាច់យកតង្វាយសត្វជំនួស អំពើបាប របស់ពួកគេនៅក្នុងព្រះវិហារទៀតឡើយ។

`សូមអានខគម្ពីរម៉ាកុស 15:38 និងម៉ាថាយ 3:15, 16។ តើខទាំងនេះបានជួយឱ្យយើង យល់ខគម្ពីរដានីយ៉ែល 9:24-27 នោះដោយរបៀបណា?`