---
title:  គ្រាដែលព្រះត្រូវសម្អាតរោងឧបោសថរបស់ទ្រង់ចេញពីអំពើបាប
date:  30/04/2023
---

យើងបានឃើញរួចមកហើយថា ព្រះត្រូវតែធ្វើកិច្ចការចៅក្រមរបស់ទ្រង់ មុនពេលដែលព្រះយេស៊ូវ យាងមកវិញ។ ទេវតាទី1បានប្រកាសថា «ពេលដែលទ្រង់ត្រូវជំនុំជម្រះ នោះបានមកដល់ហើយ» (វិវរណៈ 14:7)។ កណ្ឌគម្ពីរដានីយ៉ែលបានបង្ហាញប្រាប់យើងថា គ្រានេះបានចាប់ផ្តើមនៅពេលណា។

`សូមអានខគម្ពីរដានីយ៉ែល 8:14។ តើលោកដានីយ៉ែលបានមានប្រសាសន៍ថា ព្រះនឹងសម្អាត រោងឧបោសថរបស់ព្រះនៅឯស្ថានសួគ៌នោះ នៅពេលណាដែរ?`

នៅក្នុងសម័យព្រះគម្ពីរ ពួកសាសន៍យូដាបានដឹងថា រោងឧបោសថនៅលើផែនដីនេះត្រូវបាន សម្អាតនៅថ្ងៃដែលទ្រង់បានជំនុំជម្រះរាស្ត្ររបស់ទ្រង់។ លោកដានីយ៉ែលបានយល់ពីការបង្រៀនអំពីការ សម្អាតរោងឧបោសថរបស់ព្រះចេញពីអំពើបាប។ លោកដានីយ៉ែលក៏បានយល់ពីការបង្រៀនអំពីកិច្ចការ របស់ព្រះជាចៅក្រមនោះដែរ។ ប៉ុន្តែ លោកដានីយ៉ែលបានភ័ន្តច្រឡំអំពី2300ថ្ងៃ ដែលយើងបានអាននៅក្នុងខគម្ពីរដានីយ៉ែល 8:14នេះ?

`សូមអាននូវបទពិសោធន៍របស់លោកដានីយ៉ែលនៅក្នុងខគម្ពីរដានីយ៉ែល 8:27 និងដានីយ៉ែល 9:21, 22។ តើមានរឿងអ្វីកើតឡើងចំពោះលោកដានីយ៉ែល បន្ទាប់ពីព្រះបានបើកសំដែងចំពោះគាត់អំពី2300ថ្ងៃនោះ? តើព្រះបានធ្វើអ្វីខ្លះ សម្រាប់លោកដានីយ៉ែល?`

នៅចុងបញ្ចប់នៃបទគម្ពីរដានីយ៉ែល ជំពូក8នេះ លោកដានីយ៉ែលបានសន្លប់បាត់ទៅ។ ក្រោយ មក លោកដានីយ៉ែលបានមានប្រសាសន៍ថា «ខ្ញុំក៏អស្ចារ្យក្នុងចិត្តពីដំណើរការជាក់ស្តែងនោះ ប៉ុន្តែគ្មានអ្នកណាយល់សោះ» (ដានីយ៉ែល 8:27)។ ការបើកសំដែងដែលលោកដានីយ៉ែលកំពុងតែមានប្រសាសន៍ នៅត្រង់ខនេះ គឺស្តីអំពី2300ថ្ងៃ។ លោកដានីយ៉ែលមិនបានយល់ផ្នែកនៃពេលវេលានៅក្នុងការបើកសំដែងនេះឡើយ។ តែទេវតាបានបកស្រាយនូវការបើកសំដែងដែលនៅសេសសល់នោះដល់លោកដានី-យ៉ែលវិញ។ នៅក្នុងបទគម្ពីរដានីយ៉ែល 9 ទេវតាកាព្រីយ៉ែលបានចុះមកបកស្រាយអំពី2300ថ្ងៃនេះ ដើម្បីឱ្យលោកដានីយ៉ែលបានដឹង។ ទេវតាកាព្រីយ៉ែលបាននិយាយថា «ដានីយ៉ែលអើយ យើងបាន ចេញមកឥឡូវ ដើម្បីនឹងឲ្យអ្នកមានប្រាជ្ញា ហើយនឹងយោបល់» (ដានីយ៉ែល 9:22)។

ទេវតាកាព្រីយ៉ែលបានបង្ហាញលោកដានីយ៉ែលពីសេចក្តីពិតនៃព្រះគម្ពីរនៅក្នុងបទទំនាយនៃពេលវេលានេះ។ ទេវតាកាព្រីយ៉ែលបានបកស្រាយពីពេលវេលាដែលព្រះយេស៊ូវត្រូវយាងមក។ ទេវតា កាព្រីយ៉ែលបានបង្ហាញលោកដានីយ៉ែលអំពីកាលបរិច្ឆេទដ៏ច្បាស់លាស់មួយ អំពីពេលវេលាដែលព្រះយេស៊ូវ ត្រូវចាប់ផ្តើមកិច្ចការរបស់ទ្រង់នៅលើផែនដីនេះ ក៏ដូចជាពេលវេលាដែលទ្រង់ត្រូវសុគតផងដែរ។ រឿងទាំងនេះមានទំនាក់ទំនងជាមួយនឹងគ្រាដែលព្រះត្រូវសម្អាតរោងឧបោសថនៅស្ថានសួគ៌ ដែលមានចែង នៅក្នុងបទគម្ពីរដានីយ៉ែល ជំពូក8។ ដូច្នេះ តើដំណឹងនេះបានបង្ហាញយើងអំពីអ្វី? ដំណឹងនេះបានបង្ហាញ យើងថា ការសុគតរបស់ព្រះយេស៊ូវ និងកិច្ចការរបស់ព្រះជាចៅក្រមនោះ មានទំនាក់ទំនងជាមួយនឹងគ្នា។

`នៅក្នុងខគម្ពីរដានីយ៉ែល 9:24-27 យើងបានអានអំពីការសុគតរបស់ព្រះ។ ការសុគតរបស់ ទ្រង់មានទំនាក់ទំនងជាមួយនឹងកិច្ចការរបស់ព្រះជាចៅក្រម ដែលមានចែងនៅក្នុងខគម្ពីរដានីយ៉ែល 8:14។ តើទំនាក់ទំនងរវាងខទាំងនេះបានបង្ហាញសេចក្តីពិតសំខាន់អ្វីដល់យើង?`