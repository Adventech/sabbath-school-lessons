---
title:  សារនៃសេចក្តីមេត្តារបស់ព្រះចុងក្រោយបង្អស់
date:  01/04/2023
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ម៉ាថាយ 24:14; វិវរណៈ 14:14; កិច្ចការ 1:9-11; ម៉ាកុស 4:26-29; វិវរណៈ 14:17-20។

> <p>ខចងចាំ</p>
> «នោះខ្ញុំក្រឡេកទៅឃើញពពកស1 ហើយមាន1អង្គ ដូចជាកូនមនុស្ស គង់នៅលើពពក នោះ ទាំងពាក់មកុដមាស ហើយកាន់កណ្តៀវដ៏មុត រួចមានទេវតា1ទៀតចេញពីព្រះវិហារមក បន្លឺសំឡេងយ៉ាងខ្លាំងដល់ព្រះអង្គដែលគង់លើពពកថា ‘សូមលូកកណ្តៀវទ្រង់ទៅច្រូតចុះ ដ្បិតជាវេលា ត្រូវច្រូតហើយ ពីព្រោះនៅផែនដីបានទុំជាស្រេច’» (វិវរណៈ 14:14, 15)។

ព្រះតែងតែទំនាក់ទំនងជាមួយនឹងរាស្ត្ររបស់ទ្រង់។ ព្រះបានប្រទានដល់រាស្ត្ររបស់ទ្រង់ នូវសេចក្តីពិតនៃព្រះគម្ពីរ ដែលពួកគេត្រូវការសម្រាប់សម័យកាលរបស់ពួកគេ។ ព្រះបានដាស់តឿន រាស្ត្រ របស់ទ្រង់អំពីទឹកជំនន់ (លោកុប្បត្តិ 6:7)។ ព្រះបានមានបន្ទូលប្រាប់រាស្ត្ររបស់ទ្រង់ អំពីការ យាងមកជាលើកទី1របស់ព្រះយេស៊ូវ (ដានីយ៉ែល 9:24-27)។ ព្រះក៏បានមានបន្ទូលប្រាប់រាស្ត្ររបស់ទ្រង់ថា ទ្រង់នឹងជំនុំជម្រះពួកគេ មុនទ្រង់យាងមកជាលើកទី2ផងដែរ (ដានីយ៉ែល 7:9, 10; ដានីយ៉ែល 8:14)។ ព្រះបានដាស់តឿនរាស្ត្ររបស់ទ្រង់ អំពីអ្វីដែលត្រូវកើតឡើងនៅក្នុង គ្រាចុងក្រោយ (វិវរណៈ 12-14)។ នៅក្នុងសម័យចុងក្រោយនៃប្រវត្តិសាស្ត្ររបស់មនុស្សលោក ព្រះបានប្រទានសារដ៏ពិសេសមួយដល់មនុស្សគ្រប់គ្នានៅលើផែនដី និងដល់រាស្ត្ររបស់ទ្រង់។ សារនេះនឹងជួយឱ្យយើងត្រៀមខ្លួនជាស្រេច ដើម្បីនឹងជួបជាមួយនឹងព្រះយេស៊ូវ។ ការដាស់តឿននេះ ត្រូវបានហៅថាជា «សារនៃទេវតាទាំង3»។

សារនៃទេវតាទាំង3គឺជាសារនៃសេចក្តីមេត្តាចុងក្រោយរបស់ព្រះយេស៊ូវ។ នៅក្នុងសារនេះ ព្រះបានមានបន្ទូលប្រាប់យើងឱ្យជឿទុកចិត្តអ្វីៗគ្រប់យ៉ាង ដែលព្រះយេស៊ូវបានធ្វើការពីអតីតកាល ហើយឥឡូវនេះ ទ្រង់កំពុងតែគង់នៅឯស្ថានសួគ៌ ដើម្បីសង្គ្រោះយើង។ ជម្រើសដែលយើងបានជ្រើសនៅក្នុងអំឡុងនៃគ្រាចុងក្រោយនោះ នឹងពឹងផ្អែកទៅលើជម្រើសដែលយើងបានធ្វើនៅពេលឥឡូវនេះ។ ដូច្នេះ យើងត្រូវតែត្រៀមខ្លួនឱ្យស្រេចនៅថ្ងៃនេះ។