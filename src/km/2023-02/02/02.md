---
title:  ជម្រើសដ៏នៅអស់កល្បជានិច្ច
date:  02/04/2023
---

កណ្ឌគម្ពីរវិវរណៈគឺជាសារនៃមេត្តាចុងក្រោយបង្អស់របស់ព្រះ ដល់ពួកបាបជននៅលើផែនដី នេះ។ ភពផែនដីនេះមានពេញទៅដោយអំពើបាប និងសេចក្តីអាក្រក់អស់រយៈពេល6000ឆ្នាំមកហើយ។ មុននឹងក្រោយ នៅថ្ងៃមួយ មនុស្សលោកទាំងអស់នៅលើភពផែនដីនេះនឹងត្រូវសម្រេចចិត្តចុងក្រោយថា ពួកគេនឹងរើសយកព្រះយេស៊ូវ ឬក៏ទាស់នឹងទ្រង់។ ការសម្រេចចិត្តនេះមិនអាចផ្លាស់ប្តូរបានឡើយ។ នៅ គ្រានោះ រាស្ត្ររបស់ព្រះនឹងចែកចាយសារនៃសេចក្តីមេត្តាចុងក្រោយរបស់ព្រះដល់មនុស្សគ្រប់គ្នានៅលើ ផែនដីនេះ។ សារនេះគឺជាដំណឹងល្អដែលថា ព្រះយេស៊ូវបានសង្គ្រោះយើងចេញពីអំពើបាប។

`សូមអានអំពីគ្រាចុងក្រោយនៅក្នុងខគម្ពីរម៉ាថាយ 24:14 រួចប្រៀបធៀបខនេះជាមួយនឹងខគម្ពីរវិវរណៈ 14:6។ ក្នុងខគម្ពីរម៉ាថាយ 24:14 តើព្រះយេស៊ូវបានប្រទានសេចក្តីសន្យានៃដំណឹង ល្អអ្វីដល់រាស្ត្ររបស់ទ្រង់?`

ព្រះយេស៊ូវបានសន្យានឹងពួកសិស្សរបស់ទ្រង់ថា៖ «ដំណឹងល្អនេះ ដែលសំដែងពីនគរ នឹងត្រូវប្រកាសប្រាប់ទូទៅគ្រប់ក្នុងលោកីយ៍ ទុកជាទីបន្ទាល់ដល់អស់ទាំងសាសន៍ នោះទើបនឹងបានដល់ចុងបំផុត» (ម៉ាថាយ 24:14)។ តើសេចក្តីសន្យានេះនឹងត្រូវកើតឡើងនៅពេលណា? ព្រះយេស៊ូវបាន បង្ហាញយើងនៅក្នុងខគម្ពីរវិវរណៈ 14:6។ នៅគ្រាចុងក្រោយ ដំណឹងល្អគឺ «សម្រាប់នឹងថ្លែងប្រាប់ដល់មនុស្សនៅផែនដី គឺដល់គ្រប់អស់ទាំងសាសន៍ គ្រប់ពូជអំបូរ គ្រប់ភាសា ហើយគ្រប់ទាំងគ្រួសារដែរ» (វិវរណៈ 14:6)។

ព្រះយេស៊ូវបានមានបន្ទូលនៅក្នុងបទគម្ពីរវិវរណៈ ជំពូក22 ចំនួន3ដងថា ទ្រង់នឹងយាងមក នៅក្នុងពេលឆាប់ៗនេះ (វិវរណៈ 22:7, 12, 20)។ បន្ទាប់មក ទ្រង់បានមានបន្ទូលបន្ថែមទៀតថា «អ្នកណាដែលទុច្ចរិត ឱ្យអ្នកនោះនៅតែទុច្ចរិត អ្នកដែលស្មោកគ្រោក ឱ្យអ្នកនោះ នៅតែស្មោកគ្រោកចុះ តែអ្នកណាដែលសុចរិតវិញ ត្រូវឱ្យអ្នកនោះចេះតែប្រព្រឹត្តផ្លូវសុចរិតទៅ ហើយអ្នកណាដែលបរិសុទ្ធ ឱ្យអ្នកនោះនៅតែបរិសុទ្ធដដែល» (វិវរណៈ 22:11)។ កណ្ឌគម្ពីរវិវរណៈបានបង្ហាញយើងថា ព្រះនឹងដឹក នាំមនុស្សគ្រប់គ្នានៅលើផែនដីនេះ ឱ្យសម្រេចចិត្តថាតើជ្រើសរើសយកព្រះយេស៊ូវ ឬក៏ទាស់នឹងទ្រង់។

ជាការពិតណាស់ ជារៀងរាល់ថ្ងៃ យើងបានរើសយកព្រះយេស៊ូវ ឬក៏ទាស់នឹងទ្រង់នោះ នៅ ក្នុងជម្រើសតូច ឬធំ ដែលយើងបានធ្វើនោះឯង។ យើងត្រូវតែជ្រើសរើសបង្ហាញសេចក្តីជំនឿចំពោះ និង គោរពតាមបញ្ញត្តរបស់ទ្រង់ចាប់ពីឥឡូវនេះ នៅពេលនេះ និងជារៀងរាល់ថ្ងៃ។ «ដ្បិតនេះហើយជាសេចក្តី ស្រឡាញ់ដល់ព្រះ គឺឱ្យយើងកាន់តាមអស់ទាំងបញ្ញត្តរបស់ទ្រង់ ឯបញ្ញត្តទ្រង់ នោះមិនមែនជាបន្ទុកដ៏ធ្ងន់ទេ» (យ៉ូហានទី1 5:3)។ អ្នកស្រី អែល្លីន ជីវ៉ៃត៍បានមានប្រសាសន៍យ៉ាងដូច្នេះថា «ព្រះយេស៊ូវមិន បានផ្លាស់ប្តូរចិត្តគំនិតរបស់យើង នៅពេលដែលទ្រង់យាងមកជាលើកទី2នោះទេ។ យើងត្រូវតែផ្លាស់ប្តូរចិត្តគំនិតរបស់យើងនៅពេលឥឡូវនេះ។ អនាគតរបស់យើងគឺពឹងផ្អែកទៅលើជម្រើសដែលបានធ្វើរៀងរាល់ថ្ងៃនេះឯង»។ ដកស្រង់ពី Last Day Events, page 295, adapted។

`តើព្រះបានផ្លាស់ប្តូរចិត្តគំនិតរបស់យើងដោយរបៀបណា? តើសេចក្តីមេត្តារបស់ទ្រង់បានជួយ ឱ្យយើងក្លាយទៅជាអ្នកគ្រីស្ទានដ៏រឹងមាំម្នាក់ដោយរបៀបណា? តើយើងអាចធ្វើអ្វីបានខ្លះ ដើម្បីឱ្យ ព្រះវិញ្ញាណបរិសុទ្ធបានផ្លាស់ប្តូរចិត្តរបស់យើងឱ្យបានដូចជាព្រះយេស៊ូវនោះ?`