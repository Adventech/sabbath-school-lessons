---
title:  ការសិក្សាបន្ថែម
date:  09/06/2023
---

«សង្គ្រាមពិភពលោករវាងព្រះ និងសាតាំងបានចាប់ផ្តើមឡើងនៅឯស្ថានសួគ៌។ តាំង តែពីដើមសង្គ្រាមនេះមក ផែនការរបស់សាតាំងគឺជាការបំផ្លាញបញ្ញត្តិរបស់ព្រះចេញ។ ហេតុដូច្នេះហើយ បានជាសាតាំងចាប់ផ្តើមសង្គ្រាមរបស់វាជាមួយនឹងព្រះយេស៊ូវវិញ។ ព្រះយេស៊ូវគឺជាព្រះអង្គដែលបានបង្កើតយើងមក។ សាតាំងត្រូវបានបោះចេញពីស្ថានសួគ៌។ ប៉ុន្តែ វាបានបន្តសង្គ្រាមរបស់វាទាស់នឹងបញ្ញត្តិ របស់ព្រះនៅលើផែនដីនេះ។ តើអ្វីទៅជាផែនការរបស់សាតាំងនៅលើផែនដីនេះ? សាតាំងបានព្យាយាម ល្បួងមនុស្សលោក។ វាបាននាំពួកគេឱ្យធ្វើបាបទាស់នឹងបញ្ញត្តិរបស់ព្រះ។ អ្នកខ្លះបានធ្វើតាមសាតាំង ដោយបានលះចោលបញ្ញត្តិរបស់ព្រះចេញ។ អ្នកខ្លះទៀតបានបដិសេធក្រឹត្យវិន័យមួយចំនួនរបស់ព្រះ។ ជម្រើសទាំង2យ៉ាងនេះសុទ្ធតែនាំទៅរកលទ្ធផលដូចគ្នាទេ . . . . សាតាំងបានជំនួសសេចក្តីពិតនៃព្រះគម្ពីរ ជាមួយនឹងការកុហករបស់វា។ តាមវិធីនេះ ការបង្រៀនក្លែងក្លាយរបស់វា បានក្លាយទៅជាផ្នែកមួយនៃជំនឿដល់អស់អ្នកដែលបាននិយាយថា ពួកគេបានជឿទៅលើព្រះគម្ពីរ។ សង្គ្រាមចុងក្រោយរវាងសេចក្តីពិតនៃព្រះគម្ពីរ និងការកុហករបស់សាតាំងនេះ នឹងបញ្ចប់សង្គ្រាមដ៏យូរអង្វែងរបស់វាទាស់នឹងបញ្ញត្តិរបស់ព្រះ។ ឥឡូវនេះ យើងកំពុងតែចូលទៅក្នុងសង្គ្រាមចុងក្រោយនេះហើយ។ សង្គ្រាមនេះគឺស្តីអំពីការ ជ្រើសរើស គោរពតាមបញ្ញត្តិ និងក្បួនច្បាប់របស់មនុស្ស ឬក៏ជ្រើសរើសបញ្ញត្តិរបស់ព្រះនេះឯង។ យើងត្រូវតែរើស យកជម្រើសមួយ។ តើជម្រើសនោះគឺជាជម្រើសអ្វីដែរ? តើយើងនឹងគោរពតាមសាសនាដែលព្រះគម្ពីរបានបង្រៀនដែរឬទេ? ឬមួយក៏យើងនឹងធ្វើតាមការកុហក ហើយនិងការបង្រៀនក្លែងក្លាយរបស់មនុស្សវិញនោះ?»។ ដកស្រង់ពី Ellen G. White, The Great Controversy, page 582, adapted។

យើងបានឃើញរួចមកហើយថា ការថ្វាយបង្គំរបស់យើងនៅថ្ងៃសប្បាតហ៍នេះបានអបអរសាទរ ដល់ព្រះយេស៊ូវ ដែលជាព្រះអង្គដែលបានបង្កើតយើងមក។ ព្រះយេស៊ូវបានមានបន្ទូលថា ថ្ងៃសប្បាតហ៍នេះ សំខាន់ជាទីបំផុត។ ព្រះយេស៊ូវក៏បានហៅព្រះនាមទ្រង់ថា ជាព្រះអម្ចាស់នៃថ្ងៃសប្បាតហ៍ផងដែរ (ម៉ាថាយ 12:8; ម៉ាកុស 2:28; លូកា 6:5)។ ថ្ងៃសប្បាតហ៍បានជួយឱ្យយើងនឹកចាំអត្តសញ្ញាណនៃភាពជាមនុស្សលោករបស់យើង។ ថ្ងៃសប្បាតហ៍ក៏បានបង្ហាញយើងថាមនុស្សគ្រប់គ្នាមានតម្លៃស្មើៗគ្នា ផងដែរ។ ម្ល៉ោះហើយ យើងគួរតែថ្វាយបង្គំព្រះ និងគោរពតាមទ្រង់វិញ។ ចំណុចនេះក៏ជាមូលហេតុដែលធ្វើឱ្យសាតាំងស្អប់ថ្ងៃសប្បាតហ៍ជាទីបំផុតផងដែរ។ ដោយសារតែថ្ងៃសប្បាតហ៍នេះបានភ្ជាប់យើងជាមួយនឹងព្រះដែលបានបង្កើតយើងមក។ ហើយថ្ងៃសប្បាតហ៍នេះក៏នឹងក្លាយទៅជា ការសាកល្បងមួយនៅក្នុងគ្រាចុងក្រោយផងដែរ។

**សំណួរពិភាក្សា**

`1. តើសត្វឡើងមកពីសមុទ្របានបង្ហាញថាវាមានអំណាច និងការគ្រប់គ្រងខ្លាំងក្លានោះ ដោយសារហេតុផល អ្វីខ្លះ? តើយើងអាចមានកំហុសដែលបានគិត និងមានអារម្មណ៍ដូចគ្នានេះ ចំពោះខ្លួនយើង ដោយមិនដឹងខ្លួន ដែរឬទេ? ប្រសិនបើមាន តើយើងអាចមានកំហុសនៃការមានអារម្មណ៍ដូចគ្នានេះដោយវិធីណាខ្លះ?`

`2. អ្នកខ្លះបាននិយាយថា សាតាំងគឺជាត្លុកម្នាក់។ ម្ល៉ោះហើយ ពួកគេមិនជឿថាសាតាំងមានពិតនោះឡើយ។ ពួកគេក៏បាននិយាយផងដែរថា អ្នកដែលមានការអប់រំក៏មិនជឿទៅលើគោលគំនិតល្ងង់ខ្លៅថាសាតាំងមាន ពិតនោះដែរ។ តើលោកអ្នកនឹងឆ្លើយទៅកាន់មនុស្សដែលថាសាតាំងគ្រាន់តែជារឿងប្រឌិតនោះដោយរបៀបណា? តើលោកអ្នកអាចផ្តល់ហេតុផលអ្វីខ្លះដល់ពួកគេ ដែលជាចម្លើយរបស់លោកអ្នកនោះ? តើលោក អ្នកអាចចែករំលែកសេចក្តីពិតនៃព្រះគម្ពីរអ្វី ជាមួយនឹងពួកគេនៅក្នុងការបកស្រាយរបស់លោកអ្នកនោះ?`