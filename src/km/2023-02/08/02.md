---
title:  អ្វីដែលយើងបានជំពាក់ដល់ព្រះដែលបានបង្កើតយើង
date:  14/05/2023
---

បទគម្ពីរលោកុប្បត្តិ ជំពូក1 និងជំពូក2បានប្រាប់យើងអំពីរបៀបដែលព្រះបានបង្កើតយើង និងអំពីមូលហេតុដែលយើងនៅលើផែនដីនេះ។ រឿងនៅក្នុងកណ្ឌគម្ពីរលោកុប្បត្តិបានបង្ហាញយើងនូវហេតុផលមួយនៅក្នុងការរស់នៅ។ ព្រះបានបង្កើតយើង។ ហេតុនេះ យើងត្រូវតែឆ្លើយតបទៅនឹងទ្រង់ វិញ ដោយទង្វើរបស់យើងផងដែរ។ ព្រះដែលបានបង្កើតយើងមក បានឱ្យយើងមានទំនួលខុសត្រូវ ចំពោះសម្តី និងទង្វើទាំងអស់ដែលយើងបានធ្វើ។ ព្រះក៏បានបង្កើតក្បួនច្បាប់សំខាន់ៗដែលទ្រង់ចង់ឱ្យ យើងគោរពតាមក្បួនច្បាប់ទាំងនោះផងដែរ។

`យើងបានដឹងថាព្រះគឺជាចៅក្រមរបស់យើង។ តើកិច្ចការចៅក្រមរបស់ទ្រង់នេះបានបង្ហាញយើងយ៉ាងដូចម្តេច អំពីអ្វីដែលទ្រង់ចង់បានពីយើងនោះ? តើកិច្ចការរបស់ព្រះជាចៅក្រម បញ្ញត្តិរបស់ទ្រង់ ហើយនឹងការថ្វាយបង្គំនោះមានទំនាក់ទំនងអ្វីនឹងគ្នា? សូមអានខគម្ពីរវិវរណៈ 14:7; រ៉ូម 14:10 និងយ៉ាកុប 2:8-13 សម្រាប់ចម្លើយ។`

ទេវតាទី1បានប្រកាសថា៖ «ពេលដែលទ្រង់ត្រូវជំនុំជម្រះ នោះបានមកដល់ហើយ» (វិវរណៈ 14:7)។ ព្រះបានបង្កើតយើងឱ្យមានសេរីភាពក្នុងការជ្រើសរើសរវាងសេចក្តីល្អ និងសេចក្តីអាក្រក់។ ដូច្នេះ យើងត្រូវទទួលខុសត្រូវចំពោះការសម្រេចចិត្តរបស់យើង។

ប៉ុន្តែ ព្រះក៏បានសូមឱ្យយើងសម្រេចចិត្តយកជីវិតអស់កល្ប និងនគរស្ថានសួគ៌ផងដែរ។ សារនៃទេវតាទី1បានបង្គាប់ឱ្យយើង «ថ្វាយបង្គំដល់ព្រះដ៏បង្កើតផ្ទៃមេឃ ផែនដី សមុទ្រ និងរន្ធទឹកទាំងប៉ុន្មានចុះ» (វិវរណៈ 14:7)។ ខនេះបានបង្ហាញយើងថា ហេតុផលនៃការថ្វាយបង្គំរបស់យើងនោះ គឺដោយសារតែព្រះបានបង្កើតយើងនោះឯង។

ម៉្យាងទៀត យើងបានរក្សាថ្ងៃសប្បាតហ៍ ក៏ដោយសារតែព្រះយេស៊ូវបានបង្កើតយើងផងដែរ។ ដូច្នេះ ព្រះយេស៊ូវទ្រង់ពិតជាស័ក្តិសមឱ្យយើងថ្វាយបង្គំទ្រង់។ ការរក្សាថ្ងៃសប្បាតហ៍របស់យើងបាន បង្ហាញព្រះ និងអ្នកដទៃទៀតថា យើងបានទទួលយកក្រឹត្យវិន័យទាំង10ប្រការហើយ។ នៅពេលដែល យើងរក្សាថ្ងៃសប្បាតហ៍ឱ្យបានបរិសុទ្ធនោះ យើងបានបង្ហាញព្រះថាយើងពិតជាចង់គោរពតាមបញ្ញត្តិ ទាំងអស់របស់ទ្រង់ណាស់។ បញ្ញត្តិរបស់ព្រះបានបង្ហាញយើងអំពីរបៀបរស់នៅឱ្យបានល្អប្រសើរ។ បញ្ញត្តិរបស់ព្រះគឺផ្នែកមួយនៃការគ្រប់គ្រងរបស់ទ្រង់។ បញ្ញត្តិក៏បានបង្ហាញយើងអំពីសេចក្តីស្រឡាញ់ របស់ព្រះផងដែរ។ នេះហើយគឺជាមូលហេតុដែលព្រះប្រើបញ្ញត្តិដើម្បីជំនុំជម្រះយើងនោះ។

`តើការយល់ដឹងរបស់យើង អំពីរឿងនៅក្នុងបទគម្ពីរលោកុប្បត្តិ ជំពូក1 និងជំពូក2 នេះបានផ្លាស់ប្តូរទង្វើរបស់យើងដោយរបៀបណា? តើអ្នកដទៃ ទីកន្លែង និងគោលគំនិតនៅក្នុងជីវិតរបស់យើងក៏មានផ្នែកនៅក្នុងការសម្រេចចិត្តរបស់យើងនោះដោយរបៀបណា? តើព្រះគុណរបស់ព្រះអាចជួយ យើងច្បាំងឈ្នះទម្លាប់អាក្រក់ៗរបស់យើងនោះដោយរបៀបណា?`