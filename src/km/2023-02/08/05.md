---
title:  ថ្ងៃសប្បាតហ៍ និងគ្រាចុងក្រោយ
date:  17/05/2023
---

សង្គ្រាមពិភពលោករវាងព្រះ និងសាតាំងបានចាប់ផ្តើមឡើងនៅឯស្ថានសួគ៌ជាច្រើនពាន់ឆ្នាំរួចមកហើយ។ សាតាំងបានចាប់ផ្តើមសង្គ្រាមនេះឡើង នៅពេលដែលវាសង្ស័យទៅលើការគ្រប់គ្រងរបស់ព្រះ។ សង្គ្រាមនេះបានបន្តរហូតមកដល់សព្វថ្ងៃនេះ។

**សូមអានខគម្ពីរវិវរណៈ 14:7, 9 និង 12។ សូមសរសេរនូវអត្ថន័យនៃខទាំងនេះ ដោយបញ្ចប់ ប្រយោគនៅក្នុងបន្ទាត់ខាងក្រោមនេះ។**

`វិវរណៈ 14:7 បានបង្គាប់ឱ្យយើង`

`វិវរណៈ 14:9 បានសូមកុំឱ្យយើង`

`វិវរណៈ 14:12 បានពិពណ៌ាអំពីមនុស្សដែល`

ខទាំងនេះបានបង្រៀនយើងថា សង្គ្រាមរវាងព្រះ និងសាតាំងនៅក្នុងគ្រាចុងក្រោយគឺស្តីអំពីការថ្វាយបង្គំ។ តើយើងបានថ្វាយបង្គំព្រះដែរឬទេ? ឬមួយក៏យើងថ្វាយបង្គំអំណាចនៃសត្វសាហាវចេញពីសមុទ្រនោះ? ការបង្រៀនក្នុងព្រះគម្ពីរទាំងអស់របស់យើង ចេញមកពីគោលជំនឿរបស់យើង ដែលថាព្រះបានបង្កើតផែនដីនេះ។ បើគ្មានគោលជំនឿនោះទេ អ្វីដែលយើងជឿផ្សេងៗទៀតនោះគ្មានតម្លៃអ្វីឡើយ។ រឿងនៅក្នុងកណ្ឌគម្ពីរលោកុប្បត្តិ បានបង្រៀនយើងអំពីថ្ងៃសប្បាតហ៍ (លោកុប្បត្តិ 2:1-3)។ ដូច្នេះ ថ្ងៃសប្បាតហ៍ គឺជាសញ្ញាមួយដែលថាព្រះបានបង្កើតផែនដីនេះនៅក្នុងរយៈពេល6ថ្ងៃ និងសម្រាកនៅថ្ងៃទី7។ ថ្ងៃសប្បាតហ៍គឺជាភ័ស្តុតាងបង្ហាញថា ព្រះគឺជាអ្នកដែលបានបង្កើតយើងមក។

ដូច្នេះ អ្នកណាដែលបានបង្រៀនថា ថ្ងៃសប្បាតហ៍មិនសំខាន់នោះ ពួកគេកំពុងតែព្យាយាមដក ព្រះចេញពីបល្ល័ង្ករបស់ទ្រង់ និងអង្គុយជំនួសទ្រង់ហើយ (ថែស្សាឡូនីចទី2 2:4)។ ការវាយប្រហារមក លើថ្ងៃសប្បាតហ៍នេះ គឺជាការវាយប្រហារមួយទៅលើព្រះ។

ការសាកល្បងពិតនៅក្នុងគ្រាចុងក្រោយនេះ គឺស្តីអំពីសេចក្តីស្រឡាញ់របស់យើងចំពោះព្រះយេស៊ូវ។ តើយើងបានស្មោះត្រង់ចំពោះទ្រង់ប៉ុនណាដែរ? ព្រះគម្ពីរបានសំដែងថា យើងអាចបង្ហាញសេចក្តីស្រឡាញ់របស់យើងចំពោះព្រះបាន តាមរយៈការគោរពតាមក្រឹត្យវិន័យរបស់ទ្រង់នោះឯង (យ៉ូហានទី1 5:3; វិវរណៈ14:12)។ ថ្ងៃសប្បាតហ៍គឺជាក្រឹត្យវិន័យមួយដែលបង្ហាញយើងថា ព្រះគឺជាអ្នកបង្កើតយើង (និក្ខមនំ 20:8-11)។ យើងមិនត្រូវឆ្ងល់ឡើយ ដែលថ្ងៃសប្បាតហ៍នឹងក្លាយទៅជាការសាកល្បងមួយ ដែលត្រូវញែកអ្នកដែលបានថ្វាយបង្គំព្រះចេញពីអ្នកដែលបានថ្វាយបង្គំអំណាចនៃសត្វសាហាវឡើងពីសមុទ្រនោះវិញ (វិវរណៈ 14:11, 12)។ នៅពេលដែលយើងគិតអំពីសារៈសំខាន់នៃថ្ងៃសប្បាតហ៍នោះ តើការសាកល្បងចុងក្រោយ អាចនឹងទាក់ទងទៅនឹងរឿងផ្សេងទៀតនោះដោយរបៀបណាទៅ?

`មនុស្សជាច្រើនបានប្រកែកថា ថ្ងៃណាក៏ដូចថ្ងៃណាដែរ ឱ្យតែយើងរក្សាថ្ងៃមួយឱ្យបាន បរិសុទ្ធទៅបានហើយ។ តើយើងបានប្រើសេចក្តីពិតនៃព្រះគម្ពីរ ដើម្បីឆ្លើយតបទៅនឹងការបង្រៀនខុសឆ្គងនេះដោយរបៀបណា?`