---
title:  ព្រះយេស៊ូវនៅលើឈើឆ្កាង
date:  11/05/2023
---

យើងបានដឹងរួចមកហើយថា ព្រះដែលបានបង្កើតយើងមកនេះ ក៏ជាព្រះដែលបានសង្គ្រោះ យើងផងដែរ។ ព្រះដដែលនេះបានមានបន្ទូលថា «ចូរយើងធ្វើមនុស្សឲ្យដូចជារូបយើង» (លោកុប្បត្តិ 1:26)។ ទ្រង់ក៏បានថ្ងូរនៅលើឈើឆ្កាងផងដែរ។ «ប្រហែលជាម៉ោង3 នោះព្រះយេស៊ូវទ្រង់បន្លឺឡើងជាសំឡេងខ្លាំងថា អេលីៗល៉ាម៉ាសាបាច់ថានី គឺស្រាយថា ឱព្រះអង្គៗនៃទូលបង្គំអើយ ហេតុអ្វីបានជាទ្រង់ ចោលទូលបង្គំ» (ម៉ាថាយ 27:46)។ ព្រះយេស៊ូវបានបង្កើតយើង និងបានសុគតដើម្បីយើង។ គ្មានអ្វី ត្រូវឆ្ងល់ឡើយដែលថា យើងគួរតែលើកតម្កើងព្រះ សរសើរតម្កើងទ្រង់ និងថ្វាយបង្គំដល់ទ្រង់នោះ។

នេះក៏ជាមូលហេតុដែលសារនៃទេវតាទី1បានប្រាប់ឱ្យយើងធ្វើនូវរឿងទាំងនេះ ដោយថា៖ «ទេវតានោះបន្លឺសំឡេងយ៉ាងខ្លាំងថា ចូរកោតខ្លាចដល់ព្រះ ហើយសរសើរសិរីល្អរបស់ទ្រង់ចុះ ដ្បិតពេល ដែលទ្រង់ត្រូវជំនុំជម្រះ នោះបានមកដល់ហើយ ចូរក្រាបថ្វាយបង្គំដល់ព្រះដ៏បង្កើតផ្ទៃមេឃ ផែនដី សមុទ្រ និងរន្ធទឹកទាំងប៉ុន្មានចុះ» (វិវរណៈ 14:7)។

`សូមអានខគម្ពីរយ៉ូហាន 19:16-30។ នៅក្នុងខទាំងនេះ លោកយ៉ូហានបានសរសេរអំពីបទពិសោធន៍របស់ព្រះយេស៊ូវនៅលើឈើឆ្កាង។ នៅពេលដែលលោកអ្នកអានរឿងនេះ សូមគិតពីខគម្ពីរ ដែលបានបង្រៀនយើងថា ព្រះយេស៊ូវបានបង្កើតយើងនោះ។ ព្រះបានមានបន្ទូលតាមរយៈលោកប៉ុលថា ព្រះយេស៊ូវបាន «បង្កើតគ្រប់ទាំងអស់ ទាំងរបស់នៅស្ថានសួគ៌ និងនៅផែនដី ទាំងរបស់ដែលមើលឃើញ ហើយដែលមើលមិនឃើញផង ទោះបើជារាជ្យ ឬអំណាចជាព្រះអម្ចាស់ ឬអំណាចគ្រប់គ្រង ឬអំណាចណាក៏ដោយ នោះសុទ្ធតែកើតមកដោយសារទ្រង់ ហើយសម្រាប់ទ្រង់ទាំងអស់ផង» (កូឡូស 1:16)។ តើលោកអ្នកត្រូវឆ្លើយតបទៅនឹងទីសំគាល់នៃសេចក្តីស្រឡាញ់របស់ព្រះនេះដោយរបៀបណា?`

សារនៃទេវតាទី1បានបង្គាប់ឱ្យយើងថ្វាយបង្គំព្រះដែលបានបង្កើតយើងមក។ ទេវតាទី1បានឱ្យសេចក្តីបង្គាប់នេះ បន្ទាប់ពីព្រះយេស៊ូវបានសុគតនៅលើឆ្កាងរួចមក។ ពួកសិស្សរបស់ព្រះយេស៊ូវ នៅលើផែនដីនេះ ក៏បានដឹងថាព្រះយេស៊ូវបាន «បង្កើតផ្ទៃមេឃ ផែនដី សមុទ្រ និងរន្ធទឹកទាំងប៉ុន្មាន» ផងដែរ។ ពួកសិស្សរបស់ព្រះយេស៊ូវក៏បានដឹងថាទ្រង់គឺជាព្រះផងដែរ។ ពួកគេបានដឹងថា ព្រះដដែល នេះ «បានលះបង់ព្រះអង្គទ្រង់ មកយករូបភាពជាបាវបម្រើវិញ ព្រមទាំងប្រសូតមកមានរូបជាមនុស្សផង [ដែរ]» (ភីលីព 2:7, 8)។

`តើយើងត្រូវបញ្ចូលរបស់អ្វីមួយទៅលើតង្វាយរបស់ព្រះយេស៊ូវនៅលើឈើឆ្កាងជំនួសអំពើបាបរបស់យើងដែរឬទេ? ឬមួយ ក៏សេចក្តីស្លាប់របស់ទ្រង់នេះល្មមនឹងសង្គ្រោះយើងហើយ? សូមពន្យល់ ចម្លើយរបស់លោកអ្នកនៅក្នុងថ្នាក់។`