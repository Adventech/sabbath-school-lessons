---
title:  ព្រះដែលគង់នៅជិតយើង
date:  09/05/2023
---

ព្រះបានបង្កើតព្រះអាទិត្យ ព្រះច័ន្ទ និងផ្កាយ។ ទ្រង់ក៏បានបង្កើតផែនដីនេះ ព្រមទាំងភាវរស់ទាំងឡាយនៅក្នុងភពផែនដីនេះផងដែរ។ ព្រះដដែលនេះក៏បានចាប់ព្រះទ័យចំពោះយើងម្នាក់ៗផងដែរ។ ព្រះបានរំដោះរាស្ត្ររបស់ទ្រង់ចេញពីទាសភាពនៅក្នុងស្រុកអេស៊ីព្ទ។ ព្រះបានដឹកនាំពួកគេទៅឯ ទីរហោស្ថាន។ ព្រះបានប្រទាន នំប័ុងធ្លាក់ពីលើមេឃដល់ពួកគេ។ ទ្រង់បានធ្វើឱ្យកំផែងក្រុងយេរីខូរដួលរលំទៅ។ ព្រះបានវាយផ្ចាល ពួកខ្មាំងសត្រូវនៃសាសន៍អ៊ីស្រាអែលនៅក្នុងសង្គ្រាម។ ដូចគ្នានេះ ព្រះ ដែលបានបង្កើតរបស់គ្រប់យ៉ាងនោះ ក៏បានបំបាក់សាតាំង និងពួកទេវតាអាក្រក់របស់វានៅក្នុងសង្គ្រាម ដែលដណ្តើមយកចិត្តរបស់យើងនេះផងដែរ។

`សូមអានខគម្ពីរកូរិនថូសទី2 5:17; ទំនុកដំកើង 139:15-18; កិច្ចការ 17:17 និង កូឡូស 1:17។ តើខទាំងនេះបានបង្រៀនយើងអំពីរបៀបដែលព្រះចង់គង់នៅក្នុងចិត្តរបស់យើងនោះ យ៉ាងដូចម្តេចដែរ?`

ព្រះទ្រង់ធំជាងអ្វីៗដែលទ្រង់បានបង្កើត។ ទន្ទឹមគ្នានេះ ព្រះគឺជាផ្នែកមួយនៃជីវិតរបស់យើងនៅលើផែនដីនេះ ដូចដែលប្រវត្តិសាស្ត្របានបង្ហាញយើងយ៉ាងដូច្នោះដែរ។ ព្រះទ្រង់មានបន្ទូលថា «អញ នៅឯស្ថានដ៏ខ្ពស់ ហើយបរិសុទ្ធ ក៏នៅជាមួយនឹងអ្នកណាដែលមានចិត្តសង្រេង ហើយទន់ទាប» (អេសាយ 57:15) ផងដែរ។ ព្រះយេស៊ូវក៏មានបន្ទូលពីពួកសិស្សរបស់ទ្រង់យ៉ាងដូច្នេះថា៖ «គឺទូលបង្គំនៅក្នុងគេ ហើយទ្រង់គង់ក្នុងទូលបង្គំ ដើម្បីឲ្យគេបានគ្រប់លក្ខណ៍ឡើង ដរាបដល់រួមគ្នាតែមួយជាស្រេច ប្រយោជន៍ ឲ្យលោកីយ៍បានដឹងថា គឺទ្រង់ដែលចាត់ឲ្យទូលបង្គំមកមែន ហើយថា ទ្រង់ស្រឡាញ់គេ ដូចជាស្រឡាញ់ ទូលបង្គំដែរ» (យ៉ូហាន 17:23)។ ខទាំងនេះបានបង្ហាញយើង អំពីរបៀបដែលព្រះយេស៊ូវ ទ្រង់ចង់គង់នៅក្នុងចិត្តរបស់យើង។

ព្រះទ្រង់មានអំណាចខ្លាំងក្លា ទើបទ្រង់អាចបង្កើតផ្កាយទាំងអស់ និងអាចបង្កើតយើងជាថ្មីផង ដែរ។ ទ្រង់អាចផ្លាស់ប្តូរចិត្តរបស់យើងឱ្យបានដូចជាព្រះទ័យរបស់ទ្រង់។ សូមគិតអំពីអត្ថន័យនៃគោល គំនិតនេះ។ ព្រះបានបង្កើតផ្កាយ និងភពទាំងអស់នៅក្នុងលំហអាកាស។ «ដ្បិតគឺដោយសារទ្រង់ហើយ ដែលយើងរាល់គ្នាបានរស់ កំរើក ហើយមាននៅផង» (កិច្ចការ 17:28)។ ព្រះដដែលនេះក៏បានធ្វើការ នៅក្នុងចិត្តរបស់យើងផងដែរ។ ទ្រង់បានប្រទានគោលគំនិត និងអារម្មណ៍ថ្មីៗដល់យើង។ ទ្រង់បានដក ហូតអំពើបាបចេញពីជីវិតរបស់យើង និងសម្អាតយើងផងដែរ។ ព្រះបានធ្វើឱ្យយើងក្លាយទៅជាមនុស្ស ថ្មីម្នាក់នៅក្នុងព្រះយេស៊ូវ។ គោលគំនិតនេះគួរឱ្យអស្ចារ្យណាស់។ ដ្បិតព្រះដ៏មានអំណាចមួយអង្គ ទ្រង់បានស្រឡាញ់ និងយកព្រះទ័យទុកដាក់ចំពោះយើងជាទីបំផុត។

`តើគោលគំនិតដែលថា ព្រះទ្រង់គង់នៅជិតយើងនេះ បានផ្តល់សេចក្តីសង្ឃឹម និងការកំសាន្ត ដល់យើងដោយរបៀបណា? ឬមួយ ក៏គោលគំនិតនេះ ធ្វើឱ្យលោកអ្នកភ័យខ្លាចទៅវិញ ដោយសារតែ ទ្រង់អាចជ្រាបអាថ៌កំបាំងរបស់លោកអ្នកនោះ? តើដំណឹងល្អអំពីព្រះយេស៊ូវគួរតែផ្តល់ឱ្យយើងនូវ ភាពសុខសាន្តចំពោះគោលគំនិតនេះដោយរបៀបណា?`