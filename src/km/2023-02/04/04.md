---
title:  ការរស់នៅដើម្បីព្រះ
date:  18/04/2023
---

តើរបស់សំខាន់បំផុតនៅក្នុងជីវិតរបស់យើងនោះគឺជាអ្វី? សម្រាប់អ្នកខ្លះ លុយគឺជារបស់សំខាន់ បំផុតនៅក្នុងជីវិតរបស់ពួកគេ។ សម្រាប់អ្នកខ្លះទៀត អំណាចគឺជារបស់ដែលពួកគេត្រូវបំផុត។ អ្នកខ្លះ ទៀតអាចនឹងចូលចិត្តកីឡា តន្ត្រី ឬការកំសាន្តជាងរបស់ដទៃទៀត។ សារនៃកណ្ឌគម្ពីរវិវរណៈគឺជាការ ត្រាស់ហៅឱ្យកោតខ្លាចព្រះ និងលើកតម្កើងទ្រង់ជាងរបស់អ្វីទាំងអស់នៅក្នុងជីវិតនេះ។

`សូមអានខគម្ពីរម៉ាថាយ 6:33; កូឡូស 3:1, 2 និងហេព្រើរ 12:1, 2។ តើខទាំងនេះបានបង្រៀនយើងយ៉ាងដូចម្តេច អំពីមូលហេតុដែលព្រះគួរតែជាផ្នែកដ៏សំខាន់បំផុតនៅក្នុងជីវិតរបស់យើង នោះ?`

តើសង្គ្រាមពិភពលោករវាងព្រះ និងសាតាំងពិតប្រាកដនោះគឺជាអ្វីដែរ? សង្គ្រាមនោះគឺជាការ គ្រប់គ្រងគំនិតរបស់យើង។ សំណួរគឺថា តើយើងនឹងស្មោះត្រង់ចំពោះអ្នកណា? ព្រះ ឬក៏សាតាំង?

ដូច្នេះ ការប្រយុទ្ធចុងក្រោយនៅក្នុងសង្គ្រាមពិភពលោករវាងសេចក្តីល្អ និងសេចក្តីអាក្រក់នោះ គឺជាគ្រប់គ្រងគំនិតរបស់យើងនេះឯង។ តើយើងអាចធ្វើអ្វីខ្លះ ដើម្បីឱ្យបានឈ្នះនូវការប្រយុទ្ធនេះ? ព្រះគម្ពីរបានផ្តល់ឱ្យយើងនូវចម្លើយមួយយ៉ាងដូច្នេះថា៖ «ត្រូវតែមានគំនិតគិតដូចជាព្រះគ្រីស្ទយេស៊ូវវិញ» (ភីលីព 2:5)។ ពាក្យថា «គិត» បានបង្ហាញយើងថា យើងត្រូវតែសម្រេចនូវការជ្រើសរើសមួយ។ យើងត្រូវតែជ្រើសរើសគិតឱ្យដូចជាព្រះយេស៊ូវយ៉ាងដូច្នោះដែរ។ នៅពេលដែលយើង ជ្រើសរើសយ៉ាងដូច្នេះ យើងនឹងអនុញ្ញាតឱ្យព្រះយេស៊ូវបំពេញគំនិតរបស់យើងជាមួយនឹងគំនិតល្អអំពីជីវិតអស់កល្បវិញ។ ទង្វើរបស់យើងនឹងបង្ហាញអ្នកដទៃអំពីអ្វីដែលមាននៅក្នុងចិត្ត និងគំនិតរបស់យើង។ ហើយនៅពេលដែលយើងកោតខ្លាចដល់ព្រះនោះ យើងក៏នឹងយកទ្រង់ជាទីមួយនៅក្នុងជីវិតរបស់យើងដែរ។

ដូច្នេះ តើយើងអាចគ្រប់គ្រងគំនិតរបស់យើងដោយរបៀបណា? បញ្ហាគឺថា ការគិតរឿងអាក្រក់ៗ ងាយស្រួសសម្រាប់យើងជាទីបំផុត នៅពេលដែលយើងមិនបានគិតអំពីរឿងល្អៗនោះ។ ដូច្នេះ យើង ត្រូវតែព្យាយាមគិតអំពីរបស់ដែលព្រះបានសន្យានឹងយើង។ របស់ល្អៗទាំងនេះកំពុងតែរង់ចាំយើងនៅឯស្ថានសួគ៌។ គំនិតរបស់យើងនឹងគិតអំពីរបស់នៅលើផែនដីនេះ ប្រសិនបើយើងបណ្តោយគំនិត របស់យើងនោះ។ នេះគឺជានិស្ស័យរបស់យើង ដោយសារតែយើងគឺជាមនុស្សមានបាប។ ដូច្នេះ យើងត្រូវតែហ្វឹកហ្វឺនគំនិតរបស់យើង ដើម្បីឱ្យបានគិតអំពីរបស់ដែលព្រះបានសន្យានឹងយើងនៅឯស្ថានសួគ៌វិញ។

`លោកប៉ុលបានមានប្រសាសន៍ថា «មួយទៀត បងប្អូនអើយ ឯសេចក្តីណាដែលពិត សេចក្តីណាដែលគួររាប់អាន សេចក្តីណាដែលសុចរិត សេចក្តីណាដែលបរិសុទ្ធ សេចក្តីណាដែលគួរស្រឡាញ់ សេចក្តីណាដែលមានឈ្មោះល្អ បើមានសគុណណា ឬជាសេចក្តីសរសើរណា នោះចូរពិចារណាពីសេចក្តី ទាំងនោះចុះ» (ភីលីព 4:8)។ តើយើងបានរៀនធ្វើនូវអ្វីដែលលោកប៉ុលបានមានប្រសាសន៍ប្រាប់យើង នៅត្រង់នេះដោយរបៀបណាដែរ?`