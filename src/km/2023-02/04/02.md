---
title:  ការកោតខ្លាចព្រះ
date:  16/04/2023
---

ព្រះនឹងយាងមកនៅក្នុងពេលឆាប់ៗនេះ។ កណ្ឌគម្ពីរវិវរណៈបានជួយឱ្យរាស្ត្ររបស់ព្រះ ត្រៀមខ្លួនជាស្រេច សម្រាប់ការយាងមកជាលើកទី2របស់ព្រះយេស៊ូវ។ កណ្ឌគម្ពីរវិវរណៈក៏បានបង្ហាញ រាស្ត្ររបស់ព្រះ អំពីកិច្ចការដែលពួកគេត្រូវធ្វើផងដែរ។ រាស្ត្ររបស់ព្រះត្រូវតែចូលរួមជាមួយនឹងព្រះយេស៊ូវ ដើម្បីចែកចាយសារចុងក្រោយរបស់ទ្រង់ដល់អ្នកដទៃនៅលើផែនដីនេះ។ កណ្ឌគម្ពីរវិវរណៈបានបង្ហាញ យើងអំពីសារចុងក្រោយរបស់ព្រះ ដើម្បីព្រមានមនុស្សគ្រប់គ្នានៅលើផែនដីនេះ។

`សូមអានសារនៃគ្រាចុងក្រោយនៅក្នុងខគម្ពីរវិវរណៈ 14:7។ (បន្ទាប់មក សូមអានខគម្ពីរ លោកុប្បត្តិ 22:12; ទំនុកដំកើង 89:7; សុភាសិត 2:5; សាស្តា 12:13, 14 និងអេភេសូរ 5:21 ផងដែរ)។ តើខគម្ពីរវិវរណៈ 14:7 បានបង្ហាញប្រាប់យើងថា យើងត្រូវធ្វើអ្វីខ្លះ?`

ពាក្យថា «កោតខ្លាច» នៅក្នុងខគម្ពីរវិវរណៈ 14:7 ជាភាសាក្រេកហៅថា «ហ្វូបេអូ (pho-beo)»។ កោតខ្លាចនៅក្នុងខនេះមិនមានន័យថាយើងគួរតែភ័យខ្លាចព្រះនោះឡើយ។ កោតខ្លាចមានន័យថា យើងគួរតែគោរព និងលើកតម្កើងទ្រង់។ យើងគួរតែស្មោះត្រង់ចំពោះទ្រង់។ យើងគួរតែថ្វាយជីវិតរបស់យើងដល់ទ្រង់ទាំងស្រុង ហើយធ្វើកិច្ចការដែលទ្រង់ចង់បាន។ យើងគួរតែរស់នៅ ដើម្បីព្រះ មិនមែន ដើម្បីខ្លួនយើងនោះឡើយ។ សូមប្រៀបធៀបអារម្មណ៍នេះទៅនឹងទង្វើរបស់លុយស៊ីហ្វ័រ។ លុយស៊ីហ្វ័របានប្រាប់ខ្លួនវាថា «អញនឹងឡើងទៅឯស្ថានសួគ៌ អញនឹងដំកើងបល្ល័ង្កអញ ឲ្យខ្ពស់ជាងអស់ទាំងផ្កាយរបស់ព្រះ ហើយអញនឹងអង្គុយលើភ្នំជាទីប្រជុំជំនុំ នៅទីបំផុតនៃទិសខាងជើង អញនឹងឡើងទៅផុតទីខ្ពស់នៃពពក អញនឹងលើកខ្លួនឲ្យបានដូចជាព្រះដ៏ខ្ពស់បំផុត» (អេសាយ 14:13, 14)។

នៅពេលដែលយើង «កោតខ្លាច» ព្រះ យើងនឹងរស់នៅតាមគំរូរបស់ព្រះយេស៊ូវ។ ព្រះយេស៊ូវ បាន «ដែលទោះបើទ្រង់មានរូបអង្គជាព្រះក៏ដោយ គង់តែមិនបានរាប់សេចក្តីដែលស្មើនឹងព្រះនោះ ទុកជាសេចក្តីដែលគួរកាន់ខ្ជាប់ឡើយ គឺទ្រង់បានលះបង់ព្រះអង្គទ្រង់ មកយករូបភាពជាបាវបំរើវិញ ព្រមទាំងប្រសូតមកមានរូបជាមនុស្សផង ហើយដែលឃើញទ្រង់មានភាពជាមនុស្សដូច្នោះ នោះក៏បន្ទាបព្រះអង្គទ្រង់ ទាំងចុះចូលស្តាប់បង្គាប់ រហូតដល់ទីមរណៈ គឺទ្រង់ទទួលសុគតជាប់ឈើឆ្កាងផង» (ភីលីព 2:6, 8)។

សង្គ្រាមពិភពលោករវាងព្រះ និងសាតាំង គឺស្តីអំពីរបៀបដែលយើងនឹងឆ្លើយទៅនឹងសំណួរមួយ ដែលសួរថា៖ តើយើងនឹងគោរពតាមព្រះយេស៊ូវដែរឬទេ? លុយស៊ីហ្វ័របានគិតតែខ្លួនវា។ លុយស៊ីហ្វ័រ បានបដិសេធមិនព្រមគោរពអ្នកណាឡើយ ក្រៅពីខ្លួនវា។ លុយស៊ីហ្វ័រក៏បានបដិសេធមិនព្រមក្រាបថ្វាយ បង្គំដល់ព្រះដែលគង់នៅលើបល្ល័ង្ករបស់ទ្រង់ដែរ។ លុយស៊ីហ្វ័រចង់ដេញព្រះចេញពីបល្ល័ង្ករបស់ទ្រង់ ហើយ វាអង្គុយនៅលើបល្ល័ង្កនោះវិញ។ នៅពេលដែលយើង «កោតខ្លាច» ព្រះ យើងនឹងយកទ្រង់ជាទីមួយនៅ ក្នុងគោលគំនិតរបស់យើង។ យើងនឹងនិយាយពាក្យថា ទេ ទៅកាន់ភាពអាត្មានិយម និងសេចក្តីអំនួត។ ហើយយើងក៏នឹងរស់នៅ ដើម្បីព្រះយេសូ៊វទាំងស្រុងផងដែរ។

ពាក្យថា «កោតខ្លាច» ព្រះ សំខាន់ជាទីបំផុត ដោយសារតែពាក្យទាំងនេះគឺជាពាក្យពេចន៍ដំបូង ដែលទេវតាទី1បានប្រកាស។ ម្ល៉ោះហើយ យើងត្រូវតែគោរពតាម។

`តើលោកអ្នកធ្លាប់មានបទពិសោធន៍នៃ «ការកោតខ្លាច» ព្រះ ដែរឬទេ? តើលោកអ្នកអាចពន្យល់ អ្នកណាម្នាក់ថា «ការកោតខ្លាច» ព្រះ គឺជារឿងមួយដ៏ល្អនោះ ដោយរបៀបណាដែរ?`