---
title:  ការទៅកន្លែងដែលព្រះចង់ឱ្យយើងទៅ
date:  13/04/2023
---

អ្នកអាត់វេនទីស្ទដំបូងបានសិក្សាព្រះគម្ពីរយ៉ាងប្រុងប្រយ័ត្ន។ ខណៈដែលពួកគេកំពុងតែសិក្សា នោះ ពួកគេបានចាប់ផ្តើមយល់អំពីសារនៃទេវតាទាំង3កាន់តែច្បាស់ជាងមុន។ ក្រុមជំនុំអាត់វេនទីស្ទដំបូងបានជឿថា សារនៃទេវតាទាំង3គឺជាការព្រមានចុងក្រោយរបស់ព្រះ។ ហើយក៏បានជឿថា សារនេះត្រូវតែប្រកាសគ្រប់ភាសាដល់មនុស្សគ្រប់គ្នានៅលើផែនដីនេះ ដើម្បីជួយឱ្យពួកគេត្រៀមខ្លួនជា ស្រេច សម្រាប់ការយាងត្រឡប់មកវិញរបស់ព្រះយេស៊ូវ។ សារនៃទេវតាទាំង3គឺជាហេតុផលសម្រាប់ កិច្ចការរបស់យើងទូទាំងពិភពលោក ចាប់តាំងពីពួកជំនុំដំបូងរបស់យើងបានចាប់ផ្តើមឡើង។

ក្នុងឆ្នាំ1874 ជើនឺរ៉ល ខនហ្វឺរិន (General Conference) បានបញ្ជូនអ្នកបង្រៀនព្រះគម្ពីរ ដំបូងគេបង្អស់ទៅកាន់អឺរ៉ុប។ ជើនឺរ៉ល ខនហ្វឺរិនគឺជាទីស្នាក់ការកំពូលរបស់ព្រះវិហារសេវេនដេយអាត់-វេនទីស្ទ។ អ្នកស្រី អេល្លីន ជី វ៉ៃត៍បានមានប្រសាសន៍ថា លោកយ៉ូហាន អេនដ្រួវស៍ (John Andrews) គឺជាមនុស្សដ៏សំខាន់បំផុត ដែលយើងមានសម្រាប់កិច្ចការនេះ។ លោកអេនដ្រូវស៍បាននិយាយយ៉ាងហោចណាស់7ភាសា។ គាត់បានរៀនគម្ពីរសញ្ញាថ្មីយ៉ាងយកចិត្តទុកដាក់។ លោកអេនដ្រួវស៍ក៏បានយល់ដឹង ព្រះគម្ពីរសញ្ញាចាស់យ៉ាងច្បាស់ផងដែរ។ គាត់គឺជាអ្នកឆ្លាតម្នាក់។ គាត់បានសរសេរសៀវភៅ និងអត្ថបទជាច្រើន។ គាត់ក៏ជាអ្នកអធិប្បាយដ៏ចំណានម្នាក់ និងជាអ្នកប្រាជ្ញខាងឯព្រះគម្ពីរផងដែរ។

តើហេតុអ្វីបានជាជើនឺរ៉ល ខនហ្វឺរិនបញ្ជូនលោកអេនដ្រូវស៍ទៅកាន់កន្លែងដែលមានអ្នកជឿ តិចយ៉ាងដូច្នេះ? តើហេតុអ្វីបានជាត្រូវបញ្ជូនអ្នកចំណានរបស់លោកអ្នកទៅកាន់កន្លែងដែលឆ្ងាយពីមនុស្ស និងរបស់គ្រប់យ៉ាងដែលគាត់បានស្គាល់យ៉ាងដូច្នេះ? តើហេតុអ្វីបានជាលោកអេនដ្រូវស៍សុខចិត្តទៅកន្លែង យ៉ាងដូច្នេះ? ប្រពន្ធរបស់គាត់បានស្លាប់ប៉ុន្មានឆ្នាំមុន។ តើហេតុអ្វីបានជាគាត់សុខចិត្តចាកចេញពីក្រុមគ្រួសារ និងមិត្តភក្តិនៅក្នុងសហរដ្ឋអាមេរិក ហើយជិះទូកទៅកន្លែងដ៏ឆ្ងាយមួយជាមួយនឹងកូន2នាក់របស់ គាត់ ដោយដាក់ប្រថុយជីវិតរបស់គាត់ និងជីវិតកូនៗរបស់គាត់នៅក្នុងគ្រោះថ្នាក់យ៉ាងដូច្នេះ?

ហេតុផលមួយគឺថា លោកអេនដ្រូវស៍បានជឿថា ព្រះយេស៊ូវជិតយាងមកហើយ។ គាត់បាន ជឿថា សារចុងក្រោយនៃសេចក្តីពិតខាងឯព្រះគម្ពីរត្រូវតែទៅដល់មនុស្សគ្រប់គ្នានៅលើផែនដីនេះ។

ក្នុងអំឡុងពេលប្រវត្តិសាស្ត្រទាំងអស់នៃពួកជំនុំរបស់យើង អ្នកឆ្លាតៗ និងអ្នកចំណានៗរបស់ យើងបានធ្វើដំណើរទៅកាន់ទឹកដីឆ្ងាយៗ ដើម្បីប្រកាសសារចុងក្រោយរបស់ព្រះ។ មនុស្សនៅក្នុងក្រុម នេះរួមមាន គ្រូបង្រៀន គ្រូពេទ្យ គិលានុបដ្ឋាយិកា ប៉ាស្ទ័រ កសិករ មេកានិក ជាងឈើ ហើយនិងអ្នកជំនួញ ប្រុសស្រីគ្រប់ផ្នែកទាំងអស់។ អ្នកខ្លះក៏បានធ្វើការសម្រាប់ពួកជំនុំរួចរាល់ហើយដែរ។ ប៉ុន្តែ អ្នកជំនាញ ទាំងនេះជាច្រើននាក់មិនទាន់បានធ្វើកិច្ចការនេះនៅឡើយទេ។ អ្នកប្រាជ្ញខាងឯព្រះគម្ពីរទាំងនេះជាច្រើន នាក់គឺជាសមាជិកក្រុមជំនុំ ដែលបានជឿថា ព្រះជិតយាងមកហើយ។

`សូមអានខគម្ពីរវិវរណៈ 14:6; កិច្ចការ 1:8 និងម៉ាថាយ24:14។ តើលោកអ្នកបានឃើញ ចំណុចអ្វីដែលដូចគ្នានៅក្នុងខទាំងនេះ?`

រហូតមកដល់ពេលនេះ ក្រុមជំនុំរបស់យើងបានផ្សាយដំណឹងល្អ និងសារចុងក្រោយរបស់ព្រះ បាន210ប្រទេសហើយ នៅក្នុងចំណោម235ប្រទេសនៅលើផែនដីនេះ។