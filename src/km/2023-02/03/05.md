---
title:  ដល់មនុស្សគ្រប់គ្នានៅលើផែនដីនេះ
date:  12/04/2023
---

`សូមអានខគម្ពីរវិវរណៈ 14:6 ម្តងទៀត។ ខនេះបានសំដែងអំពីដំណឹងល្អ ដែលរាស្ត្ររបស់ព្រះត្រូវប្រកាសប្រាប់។ តើពួកគេត្រូវចែកចាយសេចក្តីប្រកាសនេះជាមួយនឹងអ្នកណាខ្លះ?`

ដំណឹងល្អត្រូវតែប្រកាសដល់ក្រុមមនុស្ស និងក្រុមគ្រួសារទាំងអស់នៅលើផែនដីនេះ។ ដំណឹង ល្អនេះក៏ត្រូវតែចែកចាយទៅតាមភាសាទាំងអស់នៅលើផែនដីនេះផងដែរ។ កិច្ចការនេះគឺជាភារកិច្ចដ៏ធំ មួយ។ ដូច្នេះ យើងត្រូវតែខិតខំធ្វើឱ្យអស់ពីសមត្ថភាពរបស់យើង ដើម្បីជួយទ្រង់ ធ្វើកិច្ចការនេះ។ យើងត្រូវតែថ្វាយចិត្តរបស់យើងទាំងស្រុងដល់ទ្រង់។ នៅពេលដែលយើងប្រកាសដំណឹងល្អនេះ មានន័យថា យើងបានយកទ្រង់ជាទីមួយហើយ។ យើងនឹងចង់បម្រើទ្រង់លើសជាងការដែលយើងចង់បាន របស់អ្វីមួយផ្សេងទៀតនៅក្នុងជីវិតរបស់យើងទៅទៀត។

`សូមអានខគម្ពីរម៉ាថាយ 28:19, 20។ តើខនៅក្នុងកណ្ឌគម្ពីរទាំងនេះ និងសារនៃទេវតាទី មួយនៅក្នុងខគម្ពីរវិវរណៈ 14:7 នោះ មានទំនាក់ទំនងអ្វីនឹងគ្នាដែរ? តើខនៃកណ្ឌគម្ពីរទាំង2នេះបង្រៀន មេរៀនដូចគ្នាអ្វីដល់យើង?`

លោកប៉ុល ទ្ទ្រីព (Paul Tripp) បានសរសេរសៀវភៅមួយក្បាលដែលមានចំណងជើងថា ដំណើរ ស្វែងរកបន្ថែមទៀត សម្រាប់ការរស់នៅ ដើម្បីអ្វីមួយដែលធំជាងលោកអ្នកទៅទៀត (A Quest for More៖ Living for Something Bigger Than You។ នៅក្នុងសៀវភៅនេះ លោកទ្ទ្រីពបាននិយាយថា មនុស្ស ទាំងអស់ចាំបាច់ត្រូវការផ្នែកនៃអ្វីមួយ ដែលសំខាន់ជាងខ្លួនគេ។ លោកទ្ទ្រីពបានសរសេរថា «ព្រះបានបង្កើត មនុស្សឱ្យធ្វើជាផ្នែកមួយនៃអ្វីមួយ ដែលសំខាន់ជាងជីវិតរបស់ពួកគេផ្ទាល់។ អំពើបាបបានធ្វើឱ្យយើង មានភាពអាត្មានិយម។ ប៉ុន្តែ សេចក្តីមេត្តារបស់ព្រះ បានសង្គ្រោះយើងចេញពីការរស់នៅ សម្រាប់តែខ្លួនយើងវិញ។ សេចក្តីមេត្តារបស់ព្រះបានរំដោះយើងចេញ ដើម្បីឱ្យយើងបានរស់នៅ សម្រាប់នគររបស់ព្រះវិញ»។

នៅពេលដែលយើងបានក្លាយទៅជាផ្នែកមួយនៃកិច្ចការរបស់ព្រះនោះ មានន័យថា យើងបាន ក្លាយទៅជាផ្នែកមួយដែលទ្រង់បានចាប់ផ្តើមហើយ។ ព្រះបានចាប់ផ្តើមពួកជំនុំសេវេនដេយអាត់វេនទីស្ទ ដើម្បីជួយបញ្ចប់កិច្ចការរបស់ព្រះនៅលើផែនដីនៅក្នុងគ្រាចុងក្រោយនេះ។ កិច្ចការនេះគ្មានអ្នកណាម្នាក់អាចធ្វើបាន ដោយខ្លួនឯងឡើយ។ ព្រះបានប្រទានកិច្ចការមួយដល់ពួកជំនុំចុងក្រោយរបស់ទ្រង់។ លោក យ៉ូហានបានសរសេរនៅក្នុងបទគម្ពីរវិវរណៈ ជំពូក14 អំពីកិច្ចការនេះ។ បទគម្ពីរវិវរណៈ ជំពូក14 បាន បង្ហាញយើងអំពីអ្វីដែលព្រះចង់បានពីយើង។ ព្រះចង់ឱ្យយើងថ្វាយជីវិតរបស់យើងចំពោះកិច្ចការដ៏ធំ បំផុត ដែលទ្រង់បានប្រទានដល់មនុស្សលោក។ តើកិច្ចការនេះគឺជាអ្វី? កិច្ចការនេះគឺជាការដែលយើង ត្រូវបង្ហាញសេចក្តីស្រឡាញ់របស់ព្រះ ដល់មនុស្សគ្រប់គ្នានៅលើផែនដីនេះឱ្យបាន មុនពេលដែលព្រះយេស៊ូវយាងមកជាលើកទី2។

`តើកាលពីមុន លោកអ្នកធ្លាប់ក្លាយទៅជាផ្នែកនៃរបស់អ្វីមួយដែលធំជាងលោកអ្នកដែរឬទេ? សូមចែករំលែកបទពិសោធន៍របស់លោកអ្នកជាមួយនឹងសិស្សដទៃទៀត។ តើបទពិសោធន៍នេះបានជួយ ឱ្យលោកអ្នកយល់អំពីគោលគំនិត ដែលយើងបានពិភាក្សានៅក្នុងមេរៀនថ្ងៃនេះដោយរបៀបណា? ម៉្យាងទៀត តើមានរបស់អ្វីទៀត ដែលលោកអ្នកអាចគិតថា ធំជាងការធ្វើការជាមួយនឹងព្រះ ដើម្បីបញ្ចប់ កិច្ចការរបស់ទ្រង់នៅលើផែនដីនេះដែរឬទេ?`