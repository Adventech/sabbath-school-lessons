---
title:  រឿងអំពីសេចក្តីមេត្តា និងព្រះគុណរបស់ព្រះ
date:  11/04/2023
---

សារនៃទេវតាទាំង3បានប្រាប់យើងអំពីរឿងនៃសេចក្តីមេត្តា និងព្រះគុណរបស់ព្រះ។ សារនៃ ទេវតាបានបង្ហាញប្រាប់យើងអំពីរឿងនៃសេចក្តីស្រឡាញ់របស់ព្រះចំពោះយើង។ សេចក្តីស្រឡាញ់នេះ គ្មានទីបញ្ចប់ និងគ្មានដែនកំណត់ឡើយ។ សេចក្តីស្រឡាញ់នេះមិនអាចស្លាប់បានឡើយ។ យើងមិនអាច យល់សេចក្តីស្រឡាញ់នេះទាំងស្រុងបានទេ។ ព្រះយេស៊ូវបានស្រឡាញ់យើងជាខ្លាំង បានជាទ្រង់សម្រេច ព្រះទ័យសុគត ដើម្បីកុំឱ្យអ្នកណាម្នាក់ត្រូវបាត់បង់ឡើយ។

គ្មានរឿងអ្វីដែលអាចធ្វើឱ្យព្រះភ្ញាក់ផ្អើលបានឡើយ សូម្បីតែអំពើបាបក៏ដោយ។ យើងបាន ឃើញរួចមកហើយថា ផែនការរបស់ព្រះក្នុងការសង្គ្រោះយើងចេញពីអំពើបាបនោះ មិនមែនអ្វីដែលទ្រង់ បានយល់ឃើញ បន្ទាប់ពីអំពើបាបនោះទេ។ ផែនការសង្គ្រោះរបស់ព្រះគឺជាគម្រោងដែលទ្រង់បាន រៀបចំ មុនពេលដែលទ្រង់បង្កើតផែនដីនេះទៅទៀត។

`សូមអានខគម្ពីរវិវរណៈ 13:8 និងពេត្រុសទី1 1:18-20។ តើខទាំងនេះបានបង្រៀនយើង យ៉ាងដូចម្តេច អំពីផែនការសង្គ្រោះរបស់ព្រះនេះ?`

ដំណឹងល្អដែលបន្តជារហូតនេះ បានបង្ហាញយើងអំពីអតីតកាល បច្ចុប្បន្នកាល និងអនាគតកាល របស់យើង។ នៅពេលដែលព្រះប្រទានសេរីភាពនៃការជ្រើសរើសដល់យើងនោះ ទ្រង់បានជ្រាបថា យើង នឹងរើសយកជម្រើសអាក្រក់ៗ។ មានន័យថា នៅពេលដែលព្រះបង្កើតយើងឱ្យមានសេរីភាពនៅក្នុង ការជ្រើសរើសនោះ ទ្រង់ក៏បានធ្វើឱ្យយើងមានសេរីភាពក្នុងការធ្វើរឿងអាក្រក់ផងដែរ។ តើព្រះអាច បង្កើតយើង កុំឱ្យជ្រើសរើសសេចក្តីអាក្រក់បានដែរឬទេ? ចម្លើយគឺបាន ប៉ុន្តែ យើងនឹងលែងមាន សេរីភាពទៀតហើយ។ យើងនឹងក្លាយទៅជាមនុស្សយន្ត ដែលត្រូវបានបង្ខំឱ្យបម្រើទ្រង់ជាមិនខាន។ ព្រះមិនចង់បង្ខំឱ្យយើងបម្រើទ្រង់នោះឡើយ។ ពីព្រោះចំណុចនេះជំទាស់នឹងផែនការរបស់ទ្រង់។ ដ្បិតការស្រឡាញ់ដោយសេរីនោះ មានន័យថា យើងត្រូវតែមានសេរីភាពនៅក្នុងការជ្រើសរើស។ នៅពេលដែលមនុស្សត្រូវបានបង្កើតឱ្យមានសេរីភាពនៅក្នុងការជ្រើសរើសនោះ ពួកគេច្បាស់ជាជ្រើស រើសធ្វើខុសជាមិនខាន។ ដូច្នេះ ព្រះបានរៀបចំផែនការសង្គ្រោះរបស់ទ្រង់ មុនពេលដែលឪពុកម្តាយដើម របស់យើងបានធ្វើបាបនៅក្នុងសួនច្បារអេដែនទៅទៀត។

«ព្រះមិនចង់រៀបចំផែនការសង្គ្រោះរបស់ទ្រង់នៅក្នុងនាទីចុងក្រោយនោះឡើយ។ ព្រះក៏មិន ចង់រៀបចំផែនការ ដើម្បីសង្គ្រោះយើង បន្ទាប់ពីអ័ដាមធ្វើបាបនោះដែរ។ ទេ មិនមែនដូច្នោះឡើយ ផែនការ របស់ព្រះ «អំពីព្រះយេស៊ូវគ្រិស្ដ តាមតែព្រះជាម្ចាស់បានសម្តែងអំពីគម្រោងការដ៏លាក់កំបាំងដែលព្រះអង្គ លាក់ទុកតាំងពីដើមរៀងមក» (រ៉ូម 16:25, គខប)។ ផែនការនេះបានបង្ហាញអំពីសេចក្តីស្រឡាញ់របស់ ព្រះ។ ការគ្រប់គ្រងរបស់ព្រះត្រូវបានគ្រប់គ្រង ដោយបញ្ញត្តនៃសេចក្តីស្រឡាញ់នេះជារៀងរហូត»។ ដក ស្រង់ពី Ellen G. White, The Desire of Ages, page 22, adapted។

`ខគម្ពីរអេភេសូរ 1:4 បានចែងថា ព្រះបានជ្រើសរើសសង្គ្រោះយើង មុនពេលដែលទ្រង់បាន បង្កើតផែនដីនេះទៅទៀត។ តើសេចក្តីពិតនៃព្រះគម្ពីរនេះមានន័យយ៉ាងដូចម្តេច? តើហេតុអ្វីបានជាការ បង្រៀននេះគួរតែលើកទឹកចិត្តដល់យើងនោះ?`