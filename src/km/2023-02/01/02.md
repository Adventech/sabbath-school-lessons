---
title:  សង្គ្រាមនៅស្ថានសួគ៌
date:  26/03/2023
---

បទគម្ពីរវិវរណៈ ជំពូក12 បានបង្ហាញយើងអំពីសង្គ្រាមពិភពលោករវាងសេចក្តីល្អ និងសេចក្តី អាក្រក់។ សង្គ្រាមនេះបានចាប់ផ្តើមឡើងនៅស្ថានសួគ៌ ហើយនិងត្រូវបញ្ចប់នៅលើផែនដីនេះ។ ជំពូក12 បានបង្ហាញយើងនូវព័ត៌មានដ៏សំខាន់មួយទាក់ទងទៅនឹងសង្គ្រាមរបស់សាតាំងនៅស្ថានសួគ៌ ហើយនិង ការវាយប្រហាររបស់វាមកលើរាស្ត្ររបស់ព្រះនៅលើផែនដីនេះ នៅគ្រាចុងក្រោយផងដែរ។

`សូមអានខគម្ពីរវិវរណៈ 12ៈ7-9 ដែលបានសំដែងអំពីសង្គ្រាមពិភពលោករវាងសេចក្តីល្អ និងសេចក្តីអាក្រក់។ តើសង្គ្រាមនេះអាចកើតឡើងនៅស្ថានសួគ៌យ៉ាងដូចម្តេចទៅបាន? តើខទាំងនេះបានបង្រៀនយើងយ៉ាងដូចម្តេច អំពីសេរីភាពក្នុងការជ្រើសរើសនោះ?`

សេរីភាពក្នុងការជ្រើសរើសគឺជាផ្នែកដ៏សំខាន់មួយនៅក្នុងការគ្រប់គ្រងរបស់ព្រះ ទាំងនៅឯ ស្ថានសួគ៌ និងនៅលើផែនដីនេះ។ ព្រះមិនបានបង្កើតមនុស្សឱ្យដូចជាមនុស្សយន្តនោះទេ សូម្បីតែ នៅស្ថានសួគ៌ និងនៅលើផែនដីនេះ។ ព្រះបានធ្វើឱ្យពួកទេវតា និងមនុស្សលោកមានសេរីភាពក្នុងការជ្រើសរើសរវាងសេចក្តីល្អ និងសេចក្តីអាក្រក់។

សេរីភាពក្នុងការជ្រើសរើសរបស់យើងនេះ ត្រូវបានភ្ជាប់សេរីភាពនៅក្នុងការស្រឡាញ់វិញ។ តើយ៉ាងណាទៅវិញ ប្រសិនបើព្រះដកហូតសេរីភាពនៃការជ្រើសរើសចេញពីមនុស្សលោកវិញនោះ? នៅពេលនោះ យើងមិនអាចស្រឡាញ់ដោយចេញពីចិត្តរបស់យើងបានឡើយ។ សេចក្តីស្រឡាញ់មិនអាចបង្ខំបានឡើយ។ ទេវតានៅស្ថានសួគ៌ទាំងអស់ត្រូវតែជ្រើសរើសរវាងសេចក្តីស្រឡាញ់របស់ព្រះ និង សេចក្តីអំនួតរបស់ខ្លួន។ ទន្ទឹមគ្នានេះ កណ្ឌគម្ពីរវិវរណៈក៏បានបង្ហាញយើងថា នៅគ្រាចុងក្រោយ យើងម្នាក់ៗត្រូវតែធ្វើនូវការជ្រើសរើសមួយរវាងព្រះ ហើយនិងសាតាំងផងដែរ។

មនុស្សគ្រប់គ្នាត្រូវតែជ្រើសរើសរវាងសេចក្តីល្អ និងសេចក្តីអាក្រក់នៅក្នុងសង្គ្រាមចុងក្រោយ នៅលើផែនដីនេះ។ យើងនឹងជ្រើសរើសថា នៅខាងព្រះយេស៊ូវ ឬមួយ ក៏យើងត្រូវទាស់នឹងទ្រង់វិញ (សូមអានខគម្ពីរលូកា 11ៈ23)។ នៅក្នុងសង្គ្រាមនៅឯស្ថានសួគ៌នេះ ទេវតាខ្លះបានជ្រើសរើសនៅខាងព្រះយេស៊ូវ រីឯទេវតាខ្លះទៀត បានជ្រើសរើសនៅខាងសាតាំងវិញ។ ម្ល៉ោះហើយ នៅគ្រាចុងក្រោយ មនុស្សលោកទាំងអស់ក៏ត្រូវតែជ្រើសរើសរវាងព្រះ ហើយនឹងសាតាំងដូចគ្នានេះដែរ។ តើយើងនឹងស្មោះ-ត្រង់ចំពោះអ្នកណា? តើយើងនឹងគោរពតាមអ្នកណាដែរ? គ្រប់គ្នាត្រូវតែឆ្លើយសំណួរទាំងនេះ។

បទគម្ពីរវិវរណៈ ជំពូក12 បានផ្តល់សេចក្តីសង្ឃឹម និងដំណឹងដ៏អស្ចារ្យមួយចំនួនដល់យើង គឺថា៖ ព្រះយេស៊ូវបានឈ្នះសង្គ្រាមរវាងសេចក្តីល្អ និងសេចក្តីអាក្រក់។ អ្វីដែលយើងចាំបាច់ត្រូវធ្វើនោះ គឺជ្រើសរើសនៅខាងព្រះយេស៊ូវ។ ពីព្រោះនៅខាងទ្រង់គឺជាខាងឈ្នះ។

`សូមអានអំពីសេរីភាពក្នុងការជ្រើសរើសរវាងសេចក្តីត្រឹមត្រូវ និងសេចក្តីខុសឆ្គង។ នេះគឺជាអំណោយទានមួយដ៏មានតម្លៃជាទីបំផុត។ តើយើងបានធ្វើអ្វីខ្លះ ជាមួយនឹងអំណោយទាននេះ? យើង បានជ្រើសរើសធ្វើបាប និងធ្វើការអាក្រក់វិញ។ ដូច្នេះ ព្រះយេស៊ូវត្រូវតែសុគតនៅលើឈើឆ្កាងជំនួសយើងវិញ (សូមអានខគម្ពីរធីម៉ូថេទី2 1ៈ9)។ ប៉ុន្តែ តើចំណុចនេះបានបញ្ឈប់ព្រះយេស៊ូវចេញពីការប្រទានសេរីភាពនៅក្នុងការជ្រើសរើសដល់យើងដែរឬទេ? ទេ ទ្រង់នៅតែប្រទានអំណោយទាននេះដល់ យើងជានិច្ច។ តើសេចក្តីពិតនេះបានបង្រៀនយើងថា យើងត្រូវតែប្រុងប្រយ័ត្នជាមួយនឹងអំណោយទាន នេះយ៉ាងដូចម្តេចដែរ? តើព្រះយេស៊ូវត្រូវចំណាយច្រើនប៉ុនណាដែរ ទៅលើអំណោយទាននេះ?`