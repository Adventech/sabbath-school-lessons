---
title:  រឿងខ្លី
date:  31/03/2023
---

### ការនាំកូនៗទៅឯព្រះយេស៊ូវ

ការសិក្សានៅផ្ទះ មានកាលវិភាគច្បាស់លាស់ ផ្ទះស្អាត និងអាហារសុខភាពធ្វើដោយដៃគឺជា រឿងដ៏ល្អមួយ។ ក្នុងនាមជាបេសកជនអាមេរិក និងជាម្តាយចិញ្ចឹមកូនៗ4នាក់នៅក្នុងប្រទេសហ្សាំប៊ីនោះ ការធ្វើកិច្ចការបែបនេះគឺជារឿងដ៏ល្អមួយ ហើយខ្ញុំក៏ចូលចិត្តធ្វើកិច្ចការបែបនេះដែរ។ ប៉ុន្តែ កិច្ចការទាំងនេះក៏ជាវិធីសាស្ត្រងាយៗ ដើម្បីជួយឱ្យយើងបានតម្កើងដល់ព្រះយេសូ៊វផងដែរ។ ប្រសិនបើវិធីសាស្ត្រ ទាំងនេះចូលមកបង្អាក់ព្រះយេស៊ូវនោះ យើងបានសូមជំនួយពីទ្រង់វិញ។

នៅម៉ោងប្រហែលជា10ព្រឹក ខណៈពេលដែលយើងកំពុងតែសិក្សានៅក្នុងផ្ទះនោះ ហើយខ្ញុំ ក៏ឆ្លៀតធ្វើកិច្ចការផ្សេងៗទៀត ដូចជាបោកខោអាវ និងរៀបចំអាហារថ្ងៃត្រង់ផងដែរ។ នៅពេលនោះ កូនខ្ញុំម្នាក់បានចាប់ដៃប្អូនរបស់គាត់ ដោយសារតែប្អូនបង្កសំឡេងខ្លាំងពេក។ ទឹកភ្នែកបានស្រក់ចុះ នៅ ពេលដែលកូនស្រីខ្ញុំមិនអាចដោះស្រាយចំណោទគណិតវិទ្យារបស់នាងបាន នៅពេលនោះ ការឈ្លោះ ប្រកែកគ្នារវាងបងប្អូនបានផ្ទុះឡើង ដោយសារតែបងប្អូនទាំង2នាក់ចង់ឈ្នះរៀងៗខ្លួន។ ខ្ញុំបានក្តៅ ក្រហាយឡើង ដោយសារតែខ្ញុំបាននិយាយណែនាំដដែលៗដល់កូនៗដែលមិនបានយកចិត្តទុកដាក់ស្តាប់ខ្ញុំ នោះ។ នៅពេលនោះ ខ្ញុំបានដឹងថា ខ្ញុំមានជម្រើស2។ ជម្រើសទី1 គឺខ្ញុំបណ្តោយតាមសាច់ឈាមរបស់ ខ្ញុំ ដោយស្រែកសំឡុតកូនរបស់ខ្ញុំចំៗ។ ជម្រើសទី2 គឺខ្ញុំត្រូវប្រឆាំងនឹងទំនោរចិត្តរបស់ខ្ញុំ ដោយហៅពួកគេឱ្យថ្វាយបញ្ហារបស់ពួកគេដល់ព្រះយេស៊ូវ ដោយសំឡេងស្រទន់ និងរីករាយវិញ។ តើយើងធ្វើ ការងារ និងសិក្សាបានប្រយោជន៍អ្វី ប្រសិនបើព្រះយេស៊ូវមិនគង់នៅក្នុងចិត្តរបស់យើងនោះ?

ខ្ញុំបានហៅឈ្មោះកូនទាំង2របស់ខ្ញុំ ដោយទឹកមុខញញឹម។ ខ្ញុំបាននិយាយទៅកាន់កូនស្រីអាយុ 11ឆ្នាំ កូនប្រុសអាយុ9ឆ្នាំ កូនស្រីអាយុ7ឆ្នាំ និងកូនប្រុសអាយុ3ឆ្នាំរបស់ខ្ញុំថា «ស្សាយឡា (Shayla) វេស្លី (Wesley) ស៊ីនណា (Sienna) វីនស្ទុន (Winston) តោះយើង នាំគ្នាថ្វាយបញ្ហារបស់យើងដល់ ព្រះយេស៊ូវ ដើម្បីឱ្យទ្រង់ជួយដោះស្រាយ»។ ពួកយើងបានលុតជង្គង់នៅក្រោមម្លប់នៃដើមឈើមួយ ហើយទូលព្រះយេស៊ូវអំពីបញ្ហារបស់យើង។ យើងបានអានព្រះគម្ពីរ អំពីរបៀបដែលព្រះយេស៊ូវបានធ្វើ ឱ្យខ្យល់ព្យុះស្ងប់។ យើងបានសរសើរតម្កើងព្រះយេស៊ូវជាមួយនឹងចម្រៀងមួយបទ។ បន្ទាប់មក យើង បានឱបគ្នា រួចចាប់ផ្តើមថ្ងៃរបស់យើងម្តងទៀតជាមួយនឹងព្រះយេស៊ូវ។ នៅពេលដើរត្រឡប់ចូលផ្ទះវិញ កំហឹងរបស់ពួកក្មេងៗបានបាត់អស់។ នៅក្នុងផ្ទះ ក្មេងម្នាក់ៗបានស្តាប់ការណែនាំរបស់ខ្ញុំប្រសើរជាងមុន។ មានការយល់ព្រមដោះស្រាយនូវភាពខ្វែងគ្នាជាមួយនឹងអ្នកដទៃ ដោយសន្តិវិធី ប្រសើរជាងការផ្តោតយកឈ្នះរៀងៗខ្លួន។ យើងត្រូវតែចាំថា ព្រះទ្រង់គង់នៅជិតយើង ហើយវត្តមានរបស់ទ្រង់ក៏មាន តម្លៃលើសជាងការងារអ្វីៗទាំងអស់ផងដែរ។

អ្នកស្រីអែល្លីន ជី វ៉ៃត៍បានសរសេរថា «ម្តាយទាំងឡាយណាដែលបានស្ម័គ្រចិត្តចុះទៅធ្វើឯ កន្លែងនៃបេសកកម្មនោះ ត្រូវធ្វើការបម្រើព្រះនៅក្នុងរង្វង់ផ្ទះរបស់ពួកគេ . . . . តើព្រលឹងនៃពួកកូនៗ នាងមិនមានតម្លៃ ដូចជាព្រលឹងនៃមនុស្សដទៃទៀតទេឬអី? នាងគួរតែយកចិត្តទុកដាក់ និងប្រើសម្តីទន់ ភ្លន់ ខណៈពេលដែលនាងមើលថែនូវការលូតលាស់ខាងឯចិត្តគំនិតរបស់ពួកគេ ដើម្បីភ្ជាប់គំនិតរបស់ពួកគេជាមួយនឹងព្រះ។ តើមិនមែនជាម្តាយដែលប្រកបទៅដោយសេចក្តីស្រឡាញ់ និងកោតខ្លាចព្រះទេ ឬអី?»។ ដកស្រង់ពី Adventist Home, p.245។ ភាពជាម្តាយមិនមែន ត្រឹមតែរៀបចំចាត់ចែងការងារនៅក្នុងផ្ទះនោះទេ។ ប៉ុន្តែ នាងត្រូវតែនាំ ពួកកូនរបស់នាងទៅឯព្រះយេស៊ូវផងដែរ។