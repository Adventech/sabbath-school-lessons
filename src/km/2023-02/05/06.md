---
title:  ព្រះយេស៊ូវទ្រង់ស័ក្តិសមនឹងទទួលក្រាំង
date:  27/04/2023
---

នៅក្នុងខគម្ពីរវិវរណៈ 5:1-3 យើងបានឃើញបល្ល័ង្កមួយ។ យើងក៏បានឃើញក្រាំងមួយដែល សរសេរទាំងខាងក្នុង និងខាងក្រៅផងដែរ។ ក្រាំងនេះមានបិទត្រាទាំង7។ គ្មានអ្នកនៅស្ថានសួគ៌ ឬនៅ ផែនដីណាម្នាក់ដែលអាចបើកក្រាំងនោះបានឡើយ។ លោកយ៉ូហានបានចាប់ផ្តើមយំ ដោយសារតែគ្មាន អ្នកណាម្នាក់អាចបើកក្រាំងនោះបាន។ នៅពេលនោះ ចាស់ទុំម្នាក់នៅក្នុងចំណោមចាស់ទុំទាំង24នាក់ បានផ្តល់ដំណឹងលើកទឹកចិត្តមួយដល់លោកយ៉ូហាន។ គឺថា ព្រះយេស៊ូវដ៏ជាកូនចៀមរបស់ព្រះនោះ ទ្រង់ ស័ក្តិសមនឹងបើកក្រាំងនោះ។

នៅក្នុងខគម្ពីរវិវរណៈ 5:5 លោកយ៉ូហានបានឃើញចម្លើយឆ្លើយតបទៅនឹងបញ្ហានៃអំពើបាប។ លោកយ៉ូហានបានឃើញវិធីតែមួយគត់ ដែលព្រះអាចនឹងទទួលយកយើងបាន នោះគឺនៅពេលដែលទ្រង់ ធ្វើកិច្ចការចុងក្រោយរបស់ទ្រង់ជាចៅក្រមនោះឯង។ លោកយ៉ូហានបានប្រាប់យើងថា «រួចមានចាស់ទុំ ម្នាក់និយាយមកខ្ញុំថា កុំយំថ្វី មើលន៍ សត្វសិង្ហដែលកើតពីពូជអំបូរយូដា គឺជាឫសកែវនៃហ្លួងដាវីឌ ទ្រង់ បានឈ្នះ ហើយអាចនឹងបកត្រាទាំង7 បើកក្រាំងនោះបាន ខ្ញុំក្រឡេកទៅឃើញមានកូនចៀម1 ដែលមើលទៅដូចជាបានសម្លាប់ហើយ មានទាំងស្នែង7 និងភ្នែក7 កំពុងតែឈរនៅកណ្តាលបល្ល័ង្ក និងតួមានជីវិតទាំង4 ហើយនៅកណ្តាលពួកចាស់ទុំទាំងប៉ុន្មាន ឯភ្នែកទាំងនោះ គឺជាវិញ្ញាណទាំង7របស់ព្រះ ដែលទ្រង់ចាត់ទៅពេញលើផែនដី» (វិវរណៈ 5:5, 6)។

`សូមអានខគម្ពីរវិវរណៈ 5:8-12 អំពីការប្រកាសថា ព្រះយេស៊ូវទ្រង់ស័ក្តិសមនឹងបើកក្រាំង នោះ។ តើគ្រប់គ្នានៅស្ថានសួគ៌បានធ្វើអ្វី នៅពេលដែលពួកគេបានឃើញនូវការប្រកាសនេះ?`

ព្រះយេស៊ូវបានយកក្រាំងនោះ។ ទ្រង់បានសុគត ដើម្បីសង្គ្រោះមនុស្សគ្រប់គ្នា។ ដូច្នេះ មានតែទ្រង់មួយគត់ដែលអាចបើកក្រាំងនោះបាន។ នៅពេលព្រះយេស៊ូវមកយកក្រាំងនោះ គ្រប់គ្នានៅស្ថានសួគ៌បានស្រែកឡើងដោយក្តីអំណរ។ ពួកគេបានសរសើរតម្កើងទ្រង់។ តើមានហេតុផលអ្វីទៀតដែលធ្វើឱ្យព្រះយេស៊ូវទ្រង់ស័ក្តិសមនឹងបើកក្រាំងនោះ? គឺថា ព្រះយេស៊ូវបានបដិសេធអំពើបាប នៅពេលដែលសាតាំងបានព្យាយាមល្បួងទ្រង់ឱ្យធ្វើបាប។ ព្រះយេស៊ូវបានសុគតនៅលើឈើឆ្កាងនៅលើភ្នំ កាល់វ៉ារី។ ព្រះយេស៊ូវបានមានព្រះជន្មរស់ពីស្លាប់ឡើងវិញ។ ព្រះយេស៊ូវបានធ្វើកិច្ចការនៅឯស្ថានសួគ៌សម្រាប់យើង ក្នុងនាមជាសម្តេចសង្ឃរបស់យើង។ ទ្រង់បានចូលទៅឯព្រះ ដើម្បីសូមសុំជំនួយ ជួយដល់យើង។ ព្រះយេស៊ូវបានសង្គ្រោះមនុស្សគ្រប់គ្នាដែលបានជ្រើសរើសដោយសេចក្តីជំនឿ ដើម្បី ឱ្យទទួលបានព្រះគុណរបស់ព្រះ។ ដូច្នេះ កិច្ចការរបស់ព្រះជាចៅក្រមនេះគឺជាដំណឹងល្អសម្រាប់រាស្ត្រ របស់ព្រះ។ កិច្ចការរបស់ព្រះជាចៅក្រមនេះគឺជាសេចក្តីផ្តើមនៃចុងបញ្ចប់នៃអំពើបាប។ កិច្ចការរបស់ព្រះ ជាចៅក្រមនេះក៏បានបង្ហាញយើងថា ព្រះនឹងបញ្ចប់អំពើបាប សេចក្តីអាក្រក់ និងសេចក្តីស្លាប់ផងដែរ។

តើមានដំណឹងណាទៀតដែលប្រសើរជាងដំណឹងនេះនោះ? ព្រះយេស៊ូវបានប្រយុទ្ធជំនួស យើង ទ្រង់បានលើកលែងទោសអំពើបាបរបស់យើង ហើយទ្រង់ក៏បានធ្វើឱ្យយើងក្លាយទៅជាមនុស្សថ្មីផងដែរ។ ព្រះយេស៊ូវបានអត់ទោសឱ្យយើង ផ្លាស់ប្តូរយើង ព្រមទាំងជួយឱ្យយើងរស់នៅក្នុងជីវិតដ៏បរិសុទ្ធផងដែរ។ ដូច្នេះ យើងមិនត្រូវខ្លាចចំពោះកិច្ចការរបស់ព្រះជាចៅក្រមនេះឡើយ។ កិច្ចការរបស់ព្រះជាចៅក្រមនេះមិនមែនដើម្បីបង្ហាញថាយើងជាមនុស្សអាក្រក់នោះឡើយ។ ផ្ទុយទៅវិញ កិច្ចការរបស់ព្រះជាចៅក្រមនេះគឺដើម្បីបង្ហាញយើងថា ព្រះទ្រង់ល្អ និងប្រកបទៅដោយសេចក្តីមេត្តាវិញ។