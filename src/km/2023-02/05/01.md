---
title:  ដំណឹងល្អអំពីព្រះ ដែលជាចៅក្រមរបស់យើង
date:  22/04/2023
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ទំនុកដំកើង 51:1-4; វិវរណៈ 20:12; ដានីយ៉ែល 7:9, 10, 13; វិវរណៈ 4:2-4។

> <p>ខចងចាំ</p>
> «ទេវតានោះបន្លឺសំឡេងយ៉ាងខ្លាំងថា ចូរកោតខ្លាចដល់ព្រះ ហើយសរសើរសិរីល្អរបស់ទ្រង់ ចុះ ដ្បិតពេលដែលទ្រង់ត្រូវជំនុំជម្រះ នោះបានមកដល់ហើយ ចូរក្រាបថ្វាយបង្គំដល់ព្រះដ៏បង្កើតផ្ទៃមេឃ ផែនដី សមុទ្រ និងរន្ធទឹកទាំងប៉ុន្មានចុះ (វិវរណៈ 14:7)។

ព្រះគម្ពីរបានបង្រៀនយើងថា ព្រះគឺជាចៅក្រមរបស់យើង។ មិនត្រឹមតែប៉ុណ្ណោះ ព្រះក៏ ជា «ចៅក្រមផែនដីទាំងមូល» ផងដែរ (លោកុប្បត្តិ 18:25; សូមអានខគម្ពីរទំនុកដំកើង 58:11; ទំនុកដំកើង 94:2; ទំនុកដំកើង 98:9 ផងដែរ)។ មិនយូរមិនឆាប់ ព្រះនឹងជំនុំជម្រះមនុស្សគ្រប់គ្នា ទាំងមនុស្សស្លាប់ និងមនុស្សរស់។ លោកប៉ុលបានសរសេរថា «ដូច្នេះ យើងទាំងអស់គ្នានឹងត្រូវរាប់រៀបទូលថ្វាយព្រះពីដំណើររបស់ខ្លួនយើងជាមិនខាន» (រ៉ូម 14:12)។

នេះគឺជាគំនិតដ៏គួរភ័យខ្លាច មែនទេ? មនុស្សគ្រប់គ្នាដែលបានរស់នៅលើផែនដីនេះ នឹងឆ្លើយទៅព្រះនូវអ្វីដែលគេបានធ្វើ។ ព្រះទ្រង់ជ្រាបរឿងគ្រប់យ៉ាង។ «ពីព្រោះព្រះទ្រង់នឹងនាំគ្រប់ការ ទាំងអស់មកដើម្បីជំនុំជម្រះ ព្រមទាំងអ្វីៗដែលលាក់កំបាំងផង ទោះល្អឬអាក្រក់ក្តី» (សាស្តា 12:14)។

នៅទីបំផុត កិច្ចការរបស់ព្រះជាចៅក្រមនឹងបង្ហាញអំពីសេចក្តីស្រឡាញ់ និងព្រះគុណរបស់ ទ្រង់ទៅកាន់មនុស្សគ្រប់គ្នានៅឯស្ថានសួគ៌ និងនៅលើផែនដីនេះ។ យើងនឹងបានឃើញថាព្រះទ្រង់យុត្តិធម៌ និងពេញទៅដោយសេចក្តីមេត្តា នៅពេលដែលទ្រង់ជំនំុជម្រះ គឺមានអ្នកដែលបានសង្គ្រោះ និងអ្នកដែលមិនបានសង្គ្រោះផងដែរ។

សប្តាហ៍នេ យើងនឹងសិក្សាអំពីកិច្ចការរបស់ព្រះជាចៅក្រមនៅក្នុងគ្រាចុងក្រោយ។ ហើយ យើងនឹងក្រឡេកមើលនូវអ្វីដែលបានកើតឡើងចំពោះរាស្ត្ររបស់ព្រះ នៅក្នុងអំឡុងនៃ «សេចក្តីជំនុំជម្រះដែលត្រូវមក» (កិច្ចការ 24:25) នោះដែរ។