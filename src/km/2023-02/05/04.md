---
title:  ទស្សនីយភាពដ៏អស្ចារ្យមួយ
date:  25/04/2023
---

កណ្ឌគម្ពីរដានីយ៉ែល និងកណ្ឌគម្ពីរវិវរណៈបានបង្ហាញយើងនូវអ្វីដែលត្រូវកើតឡើងនៅក្នុងគ្រាចុងក្រោយ។ ដូច្នេះ យើងគួរសិក្សាកណ្ឌគម្ពីរទាំង2នេះរួមគ្នា។ កណ្ឌគម្ពីរវិវរណៈបានប្រកាសថា យើងទាំងអស់គ្នាកំពុងតែរស់នៅក្នុងគ្រាដែលព្រះនឹងជំនុំជម្រះផែនដីនេះ។ កណ្ឌគម្ពីរដានីយ៉ែលបាន បង្ហាញយើង អំពីពេលវេលាដែលកិច្ចការចៅក្រមរបស់ព្រះបានចាប់ផ្តើមឡើង។

ក្នុងបទគម្ពីរដានីយ៉ែល ជំពូក7 ព្រះបានបង្ហាញប្រវត្តិសាស្ត្រនៃផែនដីនេះដល់លោកដានីយ៉ែល។ យើងក៏បានរៀនអំពីនគរផ្សេងៗគ្នាដែលបានគ្រប់គ្រងផែនដីនេះផងដែរ។ នគរទាំងនេះរួមមានទាំងនគរ បាប៊ីឡូន មេឌី-ពើស៊ី ក្រេក និងនគររ៉ូមផងដែរ។ បន្ទាប់មក នគររ៉ូមបានរលំទៅ។ បន្ទាប់ពីនគររ៉ូមបាន រលំរួចមក រាស្ត្ររបស់ព្រះបានរងទុក្ខ ដោយសារសេចក្តីជំនឿរបស់ពួកគេ។ ពួកខ្មាំងសត្រូវរបស់ពួកគេបានវាយប្រហារពួកគេអស់រយៈពេល1260ឆ្នាំ (ដានីយ៉ែល 7:25; សូមអានខគម្ពីរវិវរណៈ 12:14 ផងដែរ)។ ក្រោយមក ព្រះបានបង្ហាញលោកដានីយ៉ែលអំពីឈុតឆាកដ៏អស្ចារ្យមួយ ដែលនឹងត្រូវកើតឡើង នាពេលអនាគត។ ព្រះនឹងធ្វើឱ្យអ្វីៗគ្រប់យ៉ាងល្អប្រសើរឡើងវិញ។ បន្ទាប់មក ព្រះនឹងប្រទាននគរទៅព្រះយេស៊ូវវិញ។ នគរនេះនឹងនៅជារៀងរហូតតទៅ។

`សូមអានខគម្ពីរដានីយ៉ែល 7:9, 10, 13។ តើលោកដានីយ៉ែលបានឃើញអ្វីនៅក្នុងខទាំងនេះ? តើព្រះបានសម្រេចថា ទ្រង់នឹងធ្វើអ្វី? តើមានហេតុអ្វីកើតឡើងនៅពេលនេះ? សូមអានខ គម្ពីរដានីយ៉ែល 7:14, 26, 27 សម្រាប់ចម្លើយ។`

ព្រះគឺជាអ្នកសម្រេចនូវអ្វីដែលកើតឡើងចំពោះមនុស្សដែលបានរស់នៅលើផែនដីនេះ។ ការសម្រេចនេះបានកើតឡើងនៅក្នុងសាលជំនុំជម្រះនៃស្ថានសួគ៌។ សេចក្តីស្រឡាញ់របស់ព្រះបានឈ្នះ។ ហើយ បញ្ញត្តរបស់ទ្រង់បានឈ្នះដែរ។ ទស្សនីយភាពនេះគឺជាឈុតឆាកមួយដ៏អស្ចារ្យបំផុតនៅ ក្នុងព្រះគម្ពីរទាំងមូល។ ដំណឹងល្អនោះគឺថា អ្វីៗគ្រប់យ៉ាងនឹងត្រូវបញ្ចប់យ៉ាងល្អប្រសើរសម្រាប់រាស្ត្ររបស់ព្រះ។ មនុស្សទាំងនេះបានបម្រើទ្រង់ដោយជំនឿ។ ពួកគេបានបំពាក់ជីវិតដ៏បរិសុទ្ធរបស់ព្រះដូចជាសំលៀកបំពាក់ យ៉ាងដូច្នោះដែរ។

ព្រះយេស៊ូវបានចូលទៅឯព្រះវរបិតារបស់ទ្រង់នៅឯស្ថានសួគ៌។ គ្រប់គ្នានៅស្ថានសួគ៌កំពុងតែមើលទ្រង់។ ពួកទេវតាបានចោមរោមនៅជំុវិញបល្ល័ង្ករបស់ព្រះ។ អ្នករស់នៅភពផ្សេងៗទៀត ក៏បានមើលទ្រង់ផងដែរ។ ពួកគេបានភ្ញាក់ផ្អើល និងអស្ចារ្យជាខ្លាំង ខណៈពេលដែលពួកគេបានមើលទៅឯព្រះ ដែលទ្រង់កំពុងតែធ្វើកិច្ចការរបស់ទ្រង់ជាចៅក្រមនោះ។ សង្គ្រាមពិភពលោករវាងសេចក្តីល្អ និងសេចក្តីអាក្រក់នេះនឹងត្រូវចប់នៅក្នុងពេលឆាប់ៗនេះ។ សង្គ្រាមនេះបានបន្តអស់រយៈពេលយ៉ាងយូរមកហើយ។ ការប្រយុទ្ធ ដើម្បីបល្ល័ង្ករបស់ព្រះនឹងត្រូវសម្រេចជារៀងរហូត។

`លោកដានីយ៉ែលគឺបានទាយយ៉ាងត្រឹមត្រូវ អំពីនគរដែលបានរលំ និងនគរដែលត្រូវមក ដូចព្រះបានសន្យាមែន។ តើហេតុអ្វីបានជាកណ្ឌគម្ពីរដានីយ៉ែលគឺជាហេតុផលដ៏ល្អមួយដែលនៅក្នុងការជឿទុកចិត្តទៅលើព្រះគម្ពីរដែលបានសំដែងថា នគរចុងក្រោយគេបង្អស់នឹងត្រូវនៅជារៀងរហូតនោះ យ៉ាងដូច្នេះ?`