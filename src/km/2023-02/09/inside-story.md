---
title:  រឿងខ្លី
date:  26/05/2023
---

### កង់ និងព្រះគម្ពីរ វគ្គ1

ខ្ញុំចង់ឱ្យលោកអ្នកជួបជាមួយនឹងលោក ហូសសៀន (Hussien) ដែលជាអ្នកយាមអាគារ ដែលខ្ញុំ និងប្រពន្ធរបស់ខ្ញុំបានស្នាក់នៅ ក្នុងនាមជាបេសកជន នៅក្នុងតំបន់មជ្ឈិមបូព៌ា។ តាំងពីពេលដែល ពួកយើងបានជួបគ្នាជាលើកដំបូងនោះមក យើងបានសង្កេតឃើញថា គាត់រក្សាសេចក្ដីជំនឿរបស់គាត់យ៉ាងយកចិត្តទុកដាក់ ហើយក៏បានរស់នៅប្រកបដោយភាពស្មោះត្រង់ផងដែរ។ ខ្ញុំបានពេញចិត្តនឹងគាត់ណាស់។ លោក ហូសសៀន បានមកលេងផ្ទះរបស់យើងជាច្រើនដង ហើយគាត់ក៏បានអញ្ជើញយើងទៅផ្ទះរបស់គាត់វិញដែរ។ ខណៈដែលចំណងមិត្តភាពរបស់យើងកាន់តែប្រសើរឡើង ដោយព្រះគុណរបស់ព្រះនោះ យើងបានរកឃើញជំហានថ្មីមួយនៅក្នុងមិត្តភាពរបស់យើង។ យើងបានចាប់ផ្តើមអធិស្ឋានសម្រាប់ពេលដ៏ល្អមួយ ដើម្បីឱ្យព្រះគម្ពីរមួយក្បាលដល់គាត់។

ថ្ងៃមួយ ខ្ញុំបានឃើញលោក ហូសសៀន ធ្លាក់ទឹកមុខយ៉ាងខ្លាំង។ គាត់បានពន្យល់ខ្ញុំភ្លាមៗ ថា កង់របស់គាត់ ដែលគាត់បានជិះមកធ្វើការនោះ ត្រូវបានគេលួចបាត់ហើយ។ គាត់បានជាប់រវល់ជាមួយ នឹងការដើររកខ្ចីកង់គេមកជិះ។ ថ្ងៃនោះហើយគឺជាថ្ងៃដែលខ្ញុំបានព្យាយាមអធិស្ឋានសូមកង់មួយសម្រាប់ មិត្តភក្តិរបស់ខ្ញុំ។ ជាច្រើនខែបានកន្លងផុតទៅ បន្ទាប់មក យើងបានទទួលអំណោយជាលុយចំនួន40ដុល្លារ ដោយមិនបានដឹងមុន។ នៅពេលនោះ ខ្ញុំបានចាប់ផ្តើមស្ទាក់ស្ទើរ។ វាហាក់ដូចជាព្រះបានប្រទាន លុយចុះពីស្ថានសួគ៌មកអ៊ីចឹង។ ខណៈដែលខ្ញុំកំពុងតែអធិស្ឋានមួយស្របក់ខ្លីក្រោយមកនោះ គំនិតមួយ នៅក្នុងចិត្តបានបន្លឺមកខ្ញុំថា «ចូរណែនាំព្រះយេស៊ូវដល់មិត្តភក្តិរបស់ឯងចុះ ព្រមទាំងទិញកង់មួយគ្រឿង ឱ្យលោក ហូសសៀន ផងដែរ»។ ខ្ញុំបានទុកលុយ 40ដុល្លារនោះដោយឡែក បន្ទាប់ ខ្ញុំចាប់ផ្តើមយកលុយរបស់ខ្ញុំទៅបន្ថែមពីលើវាទៀត។ ប៉ុន្តែ នៅពេលនោះ សេដ្ឋកិច្ចប្រទេសក៏កាន់តែយ៉ាប់យ៉ឺនពីមួយថ្ងៃទៅមួយថ្ងៃ ទោះបីជាខ្ញុំខំសន្សំបានប៉ុន្មានក៏ដោយ ក៏ខ្ញុំនៅតែគ្មានលុយគ្រប់គ្រាន់សម្រាប់នឹងទិញវាសោះ។ ប៉ុន្តែ ខ្ញុំនៅតែបន្តអធិស្ឋាន និងសន្សំលុយតទៅទៀត។ ខ្ញុំក៏បានដើរមើលកង់នៅតាមហាងលក់មួយទឹក ផងដែរ។ ខ្ញុំបានចាប់ផ្តើមស្រមៃថា តើលោកហូសសៀននឹងសប្បាយចិត្តប៉ុន្មានទៅ ប្រសិនបើខ្ញុំជូនកង់មួយគ្រឿងដល់គាត់នៅថ្ងៃខួបកំណើតរបស់គាត់នោះ។ លុះដល់ថ្ងៃខួបកំណើតរបស់លោកហូសសៀន នោះ ប្រពន្ធរបស់ខ្ញុំបានដុតនំខេកមួយ ហើយខ្ញុំក៏បានរៀបចំមុខម្ហូបដ៏ពិសេសមួយផងដែរ បន្ទាប់មក ខ្ញុំបានអញ្ជើញគាត់ឱ្យមកទទួលទានអាហារពេលល្ងាចជាមួយនឹងពួកយើង នៅពេលល្ងាចម៉ោង5:30។ ខ្ញុំបានចេញទៅរកកង់បន្តទៀត ដែលពួកយើងបានអធិស្ឋានអស់មួយរយៈពេលមកនោះ ដោយដឹងប្រាកដ ថា ព្រះនឹងឆ្លើយតបតាមរយៈការអស្ចារ្យណាមួយ។ លុះដល់ម៉ោង5ល្ងាច ខ្ញុំបានត្រឡប់មកផ្ទះវិញ ទាំង អស់សង្ឃឹម ដោយរកទិញកង់មិនបានសម្រេច។ ប្រពន្ធរបស់ខ្ញុំបានរំលឹកខ្ញុំថា ព្រះទ្រង់ជ្រាបទំហំនៃទឹកចិត្ត និងការអធិស្ឋានរបស់ពួកយើង។ នាងបាននិយាយថា «ព្រះទ្រង់នឹងដោះស្រាយបញ្ហាមួយនេះជាមិនខាន។ អាហារនៅពេលល្ងាចនោះ គឺជាការភ្ញាក់ផ្អើលមួយ។ លោក ហូសសៀន បានសប្បាយចិត្តជាខ្លាំង គាត់បានប្រាប់ពួកយើងនូវព្រះពរដែលគាត់បានទទួល ដោយសារមានពួកយើងនៅក្នុងជីវិតរបស់គាត់។ ពួកយើងបានញុាំអាហារជាមួយគ្នា រួចយកនំខេកមកជូនគាត់ បន្ទាប់មក ពួកយើងបានអធិស្ឋានឱ្យគាត់អរគុណព្រះសម្រាប់ជីវិត របស់គាត់។ ប៉ុន្តែ ពួកយើងគ្មានកង់ ឬអំណោយអ្វីឡើយ។ នៅថ្ងៃបន្ទាប់ ខ្ញុំនៅតែប្រឹងប្រែងស្វែងរកកង់មួយទឹកដដែល នៅពេលនោះ ខ្ញុំមានការភ្ញាក់ផ្អើល ដោយបានឃើញបុរសជនជាតិរុស្ស៊ីម្នាក់បានចុះបញ្ជី លក់កង់នៅតាមអ៊ីនធឺណេត កាលពី10នាទីមុន។ ខ្ញុំសឹងតែមិនជឿចំពោះតម្លៃ រូបភាព និងគុណភាពនៃកង់នោះ។ ខ្ញុំបានយកទូរស័ព្ទរបស់ខ្ញុំទាក់ទងទៅម្ចាស់កង់ភ្លាម ថែមទាំងហ៊ាន សុំគេបញ្ចុះតម្លៃទៀតផង។ ពួកយើងបានធ្វើកិច្ចសន្យាជាមួយនឹងគ្នា។ ខណៈ ពេលខ្ញុំលើកកង់ដាក់ទៅខាងក្នុងឡាននោះខ្ញុំដឹងថាព្រះបានឆ្លើយតបនឹងការអធិស្ឋានរបស់យើងហើយ។ តម្លៃនៃកង់នោះត្រូវម៉ាច់នឹងថវិកាដែលខ្ញុំបានសន្សំអស់រយៈពេលជាច្រើនខែមកហើយនោះ។