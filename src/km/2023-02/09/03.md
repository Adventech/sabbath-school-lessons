---
title:  «ស្រា» នៃអំពើបាបដ៏ឃោរឃៅរបស់នាង
date:  22/05/2023
---

`តើបាប៊ីឡូនមានអំណាចខ្លាំងប៉ុនណា? តើវាមានអំណាចគ្រប់គ្រងទៅលើពួកស្តេច និងមនុស្ស នៅលើផែនដីនេះខ្លាំងប៉ុនណាដែរ? សូមអានខគម្ពីរវិវរណៈ 17:1, 2, 15 និងវិវរណៈ 18:1-4 សម្រាប់ ចម្លើយ។`

យើងបានអានកាលពីម្សិលមិញរួចមកហើយថា បាប៊ីឡូនគឺជារូបស័ព្ទមួយតំណាងឱ្យសាសនា ក្លែងក្លាយដ៏ធំមួយ។ ពួកជំនុំក្លែងក្លាយនេះមានអំណាចជាទីបំផុត។ បាប៊ីឡូនបានបោកបញ្ឆោតនិងគ្រប់គ្រងមនុស្សជាច្រើន ដោយការកុហក និងការបង្រៀនខុសឆ្គងរបស់វា។ សាតាំងបានខឹងយ៉ាងខ្លាំង ដោយសារដំណឹងល្អអំពីព្រះយេស៊ូវនឹងត្រូវបានប្រកាសទៅគ្រប់ទីកន្លែងនៅលើផែនដីនេះ។ ម្ល៉ោះហើយ សាតាំងបានព្យាយាមធ្វើអ្វីៗគ្រប់យ៉ាង ដើម្បីបោកបញ្ឆោតមនុស្សលោក ដើម្បីកុំឱ្យពួកគេទទួលយក ដំណឹងល្អអំពីព្រះយេស៊ូវនេះ (សូមអានខគម្ពីរវិវរណៈ 14:6; ម៉ាថាយ 24:14; វិវរណៈ 17:2)។

ខគម្ពីរវិវរណៈ 17:2 បានប្រកាសថា បាប៊ីឡូនបានធ្វើបាបជាមួយនឹងពួកស្តេចនៅលើផែនដី។ តើអំពើបាបនោះគឺជាអ្វី? វាដែលជាពួកជំនុំបានរួបរួមគ្នាជាមួយនឹងពួករដ្ឋាភិបាលនៅលើផែនដី នេះ។ រីឯពួកជំនុំពិត ពួកគេបានចូលរួមជាមួយនឹងព្រះយេស៊ូវវិញ។ ពួកជំនុំនៃក្រុងបាប៊ីឡូនមានពេញទៅដោយអំពើបាប។ ដូច្នេះហើយ វាបានទទួលអំណាចរបស់វា អំណាចនោះអាចនឹងបានមកពីពួកមេដឹកនាំនៅលើផែនដីនេះផងដែរ។ តើការរួបរួមគ្នារវាងបាប៊ីឡូន និងពួកស្តេចនេះបានបង្ហាញអ្វីដល់យើង? វាបានបង្ហាញយើងថា បាប៊ីឡូនបានព្យាយាមបញ្ចុះបញ្ចូលឱ្យពួកមេដឹកនាំរដ្ឋាភិបាលបង្កើតច្បាប់ ដែលធ្វើឱ្យបាប៊ីឡូនមានអំណាចកាន់តែខ្លាំងឡើង។

ព្រះគម្ពីរបានបង្ហាញប្រាប់យើងបន្ថែមទៀត អំពីបាប៊ីឡូន ដោយបានសំដែងថា៖ «ពួកស្តេចនៅផែនដីបានសហាយស្មន់នឹងវា ហើយអស់អ្នកនៅផែនដីបានស្រវឹង ដោយស្រារបស់សេចក្តីកំផិតនៃវា» (វិវរណៈ 17:2)។ ស្រាគឺជារូបស័ព្ទមួយ។ នៅក្នុងព្រះគម្ពីរ ទឹកទំពាំងបាយជូរបានបង្ហាញយើងអំពី ព្រះលោហិតរបស់ព្រះយេស៊ូវ។ នៅលើឈើឆ្កាង ព្រះយេស៊ូវបានបង្ហូរព្រះលោហិតរបស់ទ្រង់សម្រាប់អំពើបាបរបស់យើង (ម៉ាថាយ 26:27-29)។ នៅក្នុងខគម្ពីរលូកា 22:20 ព្រះយេស៊ូវបានមានបន្ទូល ថា «ពែងនេះជាសញ្ញាថ្មី ដែលតាំងដោយនូវឈាមខ្ញុំ គឺជាឈាម ដែលត្រូវច្រួចចេញសម្រាប់អ្នករាល់គ្នា»។ ដំណឹងល្អប្រៀបដូចជាស្រាទំពាំងបាយជូរថ្មីស្រស់យ៉ាងដូច្នោះដែរ។ ពួកមេដឹកនាំសាសនារបស់បាប៊ីឡូន បានកែប្រែដំណឹងល្អ ដោយយកការបង្រៀនខុសឆ្គងមកជំនួសសេចក្តីពិតនៅក្នុងព្រះគម្ពីរវិញ។ នេះហើយ ជាមូលហេតុដែលនាំឱ្យដំណឹងល្អអំពីព្រះយេស៊ូវក្លាយទៅជា «ស្រារបស់សេចក្តីឃោរឃៅផងសេចក្តី កំផិតវា» វិញ (វិវរណៈ 18:3)។

សូមក្រឡេកមើលខគម្ពីររបស់យើងនៅថ្ងៃនេះ។ តើលោកអ្នកបានឃើញអំពីរបៀបដែលព្រះ បានបង្គាប់ឱ្យរាស្ត្ររបស់ទ្រង់ចេញពីក្រុងបាប៊ីឡូនដែរឬទេ? នៅត្រង់នេះមានន័យថា ព្រះនៅមានមនុស្សស្មោះត្រង់ចំពោះទ្រង់ ដែលពួកគេនៅជាផ្នែកនៃសាសនានេះនៅឡើយ។ ដល់ពេលដែលព្រះត្រូវសូមឱ្យពួកគេចាកចេញពីសាសនាក្លែងក្លាយហើយ មុនពេលវាត្រូវវិនាស (វិវរណៈ 18:2)។

`ព្រះនៅមានមនុស្សស្មោះត្រង់ចំពោះទ្រង់ ដែលពួកគេនៅជាផ្នែកនៃក្រុងបាប៊ីឡូននៅឡើយ។ តើព្រះបានប្រើពួកយើង និងសារនៃទេវតាទាំង3ដោយរបៀបណា ដើម្បីប្រាប់ឱ្យរាស្ត្រស្មោះត្រង់របស់ទ្រង់ចាកចេញពីសាសនាក្លែងក្លាយនោះ?`