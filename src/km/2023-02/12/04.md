---
title:  ផែនការចុងក្រោយរបស់សាតាំង
date:  13/06/2023
---

`សូមអានខគម្ពីរវិវរណៈ 17:12-14។ តើលោកយ៉ូហានបានមានប្រសាសន៍ថា នឹងមានអ្វីកើតឡើងនៅចុងបញ្ចប់នៃប្រវត្តិសាស្ត្ររបស់ផែនដីនេះ?`

លោកយ៉ូហានបានចែករំលែកគោលគំនិតសំខាន់3យ៉ាងនៅក្នុងខទាំងនេះ។ គោលគំនិតទី1 ពួកមេដឹកនាំរដ្ឋាភិបាលបានបង្កើតនូវកិច្ចព្រមព្រៀងមួយ។ ពួកគេបានឱ្យអំណាចនៃសត្វឡើងមកពីសមុទ្រ គ្រប់គ្រងពីលើការដឹកនាំរបស់ពួកគេ ព្រមទាំងគ្រប់គ្រងពីលើក្បួនច្បាប់នៃការដឹកនាំនោះផងដែរ។ គោលគំនិតទី2 ការគ្រប់គ្រងទូទាំងពិភពលោកនេះ នឹងធ្វើសង្គ្រាមទាស់ជាមួយនឹងព្រះយេស៊ូវដ៏ជាកូនចៀម។ គោលគំនិតទី3 នៅក្នុងសង្គ្រាមចុងក្រោយនៅលើពិភពលោកនេះ ព្រះយេស៊ូវ និងពួកសិស្សរបស់ទ្រង់នឹងបានឈ្នះ។ ហើយសត្វដែលឡើងមកពីសមុទ្រនឹងបានបរាជ័យវិញ។

តើលោកអ្នកធ្លាប់ឆ្ងល់អំពីផែនការដែលសាតាំងនឹងប្រើ ដើម្បីបង្រួបបង្រួមរដ្ឋាភិបាល និងនគរ នៅលើផែនដីនេះដែរឬទេ? ប្រវត្តិសាស្ត្របានបង្ហាញយើងថា រឿងដែលបានកើតឡើងកាលពីមុននោះ តែងតែកើតឡើងនៅក្នុងអនាគតជានិច្ច។ ប្រសិនបើយើងក្រឡេកមើលអំពីការរលំនៃនគររ៉ូមនោះ យើងនឹងអាចរៀនពីព័ត៌មានសំខាន់ៗអំពីអ្វីដែលនឹងត្រូវកើតឡើង នៅគ្រាចុងក្រោយនោះជាក់ជាមិនខាន។ ពួកកងទ័ពពីទិសខាងជើងបានប្រយុទ្ធ និងសម្លាប់មនុស្សជាច្រើននៅក្នុងអឺរ៉ុបខាងលិច។ ស្តេចកុងស្តង់ទីន ដែលជាស្តេចរ៉ូមចង់ឈ្នះសង្គ្រាមនោះ បានជាទ្រង់យកសាសនាមកធ្វើជាវិធីមួយ ដើម្បីជួយបង្រួបបង្រួមរាស្ត្ររបស់ទ្រង់។ ពួកគេទាំងអស់គ្នាបានយកឈ្នះកងទ័ពមកពីទិសខាងជើងនោះ។ ដូច្នេះ ស្តេចកុងស្តង់ទីនបានរួបរួមសាសនាគ្រីស្ទានជាមួយនឹងរដ្ឋាភិបាលរបស់ទ្រង់។ នៅក្នុងឆ្នាំ300 ស្តេចកុងស្តង់ទីនបានបន្ត លើកថ្ងៃអាទិត្យជាថ្ងៃបរិសុទ្ធ ដើម្បីជួយបង្រួបបង្រួមក្រុមមនុស្សផ្សេងៗគ្នា នៅក្នុងនគររបស់ទ្រង់។ ស្តេច កុងស្តង់ទីនចង់ឱ្យនគររបស់ទ្រង់បានរឹងមាំ។ ហើយព្រះវិហារក៏ចង់ឱ្យមនុស្សគ្រប់គ្នានៅក្នុងនគរនោះ បានចុះចូលជាមួយនឹងពួកគេផងដែរ។ នេះហើយគឺជាមូលហេតុដែលនាំឱ្យ «ព្រះវិហារបានលើកថ្ងៃអាទិត្យជាថ្ងៃបរិសុទ្ធ . . . . ថ្ងៃអាទិត្យត្រូវបានប្រារព្ធទុកជាបុណ្យនៃព្រះអាទិត្យជារៀងរាល់ថ្ងៃសប្បាតហ៍។ ដូច្នេះ អ្នកគ្រីស្ទានបានសម្រេចចិត្តគ្រប់គ្រងបុណ្យនេះ ព្រមទាំងបុណ្យដទៃទៀត ដែលមនុស្សលោកជាប់ចិត្តផងដែរ។ ពិធីអបអរសាទរ ហើយនិងថ្ងៃឈប់សម្រាកទាំងនេះគឺស្តីអំពីព្រះក្លែងក្លាយរបស់ពួកគេ។ ព្រះវិហារបានសម្រេចផ្លាស់ប្តូរថ្ងៃឈប់សម្រាក ព្រមទាំងធ្វើឱ្យថ្ងៃទាំងនេះក្លាយមកជាការបង្រៀនរបស់អ្នកគ្រីស្ទានផងដែរ»។ ដកស្រង់ពី The Paganism in Our Christianity (New York G. P. Putnam’s Sons, 1928), page 145, adapted។

មិនយូរប៉ុន្មាន គ្រានៃបញ្ហាបានមកដល់។ មនុស្សគ្រប់គ្នានៅលើផែនដីនេះនឹងត្រូវឈឺចាប់ ហើយ ភ័យខ្លាច។ ពួកគេក៏ចង់ឱ្យមនុស្សម្នាក់ការពារពួកគេ និងរក្សាសុវត្ថិភាពរបស់ពួកគេផងដែរ។ ប្រវត្តិសាស្ត្របានបង្ហាញយើងថា នៅពេលដែលបញ្ហាបានកើតឡើងនោះ មនុស្សមានការភ័យខ្លាច។ ពួកមេដឹកនាំអាក្រក់ៗងាយនឹងគ្រប់គ្រងផែនដីនេះណាស់ នៅពេលដែលមនុស្សមានការភ័យខ្លាចនោះ។ រឿងបែបនេះក៏បានកើតឡើងកាលពីមុនផងដែរ។ គ្មានហេតុផលណាដែលថារឿងបែបនេះ មិនអាចកើតឡើងម្តងទៀតនោះទេ។ ព្រះគម្ពីរបានបង្ហាញយើងថា នៅពេលអនាគត សោនាដកម្មខ្លះនឹងត្រូវ បានកើតឡើងដើម្បីឱ្យគ្រាចុងក្រោយបានមកដល់វិញ។ យើងមិនបានដឹងថាអ្វីៗត្រូវបញ្ចប់យ៉ាងណា នោះឡើយ។ ប៉ុន្តែ យើងបានឃើញអំពីរបៀប និងសន្ទុះដែលការអាចកើតឡើងនោះរួចទៅហើយ។ ដូច្នេះ យើងត្រូវតែត្រៀមខ្លួនជាស្រេចមិនថា បញ្ហាដែលត្រូវមកដល់នោះគឺជាអ្វីក៏ដោយ។