---
title:  ការសាកល្បងខាងឯថ្ងៃសប្បាតហ៍
date:  15/06/2023
---

នៅពេលដែលយើងក្រឡេកមើល នូវអ្វីដែលកំពុងតែកើតឡើងនៅជុំវិញយើងនោះ យើងនឹងបានឃើញទីសំគាល់ជាច្រើន ដែលថាចុងបញ្ចប់នៃប្រវត្តិសាស្ត្ររបស់មនុស្សលោកជិតមកដល់ហើយ។ នៅថ្ងៃទី6 ខែមិថុនា ឆ្នាំ2012 សម្តេចសង្ឃបេនេឌីគទី16 បានធ្វើនូវការប្រកាសមួយនៅឯទីលានរបស់ លោកសាវកពេត្រុស នៅក្នុងប្រទេសរ៉ូម។ លោកបេនេឌីគគឺជាសម្តេចប៉ាបនៃព្រះវិហារ រូ៉មុាំងកាតូលិក។ សម្តេចប៉ាបបេនេឌីគបានប្រាប់អ្នកនៅក្នុងទីលាននោះ ថាថ្ងៃអាទិត្យត្រូវតែជាថ្ងៃសម្រាកមួយសម្រាប់មនុស្សគ្រប់គ្នា។ សម្តេចប៉ាបបាននិយាយថា មនុស្សទាំងអស់ក៏ត្រូវតែមានពេលទំនេរ ដើម្បីចំណាយពេលជាមួយនឹងក្រុមគ្រួសាររបស់ពួកគេ និងជាមួយនឹងព្រះនៅថ្ងៃអាទិត្យនោះផង។ សម្តេចប៉ាបបាននិយាយថា «យើងបានការពារសិទ្ធសេរីភាពរបស់មនុស្សលោក តាមរយៈការការពារថ្ងៃអាទិត្យនេះឯង»។ ជាការពិតណាស់ ការប្រកាសរបស់សម្តេចប៉ាបនេះមិនមែនដូចជាការបញ្ជាឱ្យមនុស្សគ្រប់គ្នាញែកថ្ងៃអាទិត្យជាថ្ងៃបរិសុទ្ធនោះទេ។ ប៉ុន្តែ ការប្រកាសរបស់សម្តេចប៉ាបបានបង្ហាញថា មិនយូរមិនឆាប់ច្បាប់នៃថ្ងៃអាទិត្យនឹងត្រូវបានអនុម័ត។ នៅពេលនោះ អ្នកណាដែលបានបដិសេធមិនព្រមរក្សាថ្ងៃអាទិត្យ និងអ្នកដែលបានរក្សាថ្ងៃបរិសុទ្ធទី7នោះ នឹងត្រូវឈឺចាប់ ដោយសារតែសេចក្តីជំនឿរបស់ពួកគេជាមិនខាន។

រាស្ត្ររបស់ព្រះនឹងស្មោះត្រង់ចំពោះជំនឿរបស់ពួកគេ។ ពួកគេនឹងមិនធ្វើតាមអំណាច របស់សត្វឡើងមកពីសមុទ្រនោះឡើយ។ រាស្ត្ររបស់ព្រះនឹងទទួលយកទីសំគាល់ ឬត្រារបស់ទ្រង់វិញ។ នៅក្នុងសម័យព្រះគម្ពីរ ត្រាគឺជាទីសំគាល់ដ៏ពិសេសមួយ សម្រាប់បោះនៅលើកិច្ចព្រមព្រៀងសំខាន់ៗ។ ទីសំគាល់ទាំងនេះបានបង្ហាញថា អ្នកដែលបានចុះកិច្ចព្រមព្រៀងនេះ អាចជឿទុកចិត្តទៅលើសេចក្តីសន្យា នៅក្នុងកិច្ចព្រមព្រៀងនេះបាន។ ដូច្នេះ យើងគួរតែរំពឹងចង់ស្វែងរកត្រា ឬទីសំគាល់របស់ទ្រង់នៅក្នុងបញ្ញត្តិ របស់ទ្រង់វិញ។ នៅសម័យព្រះគម្ពីរ ទីសំគាល់របស់មនុស្សគ្រប់គ្នាមានលក្ខណៈពិសេសផ្សេងៗគ្នា។ ទីសំគាល់2មិនអាចដូចគ្នាបានឡើយ។ ព្រះគម្ពីរបានចែងអំពីត្រា ឬទីសំគាល់ដែលបានចុះនៅលើសេចក្តី សញ្ញាយ៉ាងដូច្នេះថា៖ «ចូរចងសេចក្តីបន្ទាល់ទុក ហើយបិទត្រាបញ្ញត្តច្បាប់នៅក្នុងពួកសិស្សរបស់អញចុះ» (អេសាយ 8:16)។

`សូមអានខគម្ពីរនិក្ខមនំ 20:8-11។ តើលោកអ្នកបានឃើញផ្នែកនៃទីសំគាល់អ្វីខ្លះ នៅក្នុង ក្រឹត្យវិន័យនៃថ្ងៃសប្បាតហ៍នេះ? តើបញ្ញត្តិនៃថ្ងៃសប្បាតហ៍នេះ ខុសគ្នាពីក្រឹត្យវិន័យដទៃទៀតដោយរបៀប ណា?`

នៅក្នុងសម័យព្រះគម្ពីរ ទីសំគាល់ត្រូវបានចែកចេញជា3ផ្នែក។ ក្រឹត្យវិន័យទី4ក៏មាន3ផ្នែក ផងដែរ។ ផ្នែកទី1 យើងបានឃើញឈ្មោះបុគ្គលដែលបានធ្វើសេចក្តីសញ្ញានេះឡើង នោះគឺជា៖ «ព្រះយេហូវ៉ាជាព្រះនៃឯង» (និក្ខមនំ 20:10)។ ផ្នែកទី2 ទីសំគាល់នេះបានបង្ហាញប្រាប់អំពីការងាររបស់បុគ្គល ម្នាក់នេះ គឺជាព្រះដែលបាន «ធ្វើ» របស់សព្វសារពើនោះឯង (និក្ខមនំ 20:11)។ ផ្នែកទី3 ទីសំគាល់នេះបានបញ្ជាក់ដីធ្លីដែលជាកម្មសិទ្ធិរបស់បុគ្គលម្នាក់នេះ គឺជា «ផ្ទៃមេឃ ផែនដី ហើយនឹងសមុទ្រ ព្រមទាំងរបស់សព្វសារពើនៅស្ថានទាំងនោះដែរ» (និក្ខមនំ 20:11)។ ខគម្ពីរវិវរណៈ 7:1, 2 បានសំដែង ប្រាប់យើផងថា ទីសំគាល់ ឬត្រារបស់ព្រះនេះ ត្រូវបានដាក់ត្រឹមតែនៅលើថ្ងាសរបស់មនុស្សប៉ុណ្ណោះ។ ហេតុអ្វីបានជាត្រូវដាក់នៅលើថ្ងាសយ៉ាងដូច្នេះ? នោះគឺដោយសារតែផ្នែកនេះ គឺជារូបស័ព្ទមួយតំណាងឱ្យចិត្តគំនិតរបស់យើងនោះឯង។ ព្រះយេស៊ូវបានគោរពនូវការជ្រើសរើសរបស់យើង។ ទ្រង់ក៏បានត្រាស់ហៅយើងឱ្យជ្រើសរើសយកទ្រង់ផងដែរ។ ព្រះវិញ្ញាណរបស់ទ្រង់នឹងជួយឱ្យយើងបានរឹងមាំនៅក្នុងសេចក្តីជំនឿ រហូតដល់គ្រាចុងក្រោយបង្អស់។