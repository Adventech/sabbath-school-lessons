---
title:  រឿងខ្លី
date:  23/06/2023
---

### ការបង្ហាត់កូនៗឱ្យអានព្រះគម្ពីរ

តើអ្វីទៅជាអាថ៌កំបាំងនៃការបង្រៀនក្មេងម្នាក់ឱ្យចំណាយពេលផ្ទាល់ខ្លួនជាមួយនឹងព្រះនោះ? លោកគ្រីស្ទាន មូលឺរ (Christian Muller) ដែលជាអ្នកស្ម័គ្រចិត្តជនជាតិអាហ្សង់ទីននៅឯសាលា សេវេនដេយអាត់វេនទីស្ទនៅក្នុងទីក្រុងតុកមុខ (Tokmok) នៃប្រទេសកីហ្ស៊ីស៊ីស្ថាន បានធ្វើឱ្យខ្ញុំភ្ញាក់ផ្អើលជាមួយនឹងចម្លើយរបស់គាត់ ខណៈពេលដែលយើងពិគ្រោះគ្នានៅក្នុងផ្ទះរបស់គាត់។ ខ្ញុំបាន ស្នាក់នៅក្នុងក្រុង ដើម្បីប្រមូលរឿងបេសកកម្មសម្រាប់មិសិនអាត់វេនទីស្ទ។ លោកគ្រីស្ទានបាននិយាយ ថា ថូម៉ាស់ កូនប្រុសអាយុ6ឆ្នាំរបស់គាត់ បានរំខានការថ្វាយបង្គំរបស់គាត់នៅពេលព្រឹកនោះ។

លោកគ្រីស្ទានបាននិយាយប្រាប់ខ្ញុំថា «ជាធម្មតា ខ្ញុំតែងតែសូមឱ្យគាត់រង់ចាំជានិច្ច ប៉ុន្តែគាត់បានកាន់ព្រះគម្ពីររបស់គាត់នៅក្នុងរង្វង់ដៃដ៏តូចរបស់គាត់ រួចនិយាយថា ‘ប៉ាៗ ខ្ញុំមិនយល់នូវអ្វីដែល ខ្ញុំកំពុងតែអាននេះទាល់តែសោះ។ តើប៉ាអាចជួយខ្ញុំបានទេ?’។ ខ្ញុំត្រូវតែជួយដល់គាត់។

ខ្ញុំបានសម្ដែងនូវការងឿងឆ្ងល់ ដោយឃើញក្មេងប្រុសតូចម្នាក់ កំពុងតែអានព្រះគម្ពីររបស់គាត់ ជារៀងរាល់ព្រឹក។ ភាពមិនគួរឱ្យជឿរបស់ខ្ញុំបានកើនឡើង នៅពេលដែលលោកគ្រីស្ទានបានប្រាប់ថា ថូម៉ាស និងលូកា ដែលជាបងប្រុសអាយុប្រាំពីរឆ្នាំរបស់គាត់នោះ បានអានព្រះគម្ពីររបស់ពួកគេជារៀង រាល់ព្រឹកនោះ។ ខ្ញុំបានសួរលោកគ្រីស្ទានថា «តើបងបង្រៀនឱ្យពួកគេថ្វាយបង្គំពេលព្រឹកនោះដោយ របៀបណា? លោកគ្រីស្ទានបានគិតមួយស្របក់ ហើយនិយាយថា «តាមពិតទៅ ខ្ញុំមិនដែលបង្រៀន ពួកគេឱ្យថ្វាយបង្គំពេលព្រឹកនោះឡើយ»។ ពួកគេបានចាប់ផ្តើមការថ្វាយបង្គំផ្ទាល់ខ្លួនរបស់ពួកគេ តាំងពីពេលដែលពួកគេរៀនដើរមកម្ល៉េះ។ លោកគ្រីស្ទាន និងភរិយារបស់គាត់ នាងរ៉ូមីណា (Romina) នឹងអង្គុយនៅម្ខាងនៃតុបាយ ដើម្បីនឹងអានព្រះគម្ពីររបស់ពួកគេសម្រាប់ការថ្វាយបង្គំផ្ទាល់ខ្លួននៅក្នុងផ្ទះរបស់ពួកគេនៅឯប្រទេសអាហ្សង់ទីនជារៀងរាល់ព្រឹក។ ហើយក្មេងៗក៏ក្រោកឡើងដែរ ដើម្បីឱ្យបាន នៅជាមួយនឹងឪពុកម្តាយរបស់ពួកគេ។ ពួកគេនឹងក្រោកដើរចេញពីគ្រែ ដើម្បីនឹងស្វែងរកឪពុកម្តាយរបស់ពួកគេនៅក្នុងផ្ទះបាយ។ លោកគ្រីស្ទានបានប្រាប់កូនៗតាំងពីដើមមក ថាវាសំខាន់ណាស់ដែលគាត់ និងភរិយាត្រូវចំណាយពេលជាមួយនឹងព្រះនៅពេលព្រឹកនោះ ហើយថា កូនៗក៏គួរកុំរំខានការថ្វាយបង្គំនៅពេលព្រឹកនោះដែរ។ ប្រសិនបើក្មេងៗចង់នៅផ្ទះបាយតទៅទៀតនោះ ពួកគេត្រូវតែនៅស្ងៀមស្ងាត់ហើយក៏ត្រូវថ្វាយបង្គំផ្ទាល់ខ្លួនផងដែរ។ ក្មេងៗបានសម្រេចចិត្តនៅទីនោះបន្ត។ ដើមឡើយ ពួកគេមិនអាចអានបានឡើយ ដូច្នេះហើយ ពួកគេបានបើកសៀវភៅគំនូរនៃព្រះគម្ពីរយ៉ាងស្ងៀមស្ងាត់។ លុះដល់ពេលពួកគេធំឡើង ពួកគេបានចាប់ផ្តើមអានព្រះគម្ពីររបស់ពួកគេ។ បន្ទាប់ពីការផ្លាស់មកកាន់ ប្រទេសកីហ្ស៊ីស៊ីស្ថាន នោះឪពុកម្តាយនិងកូនៗបានថ្វាយបង្គំនៅក្នុងបន្ទប់ផ្ទាល់ខ្លួនរបស់ពួកគេវិញ។

នេះគឺជាអាថ៌កំបាំងនៃការបង្រៀនក្មេងម្នាក់ឱ្យចំណាយពេលផ្ទាល់ខ្លួនជាមួយនឹងព្រះនៅ ពេលព្រឹក។ លោកគ្រីស្ទានបាននិយាយទៀតថា «ខ្ញុំមិនដែលបានប្រាប់កូនៗរបស់ខ្ញុំថាពួកគេត្រូវតែចាប់ ផ្តើមថ្វាយបង្គំពេលព្រឹកនោះឡើយ ពួកគេគ្រាន់តែបានឃើញខ្ញុំ និងភរិយារបស់ខ្ញុំថ្វាយបង្គំប៉ុណ្ណោះ ហើយ ពួកគេក៏ធ្វើតាមគំរូរបស់យើងទៅ»។