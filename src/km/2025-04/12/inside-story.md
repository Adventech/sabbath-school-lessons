---
title:  រឿងខ្លី
date:   19/12/2025
---

### «ហេតុអ្វីបានជាប្អូនមិនបង្រៀនព្រះគម្ពីរដល់ពួកយើង?»

ស្ត្រីម្នាក់ដំបូងគេ មិនចង់បានជំនួយពីលោកសុនទៀតឡើយ នៅពេលដែលគាត់បានទៅដល់មុខ ផ្ទះនាង តាមកាលវិភាគដែលបានណាត់ជួបកន្លងមក។ លោកសុន ដែលជាបេសកជនជនជាតិកូរ៉េខាងត្បូង ដែលបានបម្រើការជាបេសកជនម្នាក់ នៅក្នុងភូមិដាច់ស្រយាលរបស់នាង នៅក្នុងប្រទេសហ្វីលីពីននោះ បានសួរនាងថា «ហេតុអ្វីបានជាបងលែងត្រូវការជំនួយពីខ្ញុំ? តើខ្ញុំបានធ្វើអ្វីខុសមែនទេ?»។ ស្រ្តីម្នាក់នោះ បានតបមកវិញថា «ខ្ញុំចង់ឱ្យប្អូនបានសម្រាកខ្លះ ពីព្រោះរសៀលនេះ ប្អូននឹងជួយមនុស្សជាច្រើនទៀត នៅក្នុង សង្កាត់នេះ។ សូមប្អូនទទួលយកនំនេះ ហើយសម្រាកចុះ»។

ចិត្តរបស់លោកសុន បានផុសផុលឡើង ដោយសារតែការព្រួយបារម្ភរបស់នាង។ ចាប់តាំងពីគាត់ បានមកដល់សង្កាត់នេះជាលើកដំបូងមក លោកសុនបានជួយសង្គ្រោះមនុស្សជាច្រើន ដោយមិនចង់បាន សំណងអ្វីឡើយ។ លោកសុនបានព្យាយាមធ្វើជាមិត្តរបស់ពួកគេ ដោយបង្ហាញពីក្តីស្រឡាញ់របស់ព្រះ ជំនួសឱ្យ ការប្រកាសប្រាប់អ្នកដទៃថា គាត់គឺជាបេសកជន។ មនុស្សនៅក្នុងសង្កាត់ បានទទួលយកជំនួយពីគាត់ ដោយ មិនបានគិតពីគាត់ អស់រយៈពេល៣ខែ។ ប៉ុន្តែ លើកនេះ ស្ត្រីម្នាក់នេះបានបង្ហាញថា នាងបានយកចិត្តទុកដាក់ ចំពោះសុខុមាលភាពរបស់គាត់។ នៅពេលនោះ គាត់បានដឹងថា គាត់មានមិត្តភក្តិពិតប្រាកដហើយ។ ប៉ុន្តែ នាងមិនមែនជាមិត្តភក្តិចុងក្រោយនោះទេ។ ទន្ទឹមគ្នានេះ មនុស្សជាច្រើននៅក្នុងសង្កាត់ ក៏បានចាប់ផ្ដើម ចាត់ទុកលោកសុនជាមិត្តរបស់ពួកគេ ព្រមទាំងបានសួរសំណួរគាត់មួយចំនួនផងដែរ។ អ្នកជិតខាងម្នាក់ បានសួរថា «ហេតុអ្វីបានជាប្អូនជួយពួកយើង ដោយឥតគិតថ្លៃ?»។ អ្នកជិតខាងម្នាក់ទៀតបានសួរថា «តើប្អូន មកពីណា?»។ លោកសុនបានតបទៅវិញថា គាត់មកពីក្រុមមួយ ដែលមានឈ្មោះថា ចលនានៃបេសកជន ១០០០នាក់។ គាត់បាននិយាយទៀតថា «ខ្ញុំគឺជាបេសកជន។ ខ្ញុំមានបំណងចង់ឱ្យបងប្អូនស្គាល់ព្រះយេស៊ូវ គ្រីស្ទ ដូច្នេះហើយ បានជាខ្ញុំបម្រើបងប្អូន»។

មនុស្សនៅក្នុងសង្កាត់បានភ្ញាក់ផ្អើល នៅពេលដែលពួកគេបានដឹងថា លោកសុនគឺជាបេសកជន បន្ទាប់មក ពួកគេបានសួរទៀតថា «ប្រសិនបើប្អូនជាបេសកជនពិតមែន ហេតុអ្វីបានជាប្អូនមិនបានបង្រៀន ព្រះគម្ពីរដល់ពួកយើង?»។ លោកសុនបានសួរទៅវិញថា «តើបងប្អូនអ៊ំពូមីង ចង់រៀនព្រះគម្ពីរដែរឬទេ?»។ ពួកគេបានតបមកវិញថា «ពួកយើងចង់រៀនព្រះគម្ពីរ»។

មិនយូរប៉ុន្មាន មនុស្សនៅក្នុងសង្កាត់ លែងចង់ឱ្យលោកសុនជួយពួកគេតទៅទៀតហើយ។ ពួកគេ បានសិក្សាព្រះគម្ពីរជាមួយនឹងគាត់។ មនុស្សមួយចំនួនតូច មិនបានស្នើឱ្យមានថ្នាក់ព្រះគម្ពីរនេះឡើយ ប៉ុន្តែ ពួកគេបានយល់ព្រមចូលរួម នៅពេលដែលគាត់អញ្ជើញពួកគេ។ តើអ្នកណាដែលអាចបដិសេធបាន បន្ទាប់ពីគាត់បានជួយពួកគេ រយៈពេល៣ខែកន្លងមកនោះ?

លោកសុនបាននឹកចាំពីកំហុស ដែលគាត់បានប្រកែកជាមួយនឹងឪពុកម្តាយរបស់គាត់។ នៅក្នុង នាមជាសមាជិកអាត់វេនទីស្នថ្មីម្នាក់ លោកសុនបានព្យាយាមបញ្ចុះបញ្ចូល ឪពុកម្តាយរបស់គាត់អស់រយៈពេល ៥ឆ្នាំ ដើម្បីឱ្យពួកគេបានស្ងើចសរសើរគោលជំនឿរបស់គាត់ ប៉ុន្តែ ផ្ទុយទៅវិញ គាត់បានបរាជ័យ។ ដូច្នេះ ហើយ លើកនេះគាត់បានបង្ហាញសេចក្តីពិតនៃព្រះគម្ពីរនីមួយៗ តាមរយៈសេចក្ដីស្រឡាញ់ ដែលមកពី ព្រះវិញ។ គាត់បានចែកចាយរឿងនៃការបង្កបង្កើតលោក នៅក្នុងគម្ពីរលោកុប្បត្តិ រួចនិយាយថា «ចំណុច នេះ បានបង្ហាញពីក្តីស្រឡាញ់ ដែលព្រះមានចំពោះយើង»។ លោកសុនបានអានរឿងប្រៀបប្រដូច ស្តីអំពីកូនពៅវង្វេង និងសាសន៍សាម៉ារីល្អ ហើយនិយាយទៀតថា «ចំណុចនេះ ក៏បានបង្ហាញថា ព្រះទ្រង់ស្រឡាញ់ យើងដែរ»។ បន្ទាប់មកទៀត គាត់បាននិយាយអំពីការសុគតរបស់ព្រះយេស៊ូវ នៅលើ ឈើឆ្កាង រួចបញ្ជាក់ម្តងទៀតថា «ការសុគតរបស់ព្រះអង្គ ក៏បានបង្ហាញពីទំហំនៃក្ដី ស្រឡាញ់ ដែលទ្រង់មានចំពោះយើងដែរ»។