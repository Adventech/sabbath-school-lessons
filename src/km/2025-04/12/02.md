---
title:  ព្រះទ្រង់បានធ្វើតាមសេចក្តីសន្យារបស់ព្រះអង្គ
date:   14/12/2025
---

`តើគម្ពីរយ៉ូស្វេ ២១:៤៣-៤៥ បានប្រាប់យើងអ្វីខ្លះ អំពីព្រះ និងទឹកដីសន្យានោះ? តើពាក្យ ទាំងនេះ បានបង្រៀនយើងអ្វីខ្លះ អំពីផែនការដែលព្រះបានរៀបចំ ដើម្បីសង្គ្រោះយើងរាល់គ្នា (ធីម៉ូថេ ទី២ ២:១១-១៣)?`

គម្ពីរយ៉ូស្វេ ២១:៤៣-៤៥ បានពិពណ៌នា អំពីប្រធានបទសំខាន់បំផុត នៅក្នុងគម្ពីរទាំងមូលគឺថា៖ ព្រះអម្ចាស់បានធ្វើតាមសេចក្ដីសន្យារបស់ទ្រង់។ សរុបឱ្យខ្លីមក ខទាំងនេះក៏បានប្រាប់យើងនូវរឿងគ្រប់យ៉ាង ដែលបានកើតឡើងនៅក្នុងគម្ពីរយ៉ូស្វេ ដែលបានសិក្សាកន្លងមក។ គម្ពីរយ៉ូស្វេ ២១:៤៣ បាន ពិពណ៌នាអំពីរបៀប ដែលសាសន៍អ៊ីស្រាអែលបានបែងចែកទឹកដី និងតាំងទីលំនៅ។ (យើងអាចអានអំពីរឿងទាំងនោះ នៅក្នុងបទគម្ពីរយ៉ូស្វេ ជំពូក១៣-២១)។ គម្ពីរយ៉ូស្វេ ២១:៤៤ បានពិពណ៌នាអំពីសង្គ្រាមដែលសាសន៍អ៊ីស្រាអែលបានច្បាំង។ ខនេះក៏បានចែងថា សាសន៍អ៊ីស្រាអែលបានគ្រប់គ្រងលើទឹកដីសន្យានោះដែរ។ (យើងអាចរៀនបន្ថែមទៀត អំពីប្រធាននេះ នៅក្នុងបទគម្ពីរយ៉ូស្វេ ជំពូក១-១២)។ ប្រវត្តិសាស្ត្រកាលពីមុនទាំងអស់នេះ បានបង្ហាញសាសន៍អ៊ីស្រាអែល់ថា ព្រះបានបំពេញសេចក្ដីសន្យា ដែលទ្រង់បានតាំងនឹងពួកគេ។ សាសន៍អ៊ីស្រាអែលត្រូវតែចងចាំថា ពួកគេមិនត្រូវនិយាយថា ពួកគេបានច្បាំងឈ្នះសង្គ្រាម ឬយកបានទឹកដី ដោយខ្លួនពួកគេឡើយ។ ប៉ុន្តែ ពួកគេបានច្បាំងឈ្នះ ដោយសារតែ ព្រះទ្រង់បានធ្វើតាមសេចក្ដីសន្យារបស់ព្រះអង្គវិញ ដ្បិតទ្រង់បានសន្យាថា ទ្រង់នឹងច្បាំងជំនួសពួកគេ ហើយទ្រង់ក៏ប្រទានទឹកដីសន្យាដល់ពួកគេដែរ។

«ឯស្រុកទាំងប៉ុន្មានដែលព្រះយេហូវ៉ាបានស្បថថានឹងឲ្យដល់ពួកអយ្យកោ នោះទ្រង់បានប្រទាន ដល់ពួកអ៊ីស្រាអែលទាំងអស់» (យ៉ូស្វេ ២១:៤៣)។ ព្រះអម្ចាស់បានសន្យាថា «គ្មានពួកខ្មាំងសត្រូវណាមួយអាចឈរនៅមុខគេបានឡើយ ពីព្រោះព្រះយេហូវ៉ាបានប្រគល់ទាំងអស់មកក្នុងកណ្តាប់ដៃគេហើយ»(យ៉ូស្វេ ២១:៤៤)។ «ឯអស់ទាំងសេចក្តីល្អដែលព្រះយេហូវ៉ាបានមានបន្ទូលសន្យា ដល់ពួកវង្សអ៊ីស្រាអែលនោះបានសំរេចគ្រប់ជំពូក ឥតមានខ្វះណាមួយឡើយ» (យ៉ូស្វេ ២១:៤៥)។ ខទាំងនេះបានបង្ហាញថាទឹកដីគឺជាអំណោយទាន ដែលព្រះបានប្រទានដល់រាស្ត្ររបស់ព្រះអង្គ។ សាសន៍អ៊ីស្រាអែលមិនអាចអួតអាងថា ពួកគេយកបានទឹកដីសន្យា ដោយខ្លួនពួកគេបានឡើយ។ ដ្បិតព្រះបានសន្យាថា ទ្រង់នឹង ប្រទានទឹកដីដល់ពួកគេ ដូច្នេះហើយ បានជាទ្រង់បានឈ្នះជំនួសពួកគេវិញ។

ភាពជោគជ័យទាំងអស់របស់សាសន៍អ៊ីស្រាអែល សុទ្ធតែមានប្រភពមកពីព្រះ។ ចំណុចនេះ ក៏ដូចនឹងការដែលយើងបានសង្គ្រោះផងដែរ។ «ដ្បិតគឺដោយព្រះគុណ ដែលអ្នករាល់គ្នាបានសង្គ្រោះ ដោយសារសេចក្តីជំនឿ ហើយសេចក្តីនោះក៏មិនមែនកើតពីអ្នករាល់គ្នាដែរ គឺជាអំណោយទានរបស់ព្រះវិញ ក៏មិនមែនដោយការប្រព្រឹត្តដែរ ក្រែងអ្នកណាអួតខ្លួន» (អេភេសូរ ២:៨, ៩)។ ព្រះគម្ពីរក៏បានចែងផងដែរ ថា «ពាក្យនេះគួរជឿពិត ដ្បិតបើយើងបានស្លាប់ជាមួយនឹងទ្រង់ នោះយើងនឹងរស់នៅជាមួយនឹងទ្រង់ដែរ បើយើងទ្រាំទ្រ នោះយើងនឹងសោយរាជ្យជាមួយនឹងទ្រង់ តែបើយើងមិនព្រមទទួលស្គាល់ទ្រង់ទេ នោះ ទ្រង់ក៏មិនព្រមទទួលស្គាល់យើងដែរ បើទុកជាយើងមិនស្មោះត្រង់ក៏ដោយ គង់តែទ្រង់នៅស្មោះត្រង់ដដែល ទ្រង់ធ្វើជាមិនស្គាល់ព្រះអង្គទ្រង់មិនបានទេ» (ធីម៉ូថេទី២ ២:១១-១៣)។