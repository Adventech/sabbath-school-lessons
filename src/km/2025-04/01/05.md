---
title:  ចូរឱ្យមានកម្លាំង និងចិត្តក្លាហានចុះ
date:   01/10/2025
---

`តើហេតុអ្វីបានជាព្រះចាំបាច់ប្រាប់លោកយ៉ូស្វេចំនួន២ដងថា ឱ្យគាត់មានកម្លាំង និងចិត្តក្លាហាន នោះ? សម្រាប់ចម្លើយ សូមអានគម្ពីរយ៉ូស្វេ ១:៧-៩។`

ព្រះបានប្រទានភារកិច្ចដ៏លំបាកមួយដល់លោកយ៉ូស្វេ។ ប៉ុន្តែ ព្រះអម្ចាស់មិនចង់ឱ្យលោកយ៉ូស្វេ ភ័យខ្លាច នៅក្នុងការបំពេញភារកិច្ចនេះនោះទេ។ ជាការពិតណាស់ ជញ្ជាំងនៃទីក្រុងនៅក្នុងស្រុកកាណាន មើលទៅហាក់ដូចជាមិនអាចបំបែកបាន។ មនុស្សនៅក្នុងទឹកដីនេះ មានភាពស្ទាត់ជំនាញនៅក្នុងការច្បាំង។ រីឯសាសន៍អ៊ីស្រាអែលវិញ ពួកគេមិនមែនជាអ្នកចម្បាំងនោះឡើយ។ ពួកគេពុំមានម៉ាស៊ីនចម្បាំង ដើម្បី នឹងផ្តួលរំលំជញ្ជាំងនៃទីក្រុងនេះទេ។ ប្រវត្តិសាស្ត្របានប្រាប់យើងថា សាសន៍អេស៊ីព្ទមិនអាចគ្រប់គ្រង សាសន៍កាណានបានឡើយ។ ទន្ទឹមគ្នានេះ សាសន៍អេស៊ីព្ទក៏ជាប្រទេសដ៏ខ្លាំងបំផុត នៅលើផែនដីនេះ ដែរ។

ព្រះចង់ឱ្យលោកយ៉ូស្វេមានកម្លាំង និងមានចិត្តក្លាហាន នៅពេលដែលគាត់ចេញច្បាំង។ ប៉ុន្តែ សេចក្តីបង្គាប់ដែលព្រះបានប្រាប់លោកយ៉ូស្វេនោះ មិនមែនត្រឹមតែស្ដីអំពីភាពក្លាហាននៅក្នុងចម្បាំង ប៉ុណ្ណោះទេ ពីព្រោះសាសន៍អ៊ីស្រាអែលត្រូវការកម្លាំង និងភាពក្លាហាន ដើម្បីឱ្យពួកគេបានប្រកាន់ខ្ជាប់ បញ្ញត្តិរបស់ព្រះ និងច្បាប់នៅក្នុងបញ្ញត្តិនោះ។ បញ្ញត្តិ និងច្បាប់ទាំងនេះ គឺជាផ្នែកនៃសេចក្ដីសញ្ញារវាង សាសន៍អ៊ីស្រាអែលជាមួយនឹងព្រះ។

`សព្វថ្ងៃនេះ យើងប្រហែលជាមិនចាំបាច់ច្បាំងនៅក្នុងសង្គ្រាមពិតប្រាកដទៀតទេ។ ប៉ុន្តែ ទន្ទឹម គ្នានេះ តើព្រះបន្ទូលរបស់ព្រះអាចនឹងផ្តល់កម្លាំង និងចិត្តក្លាហានដល់យើងនៅក្នុងគ្រាលំបាកនោះដោយ របៀបណា? ដើម្បីឆ្លើយសំណួរនេះ សូមអានគម្ពីរអេភេសូរ ៦:១០-១៨។`

សព្វថ្ងៃនេះ នៅក្នុងនាមជាគ្រីស្ទាន យើងត្រូវតែជួយបម្រើព្រះ នៅក្នុងកិច្ចការរបស់ទ្រង់នៅលើ ផែនដីនេះ។ យើងអាចនឹងជួបគ្រាលំបាកនៅពេលខាងមុខ ដូចជាលោកយ៉ូស្វេដែរ។ ដូច្នេះហើយ នៅ ពេលដែលយើងធ្វើកិច្ចការព្រះ នោះយើងត្រូវតែច្បាំងទាស់នឹងបាបរបស់យើង ហើយច្បាំងទាស់នឹងការ អាក្រក់។ ដ្បិតព្រះយេស៊ូវបានសន្យាថា ទ្រង់នឹងគង់នៅជាមួយនឹងយើងនៅក្នុងសង្គ្រាមនេះយ៉ាងដូច្នេះ ថា៖ «មើល៍ ខ្ញុំក៏នៅជាមួយអ្នករាល់គ្នាជារៀងរាល់ថ្ងៃ រហូតដល់គ្រាចុងបំផុត» ដែរ (ម៉ាថាយ ២៨:២០) ដូច្នេះហើយ លោកយ៉ូស្វេមិនបានភ័យខ្លាចទៀតឡើយ ដោយសារតែព្រះបានសន្យាថា ទ្រង់នឹងគង់នៅ ជាមួយនឹងគាត់។ ទន្ទឹមគ្នានេះ សេចក្ដីសន្យាដែលព្រះបានតាំងឡើងថា ទ្រង់នឹងគង់នៅជាមួយនឹងយើងនោះ ក៏គួរតែល្មមនឹងដកហូតការភ័យខ្លាច ការសង្ស័យ និងការព្រួយបារម្ភនៅក្នុងថ្ងៃនេះដែរ។

យើងត្រូវតែស្គាល់ព្រះអម្ចាស់ឱ្យបានច្បាស់លាស់។ ដ្បិតនៅពេលដែលយើងស្គាល់ទ្រង់ នោះ យើងក៏នឹងទុកចិត្តទៅលើទ្រង់ និងសេចក្ដីសន្យាដែលទ្រង់បានតាំងឡើងជាមួយនឹងយើងដែរ។ លើសពីនេះ ទៅទៀតនោះ យើងក៏ត្រូវមានទំនាក់ទំនងផ្ទាល់ខ្លួនជាមួយនឹងទ្រង់ដែរ។

`លោកយ៉ូស្វេបានរក្សាភាពស្មោះត្រង់ចំពោះព្រះ និងសេចក្តីពិតនៃព្រះគម្ពីរ។ តើយើងអាចរក្សា ភាពស្មោះត្រង់ចំពោះសេចក្តីពិតនៃព្រះគម្ពីរ ដែលមិនសូវពេញនិយម ឬពិបាកនឹងកាន់តាមនោះដោយរបៀបណា?`