---
title:  បែបបទនៅក្នុងការទទួលបានជោគជ័យ
date:   27/09/2025
---

### អំណានព្រះគម្ពីរសម្រាប់មេរៀនប្រចាំសប្ដាហ៍នេះ៖

ចោទិយកថា ១៨:១៥-២២; យ៉ូស្វេ ជំពូក១; ហេព្រើរ ៦:១៧, ១៨; លោកុប្បត្តិ ២៤:៤០; អេសាយ ៥៣:១០។

> <p>ខចងចាំ៖</p>
> «ចូរគ្រាន់តែមានកម្លាំង និងចិត្តក្លាហានប៉ុណ្ណោះ ទាំងប្រយ័ត្ននឹងប្រព្រឹត្តតាមអស់ទាំងក្រឹត្យវិន័យ ដែលម៉ូសេជាអ្នកបម្រើរបស់យើងបានបង្គាប់អ្នក។ កុំងាកបែរចេញទៅខាងស្តាំ ឬទៅខាងឆ្វេងឡើយ ដើម្បីឲ្យអ្នកមានជោគជ័យគ្រប់ទីកន្លែងដែលអ្នកទៅ» (យ៉ូស្វេ ១:៧, គកស១៦)។

លោកបេនយ៉ាមីនសាន់ឌ័រ (Benjamin Zander) គឺជាអ្នករៀបចំទំនុកភ្លេង ឱ្យក្រុមតន្ត្រីដ៏ ល្បីល្បាញ នៅក្នុងទីក្រុងបូស្តុន (Boston)។ លោកសាន់ឌ័រក៏បានបង្រៀនថ្នាក់តន្ត្រីដែរ។ នៅក្នុងថ្នាក់ តន្ត្រីនេះ លោកសាន់ឌ័របានគត់សម្គាល់ឃើញថា សិស្សរបស់គាត់បានភ័យញ័រ នៅពេលដែលពួកគេ បានធ្វើបទបង្ហាញដល់លោកគ្រូ អ្នកគ្រូរបស់ពួកគេ។ លោកសាន់ឌ័រមិនចង់ឱ្យពួកគេមានអារម្មណ៍ភ័យខ្លាចបែបនេះនោះទេ។ ដូច្នេះហើយ គាត់បានធ្វើនូវការប្រកាសដ៏ពិសេសមួយ នៅក្នុងថ្ងៃដំបូងនៃថ្នាក់សិក្សាតន្ត្រីថា សិស្សទាំងអស់នឹងទទួលបាននិទ្ទេស «A»។ លោកសាន់ឌ័រមិនបានរំពឹងថា សិស្ស របស់គាត់ទាំងអស់នឹងទទួលបាននិទ្ទេស «A» នោះទេ។ ប៉ុន្តែ គាត់ចង់ឱ្យសិស្សរបស់គាត់យល់ឃើញថា និទ្ទេស «A» គឺជាអំណោយដែលគាត់បានផ្តល់ជូនវិញ។ អំណោយនេះអាចនឹងបង្រៀនពួកគេពីភាព ជោគជ័យ ពីព្រោះនិទ្ទេស «A» នេះ បានបង្ហាញសិស្សទាំងអស់អំពីអ្វី ដែលពួកគេអាចធ្វើទៅបាននៅក្នុងនាមជាអ្នកតន្ត្រី។

ទន្ទឹមគ្នានេះ គម្ពីរយ៉ូស្វេក៏បានរៀបរាប់ អំពីការអនុវត្តនូវកិច្ចការថ្មីៗផងដែរ។ ជាការពិតណាស់ លោកម៉ូសេជាអ្នកដឹកនាំនៃសាសន៍អ៊ីស្រាអែល អស់រយៈពេល៤០ឆ្នាំ។ ប៉ុន្តែ ឥឡូវនេះ លោកម៉ូសេគឺជា ផ្នែកមួយ នៃអតីតកាលរបស់សាសន៍អ៊ីស្រាអែលវិញ។ ហើយការធ្វើដំណើរនៅក្នុងទីរហោស្ថានក៏បាន កន្លងផុតទៅដែរ។ ម្តងនេះ ក្រុមនៃសាសន៍អ៊ីស្រាអែលថ្មីបានត្រៀមខ្លួនជាស្រេច ដើម្បីនឹងចូលទៅក្នុង ទឹកដីសន្យា។ ទឹកដីសន្យាគឺជាអំណោយទាន ដែលព្រះបានប្រទានដល់សាសន៍អ៊ីស្រាអែល។ សាសន៍អ៊ីស្រាអែលមិនទិញអំណោយទាននេះបានឡើយ។ ព្រះបានប្រទានទឹកដីដល់សាសន៍អ៊ីស្រាអែល ដើម្បីបង្រៀនពួកគេថា ត្រូវរស់នៅបែបណា។ ដូច្នេះហើយ ព្រះបានប្រទានអំណោយទាននេះដល់ពួកគេ ដើម្បីបង្ហាញពួកគេនូវអ្វីដែលពួកគេអាចធ្វើបាន ដោយមានជំនួយពីទ្រង់។

ចូរសិក្សាពីរបៀប ដែលព្រះបានជួយឱ្យរាស្ត្ររបស់ទ្រង់ ចាប់ផ្តើមជីវិតមួយដែលថ្មីស្រឡាង។ ទន្ទឹមគ្នានេះ ទ្រង់ក៏អាចនឹងធ្វើរឿងដដែលនេះ ដើម្បីយើងដែរ។