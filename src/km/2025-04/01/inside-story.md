---
title:  រឿងខ្លី
date:   03/10/2025
---

### ការថ្វាយបង្គំរូបសំណាក

នៅពេលដែលលោកស៊ូដាការ (Sudhakar) បានទៅដល់បរិវេណនៃសាលាបាងកក ណយ (Bangkok Noi) ដើម្បីបម្រើការជាអ្នកត្រួសត្រាយនៃអង្គការគ្លីបលមិសិន នៅក្នុងប្រទេសថៃ ភ្លាមនោះ គាត់បានកត់សម្គាល់ឃើញដើមឈើមួយ។ រូបសំណាកថ្ម និងឈើតូចៗ បានព័ទ្ធជុំវិញដើមឈើនោះ។ នៅត្រង់ដើមឈើនោះ មានផ្លែចេក ផ្លែប៉ោម និងធូប។ លោកស៊ូដាការក៏បានដឹងថា អ្នកស្រុកនៅទីនោះ បានជឿថា វិញ្ញាណដូនតារបស់ពួកគេ បានសណ្ឋិតនៅក្នុងដើមឈើនោះដែរ។ ម្ល៉ោះហើយ បានជាពួកគេ ថ្វាយបង្គំដើមឈើនោះ ទៅតាមប្រពៃណីរបស់ពួកគេ។

លោកស៊ូដាការបានយល់ច្រឡំ ដោយសារតែដើមឈើនោះបានដុះ នៅត្រង់ដីធ្លីមួយកន្លែង ដែលស្ត្រីចិត្តល្អម្នាក់បានបរិច្ចាគ មកឱ្យមន្ទីរពេទ្យនៃបេសកកម្មសេវេនដោយអាត់វេនទីស្ទ។ គាត់បាន សួរនាំប៉ាស្ទ័រថា ហេតុអ្វីបានជាមនុស្សនៅក្នុងសហគមន៍ បានចូលមកក្នុងបរិវេណសាលា ដើម្បីថ្វាយបង្គំ ដើមឈើ ដែលមានវិញ្ញាណសណ្ឋិតនេះទៅវិញ។ ប៉ាស្ទ័របានបកស្រាយថា អ្នកស្រុកបានថ្វាយបង្គំដើមឈើ ដែលមានវិញ្ញាណសណ្ឋិតនេះយូរមកហើយ មុនពេលដែលដីនេះត្រូវបានបរិច្ចាកមកឱ្យព្រះវិហារ។ លោក ស៊ូដាការបានដឹងអំពីចំណុចរសើប ដែលពាក់ព័ន្ធទៅនឹងវប្បធម៌ ដូច្នេះហើយ គាត់បានគិតនៅក្នុងចិត្តថា «បើសិនជាខ្សែអំបោះ និងគ្រឿងសំណែនផ្សេងៗទៀត បានដកយកចេញពីដើមឈើនេះ នោះអ្នកស្រុក ប្រហែលជាអាចប្រតិកម្មយ៉ាងខ្លាំង»។ ប៉ុន្តែ បើទោះជាយ៉ាងនេះក្តី លោកស៊ូដាការបានសម្រេចចិត្តធ្វើ រឿងមួយ។ ពោលគឺគាត់បានចងមិត្តជាមួយនឹងអាជ្ញាធរ និងអ្នកស្រុកដទៃទៀត ដោយអមជាមួយនឹង ការអធិស្ឋានជាច្រើន។ គាត់បានអញ្ជើញពួកគេ ឱ្យមកចូលរួមនៅក្នុងថ្នាក់ចម្អិនអាហារ ថ្នាក់ភាសាអង់គ្លេស និងកម្មវិធីថ្វាយបង្គំព្រះ នៅក្នុងមណ្ឌលបម្រើសហគមន៍ថ្មីមួយកន្លែង ដែលគាត់បានបង្កើតឡើងនៅក្នុង អគារ ក្បែរដើមឈើដែលមានវិញ្ញាណសណ្ឋិតនោះ។ បន្ទាប់មក គាត់បានចាប់ផ្តើមសម្អាតដើមឈើនោះ បន្តិចម្តងៗ ដោយយកចេញនូវខ្សែអំបោះ រូបសំណាក ផ្លែចេក ផ្លែប៉ោម និងជើងធូប។ ការយកចេញនេះ ត្រូវចំណាយពេលប្រហែលជាមួយសប្ដាហ៍។

នៅក្នុងសហគមន៍ គ្មានអ្នកណាម្នាក់ហ៊ាននិយាយប្រាប់គាត់ អំពីដើមឈើដែលមានវិញ្ញាណ សណ្ឋិតនេះឡើយ។ រហូតដល់មានថ្ងៃមួយ លោកស៊ូដាការបានជួបនឹងការតតាំង ដែលមិនបានរំពឹង ទុក។ ខណៈពេលដែលគាត់បានដើរកាត់ដើមឈើនេះ បន្ទាប់ពីគាត់បានបង្រៀនចប់ នៅក្នុងមណ្ឌលបម្រើ សហគមន៍ នោះគាត់បានឮសំឡេងមួយ ដែលបានហៅឈ្មោះគាត់។ សំឡេងនោះ បាននិយាយថា វា នឹងឱ្យគាត់មានទ្រព្យសម្បត្តិជាច្រើន ឱ្យតែគាត់ព្រមធ្វើតាមវា។ ប៉ុន្តែ លោកស៊ូដាការ មិនចាប់អារម្មណ៍ ទៅនឹងសេចក្ដីល្បែងបែបនេះឡើយ ដោយសារតែគាត់មិនចង់បានអ្វី ពីវិញ្ញាណមួយនោះឡើយ។ ដូច្នេះ ហើយ គាត់ចង់ឱ្យវិញ្ញាណនោះ ចេញពីទីនោះទៅ ដោយបង្គាប់ថា «យើងខ្ញុំឱ្យឯងចេញពីទីបរិវេណនេះ ជារៀងរហូត ដោយនូវព្រះនាមព្រះយេស៊ូវគ្រីស្ទ»។

៣ថ្ងៃក្រោយមក លោកស៊ូដាការបានសម្គាល់ឃើញថា ដើមឈើនោះជិតស្លាប់ហើយ ពីព្រោះ ស្លឹករបស់វាបានជ្រុះអស់។ ៤សប្ដាហ៍ក្រោយមក អ្វីដែលនៅសេសសល់ គ្រាន់តែជាដើមឈើងាប់ដ៏ ស្វិតក្រៀមប៉ុណ្ណោះ។ ដូច្នេះហើយ លោកស៊ូដាការបានយកពូថៅទៅកាប់ ផ្តួលរំលំដើមឈើនោះទៅ។

អ្នកស្រុកបានភ្ញាក់ផ្អើលជាខ្លាំង ខណៈពេលដែលពាក្យចចាមរ៉ាមអំពីអ្វីដែលបានកើតឡើង នោះ បានឮតៗគ្នា។ មនុស្សមួយចំនួនធំ បានចូលមកក្នុងមណ្ឌលបម្រើសហគមន៍។ បន្ទាប់មក លោក ស៊ូដាការបានបង្រៀនអ្នកស្រុក ឱ្យអធិស្ឋានទៅរកព្រះពិតតែមួយអង្គគត់វិញ។ អ្នកស្រុកចំនួន៧នាក់ បានចាប់ផ្តើមចូលរួមកម្មវិធីថ្វាយបង្គំព្រះ នៅថ្ងៃសប្បាតហ៍នៅក្នុងមណ្ឌលបម្រើសហគមន៍ និងបានទទួលបុណ្យជ្រមុជទឹកក្រោយមកទៀត។