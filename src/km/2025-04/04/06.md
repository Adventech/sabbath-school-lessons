---
title:  ជម្រើសទី២ ដែលល្អបំផុត
date:   23/10/2025
---

`សូមអានគម្ពីរនិក្ខមនំ ១៧:៧-១៣ និងយ៉ូស្វេ ៦:១៥-២០។ តើសង្គ្រាមទាំង២នេះ មានចំណុចដូចគ្នា និងខុសគ្នាត្រង់ណាខ្លះ?`

នៅក្នុងបទគម្ពីរនិក្ខមនំ ជំពូក១៧ យើងបានអានអំពីចម្បាំងនៃសាសន៍អ៊ីស្រាអែលជាលើកដំបូងបន្ទាប់ពីពួកគេបានចាកចេញពីស្រុកអេស៊ីព្ទ។ សាសន៍អ៊ីស្រាអែលបានច្បាំងទាស់នឹងសាសន៍អាម៉ាលេក។កាលពីប៉ុន្មានសប្ដាហ៍មុន សាសន៍អ៊ីស្រាអែលបានឃើញអំណាចដ៏អស្ចារ្យរបស់ព្រះ នៅពេលដែលទ្រង់ជំនុំជម្រះសាសន៍អេស៊ីព្ទ។ បន្ទាប់មក ព្រះបានជួយឱ្យសាសន៍អ៊ីស្រាអែល រួចផុតពីសាសន៍អេស៊ីព្ទ។យើងក៏បានឃើញផងដែរថា ផែនការដំបូង ដែលព្រះបានរៀបចំសម្រាប់សាសន៍អ៊ីស្រាអែល ក៏មិនបានរួមបញ្ចូលតម្រូវការ ដែលពួកគេត្រូវចូលច្បាំងនោះដែរ (និក្ខមនំ ២៣:២៨; និក្ខមនំ ៣៣:២)។ ប៉ុន្តែ ព្រះបានដឹកនាំសាសន៍អ៊ីស្រាអែល ចេញពីស្រុកអេស៊ីព្ទមិនទាន់បានយូរប៉ុន្មានផង ពួកគេបានចាប់ផ្ដើមរអ៊ូរទាំនៅតាមផ្លូវ ទៅកាន់ទឹកដីសន្យាបាត់ទៅហើយ (និក្ខមនំ ១៧:៣)។ សាសន៍អ៊ីស្រាអែលបានសង្ស័យក្រែងលោព្រះមិនបានគង់នៅជាមួយនឹងពួកគេ។ នៅក្នុងអំឡុងពេលនេះ សាសន៍អាម៉ាលេកបានចូលមកច្បាំងទាស់នឹងសាសន៍អ៊ីស្រាអែល។ ចម្បាំងនេះមិនបានកើតឡើង ដោយសារតែគ្រោះអាក្រក់នោះឡើយ។ ផ្ទុយទៅវិញ ព្រះបានអនុញ្ញាតឱ្យសាសន៍អាម៉ាលេកវាយប្រហារសាសន៍អ៊ីស្រាអែល ដើម្បីឱ្យពួកគេបានរៀនជឿទុកចិត្តទ្រង់ម្តងទៀត។

ព្រះបានជួបរាស្ត្ររបស់ទ្រង់ នៅត្រង់កន្លែងដែលពួកគេស្នាក់នៅ។ ទ្រង់ក៏តែងតែត្រាស់ហៅរាស្ត្រទ្រង់ ឱ្យត្រឡប់មករកព្រះអង្គ និងផែនការ ដែលទ្រង់បានរៀបចំសម្រាប់ពួកគេវិញដែរ។ យ៉ាងណាមិញយើងក៏ត្រូវតែជឿទុកចិត្តព្រះអង្គដែរ។ នេះហើយជាមូលហេតុដែលនាំឱ្យព្រះរង់ចាំរយៈពេល៤០ឆ្នាំ មុនពេលដែលទ្រង់ប្រទានច្បាប់សង្គ្រាម ដល់រាស្ត្ររបស់ព្រះអង្គ។ ប៉ុន្តែ ពួកបណ្ដាជនបានសង្ស័យព្រះអង្គ។ ម្ល៉ោះហើយបានជាពួកគេវិលវល់នៅក្នុងទីរហោស្ថាន អស់រយៈពេល៤០ឆ្នាំ។ ម្ដងនេះ ៤០ឆ្នាំបានកន្លែងផុតទៅ។ សាសន៍អ៊ីស្រាអែលក៏បម្រុងនឹងចូល ទៅក្នុងទឹកដីសន្យាដែរ។ ប៉ុន្តែ ចម្បាំងថ្មីៗបែបនេះ ក៏ត្រូវការយុទ្ធសាស្ត្រសង្គ្រាមថ្មីៗដែរ។ ដូច្នេះហើយ នៅពេលនោះ គឺជាពេលដែលព្រះបានបង្គាប់ ឱ្យសាសន៍អ៊ីស្រាអែលបំផ្លាញសាសន៍កាណានទាំងអស់ (ចោទិយកថា ២០:១៦-១៨)។

ម្តងនេះ សាសន៍អ៊ីស្រាអែលត្រូវតែច្បាំងទាស់ នឹងខ្មាំងសត្រូវរបស់យើង។ ជាការពិតណាស់ព្រះបានយកសង្គ្រាមនេះ មកធ្វើជាការសាកល្បង។ ការសាកល្បងបានបង្ហាញសាសន៍អ៊ីស្រាអែល នូវអ្វីដែលមាននៅក្នុងចិត្តពួកគេ។ តើពួកគេស្មោះត្រង់ចំពោះព្រះ និងជឿទុកចិត្តទ្រង់ដែរឬទេ? ព្រះមិនបានបោះបង់ចោលរាស្ត្រទ្រង់ឡើយ។ ផ្ទុយទៅវិញ ទ្រង់បានអនុញ្ញាតឱ្យពួកគេមើលឃើញអំណាចទ្រង់វិញ។ប៉ុន្តែ មុនពេលដែលសាសន៍អ៊ីស្រាអែលបានចូលច្បាំង ពួកគេត្រូវតែបង្ហាញទ្រង់ថា ពួកគេបានពឹងផ្អែកទ្រង់ទាំងស្រុង។

នៅក្នុងគម្ពីរយ៉ូស្វេ ២៤:១១ យើងបានឃើញថា សាសន៍កាណានបានច្បាំងទាស់នឹងសាសន៍អ៊ីស្រាអែល។ យើងបានដឹងថា ព្រះបានធ្វើឱ្យជញ្ជាំងនៃទីក្រុងយេរីខូរដួលចុះ។ ប៉ុន្តែ សាសន៍អ៊ីស្រាអែលក៏មានផ្នែកដែលពួកគេត្រូវធ្វើដែរ។ គឺថាពួកគេបានចូលច្បាំងជាមួយនឹងព្រះ។ ពួកគេបានប្រកាន់ជំហរ ទាស់នឹងមនុស្សរឹងរូសនៅក្នុងទីក្រុង ដែលបានបដិសេធមិនព្រមបម្រើព្រះ។

សង្រ្គាមរបស់សាសន៍អ៊ីស្រាអែល បានក្លាយជាវិធីនៃការរៀនជឿទុកចិត្តទាំងស្រុង ទៅលើជំនួយរបស់ព្រះ។ ទន្ទឹមគ្នានេះ សាសន៍អ៊ីស្រាអែលក៏តែងតែដឹងថា ព្រះបានសម្រេចព្រះទ័យថា ពួកគេត្រូវឈ្នះឬត្រូវចាញ់ផងដែរ (យ៉ូស្វេ ៧:១២, ១៣; យ៉ូស្វេ ១០:៨)។ ដូច្នេះហើយ វិធីតែមួយគត់ ដែលសាសន៍អ៊ីស្រាអែលអាចយកឈ្នះសង្គ្រាមនោះ គឺតាមរយៈជំនឿទៅលើសេចក្ដីសន្យារបស់ព្រះនេះឯង។ ប៉ុន្តែ ជម្រើសនៅក្នុងការជឿទុកចិត្តទ្រង់ គឺស្ថិតនៅលើខ្លួនពួកគេវិញ។