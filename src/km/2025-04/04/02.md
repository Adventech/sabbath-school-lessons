---
title:  មេទ័ពលើពួកពលរបស់ព្រះយេហូវ៉ា
date:   19/10/2025
---

`សូមអានគម្ពីរយ៉ូស្វេ ៥:១៣-១៥។ តើខនេះបានចែងថា មានអ្វីកើតឡើង មុនពេលដែលសាសន៍ អ៊ីស្រាអែលបានចាប់ផ្តើមច្បាំងយកទឹកដីសន្យានោះ?`

សាសន៍អ៊ីស្រាអែលទើបនឹងឆ្លងផុតទន្លេយ័រដាន់។ ម្ដងនេះ ពួកគេបានឈរនៅមុខទឹកដីសត្រូវ។ ទីក្រុងយេរីខូរកំពុងតែស្ថិតនៅមុខពួកគេ។ ច្រកទ្វាររបស់វាបានបិទជិត (យ៉ូស្វេ ៦:១)។ ម្ល៉ោះហើយ សាសន៍ អ៊ីស្រាអែលមិនដឹងថា ពួកគេត្រូវច្បាំងបែបណាឡើយ។ លើសពីនេះទៅទៀតនោះ ពួកគេមានត្រឹមតែ រទេះចោលថ្ម លំពែង និងធ្នូប៉ុណ្ណោះ។

នៅពេលនោះ មនុស្សចម្លែកម្នាក់ បានចូលមកសួរសុខទុក្ខលោកយ៉ូស្វេ។ ប៉ុន្តែ លោកយ៉ូស្វេ បានសួរបុរសម្នាក់នេះថា គាត់ជាអ្នកណា។ ចម្លើយរបស់ភ្ញៀវបានបង្ហាញថា ទ្រង់មិនមែនជាមនុស្សធម្មតា ដែលលោកយ៉ូស្វេបានស្គាល់នោះឡើយ។ ឬអាចនិយាយបានថា សំណួរដែលសំខាន់នោះ មិនមែនសំដៅថា ទ្រង់នៅខាងលោកយ៉ូស្វេនោះទេ។ ប៉ុន្តែ សួរថា តើលោកយ៉ូស្វេនៅខាងទ្រង់ដែរឬទេ?

`សូមប្រៀបធៀបគម្ពីរយ៉ូស្វេ ៥:១៤, ១៥ ជាមួយនឹងគម្ពីរពង្សាវតារក្សត្រទី២ ៦:៨-១៧; នេហេមា ៩:៦ និងអេសាយ ៣៧:១៦។ តើខទាំងនេះបានប្រាប់យើងយ៉ាងដូចម្តេចខ្លះ អំពីមេទ័ពលើពួកពលរបស់ ព្រះនោះ?`

នៅក្នុងព្រះគម្ពីរ កន្លែងដែលចែងអំពី «មេទ័ពលើពួកពលរបស់ព្រះយេហូវ៉ា» នេះ មានតែនៅ ត្រង់ខទាំងនេះប៉ុណ្ណោះ។ ក្រៅពីខទាំងនេះ គ្មានកន្លែងណាទៀតនៅក្នុងព្រះគម្ពីរ ដែលបានចែងពាក្យ នេះឡើយ។ ជាការពិតណាស់ ពាក្យថា «មេទ័ព» និង «ពួកពល» តែងតែសំដៅទៅលើអ្នកដឹកនាំខាង ផ្នែកយោធាជានិច្ច។ រីឯពាក្យថា «ពួកពល» នៅក្នុងព្រះគម្ពីរវិញ អាចមានន័យថា ទាហាន ទេវតា ឬ ព្រះអាទិត្យ ព្រះចន្ទ និងផ្កាយ។

ព្រះយេស៊ូវបានបង្ហាញអង្គទ្រង់ដល់លោកយ៉ូស្វេ នៅក្នុងនាមជាមិត្តភក្តិ និងជាអង្គជំនួយ។ ព្រះយេស៊ូវគឺជាមេទ័ពពិតប្រាកដនៃពួកពលអ៊ីស្រាអែល។ លើសពីការទាំងអស់នេះ ព្រះយេស៊ូវក៏ជាមេទ័ព លើពួកពលទេវតា ដែលមើលមិនឃើញនោះដែរ។ ទេវតាទាំងនេះបានជួយនៅក្នុងសង្គ្រាមដែលធំបំផុត សង្គ្រាមនោះគឺជា៖ មហាវិវាទរវាងសេចក្តីល្អ និងសេចក្ដីអាក្រក់។ ដូច្នេះហើយ ចម្លើយរបស់លោកយ៉ូស្វេបានបង្ហាញថា គាត់បានយល់ឃើញថា មេទ័ពគឺជាព្រះដ៏ជាព្រះអម្ចាស់នេះឯង។ លោកយ៉ូស្វេបានក្រាប នៅមុខទ្រង់ ដើម្បីបង្ហាញពីការគោរពរបស់គាត់ និងដើម្បីថ្វាយបង្គំទ្រង់ (យ៉ូស្វេ ៥:១៤; លោកុប្បត្តិ ១៧: ៣; សាំយូអែលទី២ ៩:៦; របាក្សត្រទី២ ២០:១៨)។ លោកយ៉ូស្វេបានត្រៀមខ្លួនជាស្រេច ដើម្បីនឹងធ្វើ តាមផែនការចម្បាំងរបស់ព្រះ។ សង្គ្រាមរបស់ពួកគេនៅក្នុងការដណ្តើមយកទឹកដី គឺជាផ្នែកនៃសង្គ្រាម ដែលធំជាងនេះ ដោយរួមបញ្ចូលទាំងព្រះអម្ចាស់អង្គទ្រង់ផ្ទាល់ និងពួកពលនៃនគរស្ថានសួគ៌។

`មេទ័ពលើពួកពលនៃស្ថានសួគ៌ កំពុងតែធ្វើការ។ ទ្រង់បានខិតខំធ្វើការ ដើម្បីការពាររាស្ត្ររបស់ ទ្រង់ នៅលើផែនដីនេះ។ តើសេចក្តីពិតនៃព្រះគម្ពីរនេះ គួរតែផ្ដល់ក្ដីសង្ឃឹមអ្វីដល់យើង?`