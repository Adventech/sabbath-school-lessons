---
title:  ត្រូវបណ្តេញចេញ ឬត្រូវសម្លាប់?
date:   28/10/2025
---

`សូមអានគម្ពីរនិក្ខមនំ ២៣:២៨-៣០; និក្ខមនំ ៣៣:២; និក្ខមនំ ៣៤:១១; ជនគណនា ៣៣: ៥២ និងចោទិយកថា ៧:២០។ សូមអានគម្ពីរនិក្ខមនំ ៣៤:១៣; ចោទិយកថា ៧:៥; ចោទិយកថា ៩:៣; ចោទិយកថា ១២:២, ៣ និងចោទិយកថា ៣១:៣, ៤ ផងដែរ។ តើខទាំងនេះបាន បង្រៀនយើងអ្វីខ្លះ អំពី សង្គ្រាមដែលសាសន៍អ៊ីស្រាអែលបានដណ្ដើមយកទឹកដីសន្យានោះ? តើសាសន៍អ៊ីស្រាអែលបានសម្លាប់ មនុស្សច្រើនប៉ុនណា?`

ផែនការដំបូង ដែលព្រះបានរៀបចំសម្រាប់សាសន៍កាណាន មិនមែនជាការស្លាប់នោះទេ។ តាមពិតទៅ ព្រះគ្រាន់តែចង់បណ្តេញចេញពីទឹកដីរបស់ពួកគេ ហើយទុកឱ្យពួកគេមានជីវិតតទៅទៀត។ នៅពេលដែលយើងក្រឡេកមើលខគម្ពីរខាងលើនេះ នោះយើងនឹងបានឃើញនូវអ្វី ដែលព្រះចង់ឱ្យសាសន៍ អ៊ីស្រាអែលធ្វើនៅក្នុងសង្គ្រាម។ ជាការពិតណាស់ ព្រះចង់ឱ្យសាសន៍អ៊ីស្រាអែលបណេ្តញសាសន៍កាណាន ចេញពីទឹកដីរបស់ពួកគេ។ ទ្រង់ក៏ចង់ឱ្យសាសន៍អ៊ីស្រាអែលបំផ្លាញគ្រឿងសក្ការៈ ដែលសាសន៍កាណាន បានយកមកប្រើ ដើម្បីថ្វាយបង្គំព្រះក្លែងក្លាយរបស់ពួកគេនោះដែរ។

ព្រះទ្រង់ចង់ឱ្យរាស្ត្ររបស់ព្រះអង្គ មានចិត្តគំនិតស្អាតស្អំ។ ម្ល៉ោះហើយ បានជាទ្រង់បង្គាប់ឱ្យ សាសន៍អ៊ីស្រាអែលបំផ្លាញគ្រឿងសក្ការៈ ដែលសាសន៍កាណានបានយកមកប្រើ ដើម្បីថ្វាយបង្គំព្រះក្លែងក្លាយ របស់ពួកគេ។ គ្រឿងសក្ការៈទាំងនេះ នឹងបង្កឱ្យសាសន៍អ៊ីស្រាអែលធ្វើបាបទាស់នឹងព្រះ។ ប៉ុន្តែ ទន្ទឹមគ្នា នេះ ព្រះក៏បានបង្ហាញសេចក្តីមេត្តាដល់សាសន៍កាណាន ដែលបានទទួលយកទ្រង់ផងដែរ។ ព្រះបាន អនុញ្ញាតឱ្យសាសន៍កាណានទាំងនេះ មានសេរីភាព (យ៉ូស្វេ ២:៩-១៤; សូមប្រៀបធៀបជាមួយនឹងគម្ពីរ ពួកចៅហ្វាយ ១:២៤-២៦)។ ព្រះមិនត្រឹមតែបំផ្លាញសាសន៍កាណានទាំងនេះ ដោយសារតែចិត្តរឹងរូស របស់ពួកគេប៉ុណ្ណោះទេ។ ប៉ុន្តែ លើសពីនេះទៅទៀតនោះ គឺថា ពួកគេបានបដិសេធមិនព្រមគោរពប្រតិបត្តិ ព្រះ។ ពួកគេបានពួននៅក្នុងទីក្រុងរបស់ពួកគេ។ ពួកគេបានបន្តច្បាំងទាស់នឹងផែនការ ដែលព្រះបាន រៀបចំសម្រាប់រាស្ត្រទ្រង់ (យ៉ូស្វេ ១១:១៩, ២០)។

យើងអាចនឹងសួរសំណួរថា៖ បើសិនជាផែនការដំបូងរបស់ព្រះ គឺជាការដែលទ្រង់បានអនុញ្ញាត ឱ្យពួកគេមានសេរីភាពវិញនោះ តើហេតុអ្វីបានជាសាសន៍អ៊ីស្រាអែល ចាំបាច់ត្រូវសម្លាប់សាសន៍កាណាន ច្រើនម៉្លេះ?

នៅពេលដែលយើងសិក្សាព្រះគម្ពីរ នោះយើងនឹងបានឃើញថា ព្រះមិនចង់សម្លាប់សាសន៍កាណាន ឡើយ។ ប៉ុន្តែ សាសន៍កាណានភាគច្រើន មានលក្ខណៈដូចជាផារ៉េន ដែលជាស្តេចនៃស្រុកអេស៊ីព្ទ។ ចិត្តរបស់ពួកគេបានទាស់នឹងព្រះកាន់តែខ្លាំងឡើង។ ពួកគេក៏មិនបានគោរពការដាស់តឿនរបស់ព្រះអង្គ ដែរ។ ដូច្នេះហើយ បានជាទ្រង់បំផ្លាញពួកគេ នៅពេលដែលពួកគេប្រគល់ទឹកដីដល់សាសន៍អ៊ីស្រាអែល។

`តើនៅក្នុងចិត្តលោកអ្នក មានគ្រឿងសក្ការៈ ដែលលោកអ្នកត្រូវការឱ្យព្រះដកហូត និងសម្លាប់ ដែរឬទេ? បើសិនជាមាន តើគ្រឿងសក្ការៈទាំងនោះ គឺជារបស់អ្វីខ្លះ?`