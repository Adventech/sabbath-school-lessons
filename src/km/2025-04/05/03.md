---
title:  ចៅក្រមនៃនគរស្ថានសួគ៌ និងផែនដីនេះ
date:   27/10/2025
---

`សូមអានគម្ពីរលោកុប្បត្តិ ១៨:២៥; ទំនុកតម្កើង ៧:១១; ទំនុកតម្កើង ៥០:៦; ទំនុកតម្កើង ៨២: ១; ទំនុកតម្កើង ៩៦:១០ និងធីម៉ូថេទី២ ៤:១, ៨។ តើខទាំងនេះបានបង្ហាញប្រាប់យើងអ្វីខ្លះ អំពីព្រះ? ជាការពិតណាស់ ព្រះទ្រង់គឺជាចៅក្រមនៃស្ថានសួគ៌ និងផែនដីនេះ។ តើកិច្ចការចៅក្រមរបស់ព្រះ បាន ជួយឱ្យយើងយល់យ៉ាងដូចម្តេច អំពីមូលហេតុដែលព្រះបានសូមឱ្យរាស្ត្រទ្រង់ ចូលធ្វើសង្គ្រាមនោះ? តើអ្វីទៅជាសង្គ្រាម ដែល «បរិសុទ្ធ» នោះ?`

ព្រះទ្រង់បរិសុទ្ធ។ ដោយសារតែទ្រង់បរិសុទ្ធនេះឯង បានជាព្រះអង្គ មិនអាចទទួលយកអំពើ បាបបានឡើយ។ ប៉ុន្តែ ព្រះទ្រង់មានព្រះទ័យអត់ធ្មត់ ជាមួយនឹងយើងដែលជាមនុស្សមានបាប។ ប៉ុន្តែ នៅចុងបញ្ចប់ ព្រះនឹងដាក់ទោសអំពើបាប ដោយប្រើសេចក្តីស្លាប់ (រ៉ូម ៦:២៣)។ ដ្បិតទ្រង់បានប្រកាស ថា ទ្រង់ធ្វើសង្គ្រាមទាស់នឹងបាបទាំងអស់។ បាបទាំងអស់នេះ ក៏បានរាប់បញ្ចូលអំពើបាបរបស់សាសន៍ កាណាន និងសាសន៍អ៊ីស្រាអែលដែរ។ ព្រះមិនបានធ្វើឱ្យសាសន៍អ៊ីស្រាអែលបរិសុទ្ធ ដោយសារតែពួកគេ បានច្បាំង នៅក្នុងសង្គ្រាមបរិសុទ្ធនេះឡើយ។ ផ្ទុយទៅវិញ ពួកគេនៅតែជាមនុស្សមានបាប ដូចជាសាសន៍ ដទៃទៀតដែរ (ចោទិ៍យកថា ៩:៤, ៥; ចោទិយកថា ១២:២៩, ៣០)។ ជាការពិតណាស់ ព្រះបានប្រើ សាសន៍អ៊ីស្រាអែល ឱ្យដាក់ទោសសាសន៍ដទៃ ដែលនៅជុំវិញពួកគេ។ ប៉ុន្តែ បើសិនជាពួកគេមិនបាន ស្តាប់បង្គាប់ព្រះអង្គទេ នោះទ្រង់ក៏មិនច្បាំងជំនួសពួកគេដែរ។ ផ្ទុយទៅវិញ ទ្រង់នឹងច្បាំងទាស់នឹងសាសន៍ អ៊ីស្រាអែល ដោយអនុញ្ញាតឱ្យខ្មាំងសត្រូវរបស់ពួកគេ វាយប្រហារពួកគេ និងធ្វើឱ្យពួកគេមានការឈឺចាប់ (សូមប្រៀបធៀបជាមួយនឹងបទគម្ពីរយ៉ូស្វេ ជំពូក៧)។

បើដូច្នេះមែន តើសង្គ្រាមបរិសុទ្ធមានន័យយ៉ាងណា? បើសិនជាយើងចង់យល់ពីគោលគំនិត នេះ នោះយើងត្រូវតែយល់ពីកិច្ចការចៅក្រមរបស់ព្រះជាមុនសិន។ សាសន៍ដទៃដែលនៅជុំវិញសាសន៍ អ៊ីស្រាអែល បានធ្វើសង្គ្រាម ដើម្បីអំណាច ទ្រព្យសម្បត្តិ និងកេរ្តិ៍ឈ្មោះ។ សព្វថ្ងៃនេះ រឿងដដែលនេះ ក៏បានកើតឡើងដែរ។ ប៉ុន្តែ នៅក្នុងសម័យព្រះគម្ពីរ សាសន៍អ៊ីស្រាអែលបានច្បាំង ដោយសារតែហេតុផល ផ្សេងៗគ្នា។ ពួកគេមិនមែនច្បាំង ដើម្បីកេរ្តិ៍ឈ្មោះ ឬអំណាចនោះទេ។ ប៉ុន្តែ ពួកគេបានច្បាំងដើម្បីព្រះ វិញ។ គឺថា ពួកគេបានច្បាំង ដើម្បីឱ្យទឹកដី មានពេញទៅដោយសេចក្តីសុខសាន្តរបស់ព្រះ។ ពួកគេបាន ច្បាំង ដើម្បីឱ្យរឿងគ្រប់យ៉ាងមានភាពយុត្តិធម៌។ ដូច្នេះហើយ សង្គ្រាមបរិសុទ្ធ ដែលសាសន៍អ៊ីស្រាអែល បានច្បាំងពិតប្រាកដនោះ គឺស្តីអំពីកិច្ចការនៃការបម្រើព្រះ ដើម្បីឱ្យរឿងគ្រប់យ៉ាងមានភាពយុត្តិធម៌វិញ។ សង្គ្រាមរបស់សាសន៍អ៊ីស្រាអែល បានបង្ហាញពីកិច្ចការ ដែលព្រះបានធ្វើសម្រាប់រាស្ត្រទ្រង់ នៅក្នុងនាម ជាអ្នកចម្បាំង ជាស្តេច និងជាចៅក្រម។

ជាការពិតណាស់ ព្រះអម្ចាស់គឺជាអ្នកចម្បាំងដ៏ខ្លាំងពូកែ ហើយទ្រង់ក៏ជាចៅក្រមជំនុំជម្រះដែរ។ នៅក្នុងនាមជាចៅក្រម ព្រះអម្ចាស់បានការពារបញ្ញត្តិរបស់ព្រះអង្គ។ បញ្ញត្តិនេះបានបង្ហាញថា ទ្រង់ជាអ្នកណា។ ព្រះគឺជាសេចក្តីស្រឡាញ់។ ប៉ុន្តែ នៅក្នុងនាមជាអ្នកចម្បាំង ព្រះមិនអនុញ្ញាតឱ្យមនុស្សលោក ប្រឆាំងទាស់នឹងការគ្រប់គ្រងរបស់ព្រះអង្គជារៀងរហូតនោះទេ។ ដូច្នេះហើយ យុទ្ធសាស្ត្រសង្គ្រាមរបស់ទ្រង់ មិនដែលស្ដីអំពីការយកបានកេរ្តិ៍ឈ្មោះ ឬអំណាចនោះទេ។ ផ្ទុយទៅវិញ ព្រះអម្ចាស់បានច្បាំង ដើម្បីឪ្យមានសន្តិភាពវិញ។ ពោលគឺទ្រង់បានច្បាំង ដើម្បីឱ្យរឿងគ្រប់យ៉ាងមានភាពយុត្តិធម៌ឡើងវិញ។ ដូច្នេះហើយ នៅពេលដែលព្រះជំនុំជម្រះ ឬចូលធ្វើសង្គ្រាម នោះមានន័យថា កិច្ចការទាំង២នេះគឺជារឿងតែមួយ។ នេះហើយជាមូលហេតុ ដោយសារតែព្រះទ្រង់ជាតួអង្គ ដែលកំពុងតែធ្វើកិច្ចការនេះ។

`សូមគិតអំពីកិច្ចការចៅក្រមរបស់ព្រះ។ នៅក្នុងនាមជាចៅក្រម ព្រះទ្រង់តែងតែយុត្តិធម៌ជានិច្ច។ ម្ល៉ោះហើយ យើងមិនអាចយកប្រាក់ មកទិញព្រះគុណទ្រង់បានឡើយ ពីព្រោះព្រះមិនអនុញ្ញាតឱ្យការ អាក្រក់ ឬអំពើបាបបន្តជារៀងរហូតនោះទេ។ តើហេតុអ្វីបានជាគោលគំនិតនៃចៅក្រមយុត្តិធម៌នេះ សំខាន់ ម្ល៉េះ ចំពោះដំណឹងល្អអំពីព្រះយេស៊ូវនោះ?`