---
title:  ចម្លើយដ៏ស្រទន់
date:   10/12/2025
---

`តើយើងអាចរៀនអ្វីខ្លះ ចេញពីចម្លើយនៃអំបូរ ដែលបានរស់នៅទិសខាងកើត នៃទន្លេយ័រដាន់ នោះ? សម្រាប់ចម្លើយ សូមអានគម្ពីរយ៉ូស្វេ ២២:២១-២៩ អមជាមួយនឹងគម្ពីរសុភាសិត ១៥:១។`

ចម្លើយដែលអំបូរនៃទិសខាងកើតបានឆ្លើយ គឺជាចម្លើយដ៏មានឥទ្ធិពល។ អំបូរទាំងនេះនៅស្ងៀម និងបានស្តាប់។ ពោលគឺពួកគេបាននៅស្ងៀម និងបានស្តាប់នូវពាក្យសម្តី ដែលបានចោទប្រកាន់ពួកគេ។ អំបូរពីទិសខាងកើត មានចិត្តអត់ធ្មត់ណាស់។ ពួកគេបានរង់ចាំឱ្យអ្នកដឹកនាំពីទិសខាងលិចនិយាយចប់ សព្វគ្រប់ មុនពេលដែលពួកគេឆ្លើយតបនឹងអ្នកដឹកនាំពីទិសខាងលិច។ វិញ្ញាណដ៏សុខសាន្តពីអំបូរនៃទិស ខាងកើត បានធ្វើឱ្យអំបូរនៃទិសខាងលិចភ្ញាក់ផ្អើលជាខ្លាំង។ វិញ្ញាណដ៏ទន់ភ្លន់របស់ពួកគេ បានបង្ហាញ ពីអត្ថន័យនៃខគម្ពីរយ៉ាងដូច្នេះថា៖ «ពាក្យតបឆ្លើយដោយស្រទន់ នោះរមែងរំងាប់សេចក្តីក្រោធទៅ តែ ពាក្យគំរោះគំរើយ នោះបណ្តាលឲ្យមានសេចក្ដីកំហឹងវិញ» (សុភាសិត ១៥:១)។

បន្ទាប់មក អំបូរពីទិសខាងកើត បានចាប់ផ្តើមឆ្លើយសំណួរ។ ពួកគេបានចាប់ផ្តើមឆ្លើយសំណួរ ដោយប្រើនាមជាច្រើន ដែលបានតំណាងឱ្យព្រះនៃសាសន៍អ៊ីស្រាអែលដូចជា៖ អែល អេឡូហ៊ីម (El Elohim) និងយ៉ាវ៉េ (Yahweh) (យ៉ូស្វេ ២២:២២)។ ឈ្មោះទាំងនេះបានបង្ហាញពីភាពស្មោះត្រង់ នឹងជំនឿ ដែលអំបូរនៃទិសខាងកើតមានចំពោះព្រះនៃសាសន៍អ៊ីស្រាអែល។ ជំនឿ និងភាពទន់ភ្លន់របស់ពួកគេ បានជួយ ទប់ស្កាត់សង្គ្រាមស៊ីវិលនៅក្នុងប្រទេសអ៊ីស្រាអែល។ តើហេតុអ្វីបានជាអំបូរនៃទិសខាងកើតបានសង់ អាសនា? នោះគឺដោយសារតែពួកគេបានភ័យខ្លាចថា ពួកគេនឹងត្រូវបែកចេញពីសាសន៍អ៊ីស្រាអែលដទៃ ទៀតដែលរស់នៅទិសខាងលិចនៃទន្លេយ័រដាន់។ ដូច្នេះហើយ អំបូរពីទិសខាងកើត បានសាងសង់អាសនា ដើម្បីជួយឱ្យពួកគេមានអារម្មណ៍ថា ពួកគេក៏មានចំណែកនៅក្នុងសាសន៍អ៊ីស្រាអែលនេះដែរ។ ពួកគេក៏ ចង់បង្ហាញភាពស្មោះត្រង់របស់ពួកគេ ដល់ព្រះផងដែរ។ តើអ្វីទៅដែលបានធ្វើឱ្យសាសន៍អ៊ីស្រាអែល រួបរួមគ្នានោះ? តើពួកគេបានរួបរួមគ្នា ដោយសារតែទឹកដីមែនទេ? ទេ មិនដោយសារតែទឹកដីនោះទេ ផ្ទុយទៅវិញ ភាពស្មោះត្រង់របស់ពួកគេ ចំពោះបញ្ញត្តិរបស់ទ្រង់ បានធ្វើឱ្យពួកគេក្លាយមកជាជាតិសាសន៍ តែមួយវិញ។

នៅពេលដែលសាសន៍អ៊ីស្រាអែលពីទិសខាងលិចនៃទន្លេយ័រដាន់ បានឮចម្លើយនេះ ពួកគេ មានពេញទៅដោយក្តីអំណរ។ ពួកគេបានមានអំណរ ដែលថា ការភ័យព្រួយរបស់ពួកគេ មិនមែនជារឿង ពិតនោះទេ។ ដូច្នេះហើយ ពួកគេគ្មានហេតុផល ដែលត្រូវអន់ចិត្ត ឬភ័យខ្លាចនោះទេ។ ការជួបជុំបាន ដោះស្រាយបញ្ហា និងបានរារាំងមិនឱ្យសង្គ្រាមស៊ីវិលកើតមានឡើង។ អំបូរទាំងអស់ បានបន្តឱ្យពួកគេ ក្លាយមកជាជាតិសាសន៍តែមួយ នៅក្នុងព្រះអម្ចាស់វិញ។

`តើលោកអ្នកមានអារម្មណ៍បែបណា នៅពេលដែលអ្នកណាម្នាក់ បានចោទប្រកាន់លោកអ្នក នោះ? តើលោកអ្នកបាននិយាយ ឬធ្វើអ្វីខ្លះ នៅពេលដែលអ្នកណាម្នាក់បានជឿរឿងអាក្រក់ អំពីលោកអ្នក នោះ? ដើម្បីឱ្យលោកអ្នកមានសង្ឃឹមឡើង សូមអានគម្ពីរទំនុកតម្កើង ៣៧:៣-៦, ៣៤, ៣៧។`