---
title:  ការដោះស្រាយបញ្ហា
date:   11/12/2025
---

`សូមអានរឿងនៅក្នុងគម្ពីរយ៉ូស្វេ ២២:៣០-៣៤។ តើរឿងនេះបានបង្រៀនយើងអ្វីខ្លះ អំពីរបៀប ដោះស្រាយបញ្ហានោះ? តើរឿងនេះបានបង្រៀនយើងអ្វីខ្លះដែរ អំពីការរក្សាសេចក្ដីសុខសាន្តនៅក្នុងក្រុម ជំនុំនោះ? (សូមប្រៀបធៀបជាមួយនឹងបទគម្ពីរទំនុកតម្កើង ១៣៣; យ៉ូហាន ១៧:២០-២៣; ពេត្រុសទី១ ៣: ៨, ៩)។`

បទគម្ពីរយ៉ូស្វេ ជំពូក២២ មានផ្ទុកនូវច្បាប់សំខាន់ៗ ដើម្បីទំនាក់ទំនង។ យើងអាចប្រើច្បាប់ ទាំងនេះ ដើម្បីជួយដល់យើង តាមរយៈទំនាក់ទំនងរបស់យើងនៅក្នុងក្រុមគ្រួសារ ក្រុមជំនុំ និងសហគមន៍។

ច្បាប់ទី១៖ នៅពេលដែលរឿងគ្រប់យ៉ាងដំណើរការខុសប្រក្រតី នោះរឿងដ៏ល្អបំផុតដែលត្រូវធ្វើ នោះ គឺជាការប្រាស្រ័យទាក់ទង។ សូមកុំលាក់អារម្មណ៍របស់លោកអ្នក រហូតដល់លោកអ្នកបានត្រៀម ជាស្រេច ដើម្បីនឹង «បញ្ចេញ» កំហឹង ទៅកាន់អ្នកណាម្នាក់។ នៅក្នុងនាមជារាស្ត្ររបស់ព្រះ យើងគួរតែ ព្យាយាមដោះស្រាយបញ្ហារបស់យើង។ យើងមិនគួរគិតថា បញ្ហារបស់យើងនឹងរលាយបាត់នោះឡើយ បើសិនជាយើងបន្លប់ខ្លួនឯងថា បញ្ហាទាំងនោះ មិនមែនជាការពិតនោះ។ ជាការពិតណាស់ អំបូរពីទិស ខាងកើតនៃទន្លេយ័រដាន់ គួរតែបានទាក់ទង ជាមួយនឹងសាសន៍អ៊ីស្រាអែលដទៃទៀត អំពីផែនការដែល ពួកគេបានសាងសង់អាសនា។ បន្ទាប់មក ពួកគេនឹងជៀសវាងនូវការយល់ច្រឡំ។

ច្បាប់ទី២៖ កុំឱ្យប្រញាប់នឹងវិនិច្ឆ័យអ្នកដទៃ។ សាសន៍អ៊ីស្រាអែលពីទិសខាងជើងនៃទន្លេយ័រដាន់ ឆាប់ជឿទៅលើរឿងមិនពិត។ ពោលគឺពួកគេបានជឿថា អំបូរពីទិសខាងកើតនៃទន្លេយ័រដាន់ បានធ្វើរឿង អាក្រក់។

ច្បាប់ទី៣៖ សូមពិភាក្សាគ្នាអំពីបញ្ហា មុនពេលដែលអ្នកធ្វើសកម្មភាព។

ច្បាប់ទី៤៖ សុខចិត្តលះបង់អ្វីមួយ ដើម្បីឱ្យមានសេចក្តីសុខសាន្ត និងភាពចុះសម្រុងគ្នា។ សាសន៍ អ៊ីស្រាអែលពីទិសខាងលិច សុខចិត្តលះបង់ចំណែកនៃទឹកដីរបស់ពួកគេ ដើម្បីនឹងជួយឱ្យអំបូរពីទិសខាង កើតនៃទន្លេយ័រដាន់។

ច្បាប់ទី៥៖ នៅពេលដែលលោកអ្នកត្រូវគេចោទប្រកាន់ សូមលោកអ្នកឆ្លើយចម្លើយ ប្រកបដោយ ភាពទន់ភ្លន់។ ចម្លើយទន់ភ្លន់ អាចទប់ស្កាត់អ្នកដទៃ មិនឱ្យចងកំហឹង។ ប៉ុន្តែ តើនឹងមានអ្វីកើតឡើង បើសិន ជាលោកអ្នកបានតបតទៅកាន់អ្នក ដែលបានចោទប្រកាន់លោកអ្នកវិញនោះ? ចម្លើយគឺថា លោកអ្នកនិងបុគ្គលម្នាក់នោះ នឹងមិនមានសេចក្ដីសុខសាន្តឡើយ។ ដូច្នេះហើយ សូមព្យាយាមយល់អំពីមនុស្សដទៃ ទៀត មុនពេលដែលពួកគេយល់អំពីលោកអ្នក។

ច្បាប់ទី៦៖ ចូរត្រេកអរ និងសរសើរតម្កើងថ្វាយដល់ព្រះ នៅពេលដែលទ្រង់ធ្វើឱ្យលោកអ្នក និងបុគ្គលម្នាក់ទៀត សុខសាន្តឡើងវិញ។ សាសន៍អ៊ីស្រាអែលពីទិសខាងលិច មានពេញទៅដោយអំណរ នៅពេលដែលពួកគេបានដឹងហេតុផលពិតប្រាកដ ដែលនាំឱ្យអំបូរនៃទិសខាងកើត សាងសង់អាសនា។សាសន៍អ៊ីស្រាអែលពីទិសខាងលិច មិនមានអំនួតនៅក្នុងចិត្តពួកគេឡើយ។ ដូច្នេះហើយ ពួកគេបានសារភាពថា ពួកគេមានកំហុស ដោយសារតែពួកគេបានជំនុំជម្រះបងប្អូនរបស់ពួកគេ។

តើយ៉ាងណាទៅវិញ បើសិនជាអំបូរនៃទិសខាងកើត បានធ្វើបាបវិញនោះ? ចម្លើយគឺថា សាសន៍អ៊ីស្រាអែលនឹងដាក់ទោសពួកគេ ទៅតាមបញ្ញត្តិដែលលោកម៉ូសេបានបង្គាប់។ ជាការពិតណាស់ យើងមិនអាចទទួលបានសេចក្ដីសុខសាន្ត និងភាពចុះសម្រុងគ្នាបានឡើយ បើសិនជាយើងមិនបានធ្វើតាមបញ្ញត្តិ របស់ព្រះ។ ប៉ុន្តែ ការដាក់ទោស គួរតែជាផែនការចុងក្រោយបង្អស់របស់យើងជានិច្ច មិនមែនជាផែនការ ដំបូងរបស់យើងនោះទេ។ ដូច្នេះហើយ យើងគួរតែព្យាយាមធ្វើឱ្យខ្លួនយើង មានសេចក្តីសុខសាន្ត ដោយ ដោះស្រាយបញ្ហារបស់យើងជាមុនសិន។ ជាការពិតណាស់ ក្រុមជំនុំរបស់យើង នឹងមានលក្ខណៈខុសពីមុន បើសិនជាយើងបាននឹកចាំ នៅក្នុងការធ្វើតាមច្បាប់ទាំងនេះជានិច្ចនោះ។