---
title:  ការធ្វើតាមសេចក្តីសន្យា
date:   07/12/2025
---

`សូមអានគម្ពីរយ៉ូស្វេ ២២:១-៨។ តើខទាំងនេះបានប្រាប់យើងអ្វីខ្លះ អំពីភាពស្មោះត្រង់នៃអំបូរ រូបេន អំបូរកាដ និងអំបូរម៉ាន៉ាសេនោះ?`

លោកយ៉ូស្វេបានមានប្រសាសន៍ថា អំបូររូបេន អំបូរកាដ និងអំបូរម៉ាន៉ាសេ បានបំពេញសេចក្តី សន្យា ដូចដែលលោកម៉ូសេបានផ្តាំផ្ញើ។ បុរសនៅក្នុងអំបូរទាំងនេះ បានចាកចេញពីភរិយា កូនចៅ និង ផ្ទះសម្បែងរបស់ពួកគេ ដែលស្ថិតនៅទិសខាងកើតនៃទន្លេយ័រដាន់។ ពួកគេបានរួមគ្នាច្បាំង ជាមួយនឹង សាសន៍អ៊ីស្រាអែលដទៃទៀត ដើម្បីជួយពួកគេដណ្ដើមយកទឹកដី។ ពេលវេលាដែលពួកគេបានចំណាយ នៅក្នុងការច្បាំង ប្រហែលជា៦ទៅ៧ឆ្នាំ (សូមប្រៀបធៀបជាមួយនឹងគម្ពីរយ៉ូស្វេ ១១:១៨; យ៉ូស្វេ ១៤:១០; ចោទិយកថា ២:១៤)។ ពួកគេបានសម្រេចចិត្តថា ពួកគេនឹងចេញច្បាំង ដោយសារតែពួកគេបាន ស្មោះត្រង់ ចំពោះសេចក្តីសន្យា ដែលពួកគេបានស្បថ។ ពួកគេមិនបានអនុញ្ញាតឱ្យការភ័យខ្លាចស្លាប់ ឬការរងរបួស មកបន្ទច់បង្អាក់ នូវការបំពេញសេចក្ដីសន្យារបស់ពួកគេនោះឡើយ។

គម្ពីរយ៉ូស្វេ ២២:១-៨ បានបង្ហាញយើងថា សេចក្តីសុខសាន្ត និងភាពចុះសម្រុងគ្នា សំខាន់ណាស់ចំពោះរាស្ត្ររបស់ព្រះ។ ខទាំងនេះបានចែងអំពីមូលហេតុ ដែលរាស្ត្ររបស់ព្រះ ចាំបាច់ត្រូវតែរួបរួមគ្នា ជាធ្លុងមួយ។ តើនៅពេលអនាគត អំបូរនៃសាសន៍អ៊ីស្រាអែល បានបន្តរួបរួមគ្នាដែរឬទេ? តើពួកគេនឹង បន្តថ្វាយបង្គំព្រះអម្ចាស់ ទុកជាព្រះតែមួយគត់របស់ពួកគេដែរឬទេ ឬមួយក៏ពួកគេនឹងអនុញ្ញាតឱ្យទឹកដី ដែលពូកគេរស់នៅនោះ បំបែកបំបាក់ពួកគេ?

លោកយ៉ូស្វេបានបកស្រាយថា ភាពស្មោះត្រង់ពិតប្រាកដ មានប្រភពចេញមកពីការបម្រើព្រះមិនមែនការបម្រើមនុស្សនោះទេ។

គម្ពីរសញ្ញាថ្មី បានបង្រៀនអំពីគោលគំនិតនៃការបម្រើព្រះ តាមបែបដដែលនេះ។ លោកប៉ុល បានប្រាប់គ្រីស្ទានឱ្យធ្វើការ ដូចដែលពួកគេកំពុងតែធ្វើការថ្វាយបង្គំព្រះ មិនមែនត្រឹមតែធ្វើការសម្រាប់ តែមនុស្សលោកប៉ុណ្ណោះទេ (សូមអានគម្ពីរអេភេសូរ ៦:៧; កូល៉ុស ៣:២៣; ថែស្សាឡូនីចទី១ ២:៤) តើយើងមានកិច្ចការអ្វីទៀត ដែលសំខាន់ជាងការធ្វើការថ្វាយព្រះនោះ? ចម្លើយគឺគ្មានកិច្ចការណា ដែល សំខាន់ជាងការធ្វើការថ្វាយព្រះនោះទេ ពីព្រោះទ្រង់បានបង្កើតរបស់គ្រប់យ៉ាង។

ជាញឹកញាប់ យើងបានជួបបញ្ហា ដែលអាចធ្វើឱ្យយើងមានអារម្មណ៍អស់សង្ឃឹម នៅក្នុងជីវិត របស់យើង។ យើងអាចនឹងចង់រត់ចោលសង្គ្រាម។ ជាការពិតណាស់ ការរត់ចោលសង្គ្រាម គឺជារឿង ងាយស្រួលទេ។ ប៉ុន្តែ យើងនៅតែអាចអធិស្ឋាន ទូលសូមឱ្យព្រះជួយដល់យើងជានិច្ច ពីព្រោះព្រះទ្រង់ អាចប្រទានអំណាចរបស់ព្រះអង្គដល់យើង ដើម្បីឱ្យយើងធ្វើនូវអ្វីដែលទ្រង់សូមឱ្យយើងធ្វើ។ បើសិនជាយើងនៅតែបន្តជឿទុកចិត្តព្រះយេស៊ូវ នោះទ្រង់នឹងប្រទានកម្លាំងដល់យើង ដើម្បីឱ្យយើងបានបន្តធ្វើកិច្ចការថ្វាយទ្រង់។

`គម្ពីរយ៉ូស្វេ ២២:៥, ៦ បានចែងថា លោកយ៉ូស្វេបានសូមឱ្យអំបូរ ដែលបានត្រឡប់ទៅផ្ទះវិញ ចងចាំពីការរក្សាភាពស្មោះត្រង់ចំពោះព្រះអម្ចាស់។ បន្ទាប់មក លោកយ៉ូស្វេបានឱ្យពរដល់ពួកគេ។ តើ យ៉ាងណាទៅវិញ បើសិនជាយើងអធិស្ឋានឱ្យគ្នាទៅវិញទៅមកនោះ? តើការអធិស្ឋានរបស់យើង បាន ផ្លាស់ប្តូរទំនាក់ទំនងដែលយើងមាននៅក្នុងក្រុមជំនុំ ឱ្យកាន់តែប្រសើរឡើងនោះដោយរបៀបណា?`