---
title:  វីរជនដែលគ្មានអំនួតនៅក្នុងចិត្ត
date:   19/11/2025
---

ព្រះបានសន្យាថា ទ្រង់នឹងប្រទានទឹកដីដល់លោកកាលែប និងលោកយ៉ូស្វេ។ លោកកាលែប ទទួលបានទឹកដី មុនលោកយ៉ូស្វេ។ ប៉ុន្តែ លោកយ៉ូស្វេទទួលបានទឹកដី បន្ទាប់ពីសាសន៍អ៊ីស្រាអែលគ្រប់គ្នា ទទួលបានចំណែករបស់ពួកគេវិញ។ មុនដំបូង លោកយ៉ូស្វេបានប្រគល់ទឹកដី ដល់ពូជអំបូរទាំង១២របស់ សាសន៍អ៊ីស្រាអែល។ ឥឡូវនេះ ដល់ពេលដែលសាសន៍អ៊ីស្រាអែល ត្រូវប្រគល់ទឹកដីដល់លោកយ៉ូស្វេ វិញម្តង។

`តើហេតុអ្វីបានជាលោកយ៉ូស្វេទទួលបានទឹកដីក្រោយគេទៅវិញ? តើព័ត៌មាននេះបានប្រាប់ យើងអ្វីខ្លះ? សម្រាប់ចម្លើយ សូមអានគម្ពីរយ៉ូស្វេ ១៩:៤៩-៥១។`

លោកយ៉ូស្វេទទួលបានទីក្រុង ដែលមានឈ្មោះថា ធីម្ន៉ាត-សេរ៉ា។ ឈ្មោះនេះត្រូវបានផ្ដុំឡើង ដោយពាក្យ២ម៉ាត់។ ពាក្យទី១ «ធីម៉្នាត» ប្រែមកពីពាក្យមួយ ដែលមានន័យថា «ផ្នែក» ឬ «តំបន់»។ ពាក្យ ទី២ បានប្រែមកពីពាក្យថា «សេរ៉ាជ (Serach)» ដែលមានន័យថា របស់ដែលនៅសេសសល់។ ដូច្នេះ ហើយ ឈ្មោះទីក្រុងរបស់លោកយ៉ូស្វេ អាចសរសេរបានថា «ជាផ្នែកនៃតំបន់ដែលនៅសេសសល់»។

តើឈ្មោះនេះបានប្រាប់យើងអ្វីខ្លះ អំពីលោកយ៉ូស្វេ? លោកយ៉ូស្វេបានរង់ចាំ រហូតដល់សាសន៍ អ៊ីស្រាអែលទទួលបានចំណែករបស់ពួកគេ។ បន្ទាប់មក លោកយ៉ូស្វេបានជ្រើសរើស ដោយខ្លួនគាត់។ លោកយ៉ូស្វេ មិនបានជ្រើសរើសតំបន់ ដែលមានទីក្រុងច្រើននោះទេ។ លោកយ៉ូស្វេក៏មិនបានជ្រើសរើស ទ្រព្យសម្បត្តិ ឬទីក្រុងល្អប្រណីតនោះដែរ។ ផ្ទុយទៅវិញ គាត់បានជ្រើសរើសទីក្រុងមួយ ដែលអាចនឹង មានសភាពទ្រុឌទ្រោមវិញ។ ដូច្នេះហើយ គាត់នឹងត្រូវជួសជុលទីក្រុងនេះឡើងវិញ។

ម៉្យាងទៀត ទីក្រុងធីម៉្នាតក៏ស្ថិតនៅក្បែរទីក្រុងស៊ីឡូ ដែលជារោងឧបោសថរបស់ព្រះនោះដែរ។ ដូច្នេះហើយ ជម្រើសរបស់លោកយ៉ូស្វេ បានបង្ហាញយើងថា ចិត្តរបស់គាត់នៅទីណា។ ពោលគឺគាត់ចង់ នៅក្បែរព្រះ។ លោកយ៉ូស្វេក៏អាចនឹងសំណូមពរ ឬជ្រើសរើសចំណែកនៃទឹកដីល្អជាងនេះដែរ។ ប៉ុន្តែ គាត់ មិនមានអំនួត នៅក្នុងចិត្តគាត់ឡើយ។ លោកយ៉ូស្វេបានសម្រេចចិត្តរស់នៅក្នុងជីវិតសាមញ្ញ។ គាត់បាន ដឹងនូវអ្វី ដែលមានសារៈសំខាន់។ ជម្រើសរបស់គាត់ បានជួយឱ្យយើងនឹកចាំពីពាក្យពេចន៍របស់ស្តេច ដាវីឌ ដែលទ្រង់បានមានបន្ទូលថា៖ «ខ្ញុំបានសូមសេចក្ដីតែ១ពីព្រះយេហូវ៉ា ហើយនឹងស្វែងរកសេចក្ដី នោះឯង គឺឲ្យខ្ញុំបាននៅក្នុងដំណាក់នៃព្រះយេហូវ៉ា រាល់តែថ្ងៃ អស់១ជីវិតខ្ញុំ ដើម្បីនឹងរំពឹងមើលសេចក្តី លំអនៃព្រះយេហូវ៉ា ហើយនឹងពិនិត្យពិចារណានៅក្នុងព្រះវិហាររបស់ទ្រង់» (ទំនុកតម្កើង ២៧:៤)។

`តើលោកអ្នកអាចរៀនមេរៀនអ្វីខ្លះ ចេញពីស្មារតីរបស់លោកយ៉ូស្វេនេះ? តើលោកអ្នកអាច ទទួលបានចិត្ត ដែលគ្មានអំនួតដោយរបៀបណា?`