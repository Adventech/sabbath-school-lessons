---
title:  ការទទួលបានទឹកដីមកវិញ
date:   27/11/2025
---

`សូមអានគម្ពីរយេរេមា ២៤:៦; យេរេមា ៣១:១៦; អេសេគាល ១១:១៧; អេសេគាល ២៨: ២៥ និងអេសេគាល ៣៧:១៤, ២៥។ តើព្រះបានតាំងសេចក្តីសន្យាយ៉ាងដូចម្តេច អំពីការដែលសាសន៍អ៊ីស្រាអែលបានត្រឡប់មកកាន់ទឹកដីសន្យានោះ? តើព្រះបានបំពេញសេចក្ដីសន្យានោះដោយរបៀបណា?`

នៅពេលដែលសាសន៍អ៊ីស្រាអែល ត្រូវគេជម្លៀសទៅកាន់ទីក្រុងបាប៊ីឡូន ពួកគេបានរៀនអំពី សេចក្តីពិតដ៏សំខាន់មួយ អំពីទំនាក់ទំនងរបស់ពួកគេជាមួយនឹងព្រះ។ ទំនាក់ទំន័ងរបស់ពួកគេជាមួយ នឹងព្រះ មិនបានពឹងផ្អែកទៅលើការរស់នៅលើទឹកដីសន្យារបស់ពួកគេនោះទេ។ ប៉ុន្តែ ព្រះបានបន្តធ្វើជា ព្រះរបស់ពួកគេតទៅទៀត បើទោះបីជាពួកគេគ្មានទឹកដីក៏ដោយ។ ដ្បិតនៅពេលដែលសាសន៍អ៊ីស្រាអែលបានលន់តួបាបរបស់ពួកគេ នោះគេក៏បានក្រឡេកមើលព្រះអម្ចាស់ ដោយអស់ពីចិត្តរបស់ពួកគេដែរ។ បន្ទាប់មក ព្រះក៏បានធ្វើតាមសេចក្ដីសន្យារបស់ទ្រង់ ជាថ្មីម្តងទៀត។

បើទោះជាយ៉ាងនេះក្តី ព្រះមិនដែលសន្យាថា សាសន៍អ៊ីស្រាអែលនឹងបន្តរស់នៅលើផែនដីនេះ ជារៀងរហូតនោះដែរ បើសិនជាពួកគេបានធ្វើបាបនោះ (ចោទិយកថា ២៨:៦៣, ៦៤; យ៉ូស្វេ ២៣:១៣, ១៥; ពង្សាវតារក្សត្រទី១ ៩:៧; ពង្សាវតារក្សត្រទី២ ១៧:២៣; យេរេមា ១២:១០-១២)។ ទន្ទឹមគ្នានេះ ហោរារបស់ព្រះ ក៏បានប្រកាសថា ស្ដេចនាពេលអនាគត នឹងត្រូវប្រសូតចេញពីពូជអំបូររបស់ស្តេចដាវីឌ ដែរ។ ស្ដេចនាពេលអនាគតនេះ នឹងប្រទានសិរីល្អដល់ពួកគេវិញ។ ស្ដេចអង្គនេះ នឹងជួយឱ្យពួកគេរីករាយ ជាមួយនឹងភាពជោគជ័យ នៅក្នុងនាមជាជាតិសាសន៍មួយម្ដងទៀត (អេសាយ ៩:៦, ៧; សាការី ៩:៩,១៦)។ ជាការពិតណាស់ ព្រះបានធ្វើតាមសេចក្ដីសន្យានេះ តាមរយៈព្រះជន្ម និងការសុគតរបស់ព្រះយេស៊ូវ ដ្បិតទ្រង់បានមានព្រះជន្មរស់ពីសុគតឡើងវិញ ដើម្បីបង្ហាញសាសន៍អ៊ីស្រាអែលថា ទ្រង់ជាព្រះអង្គសង្គ្រោះ ដែលព្រះបានសន្យា។

នៅក្នុងគម្ពីរសញ្ញាថ្មី អ្នកនិពន្ធក៏បានប្រាប់យើងថា ព្រះបានធ្វើតាមសេចក្ដីសន្យារបស់ទ្រង់ ដល់សាសន៍អ៊ីស្រាអែល នៅពេលដែលទ្រង់បញ្ជូនព្រះយេស៊ូវមកកាន់ផែនដី (កូរិនថូសទី២ ១:២០; រ៉ូម ១៥:៨)។ នៅពេលដែលយើងយល់អំពីសេចក្តីពិតំនេះ នោះយើងនឹងចាត់ទុកទឹកដីសន្យាថា ជានិមិត្តសញ្ញាតំណាងឱ្យព្រះពរខាងឯវិញ្ញាណវិញ។ ព្រះបានរៀបចំផែនការ ប្រទានព្រះពរទាំងនេះដល់យើងនៅក្នុងពេលឥឡូវនេះ (អេភេសូរ ២:៦) និងនៅពេលអនាគត។

នៅពេលដែលយើងរស់នៅលើផែនដីថ្មី នោះព្រះនឹងបំពេញសេចក្ដីសន្យារបស់ទ្រង់ ដែលថា ទ្រង់នឹងឱ្យយើងសម្រាក។ យើងនឹងរស់នៅលើផែនដីនេះ ដោយគ្មានអំពើបាប និងការអាក្រក់តទៅទៀត។ ដូច្នេះហើយ នៅក្នុងនាមជាគ្រីស្ទាន សេចក្តីសង្ឃឹមរបស់យើង មានប្រភពចេញមកពីសេចក្ដីសន្យារបស់ព្រះយេស៊ូវ ដែលថា ទ្រង់នឹងយាងត្រឡប់មកវិញម្ដងទៀត។ បន្ទាប់ពីយើងបានរស់នៅឯនគរស្ថានសួគ៌ អស់រយៈពេល១០០០ឆ្នាំ នោះព្រះយេស៊ូវនឹងចាប់ផ្តើមនគររបស់ទ្រង់ នៅលើផែនដីថ្មី។ នៅពេលដែល រឿងនេះកើតឡើង នោះព្រះទ្រង់នឹងបំពេញសេចក្ដីសន្យាទាំងអស់ ដែលទ្រង់បានតាំងនឹងយើង ទាក់ទង ទៅនឹងទឹកដីសន្យានោះ។

`សូមអានគម្ពីរយ៉ូហាន ១៤:១-៣; ទីតុស ២:១៣ និងវិវរណៈ ២១:១-៣។ តើខទាំងនេះ បាន ផ្តល់សេចក្តីសង្ឃឹមអ្វីដល់យើង? តើហេតុអ្វីបានជាការសុគតរបស់ព្រះយេស៊ូវ បានផ្តល់ឱ្យយើងនូវភ័ស្តុតាង ដែលថា យើងអាចជឿទុកចិត្តថា ព្រះនឹងបំពេញសេចក្ដីសន្យាទាំងអស់ ដែលទ្រង់បានតាំងនឹងយើងនោះ?`