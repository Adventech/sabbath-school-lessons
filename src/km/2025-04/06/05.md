---
title:  ខ្លោងទ្វារនៃក្តីសង្ឃឹម
date:   05/11/2025
---

`សូមអានគម្ពីរយ៉ូស្វេ ៨:១-២៩។ តើរឿងនេះបានប្រាប់យើងអ្វីខ្លះ អំពីរបៀបដែលព្រះអាច ផ្លាស់ប្តូរកំហុសដ៏អាក្រក់បំផុតរបស់យើង ឱ្យក្លាយទៅជាព្រះពរវិញនោះ?`

ព្រះបានប្រែការបរាជ័យរបស់សាសន៍អ៊ីស្រាអែល នៅត្រង់ជ្រលងភ្នំអាគ័រ ឱ្យក្លាយទៅជា ជ័យជម្នះវិញ។ ពាក្យថា អាគ័រ បានប្រែមកពីពាក្យហេព្រើរ ដែលមានន័យថា «បញ្ហា»។ ម្តងនេះ ជ្រលង ភ្នំអាគ័របានក្លាយមកជាកន្លែង នៃក្ដីសង្ឃឹមវិញ (សូមប្រៀបធៀបជាមួយនឹងគម្ពីរហូសេ ២:១៥)។ ពលរដ្ឋ នៃសាសន៍អៃយ មានពេញទៅដោយអំនួត ដោយសារតែពួកគេបានច្បាំងឈ្នះសាសន៍អ៊ីស្រាអែលមុន គេបង្អស់។ ពួកគេក៏ដឹងប្រាកដថា ពួកគេអាចច្បាំងឈ្នះសាសន៍អីស្រាអែលម្ដងទៀតដែរ។ ពលរដ្ឋនៃ សាសន៍អៃយ បានវាយប្រហារសាសន៍អ៊ីស្រាអែល ដែលបានធ្វើពុតជាដកថយ ហាក់ដូចជាពួកគេកំពុងតែ ចាញ់សង្គ្រាមដូច្នេះដែរ។ ការដកថយនេះ បានធ្វើឱ្យពលរដ្ឋនៃសាសន៍អៃយ ចាកចេញពីទីក្រុងអៃយ ដើម្បីដេញតាមសាសន៍អ៊ីស្រាអែល។ ប៉ុន្តែ អ្វីដែលសាសន៍នេះមិនបានដឹងនោះ គឺថា សាសន៍អ៊ីស្រាអែល ចំនួន៣ម៉ឺននាក់ កំពុងតែឈរមិនឆ្ងាយប៉ុន្មានពីទីក្រុងរបស់ពួកគេនោះឡើយ (យ៉ូស្វេ ៨:៤)។ សាសន៍អ៊ីស្រាអែលចំនួន៣ម៉ឺននាក់នេះ នឹងដុតកម្ទេចទីក្រុងអៃយ។ គម្ពីរយ៉ូស្វេ ៨:៧ បានចែងថា ព្រះអម្ចាស់ គឺជាអ្នកទទួលខុសត្រូវ ទៅលើភាពជោគជ័យរបស់សាសន៍អ៊ីស្រាអែល។ ព្រះបានប្រទានយុទ្ធសាស្ត្រ ចម្បាំងដល់លោកយ៉ូស្វេ។ ប៉ុន្តែ សាសន៍អ៊ីស្រាអែលមិនបានឈ្នះ ដោយសារតែយុទ្ធសាស្ត្រយោធាដ៏ល្អ ឥតខ្ចោះនោះទេ។ ផ្ទុយទៅវិញ ពួកគេបានឈ្នះ ដោយសារតែព្រះអម្ចាស់បានជួយពួកគេវិញ។ បន្ទាប់មក ទ្រង់បានប្រទានទីក្រុងអៃយដល់ពួកគេ ទុកជាអំណោយវិញ។

នៅពេលដែលមនុស្សនៃទីក្រុងអៃយ បានចាកចេញពីក្រុង នៅពេលនោះ ពួកគេបានចាប់ផ្តើម ដេញតាមសាសន៍អ៊ីស្រាអែល។ បន្ទាប់មក ព្រះបានប្រទានសេចក្តីបង្គាប់ ដល់លោកយ៉ូស្វេ។ ដ្បិតទ្រង់ បានបង្ហាញយើងថា ទ្រង់គឺជាអ្នកគ្រប់គ្រងចម្បាំង។ ដូច្នេះហើយ ម្តងនេះ យើងនឹងបានឃើញថា កងទ័ព នៃសាសន៍អ៊ីស្រាអែលនឹងទទួលបានជ័យជម្នះ។

អាវុធរបស់លោកយ៉ូស្វេ គឺជាដាវកោង មិនមែនជាលំពែងនោះទេ។ ម្ល៉ោះហើយ នៅក្នុងសម័យ លោកយ៉ូស្វេ មនុស្សបានប្រើដាវកោងជាញឹកញាប់ នៅពេលដែលពួកគេចេញច្បាំង។ ប៉ុន្តែ ដាវកោងគឺជា និមិត្តសញ្ញា តំណាងឱ្យការដឹកនាំ និងការគ្រប់គ្រង។ ដូច្នេះហើយ ដាវកោងបានបង្ហាញថា ព្រះបានគ្រប់គ្រង លើចម្បាំង។ នៅពេលដែលលោកយ៉ូស្វេកាន់ដាវកោង រហូតដល់សាសន៍អ៊ីស្រាអែលច្បាំងឈ្នះ នោះគាត់ បានបង្ហាញថា គាត់គឺជាអ្នកដឹកនាំនៃសាសន៍អ៊ីស្រាអែល។ លោកយ៉ូស្វេបានបង្ហាញពីការដឹកនាំលើសាសន៍ អ៊ីស្រាអែល ដូចជាលោកម៉ូសេបានបង្ហាញ នៅពេលដែលសាសន៍អ៊ីស្រាអែល បានដើរឆ្លងកាត់សមុទ្រ ក្រហម (និក្ខមនំ ១៤:១៦) និងនៅពេលដែលគាត់បានច្បាំងទាស់ នឹងសាសន៍អាម៉ាលេកយ៉ាងដូច្នោះដែរ (និក្ខមនំ ១៧:១១-១៣)។

`មែនហើយ ព្រះមិនបានធ្វើបាដិហារ្យពិសេសណាមួយ នៅក្នុងចម្បាំងទាស់នឹងសាសន៍អៃយនោះ ឡើយ។ ប៉ុន្ដែ សាសន៍អ៊ីស្រាអែលបានដឹងថា ព្រះនឹងជួយឱ្យពួកគេមានជ័យជម្នះ។ សាសន៍អ៊ីស្រាអែលបានឈ្នះ ដោយសារតែលោកយ៉ូស្វេមានជំនឿទៅលើព្រះ និងបានគោរពតាមទ្រង់។ សព្វថ្ងៃនេះ ច្បាប់ ដ៏សំខាន់នេះ ក៏ជាមេរៀនសម្រាប់យើងដែរ។ ដ្បិតនៅពេលណាដែលយើងជួបនឹងបញ្ហា ឬត្រូវការជំនួយ នោះយើងក៏ត្រូវតែជឿទៅលើព្រះថា ទ្រង់នឹងប្រទានជ័យជម្នះដល់យើងផងដែរ។`