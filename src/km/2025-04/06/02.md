---
title:  ការរំលងសេចក្តីសញ្ញា
date:   02/11/2025
---

`សូមអានបទគម្ពីរយ៉ូស្វ ជំពូក៧។ តើអ្វីទៅជាហេតុផលចម្បង២យ៉ាង ដែលនាំឱ្យមនុស្សពី ទីក្រុងអៃយ ច្បាំងឈ្នះសាសន៍អ៊ីស្រាអែលនោះ?`

`តើហេតុអ្វីបានជាសាសន៍អ៊ីស្រាអែល ច្បាំងចាញ់មនុស្សពីទីក្រុងអោយមុនដំបូងគេទៅវិញ? សម្រាប់ចម្លើយ សូមអានបទគម្ពីរយ៉ូស្វេ ជំពូក៧។`

មានហេតុផល២យ៉ាង ដែលនាំឱ្យសាសន៍អីស្រាអែលច្បាំងចាញ់មនុស្សពីទីក្រុងអៃយ៖ (១) អំពើបាបរបស់លោកអេកាន និង (២) សាសន៍អ៊ីស្រាអែលបានជឿជាក់ទៅលើកម្លាំងរបស់ពួកគេ។ សាសន៍ អ៊ីស្រាអែលបានភ្លេចទូលសូមដំបូន្មានពីព្រះ មុនពេលដែលពួកគេវាយប្រហារសាសន៍អៃយ។ ម៉្យាងទៀត សាសន៍អ៊ីស្រាអែលក៏បានគិតថា កងទ័ពនៃសាសន៍អៃយ គឺជាកងទ័ពដែលទន់ខ្សោយផងដែរ។ សូម ពិនិត្យមើលអំពើបាបរបស់លោកអេកាន ឱ្យកាន់តែដិតដល់បន្ថែមទៀត។ ជាការពិតណាស់ លោកអេកាន មិនបានស្តាប់បង្គាប់ព្រះឡើយ។ គម្ពីរយ៉ូស្វេ ៧:១, ១១-១៣ បានបង្ហាញយើងថា ព្រះបានទុកឱ្យសាសន៍ អ៊ីស្រាអែលទទួលខុសត្រូវ លើអំពើបាបរបស់លោកអេកាននេះឯង។ ដូច្នេះហើយ បានជាសាសន៍អ៊ីស្រាអែល ត្រូវរងទុក្ខ ដោយសារតែជម្រើសរបស់លោកអេកាន។ ដ្បិតព្រះបានបកស្រាយថា អំពើបាបរបស់លោកអេកាន គឺជាបាបអាក្រក់បំផុត។ ព្រះគម្ពីរបានយកពាក្យ «ខាតា (Khata)» ដែលជាពាក្យពេញនិយម មកប្រើ ជំនួសឱ្យបាប ដើម្បីពិពណ៌នាអំពីអំពើបាបរបស់លោកអេកាន។ បន្ទាប់មក ព្រះគម្ពីរបានចែងអំពីអំពើបាប ៥យ៉ាងបន្ថែមទៀត ដែលលោកអេកានបានធ្វើ។ (១) ចិត្តរបស់លោកអេកាន បានបែរចេញពីព្រះ។ (២) លោកអេកានបានលួចយករបស់របរ។ (៣) អាក្រក់ជាងនេះទៅទៀត លោកអេកានបានលួចយកវត្ថុ ដែល ព្រះបានបង្គាប់ឱ្យសាសន៍អ៊ីស្រាអែលបំផ្លាញ។ (៤) លោកអេកានបានកុហក។ (៥) បន្ទាប់មក លោកអេកាន បានលាក់បាំងរបស់របរ ដែលគាត់បានលួចយកនោះ។

លោកអេកានបានរំលងសេចក្តីសញ្ញា ជាមួយនឹងព្រះ។ ប៉ុន្តែ មិនមែនត្រឹមតែលោកអេកានម្នាក់ ដែលបានខុសនឹងព្រះប៉ុណ្ណោះទេ ប៉ុន្តែ សហគមន៍នៃសាសន៍អ៊ីស្រាអែលទាំងមូល ក៏បានចូលរួមខុសនៅក្នុង កំហុសនេះដែរ។ នេះហើយគឺជាមូលហេតុ ដែលនាំឱ្យព្រះអម្ចាស់មានបន្ទូលប្រាប់លោកយ៉ូស្វេថា «ពួក អ៊ីស្រាអែលបានប្រព្រឹត្តអំពើបាប គេបានប្រព្រឹត្តរំលងសេចក្តីសញ្ញារបស់យើង ដែលយើងបានបង្គាប់គេ» (យ៉ូស្វេ ៧:១១, គកស១៦)។

`តើមានវិធីអ្វីខ្លះ ដែលសហគមន៍អាចនឹងត្រូវរងទុក្ខ ដោយសារតែអំពើបាបរបស់អ្នកណាម្នាក់ នៅក្នុងសហគមន៍នោះ? តើលោកអ្នកអាចនឹកឃើញឧទាហរណ៍អ្វីខ្លះ? តើសហគមន៍នេះបានផ្លាស់ប្ដូរ បែបណា ដោយសារតែបទពិសោធន៍មួយនេះ?`