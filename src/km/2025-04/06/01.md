---
title:  ខ្មាំងសត្រូវដែលនៅខាងក្នុង
date:   01/11/2025
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

យ៉ូស្វេ ជំពូក៧; យ៉ូស្វេ ៧:១៦-១៩; យ៉ូស្វេ ៧:១៩-២១; យ៉ូស្វេ ៨:១-២៩; យ៉ូស្វេ ៧:៦-៩។

> <p>ខចងចាំ៖</p>
> «យើងនេះ គឺព្រះយេហូវ៉ា យើងស្ទង់ចិត្ត យើងក៏ល្បងលថ្លើម ដើម្បីនឹងសងដល់មនុស្ស ទាំងអស់តាមផ្លូវប្រព្រឹត្តរបស់គេ ហើយតាមផលនៃកិរិយារបស់គេ» (យេរេមា ១៧:១០, គកស១៦)។

នៅក្នុងបទគម្ពីរយ៉ូស្វេ ជំពូក៧ សាសន៍អ៊ីស្រាអែលបានជួបនឹងបទពិសោធន៍មួយដ៏អាក្រក់។ បទពិសោធន៍នេះ បានជួយបង្រៀនសាសន៍អ៊ីស្រាអែលពីមូលហេតុ ដែលពួកគេត្រូវគោរពសេចក្តីសញ្ញា ដែលពួកគេបានតាំងឡើងជាមួយនឹងព្រះ។ ពោលគឺនៅពេលដែលសាសន៍អ៊ីស្រាអែលគោរពប្រតិបត្តិ ព្រះ នោះមានន័យថា ពួកគេនឹងបានឈ្នះសង្គ្រាម។ ប៉ុន្តែ នៅពេលដែលសាសន៍អ៊ីស្រាអែលអាក់ខាន មិនបានគោរពប្រតិបត្តិព្រះទេ នោះមានន័យថា ពួកគេនឹងចាញ់សង្គ្រាមវិញ។ ជាការពិតណាស់ ព្រះអម្ចាស់ ទ្រង់ជាអ្នកចម្បាំងដ៏ខ្លាំងពូកែ។ ដូច្នេះហើយ ភាពជោគជ័យនៅក្នុងផ្នែកយោធានៃសាសន៍អ៊ីស្រាអែល បានពឹងផ្អែកទៅលើព្រះ មិនមែនពឹងផ្អែកលើកងទ័ពច្រើន ឬយុទ្ធសាស្ត្រធ្វើសង្គ្រាមតាមបែបឈ្លាសវៃ នោះទេ។ ប៉ុន្តែ សាសន៍អ៊ីស្រាអែលនឹងបានឈ្នះ នៅពេលដែលព្រះអម្ចាស់ទ្រង់ចូលធ្វើសង្គ្រាម ជាមួយ នឹងពួកគេ។

នៅក្នុងអំឡុងពេល ដែលសាសន៍អ៊ីស្រាអែលបានច្បាំងដណ្ដើមយកទឹកដីសន្យា ពួកគេក៏ បានរៀនពីមេរៀនពិបាកមួយដែរ។ មេរៀនដែលពួកគេបានរៀនសូត្រនោះ គឺ ខ្មាំងសត្រូវដ៏អាក្រក់ របស់ពួកគ បានស្ថិតនៅក្នុងជំរំរបស់ពួកគេ។ ជាការពិតណាស់ ជញ្ជាំង និងទីក្រុងដែលរឹងមាំ គឺជា បញ្ហាធំ។ ប៉ុន្តែ សាសន៍អ៊ីស្រាអែលមានបញ្ហា ធំជាងជញ្ជាំង និងទីក្រុងរឹងមាំទាំងនេះទៅទៀត។ បញ្ហា នោះគឺថា ជាតិសាសន៍របស់ពួកគេ បានរឹងរូសជាខ្លាំង។ ពួកគេមិនចង់ធ្វើនូវអ្វី ដែលព្រះអម្ចាស់បាន សូមពីពួកគេនោះឡើយ។

សព្វថ្ងៃនេះ ខណៈពេលដែលយើងទន្ទឹងរង់ចាំឱ្យព្រះប្រទានរបស់ ដែលទ្រង់បានសន្យានឹង យើង នោះយើងក៏បានជួបនឹងបញ្ហាដដែលនេះដែរ (ពេត្រុសទី១ ១:៤; កូឡូស ៣:២៤)។ យ៉ាងណាមិញ ព្រះក៏បានសាកល្បងជំនឿរបស់យើង ខណៈពេលដែលយើងទន្ទឹងរង់ចាំ នៅត្រង់ព្រំប្រទល់នៃ «ទឹកដី សន្យា» នោះដែរ។ ដ្បិតយើងនឹងអាចយកឈ្នះការសាកល្បងនេះបាន។ ប៉ុន្តែ លុះត្រាតែយើងថ្វាយ រូបកាយទាំងមូលរបស់យើង ដល់ព្រះយេស៊ូវជាមុនសិន។