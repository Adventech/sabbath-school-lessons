---
title:  ស្មរបន្ទាល់ដែលបានឃើញអំណាចរបស់ព្រះ
date:   06/11/2025
---

យើងបានឃើញរួចមកហើយថា ព្រះបានប្រទានឱកាសដល់សាសន៍កាណាន ដើម្បីឱ្យពួកគេ បានស្គាល់ទ្រង់ និងឈប់ធ្វើការអាក្រក់តទៅទៀត។ ប៉ុន្តែ ពួកគេបានបដិសេធ ការត្រាស់ហៅរបស់ព្រះ។ នៅទីបំផុត ដល់ពេលវេលាដែលព្រះត្រូវដាក់ទោសសាសន៍កាណាន ដោយព្រោះតែអំពើបាបរបស់ពួកគេ។

`សូមអានគម្ពីរយ៉ូស្វេ ៧:៦-៩ ដែលបានបង្ហាញប្រាប់យើង នូវអ្វីដែលលោកយ៉ូស្វេបានមាន ប្រសាសន៍ និងបានអនុវត្ត នៅពេលដែលសាសន៍អៃយបានច្បាំងឈ្នះពួកគេជាលើកដំបូងនោះ។ សូម អានគម្ពីរយ៉ូស្វេ ៧:៩។ តើយើងបានមើលឃើញច្បាប់សំខាន់អ្វីខ្លះ នៅក្នុងពាក្យពេចន៍ ដែលលោកយ៉ូស្វេ បានមានប្រសាសន៍នោះ?`

ដំបូងឡើយ លោកយ៉ូស្វេមើលទៅហាក់ដូចជាគាត់កំពុងតែរអ៊ូរទាំ ដូចជាសាសន៍អ៊ីស្រាអែល ដូច្នោះដែរ បន្ទាប់ពីពួកគេបានចាកចេញពីស្រុកអេស៊ីព្ទនោះ។ «គេនិយាយនឹងលោកថា “ស៊ូឲ្យយើងបាន ស្លាប់ដោយព្រះហស្តនៃព្រះយេហូវ៉ានៅស្រុកអេស៊ីព្ទ ក្នុងកាលដែលយើងអង្គុយនៅជិតឆ្នាំងសម្ល ហើយ បានទទួលទានបាយឲ្យឆ្អែត នោះជាជាង ដ្បិតដែលអ្នកបាននាំយើងមកក្នុងទីរហោស្ថាននេះ នោះគឺដើម្បី តែសម្លាប់ពួកជំនុំនេះទាំងអស់ដោយអត់ឃ្លានទេ”» (និក្ខមនំ ១៦:៣)។

ឥឡូវនេះ សូមស្តាប់លោកយ៉ូស្វេ ដែលបានមានប្រសាសន៍ថា «ឱព្រះយេហូវ៉ាជាព្រះអម្ចាស់ អើយ ហេតុអ្វីបានជាទ្រង់បាននាំពួកបណ្តាជននេះ ឆ្លងទន្លេយ័រដាន់មក ដើម្បីនឹងប្រគល់យើងរាល់គ្នា ទៅក្នុងកណ្ដាប់ដៃសាសន៍អាម៉ូរី ឲ្យត្រូវវិនាសដូច្នេះ គួរតែឲ្យយើងរាល់គ្នាបានសុខចិត្ត នៅខាងនាយទន្លេ យ័រដាន់វិញជាជាង» (យ៉ូស្វេ ៧:៧, គកស១៦)។

ប៉ុន្តែ មិនយូរប៉ុន្មាន លោកយ៉ូស្វេបានបកស្រាយពីមូលហេតុ ដែលនាំឱ្យគាត់មិនសប្បាយចិត្ត។ គាត់មិនមែនកំពុងតែរអ៊ូរទាំនោះទេ។ ប៉ុន្ដែ គាត់កំពុងតែព្រួយបារម្ភ អំពីព្រះនាម និងកិត្តិនាមរបស់ព្រះវិញ។ លោកយ៉ូស្វេមិនចង់ឱ្យពួកបណ្តាជនសើចចំអកឱ្យព្រះ ដោយសារតែសាសន៍អ៊ីស្រាអែលបានចាញ់សង្គ្រាម នោះឡើយ។ «ដ្បិតពួកសាសន៍កាណាន នឹងមនុស្សនៅស្រុកនេះទាំងប៉ុន្មាន គេនឹងឮ ហើយនឹងព័ទ្ធយើង រាល់គ្នាជុំវិញ រួចគេនឹងកាត់ឈ្មោះយើងរាល់គ្នាពីផែនដីចេញ នោះតើទ្រង់នឹងធ្វើដូចម្តេចសម្រាប់ព្រះនាម ទ្រង់ដ៏ជាធំ» (យ៉ូស្វេ ៧:៩)។

ខនេះបានបង្ហាញយើង នូវគោលគំនិតមួយ ដែលជាផ្នែកនៃផែនការរបស់ព្រះ សម្រាប់សាសន៍ អ៊ីស្រាអែល។ ព្រះទ្រង់ចង់ឱ្យសាសន៍ដទៃ ដែលនៅជុំវិញសាសន៍អ៊ីស្រាអែល បានឃើញការអស្ចារ្យ ដែលទ្រង់បានធ្វើសម្រាប់រាស្ត្ររបស់ព្រះអង្គ ដែលបានគោរពតាមទ្រង់។ ប្រទេសទាំងនេះក៏អាចរៀនពីព្រះ តាមរយៈភាពជោគជ័យ ដែលទ្រង់បានប្រទានដល់សាសន៍អ៊ីស្រាអែល នៅក្នុងសង្គ្រាមនោះដែរ។ ប៉ុន្តែ តើយ៉ាងណាទៅវិញ បើសិនជារឿងអាក្រក់បានកើតដល់ពួកគេវិញនោះ? នៅពេលនោះ សាសន៍កាណាន និងសាសន៍ដទៃទៀត អាចនឹងគិតថា ព្រះរបស់សាសន៍អីស្រាអែល គឺជាព្រះដែលមានសភាពទន់ខ្សោយ (សូមអានគម្ពីរជនគណនា ១៤:១៦; ចោទិយកថា ៩:២៨)។ បន្ទាប់មក សាសន៍កាណាននឹងព្យាយាមវាយ ប្រហារសាសន៍អ៊ីស្រាអែល។

`សូមអានគម្ពីរចោទិយកថា ៤:៥-៩។ តើខទាំងនេះបានជួយឱ្យយើងយល់យ៉ាងដូចម្តេច អំពី ផែនការដែលព្រះបានរៀបចំ ដើម្បីឱ្យក្រុមជំនុំយើង បានក្លាយទៅជាស្មរបន្ទាល់របស់ទ្រង់នោះ?`