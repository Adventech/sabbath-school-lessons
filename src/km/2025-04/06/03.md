---
title:  អំពើបាបរបស់លោកអេកាន
date:   03/11/2025
---

`សូមអានគម្ពីរយ៉ូស្វេ ៧:១៦-១៩។ តើរឿងនេះបានប្រាប់យើងយ៉ាងដូចម្តេច អំពីព្រះ និងលោក អេកាននោះ?`

ព្រះមិនបានហៅឈ្មោះអ្នកណាម្នាក់ថា ជាមនុស្សមានបាបភ្លាមៗនោះទេ។ នៅក្នុងនាមជា ចៅក្រម ព្រះទ្រង់ចង់បង្ហាញរាស្ត្ររបស់ព្រះអង្គថា ទ្រង់យុត្តិធម៌។ ហើយទ្រង់ក៏ចង់បង្ហាញសេចក្តីមេត្តា របស់ព្រះអង្គផងដែរ។ ដូច្នេះហើយ បានជាទ្រង់ពន្យល់ពីមូលហេតុ ដែលសាសន៍អ៊ីស្រាអែលបានចាញ់ សង្គ្រាមនោះ។ បន្ទាប់មក ព្រះទ្រង់បានបង្គាប់ឱ្យពួកបណ្ដាជនជម្រះអំពើបាប ចេញពីចិត្តរបស់ពួកគេ ដើម្បីឱ្យពួកគេបានស្អាត (យ៉ូស្វេ ៧:១៣)។ ទ្រង់បានអនុញ្ញាតឱ្យពេលវេលា ដើរកន្លងនូវការបកស្រាយ នេះ និងការដាក់ទោសរបស់ទ្រង់ ចំពោះអំពើបាប។ ដូច្នេះហើយ ព្រះទ្រង់បានប្រទានពេលវេលាដល់ លោកអេកាន ដើម្បីឱ្យគាត់លន់តួអំពើបាប។ ម៉្យាងទៀត ក្រុមគ្រួសាររបស់លោកអេកាន ក៏អាចសម្រេចចិត្ត នៅក្នុងពេលនេះថា ពួកគេត្រូវគ្របបាំងអំពើបាបរបស់លោកអេកាន ឬមួយពួកគេត្រូវបដិសេធ មិនព្រម ចូលដៃជាមួយនឹងអំពើបាបរបស់គាត់។ យ៉ាងណាមិញ ព្រះក៏បានប្រទានជម្រើស ដល់ពួកកូនប្រុសរបស់ លោកកូរេផងដែរ។ ពួកកូនប្រុសទាំងនេះ បានបដិសេធមិនព្រមនៅខាងឪពុករបស់ពួកគេឡើយ។ ដូច្នេះ ហើយ បានជាពួកគេគេចផុតពីការបំផ្លាញ (សូមប្រៀបធៀបជាមួយនឹងគម្ពីរជនគណនា ១៦:២៣-៣៣; ជនគណនា ២៦:១១)។

នៅទីបំផុត ព្រះបានចាប់ផ្តើមកិច្ចការចៅក្រមរបស់ទ្រង់។ មុនដំបូង ព្រះបានសាកល្បងពូជអំបូរ របស់លោកអេកាន។ បន្ទាប់មក ទ្រង់បានធ្វើការសាកល្បងក្រុមគ្រួសាររបស់លោកអេកាន។ បន្ទាប់មកទៀត ទ្រង់បានសាកល្បងលោកអេកាន។ កិច្ចការរបស់ព្រះ គឺជាកិច្ចការដែលប្រុងប្រយ័ត្នបំផុត។ ជាការពិតណាស់ ទ្រង់គឺជាសាក្សី ដែលបានទតឃើញអំពើឧក្រិដ្ឋកម្ម។ ប៉ុន្តែ ទន្ទឹមគ្នានេះ ទ្រង់ក៏ជាចៅក្រម ដែលត្រូវដាក់ ទោស មនុស្សមានកំហុសផងដែរ។

លោកអេកានគឺជាមនុស្សរឹងរូស។ តើលោកអេកានពិតជាបានជឿថា ព្រះមិនបានជ្រាបពីអ្នកដែលបានធ្វើបាបដែរឬទេ? យើងមិនអាចលាក់បាំងអ្វីមួយ ពីព្រះនេត្ររបស់ព្រះបានឡើយ។ យើងមិនអាច លាក់បាំង រឿងអ្វីមួយ ពីព្រះបានឡើយ។ ដ្បិតទ្រង់បានទតឃើញរឿងគ្រប់យ៉ាង (ទំនុកតម្កើង ១៣៩: ១-១៦; របាក្សត្រទី១ ១៦:៩)។ ទ្រង់បានជ្រាបពីរឿងគ្រប់យ៉ាង ដែលបានលាក់បាំងនៅក្នុងចិត្តមនុស្ស លោក (សាំយូអែលទី១ ១៦:៧; យេរេមា ១៧:១០; សុភាសិត ៥:២១)។

សូមកត់ចំណាំ អំពីរបៀបដែលលោកយ៉ូស្វេ បានមានប្រសាសន៍ទៅកាន់លោកអេកាន។ លោក យ៉ូស្វេបានហៅលោកអេកានថា «កូនអើយ»។ ឈ្មោះថា «កូនអើយ» បានបង្ហាញយើងអំពីទំនាក់ទំនង រវាង លោកយ៉ូស្វេ និងលោកអេកាន។ លោកយ៉ូស្វេគឺជាអ្នកដឹកនាំនៃសាសន៍អ៊ីស្រាអែល ហើយគាត់ក៏មានអាយុ ច្រើនជាងលោកអេកានដែរ។ ពាក្យថា «កូនអើយ» ក៏បានបង្ហាញយើងថា ចិត្តរបស់លោកយ៉ូស្វេ មានពេញ ទៅដោយក្តីមេត្តា ចំពោះលោកអេកានដែរ។ ពាក្យសម្តី និងសកម្មភាពដ៏សប្បុរសរបស់លោកយ៉ូស្វេ គឺជា និមិត្តសញ្ញាតំណាងឱ្យសេចក្តីស្រឡាញ់ ដែលព្រះមានចំពោះយើង។ ដ្បិតទ្រង់ «មិនដែលមានល្បិចកល ឬកាចសាហាវនោះឡើយ។ ទ្រង់ក៏មិនបានមានព្រះបន្ទូលគ្រោតគ្រាតដែរ។ ព្រះយេស៊ូវ ទ្រង់មិនដែល បណ្ដាលឱ្យអ្នកណាម្នាក់ឈឺចាប់ ដោយគ្មានហេតុផលនោះទេ។ ព្រះយេស៊ូវក៏មិនដែលភ័យខ្លាច នៅក្នុងការ ប្រកាន់ជំហរទាស់នឹងការកុហក ការសង្ស័យ និងការអាក្រក់នោះដែរ។ ប៉ុន្តែ ផ្ទុយទៅវិញ ព្រះយេស៊ូវបាន អំពាវនាវ នៅពេលទ្រង់ស្តីបន្ទោសមនុស្សលោក ដោយព្រោះអំពើបាបរបស់ពួកគេ»។ ដកស្រង់ពី Ellen G. White, The Desire of Age, page 353, adapted។

`ព្រះបានជ្រាបពីរឿងគ្រប់យ៉ាង ដែលលោកអ្នកបានធ្វើ។ ទ្រង់ថែមទាំងជ្រាបពីរឿងសម្ងាត់របស់ លោកអ្នក ដែលគ្មានអ្នកណាម្នាក់បានដឹងផងដែរ។ តើគោលគំនិតនេះ បានផ្លាស់ប្ដូររបៀបរស់នៅ របស់ លោកអ្នកដោយរបៀបណា? តើគោលគំនិតនេះ គួរតែផ្លាស់ប្ដូររបៀបរស់នៅរបស់លោកអ្នកយ៉ាងដូចម្តេច?`