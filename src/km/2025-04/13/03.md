---
title:  ដោយប្រើសេចក្តីពិត និងចិត្តស្មោះត្រង់
date:   22/12/2025
---

`តើលោកយ៉ូស្វេ បានសូមឱ្យសាសន៍អ៊ីស្រាអែលធ្វើអ្វីខ្លះ? សម្រាប់ចម្លើយ សូមអានគម្ពីរយ៉ូស្វេ ២៤:១៤, ១៥។ តើការបម្រើព្រះ ដោយប្រើសេចក្តីពិត និងចិត្តស្មោះត្រង់ មានន័យយ៉ាងដូចម្តេច?`

លោកយ៉ូស្វេបានសូមឱ្យសាសន៍អ៊ីស្រាអែលជ្រើសរើស បើសិនជាពួកគេចង់ធ្វើជារាស្ត្រពិសេស របស់ទ្រង់តទៅទៀត។ ជម្រើសគឺស្ថិតនៅលើពួកគេ។ ពួកគេអាចសម្រេចចិត្តស្មោះត្រង់ចំពោះព្រះ និង រស់នៅលើទឹកដីនោះ។ ពួកគេក៏អាចត្រឡប់ទៅថ្វាយបង្គំព្រះក្លែងក្លាយរបស់ពួកគេដែរ។ នៅពេលនោះ ពួកគេនឹងបានដូចជាសាសន៍ដទៃ ដែលនៅជុំវិញពួកគេ។ សាសន៍ដទៃដែលនៅជុំវិញពួកគេ ពុំមានទំនាក់ទំនង ពិសេសជាមួយព្រះ ឬកិច្ចការពិសេស ដែលត្រូវធ្វើដើម្បីព្រះអង្គនោះឡើយ។

បើសិនជាសាសន៍អ៊ីស្រាអែលបានជ្រើសរើសព្រះអម្ចាស់ នោះពួកគេត្រូវតែគោរពប្រតិបត្តិទ្រង់ ដោយប្រើចិត្តស្មោះត្រង់។ ពួកគេត្រូវតែធ្វើតាមសេចក្តីពិតនៃព្រះគម្ពីរ ពីព្រោះការគោរពព្រះអម្ចាស់មានន័យថា យើងបានយល់ដឹងថា ព្រះរបស់យើង ទ្រង់បរិសុទ្ធ និងមានព្រះជន្មអស់កល្ប។ ទ្រង់មានអំណាច ខ្លាំងពូកែ និងល្អក្រៃលែង។ ម៉្យាងទៀត យើងក៏ជាតួមានជីវិតដ៏តូចល្អិតផងដែរ។ ជីវិតរបស់យើង មាន ការចាប់ផ្តើម និងមានទីបញ្ចប់ ពីព្រោះយើងជាមនុស្សមានបាប។ ដូច្នេះហើយ ការកោតខ្លាចព្រះ គឺជា ការទទួលយកកិច្ចការ ដែលទ្រង់បានធ្វើសម្រាប់យើង។ យើងក៏ត្រូវតែទទួលយកទ្រង់ នៅក្នុងនាមជា ព្រះវរបិតារបស់យើង ដែលគង់នៅឯនគរស្ថានសួគ៌ និងជាស្ដេចរបស់យើងដែរ។ នៅពេលដល់យើងជឿ រឿងទាំងនេះ នោះយើងនឹងបានរស់នៅក្នុងជីវិតដែលស្ដាប់បង្គាប់ (លេវីវិន័យ ១៩:១៤; លេវីវិន័យ ២៥: ១៧; ចោទិយកថា ១៧:១៩; ពង្សាវតារក្សត្រទី២ ១៧:៣៤)។ នៅពេលដែលយើងគោរពប្រតិបត្តិព្រះ នោះយើងក៏នឹងបម្រើទ្រង់ដែរ។

តើយើងបម្រើព្រះដោយរបៀបណា? ចម្លើយគឺតាមរយៈវិធី២យ៉ាង។ (១) យើងត្រូវបម្រើទ្រង់ ដោយរស់នៅជាមួយនឹង «ជីវិតស្មោះត្រង់»។ (២) យើងក៏ត្រូវ «រស់នៅតាមសេចក្តីពិត» ដែរ។ «ជីវិត ស្មោះត្រង់» មានប្រភពមកពីភាសាហេព្រើរមួយពាក្យ ដែលភាគច្រើនត្រូវបានប្រើ ដើម្បីពិពណ៌នាអំពី តង្វាយដុត។ ដូច្នេះហើយ សាសន៍ហេព្រើរត្រូវតែយកតង្វាយសត្វដ៏ល្អឥតខ្ចោះ មកថ្វាយព្រះអម្ចាស់។ យ៉ាងណាមិញ នៅពេលដែលយើង «រស់នៅតាមសេចក្តីពិត» នោះយើងក៏នឹងបានឃើញថា យើងស្មោះត្រង់ ចំពោះព្រះដែរ។ សេចក្តីស្រឡាញ់របស់ព្រះ បានបង្ហាញយើងថា ទ្រង់ជាអ្នកណា។ ជាការពិតណាស់ ទ្រង់គឺជាព្រះដែលមានភាពស្មោះត្រង់ ហើយទ្រង់ក៏ធ្វើតាមសេចក្ដីសន្យាទាំងអស់របស់ព្រះអង្គដែរ។

បុគ្គលដែលមានភាពស្មោះត្រង់ គឺជាបុគ្គលដែលអាចពឹងពាក់បាន ហើយយើងក៏អាចជឿទុកចិត្ត គាត់បានដែរ។ យ៉ាងណាមិញ លោកយ៉ូស្វេក៏បានសូមឱ្យសាសន៍អ៊ីស្រាអែល បង្ហាញភាពស្មោះត្រង់ ដូចជា ព្រះបានបង្ហាញដល់ពួកគេយ៉ាងដូច្នេះដែរ។ ចិត្តរបស់យើងត្រូវតែស្របគ្នា ជាមួយនឹងអាកប្បកិរិយារបស់ យើង។ ជីវិតរបស់យើងក៏គួរតែបង្ហាញអ្នកដទៃថា យើងបានដឹងគុណព្រះចំពោះរឿងគ្រប់យ៉ាង ដែលទ្រង់ បានធ្វើសម្រាប់យើង។

`តើការបម្រើព្រះ ដោយប្រើសេចក្តីពិតនៃព្រះគម្ពីរ និងចិត្តស្មោះត្រង់ មានន័យយ៉ាងណាសម្រាប់ លោកអ្នក? តើមានរបស់អ្វីខ្លះ ដែលបានរារាំងលោកអ្នក មិនឱ្យប្រើសេចក្តីពិតនៃព្រះគម្ពីរ និងចិត្តស្មោះត្រង់នោះ?`