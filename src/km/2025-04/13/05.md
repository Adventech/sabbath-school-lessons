---
title:  គ្រោះថ្នាក់នៃការថ្វាយបង្គំព្រះក្លែងក្លាយ
date:   24/12/2025
---

`តើហេតុអ្វីបានជាលោកយ៉ូស្វេចាំបាច់សូមឱ្យសាសន៍អ៊ីស្រាអែល កម្ទេចរូបសំណាកនៃព្រះ ក្លែងក្លាយយ៉ាងដូច្នេះ? សម្រាប់ចម្លើយ សូមអានគម្ពីរយ៉ូស្វេ ២៤:២២-២៤។`

នៅលើវាលទំនាបនៃប្រទេសម៉ូអាប់មុននេះបន្តិច លោកម៉ូសេបានសូមឱ្យសាសន៍អ៊ីស្រាអែល បោះចោលរូបសំណាក នៃព្រះក្លែងក្លាយ (ចោទិយកថា ៣០:១៩, ២០)។ រូបសំណាកទាំងនេះ មិនមែនជាព្រះក្លែងក្លាយនៃសាសន៍អេស៊ីព្ទ ឬជាព្រះក្លែងក្លាយ ដែលជាកម្មសិទ្ធិដល់មនុស្សនៅក្នុងទឹកដីកាណាន នោះដែរ។ ប៉ុន្តែ រូបសំណាកទាំងនេះ គឺជារូបសំណាកនៃព្រះក្លែងក្លាយ ដែលជាកម្មសិទ្ធិដល់សាសន៍អ៊ីស្រាអែល។ ដូច្នេះហើយ ម្ដងនេះ លោកយ៉ូស្វេក៏បានសូមឱ្យសាសន៍របស់គាត់ ថ្វាយចិត្តរបស់ពួកគេ ដល់ព្រះទាំងស្រុងដែរ។ បើសិនជាពួកគេបានថ្វាយចិត្តរបស់ពួកគេ ដល់ព្រះអង្គទាំងស្រុង នោះទ្រង់នឹងឮ នូវការអធិស្ឋានរបស់ពួកគេ (ពង្សាវតារក្សត្រទី២ ១៩:១៦; ទំនុកតម្កើង ៣១:២, ៣; ដានីយ៉ែល ៩:១៨)។ក្រោយមកទៀត ហោរារបស់ព្រះ បានសូមឱ្យសាសន៍អ៊ីស្រាអែលថ្វាយចិត្តរបស់ពួកគេ ដល់ព្រះទាំងស្រុងដោយការគោរពតាមទ្រង់ (អេសាយ ៥៥:៣; យេរេមា ៧:២៤)។ ប៉ុន្តែ គួរឱ្យសោកស្តាយណាស់ ស្តេចសាឡូម៉ូន និងស្តេចដទៃទៀត បែរជាបម្រើព្រះក្លែងក្លាយនៃសាសន៍ដទៃវិញ (ពង្សាវតារក្សត្រទី១ ១១:២, ៤, ៩)។ បើសិនជាគ្មានជំនួយពីព្រះទេ នោះយើងមិនខុសគ្នាពីស្ដេចសាឡូម៉ូនដែរ ពីព្រោះចិត្តរបស់យើង មានពេញទៅដោយអំពើបាប។ យើងមិនអាចគោរពតាមព្រះ ដោយខ្លួនយើងផ្ទាល់បានឡើយ។ ដូច្នេះ ហើយ យើងត្រូវតែសម្រេចចិត្តគោរពតាមទ្រង់។ បន្ទាប់មក យើងត្រូវតែសូមជំនួយពីទ្រង់ ដើម្បីនឹងជួយ បម្រើទ្រង់ទាំងស្រុង។

សាសន៍អ៊ីស្រាអែលបានឆ្លើយថា ពួកគេនឹងស្ដាប់ព្រះសូរសៀងរបស់ព្រះ។ ចម្លើយរបស់ពួកគេ បានបង្ហាញថា ពួកគេកំពុងតែសន្យាថា ពួកគេនឹងគោរពប្រតិបត្តិព្រះ។ ព្រះមិនបានសូមឱ្យសាសន៍អ៊ីស្រាអែល ធ្វើតាមច្បាប់ដែលនាំទៅរកការស្លាប់នោះទេ។ ផ្ទុយទៅវិញ សេចក្តីសន្យាដែលព្រះបានតាំងឡើង ជាមួយ នឹងសាសន៍អ៊ីស្រាអែល គឺស្តីអំពីការដែលពួកគេមានទំនាក់ទំនងរស់រវើក ជាមួយនឹងទ្រង់។ សាសនានៃ សាសន៍អ៊ីស្រាអែល មិនមែនស្តីអំពីការដែលពួកគេបានសង្គ្រោះ ដោយព្រោះតែទង្វើល្អរបស់ពួកគេនោះទេ។ ប៉ុន្តែ សាសនារបស់ពួកគេ គឺស្ដីអំពីការដែលពួកគេមានទំនាក់ទំនងរស់រវើក ជាមួយនឹងព្រះដែល ប្រកដដោយក្តីស្រឡាញ់វិញ។

សេចក្ដីសន្យាដែលសាសន៍អ៊ីស្រាអែលបានស្បថថា ពួកគេនឹងបម្រើព្រះ ក៏បានរាប់បញ្ចូល នូវសេចក្ដីសន្យា ដែលថា ពួកគេនឹងបោះបង់ចោលរូបសំណាកនៃព្រះក្លែងក្លាយដែរ។ ប៉ុន្តែ យើងមិនបាន ដឹងថា សាសន៍អ៊ីស្រាអែលបានរក្សាសេចក្ដីសន្យារបស់ពួកគេនោះឡើយ ដ្បិតនៅពេលដែលលោកយ៉ូស្វេ បានបង្គាប់ឱ្យសាសន៍អ៊ីស្រាអែលធ្វើអ្វីមួយ គម្ពីរយ៉ូស្វេក៏បានរៀបរាប់ អំពីរបៀបដែលសាសន៍អ៊ីស្រាអែល បានរក្សាសេចក្ដីសន្យារបស់ពួកគេដែរ។ ប៉ុន្តែ ចុងបញ្ចប់នៃគម្ពីរយ៉ូស្វេ ពុំបានរបាយការណ៍អំពីការដែល ពួកគេបានបោះបង់ចោលព្រះក្លែងក្លាយនោះទេ។

ការអំពាវនាវរបស់លោកយ៉ូស្វេ ដើម្បីឱ្យសាសន៍អ៊ីស្រាអែលឱ្យបម្រើព្រះនេះ ក៏ជាការអំពាវនាវ សម្រាប់យើងសព្វថ្ងៃនេះដែរ។ ដូច្នេះហើយ យើងត្រូវតែជ្រើសរើសបម្រើព្រះអម្ចាស់។ ប៉ុន្តែ ទន្ទឹមគ្នានេះ យើងក៏ត្រូវតែលះបង់រូបសំណាក ឬព្រះក្លែងក្លាយទាំងអស់របស់យើងដែរ។

`តើលោកអ្នកបានសន្យានឹងព្រះអម្ចាស់ថា លោកអ្នកនឹងធ្វើរឿងអ្វីមួយនោះញឹកញាប់ប៉ុនណា? បើសិនជាលោកអ្នកមិនបានធ្វើដូច្នេះទេ សូមពន្យល់ពីមូលហេតុ។ តើចម្លើយរបស់លោកអ្នកបានប្រាប់ លោកអ្នកយ៉ាងដូចម្តេច អំពីសេចក្តីមេត្តាដ៏អត់ធ្មត់របស់ព្រះនោះ?`