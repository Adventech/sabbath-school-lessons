---
title:  ការតយុទ្ធយ៉ាងល្អ
date:   25/12/2025
---

`សូមអានពាក្យចុងក្រោយ នៅក្នុងគម្ពីរយ៉ូស្វេ (យ៉ូស្វេ ២៤:២៩-៣៣)។ តើពាក្យទាំងនេះ បាន ឆ្លុះបញ្ចាំង អំពីជីវិតរបស់លោកយ៉ូស្វេដោយរបៀបណា? តើខទាំងនេះបានចែងយ៉ាងដូចម្តេចខ្លះ អំពីអនាគតនោះ?`

ចុងបញ្ចប់នៃគម្ពីរយ៉ូស្វេ បានប្រាប់យើងថា លោកយ៉ូស្វេ និងលោកអេលាសារ បានទទួល មរណភាព។ លោកអេលាសារគឺជាសម្តេចសង្ឃ។ គម្ពីរយ៉ូស្វេក៏បានពិពណ៌នា អំពីការដែលសាសន៍អ៊ីស្រាអែលបានបញ្ចុះសពលោកយ៉ូស្វេ និងលោកអេលាសារដែរ។ បន្ទាប់មក គម្ពីរនេះបានពិពណ៌នាអំពីឆ្អឹងរបស់លោកយ៉ូស្វេ។ ឆ្អឹងរបស់លោកយ៉ូសែប គឺជារូបស័ព្ទតំណាងឱ្យជីវិត ដែលស្ថិតនៅក្រៅទឹកដីសន្យា។ ប៉ុន្តែ ផ្នូររបស់លោកយ៉ូស្វេ និងលោកអេលាសារ គឺជារូបស័ព្ទតំណាងឱ្យជីវិតថ្មី នៅលើទឹកដី សន្យាវិញ។ គម្ពីរយ៉ូស្វេបានប្រៀបធៀបផ្នូរទៅនឹងឆ្អឹង ដើម្បីបង្ហាញយើងថា សាសន៍អ៊ីស្រាអែលលែង ត្រាច់ចរទៀតហើយ។ ពួកគេមិនចាំបាច់យកឆ្អឹងរបស់លោកយ៉ូស្វេ ឬឆ្អឹងរបស់លោកអេលាសារ ទៅជាមួយនឹងពួកគេឡើយ ខណៈពេលដែលពួកគេធ្លាប់បានសែងឆ្អឹងរបស់លោកយ៉ូសែបនោះ។ ជាការពិតណាស់ លោកអ័ប្រាហាំ លោកអ៊ីសាក និងលោកយ៉ាកុប បានបញ្ចុះក្រុមគ្រួសាររបស់ពួកគេនៅក្នុងរូងភ្នំ (លោកុប្បត្តិ ២៣:១៣, ១៩; លោកុប្បត្តិ ២៥:៩, ១០)។ លោកអ័ប្រាហាំបានទិញដីនេះ នៅត្រង់ភ្នំស៊ីគែម (លោកុប្បត្តិ ៣៣:១៩)។ ឥឡូវនេះ សាសន៍អ៊ីស្រាអែលបានបញ្ចុះអ្នកដឹកនាំរបស់ពួកគេ នៅលើទឹកដីដែលព្រះបាន ប្រទានដល់ពួកគេ។ ទឹកដីនេះ គឺជាលំនៅឋានរបស់ពួកគេ។ ចំណែកឯផ្នូរវិញ បានជួយឱ្យសាសន៍អ៊ីស្រាអែល នឹកចាំថា ព្រះបានធ្វើតាមសេចក្ដីសន្យារបស់ទ្រង់ ដល់លោកអ័ប្រាហាំ លោកអ៊ីសាក និងលោកយ៉ាកុប។

ខចុងក្រោយនៃគម្ពីរយ៉ូស្វេ បានភ្ជាប់សាច់រឿងនៅក្នុងគម្ពីរ ទៅនឹងប្រវត្តិកាលពីមុនរបស់សាសន៍ អ៊ីស្រាអែល។ ទំនាក់ទំនងនេះ ក៏បានជួយឱ្យសាសន៍អ៊ីស្រាអែលមើលទៅកាន់ព្រះអម្ចាស់ ដើម្បីឱ្យទ្រង់បានដឹកនាំពួកគេនៅពេលអនាគត។

ជំពូកដ៏អស្ចារ្យនៅក្នុងប្រវត្តិសាស្ត្រនៃសាសន៍អ៊ីស្រាអែល បានមកដល់ទីបញ្ចប់ ដោយមរណភាពរបស់លោកយ៉ូស្វេ។ អនាគតរបស់សាសន៍អ៊ីស្រាអែល នឹងត្រូវពឹងផ្អែកទៅលើរបៀប ដែលពួកគេបានឆ្លើយតបទៅនឹងសំណួរខាងក្រោមនេះ ដែលបានសួរថា៖ តើពួកគេនឹងនៅតែស្មោះត្រង់ ចំពោះព្រះអម្ចាស់ ដែរឬទេ? តើពួកគេនឹងលះបង់ចោលព្រះក្លែងក្លាយរបស់ពួកគេដែរឬទេ? សាសន៍អ៊ីស្រាអែលនៅក្នុងសម័យលោកយ៉ូស្វេ បានស្មោះត្រង់ចំពោះព្រះអម្ចាស់ និងបញ្ញត្តិរបស់ទ្រង់។ ប៉ុន្តែ តើសាសន៍អ៊ីស្រាអែលជំនាន់បន្ទាប់ទៀត នឹងបន្តគោរពប្រតិបត្តិព្រះដែរឬទេ? នៅពេលអនាគត សាសន៍អ៊ីស្រាអែលពីគ្រប់សម័យកាលនឹងត្រូវឆ្លើយសំណួរទាំងនេះ ពីព្រោះភាពជោគជ័យរបស់ពួកគេ នឹងត្រូវពឹងផ្អែកទៅលើចម្លើយ ដែលពួកគេឆ្លើយទៅតាមរយៈការរស់នៅប្រចាំថ្ងៃរបស់ពួកគេ។ តើការរស់នៅរបស់ពួកគេ បានបង្ហាញថា ពួកគេស្រឡាញ់សេចក្តីពិតនៃព្រះគម្ពីរ ដែលព្រះបានប្រទានដល់ពួកគេដែរឬទេ?

`លោកយ៉ូស្វេបាន «តយុទ្ធយ៉ាងល្អ» ដូចលោកប៉ុលដែរ (ធីម៉ូថេទី២ ៤:៧)។ តើហេតុអ្វីបានជា លោកយ៉ូស្វេទទួលបានភាពជោគជ័យ? តើលោកអ្នកត្រូវសម្រេចចិត្តយ៉ាងដូចម្តេច នៅថ្ងៃនេះដើម្បីឱ្យ លោកអ្នកបានបញ្ចប់ជីវិត ដោយភាពជោគជ័យដូចជាលោកយ៉ូស្វេនោះ?`