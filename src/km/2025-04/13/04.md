---
title:  សេរីភាពនៅក្នុងការបម្រើ
date:   23/12/2025
---

លោកយ៉ូស្វេបានគោរព នូវការសម្រេចចិត្តនៃប្រជាជនរបស់គាត់។ គាត់ចង់ឱ្យសាសន៍អ៊ីស្រាអែល បម្រើព្រះ ដោយសារតែសេរីភាពនៃការជ្រើសរើសរបស់ពួកគេ។ លោកយ៉ូស្វេមិនចង់ឱ្យសាសន៍អ៊ីស្រាអែល មានអារម្មណ៍តានតឹងនៅក្នុងការបម្រើព្រះនោះទេ។ នេះហើយជាមូលហេតុដែលនាំឱ្យលោកយ៉ូស្វេ រំឮក សាសន៍អ៊ីស្រាអែលថា ពួកគេបានជ្រើសរើសបម្រើព្រះអម្ចាស់ (សូមអានគម្ពីរយ៉ូស្វេ ២៤:២២)។ នៅក្នុងខដទៃទៀត លោកយ៉ូស្វេក៏បានប្រាប់អំពីរបៀប ដែលព្រះបានរើសយកសាសន៍អ៊ីស្រាអែល មកធ្វើរាស្ត្រ របស់ព្រះអង្គ (ចោទិយកថា ៧:៦, ៧; ចោទិយកថា ១០:១៥; ចោទិយកថា ១៤:២)។ សាសន៍អ៊ីស្រាអែល មានសិទ្ធិនៅក្នុងការនិយាយថា «ទេ» ទៅកាន់ព្រះអម្ចាស់ បន្ទាប់ពីទ្រង់បានជ្រើសរើសពួកគេ។ ប៉ុន្តែ ការ និយាយបែបនេះ គឺជាការល្ងង់ខ្លៅ។ សាសន៍អ៊ីស្រាអែលអាចជ្រើសរើសនិយាយថា «បាទ/ចាស» ទៅកាន់ព្រះ។ បន្ទាប់មក ពួកគេអាចបន្តរស់នៅ និងរីករាយជាមួយនឹងភាពជោគជ័យតទៅទៀត។ ប៉ុន្តែ ទន្ទឹមគ្នា នេះ ពួកគេក៏អាចបដិសេធព្រះ និងរើសយកការស្លាប់ដែរ។

`តើអ្វីទៅជាចម្លើយ ដែលសាសន៍អ៊ីស្រាអែលបានឆ្លើយតប ទៅនឹងការអំពាវនាវរបស់លោក យ៉ូស្វេនោះ (យ៉ូស្វេ ២៤:១៦-១៨)? តើលោកយ៉ូស្វេបានមានប្រសាសន៍យ៉ាងដូចម្តេចខ្លះ នៅពេលដែល គាត់បានឮចម្លើយរបស់ពួកគេនោះ? តើលោកអ្នកគិតថា មូលហេតុអ្វីបានជាគាត់មានប្រសាសន៍នូវពាក្យ ពេចន៍ទាំងនេះ? សម្រាប់ចម្លើយ សូមអានគម្ពីរយ៉ូស្វេ ២៤:១៩-២១។`

យោងទៅតាមចម្លើយរបស់ពួកគេ សាសន៍អ៊ីស្រាអែលបានបង្ហាញថា ព្រះនៃពួកអយ្យកោរបស់ ពួកគេ ឥឡូវនេះ បានក្លាយជាព្រះរបស់ពួកគេហើយ (យ៉ូស្វេ ២៤:១៧, ១៨)។ សាសន៍អ៊ីស្រាអែលកំពុងតែ បម្រើព្រះ ដោយអស់ពីចិត្តរបស់ពួកគេ។ បន្ទាប់ពីសេចក្តីសន្យានេះ លោកអ្នក អាចនឹងគិតថា លោកយ៉ូស្វេអាចនឹងថ្លែងអំពីអ្វីមួយ ដែលល្អប្រសើរ និងមានការលើកទឹកចិត្ត។ ប៉ុន្តែ ការថ្លែងបែបនេះ មិនមែនជាអ្វីដែលបានកើតឡើងនោះទេ។ ផ្ទុយទៅវិញ លោកយ៉ូស្វេបានផ្លាស់ប្ដូរប្រធានបទរបស់គាត់។ គាត់លែងមាន ប្រសាសន៍អំពីសេចក្តីស្រឡាញ់របស់ព្រះ កាលពីមុនទៀតហើយ។ ម្តងនេះ លោកយ៉ូស្វេបានផ្តល់នូវ ការដាស់តឿនមួយ គឺថា៖ ការបម្រើព្រះ មិនមែនជារឿងងាយស្រួលនោះទេ។

លោកយ៉ូស្វេបានដឹងពីរបៀប ដែលសាសន៍អ៊ីស្រាអែលនៅក្នុងទីរហោស្ថាន ងាយនឹងសន្យាថា ពួកគេនឹងគោរពប្រតិបត្តិព្រះ នៅពេលដែលគាត់បានជួយរំដោះពួកគេ ឱ្យរួចផុតពីស្រុកអេស៊ីព្ទនោះ (និក្ខមនំ ១៩:៨; និក្ខមនំ ២៤:៣; ចោទិយកថា ៥:២៧)។ ប៉ុន្តែ សាសន៍អ៊ីស្រាអែលទាំងនេះ បានភ្លេចសេចក្តីសន្យា របស់ពួកគេ បើទោះបីជាពួកគេបានស្បថក៏ដោយ (និក្ខមនំ ជំពូក៣២)។ ដូច្នេះហើយ លោកយ៉ូស្វេចង់ឪ្យប្រាកដថា សាសន៍អ៊ីស្រាអែលដែលស្ថិតនៅក្រោមការបង្គាប់របស់គាត់ បានយល់ពីរឿងមួយចំនួន។ ចំណុច ទី១ ការសម្រេចចិត្តបម្រើព្រះ មានសារៈសំខាន់ណាស់។ ប៉ុន្តែ ការសម្រេចចិត្តរបស់ពួកគេ នឹងផ្លាស់ប្តូរជីវិតរបស់ពួកគេ។ ម្ល៉ោះហើយ ពួកគេត្រូវតែរស់នៅដើម្បីព្រះ និងធ្វើតាមបញ្ញត្តិរបស់ព្រះអង្គ។ បើសិនជា ពួកគេធ្វើដូច្នេះ នោះព្រះនឹងប្រទានពរដល់ពួកគេ។ ប៉ុន្តែ បើសិនជាំពួកគេមិនបានគោរពប្រតិបត្តិទ្រង់ទេ នោះពួកគេនឹងត្រូវរងទុក្ខ។ ទន្ទឹមគ្នានេះ លោកយ៉ូស្វេក៏ចង់ឱ្យពួកគេយល់ទាំងស្រុង នូវអ្វីដែលពួកគេបាន សន្យានោះដែរ។

ចំណុចទី២ សាសន៍អ៊ីស្រាអែលត្រូវតែសម្រេចចិត្ត ដោយខ្លួនឯងថា ពួកគេនឹងបម្រើព្រះ ពីព្រោះ លោកយ៉ូស្វេមិនអាចសម្រេចចិត្តជំនួសពួកគេបានឡើយ។

ចំណុចទី៣ សាសន៍អ៊ីស្រាអែលត្រូវតែដឹងថា មនុស្សលោកមិនអាចបម្រើព្រះ ដោយកម្លាំង របស់ពួកគេបានទេ។ យ៉ាងណាមិញ យើងក៏មិនអាចបម្រើព្រះ ដោយប្រើទង្វើល្អរបស់យើងបានដែរ។ ដូច្នេះហើយ យើងត្រូវមានទំនាក់ទំនងផ្ទាល់ខ្លួន ជាមួយនឹងព្រះជាមុនសិន ដើម្បីឱ្យទ្រង់សង្គ្រោះយើង។ បន្ទាប់មក យើងនឹងអាចបម្រើទ្រង់ (សូមប្រៀបធៀបជាមួយនឹងគម្ពីរនិក្ខមនំ ២០:១, ២; ចោទិយកថា ៥:៦, ៧)។