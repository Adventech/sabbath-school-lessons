---
title:  ត្រូវតែនឹកចាំជានិច្ច
date:   14/10/2025
---

`ហេតុអ្វីបានជាព្រះបង្គាប់ឱ្យលោកយ៉ូស្វេដាក់ថ្ម១២ដុំ នៅក្នុងទន្លេយ័រដាន់ និង១២ដុំទៀត នៅតាមច្រកភ្នំគីលកាលទៅវិញ? តើព្រះចង់ឱ្យសាសន៍អីស្រាអែលនឹកចាំអំពីអ្វី នៅពេលដែលពួកគេ បានឃើញថ្មទាំងនេះនោះ? សម្រាប់ចម្លើយ សូមអានបទគម្ពីរយ៉ូស្វេ ជំពូក៤។`

ថ្មទាំងនេះនឹងបានជា «ទីសម្គាល់»មួយ។ ជាញឹកញាប់ ពាក្យថា «អត់ ot» បានប្រែ មកថា «ជាការអស្ចារ្យ»។ ពាក្យថា «អត់» ក៏អាចមានន័យថា ការអស្ចារ្យដែលព្រះបានធ្វើនោះដែរ (សូមអាន ការសិក្សាកាលពីម្សិលមិញ)។ ការអស្ចារ្យទាំងនេះបានរាប់បញ្ចូលទាំងសេចក្តីវេទនាទាំង១០យ៉ាង ដែលព្រះ បានច្បាំងទាស់នឹងសាសន៍អេស៊ីព្ទ។ ពាក្យថា «អត់» ក៏អាចមានន័យថាជា «និមិត្តរូប» ឬ ជា «ទីសម្គាល់» ផងដែរ។ ទីសម្គាល់នេះ ឬនិមិត្តរូបនេះ បានបង្ហាញយើងពីសេចក្តីពិតនៃព្រះគម្ពីរ។ ឧទាហរណ៍ ឥន្ទធនូ គឺជា «ទីសម្គាល់» តំណាងឱ្យសេចក្តីសន្យារបស់ព្រះ (លោកុប្បត្តិ ៩:១២, ១៣)។ ឧទាហរណ៍មួយទៀត សាសន៍អ៊ីស្រាអែលបានលាបឈាមនៅលើក្របទ្វារផ្ទះរបស់ពួកគេ នៅពេលដែលពួកគេស្នាក់នៅក្នុង ស្រុកអេស៊ីព្ទ។ ដូច្នេះហើយ ឈាមគឺជាទីសម្គាល់ (និក្ខមនំ ១២:១៣) បង្ហាញថា ពួកគេមានជំនឿទៅលើព្រះថា ទ្រង់នឹងសង្គ្រោះពួកគេ។ ឧទាហរណ៍ចុងក្រោយ ថ្ងៃសប្បាតហ៍គឺជាទីសម្គាល់សំខាន់បំផុត។ ថ្ងៃ សប្បាតហ៍បានបង្ហាញថា ព្រះបានបង្កើតផ្ទៃមេឃ និងផែនដី។ ថ្ងៃសប្បាតហ៍ក៏បានបង្ហាញយើងថា ព្រះ បានគង់នៅជាមួយនឹងរាស្ត្ររបស់ទ្រង់ ហើយទ្រង់ក៏បានធ្វើឱ្យពួកគេបរិសុទ្ធដែរ (និក្ខមនំ ៣១:១៣, ១៧; អេសេគាល ២០:១២)។

នៅក្នុងបទគម្ពីរយ៉ូស្វេ ជំពូក៤ ថ្មក៏ជានិមិត្តរូបមួយដែរ។ ថ្មទាំងនេះបានបង្ហាញពីការអស្ចារ្យ ដែលព្រះបានធ្វើសម្រាប់រាស្ត្ររបស់ទ្រង់កាលពីមុនមក។ ថ្មទាំងនេះនឹងជួយឱ្យសាសន៍អ៊ីស្រាអែលនឹកចាំ ពីបាដិហារ្យ នៅត្រង់ទន្លេយ័រដាន់ ដោយព្រះបានញែកទឹកជា២ ដើម្បីឱ្យសាសន៍អ៊ីស្រាអែលបានដើរឆ្លងកាត់នៅលើដីស្ងួតវិញ។ ជាញឹកញាប់ អ្នកដែលបានដើរតាមព្រះ បានតាំងថ្មនៅត្រង់កន្លែងផ្សេងៗគ្នា (លោកុប្បត្តិ ២៨:១៨-២២)។ ថ្មទាំងនេះ បានធ្វើឱ្យពួកគេសួរសំណួរអំពីព្រះអម្ចាស់ (និក្ខមនំ ១២:២៦, ២៧; ចោទិយកថា ៦:២០-២៥)។ ជាការពិតណាស់ ថ្មនៅក្នុងទន្លេយ័រដាន់ និងនៅតាមច្រកភ្នំគីលកាល នេះ គឺជាទីសម្គាល់ដែលមានអំណាចបំផុត។ ថ្មនេះ បានជួយឱ្យយើងនឹកចាំអំពីអតីតកាលរបស់ពួកគេ។ ទន្ទឹមគ្នានេះ នៅពេលដែលសាសន៍អ៊ីស្រាអែលបានឃើញថ្មទាំងនេះ នោះមានន័យថា ពួកគេ ក៏ត្រូវតែធ្វើ កិច្ចការឱ្យលើសពីការនឹកចាំនេះដែរ។ ហើយលើសពីនេះទៅទៀត ពួកគេក៏ត្រូវតែគោរពប្រតិបត្តិព្រះដែរ (ចោទិយកថា ៥:១៥; ចោទិយកថា ៨:២)។

ឥឡូវនេះ យើងបានយល់ហើយ ពីមូលហេតុដែលព្រះបានបង្គាប់ឱ្យរាស្ត្ររបស់ទ្រង់តាំងថ្ម ទាំងនេះឡើយ។ ថ្មទាំងនេះនឹងជួយឱ្យសាសន៍អ៊ីស្រាអែលនឹកចាំពីបាដិហារ្យ ដែលព្រះបានធ្វើសម្រាប់ ពួកគេ។ ទន្ទឹមគ្នានេះ សាសន៍អ៊ីស្រាអែលជំនាន់ក្រោយ ក៏ត្រូវតែយល់ដឹងអំពីអត្ថន័យនៃថ្មទាំងនេះដែរ។ ពោលគឺថា ពួកគេអាចប្រកាន់ខ្ជាប់ជំនឿរបស់ពួកគេ ឱ្យមានភាពរស់រវើក លុះត្រាតែពួកគេបានយល់ពីសកម្មភាពដ៏អស្ចារ្យ ដែលព្រះបានធ្វើការពីមុនមក។ នៅពេលដែលពួកគេធ្វើដូច្នេះ នោះគេនឹងទទួលបាន ជំនឿដែលមានជីវិតរស់រវើក មិនមែនជាសាសនាដែលដេកស្លាប់នោះទេ។ សព្វថ្ងៃនេះ យើងក៏ដូចគ្នាដែរ។ នៅចុងបំផុត យើងនឹងត្រូវធ្វើឱ្យជំនឿរបស់យើង ក្លាយជាកម្មសិទ្ធិរបស់យើង។ គ្មានអ្នកណាម្នាក់ដែលអាច ជឿព្រះ ជំនួសយើងបានឡើយ។

`តើបទពិសោធន៍របស់លោកអ្នក បានបង្ហាញទីសម្គាល់អ្វីខ្លះ? តើទីសម្គាល់ទាំងនេះ បានជួយឱ្យ លោកអ្នកនឹកចាំពីរឿងអស្ចារ្យ ដែលព្រះបានធ្វើសម្រាប់លោកអ្នកនោះយ៉ាងដូចម្តេច?`