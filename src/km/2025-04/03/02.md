---
title:  តើព្រះអម្ចាស់ជាអ្នកណា
date:   12/10/2025
---

`តើហេតុអ្វីបានជាព្រះសូមឱ្យសាសន៍អ៊ីស្រាអែលត្រៀមខ្លួនសម្រាប់រឿង ដែលបម្រុងនឹងកើត ឡើងនោះ? សម្រាប់ចម្លើយ សូមអានគម្ពីរយ៉ូស្វេ ៣:១-៥ និងជំនគណនា ១៤:៤១-៤៤។`

យើងបានអានអំពីហឹបសញ្ញារបស់ព្រះជាលើកដំបូងនោះ គឺនៅក្នុងគម្ពីរយ៉ូស្វេ ៣:១-៥។ ប៉ុន្តែ មុនសម័យលោកយ៉ូស្វេ តើមានខគម្ពីរណាទៀត ដែលបានចែងអំពីហឹបនេះ? ជាការពិតណាស់ លោកម៉ូសេ បានពិពណ៌នាអំពីហឹបសញ្ញា រួមជាមួយនឹងរោងឧបោសថរបស់ព្រះ (និក្ខមនំ ៤០:២១)។ លោកម៉ូសេ ក៏បានពិពណ៌នាអំពីហឹបសញ្ញា និងការដែលសាសន៍អ៊ីស្រាអែលបានបន្តដំណើរពីភ្នំស៊ីណាយ (ជនគណនា ១០:៣៣-៣៦)។ យើងបានអានអំពីហឹបសញ្ញានេះ នៅពេលដែលសាសន៍អ៊ីស្រាអែលបម្រុងនឹងចាប់ផ្តើម ដណ្ដើមយកទឹកដី ប៉ុន្តែ ពួកគេបានបរាជ័យ (ជនគណនា ១៤:៤៤)។ នៅក្នុងរោងឧបោសថ ហឹបសញ្ញា គឺជាវត្ថុសំខាន់បំផុត។ ហឹបនេះបានរក្សាទុករបស់៣យ៉ាង។ របស់នីមួយៗ បានបង្ហាញពីទំនាក់ទំនង ពិសេស់ ដែលសាសន៍អ៊ីស្រាអែលបានទទួលពីព្រះ។ របស់ទាំង៣យ៉ាងនេះគឺជា៖ (១) បញ្ញត្តិ១០ប្រការ; (២) ដំបងរបស់លោកអើរ៉ុន និង (៣) ចានមាសដាក់នំម៉ាណា (និក្ខមនំ ១៦:៣៣; ហេព្រើរ ៩:៤)។

សាសន៍អ៊ីស្រាអែលបានធ្វើរឿងពិសេសៗជាច្រើន ដើម្បីនឹងត្រៀមលក្ខណៈឆ្លងកាត់ទន្លេ យ័រដាន់។ ពួកគេក៏បានយកហឹបសញ្ញា មកជាមួយដែរ។ របស់ទាំងនេះ បានជួយឱ្យសាសន៍អ៊ីស្រាអែល ចងចាំថា ព្រះកំពុងតែដឹកនាំពួកគេ។ ពួកគេអាចទទួលបានជ័យជម្នះ លុះត្រាតែពួកគេបានធ្វើតាមផែនការ និងកាលវិភាគរបស់ព្រះ។ ដ្បិតព្រះគម្ពីរបានចែងថា ព្រះបានគង់នៅលើបល្ល័ង្កកំពូលនៃទេវតា ដែលបាន គ្របបាំងហឹបសញ្ញារបស់ទ្រង់ (និក្ខមនំ ២៥:២២; ជនគណនា ៧:៨៩)។ ម៉្យាងទៀត ហឹបសញ្ញាក៏បាន ដើរតាមព្រះដែរ។ ដ្បិតនៅពេលដែលព្រះផ្លាស់ទីកន្លែង នោះហឹបសញ្ញាក៏បានផ្លាស់ទីតាមទ្រង់។ នៅត្រង់ ចំណុចនេះ មានន័យថា ព្រះបានចូលទៅក្នុងទឹកកាណានមុនសាសន៍អ៊ីស្រាអែល។ ទ្រង់បានដឹកនាំពួកគេ ចូលច្បាំង ដើម្បីដណ្តើមយកទឹកដីសន្យា។

តើលោកអ្នកបានឃើញពាក្យនៅក្នុងគម្ពីរយ៉ូស្វេ ៣:៥ ដែលបានសរសេរថា «ញែកខ្លួនចេញ ជាបរិសុទ្ធ» ដែរឬទេ? យោងទៅតាមភាសាហេព្រើរ សេចក្តីបង្គាប់នេះសំដៅទៅលើកិច្ចការ ដែលពួកសង្ឃ បានធ្វើ ដើម្បីឱ្យពួកគេបានជ្រះស្អាត មុនពេលដែលពួកគេបម្រើព្រះ នៅក្នុងរោងឧបោសថរបស់ទ្រង់ (និក្ខមនំ ២៨:៤១; និក្ខមនំ ២៩:១)។ សាសន៍អ៊ីស្រាអែលក៏បានសម្អាតខ្លួន់ មុនពេលដែលពួកគេបាន ជួបជាមួយនឹងព្រះ នៅត្រង់ភ្នំស៊ីណាយនោះដែរ (និក្ខមនំ ១៩:១០, ១៤)។ ទន្ទឹមគ្នានេះ ពួកបណ្ដាជន ក៏ត្រូវតែញែកខ្លួនឱ្យស្អាត មុនពេលដែលពួកគេចេញច្បាំងផងដែរ (ចោទិយកថា ២៣:១៤)។ តើពួកគ បានធ្វើរឿងអ្វីខ្លះ ដើម្បីឱ្យពួកគេបានជ្រះស្អាតនោះ? ចម្លើយគឺថា ពួកគេត្រូវតែឈប់ប្រព្រឹត្តអំពើបាប។ យើងក៏បានឃើញសេចក្ដីបង្គាប់ដដែលនេះ នៅក្នុងគម្ពីរជនគណនា ១១:១៨ ដែរ ដែលថា ពួកបណ្ដាជន ចាំបាច់ត្រូវតែញែកខ្លួន ឱ្យស្អាតជាមុនសិន។ បន្ទាប់មក ទ្រង់នឹងអាចធ្វើបាដិហារ្យជំនួសពួកគេ។

នៅពេលដែលសាសន៍អ៊ីស្រាអែលឆ្លងកាត់ទន្លេយ័រដាន់ នោះព្រះនឹងបង្ហាញភ័ស្តុតាងដល់រាស្ត្រ របស់ទ្រង់ ដែលអាចឱ្យពួកគេជឿទុកចិត្តទៅលើសេចក្ដីសន្យារបស់ទ្រង់។ ដ្បិតទ្រង់នឹងប្រទានទឹកដីសន្យា ដល់ពួកគេ។