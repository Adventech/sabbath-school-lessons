---
title:  ព្រះនៃការអស្ចារ្យ ដែលទ្រង់មានព្រះជន្មរស់
date:   13/10/2025
---

`ដោយមានជំនួយពីព្រះ នោះសាសន៍អ៊ីស្រាអែលបានឆ្លងកាត់ទន្លេយ័រដាន់។ ការឆ្លងកាត់របស់ ពួកគេ គឺជាការអស្ចារ្យមួយ។ តើការអស្ចារ្យនេះបានប្រាប់យើងអ្វីខ្លះ អំពីព្រះដែលយើងបានបម្រើនោះ? សម្រាប់ចម្លើយ សូមអានគម្ពីរយ៉ូស្វេ ៣:៦-១៧។`

គម្ពីរយ៉ូស្វេ ៣:៥ បានចែងថា ការឆ្លងកាត់របស់សាសន៍អ៊ីស្រាអែល គឺជាការអស្ចារ្យមួយ។ ពាក្យថា «ការអស្ចារ្យ» បានប្រែមកពីពាក្យនៃភាសាហេព្រើរ ដែលហៅថា «នីផ្លាអត់ (niphla ot)»។ ហើយ «នីផ្លាអត់» គឺជា «សកម្មភាពដ៏ធំអស្ចារ្យ» ដែលបានបង្ហាញពីអំណាចរបស់ទ្រង់ (ទំនុកតម្កើង ៧២:១៨; ទំនុកតម្កើង ៨៦:១០)។ ក្រោយមកទៀត សាសន៍អ៊ីស្រាអែលបានគិតអំពីសកម្មភាពអស្ចារ្យទាំងនេះ។ បន្ទាប់មក ពួកគេបានសរសើរតម្កើងព្រះ និងបានផ្សាយប្រាប់អ្នកដទៃអំពីទ្រង់ (ទំនុកតម្កើង ៩៦:៣)ការអស្ចារ្យមួយចំនួនរបស់ព្រះ ក៏បានរាប់បញ្ចូលទាំងទុក្ខវេទនា នៅក្នុងស្រុកអេស៊ីព្ទនោះដែរ (និក្ខមនំ ៣:២០; មីកា ៧:១៥) ការឆ្លងកាត់សមុទ្រក្រហម ហើយនិងការដែលព្រះបានដឹកនាំសាសន៍អ៊ីស្រាអែលនៅក្នុងទីរហោស្ថាន (ទំនុកតម្កើង ៧៨:១២-១៦)។

អ្នកសរសេរព្រះគម្ពីរបានប្រាប់យើងថា ព្រះបានបង្កើតផ្ទៃមេឃ និងផែនដីនេះ។ ដូច្នេះហើយ ទ្រង់មានអំណាចខ្លាំងពូកែណាស់។ ដ្បិតកិច្ចការដែលទ្រង់បានធ្វើនោះ មិនអាចកម្រិតសកម្មភាពទ្រង់ បានឡើយ។ ដូច្នេះហើយ ទ្រង់អាចធ្វើរឿងគ្រប់យ៉ាង (យេរេមា ៣២:១៧)។ រឿងគ្រប់យ៉ាងរបស់ទ្រង់ ល្អក្រៃលែង (ពួកចៅហ្វាយ ១៣:១៨)។ ហើយយើងក៏មិនអាចយល់ពីទ្រង់ទាំងស្រុងបានដែរ។

នៅពេលដែលយើងប្រៀបធៀបព្រះ ជាមួយនឹងព្រះក្លែងក្លាយដទៃទៀត នោះយើងនឹងបាន ឃើញថា ព្រះក្លែងក្លាយទាំងនេះមិនអាចសង្គ្រោះមនុស្សលោកបានឡើយ (ទំនុកតម្កើង ៩៦:៥; អេសាយ ៤៤:៨)។ ប៉ុន្តែ ព្រះនៃព្រះគម្ពីរ ទ្រង់ជាព្រះដែលមានព្រះជន្មរស់។ ដូច្នេះហើយ សិស្សរបស់ទ្រង់អាចជឿ ទុកចិត្តបានថា ទ្រង់នឹងជួយពួកគេ។

លោកសាការីដែលជាហោរារបស់ព្រះ ក៏បានប្រើពាក្យ «ការអស្ចារ្យ» នេះដែរ។ លោកសាការី បានប្រើពាក្យនេះ ដើម្បីពិភាក្សាអំពីអនាគតនៃសាសន៍អ៊ីស្រាអែល បន្ទាប់ពីពួកគេបានវិលត្រឡប់ពីស្រុក បាប៊ីឡូនវិញ ដ្បិតព្រះបានបង្ហាញលោកសាការីថា ទីក្រុងយេរូសាឡិមនឹងត្រូវបានសាងសង់ឡើងវិញ។ បន្ទាប់មក មនុស្សចាស់ជរានឹងអង្គុយនៅតាមដងផ្លូវនៃទីក្រុងនេះម្តងទៀត។ ក្មេងប្រុស និងក្មេងស្រីនឹង រត់ប្រឡែងគ្នា នៅក្នុងទីក្រុងនេះ។ ប៉ុន្តែ មនុស្សនៃទីក្រុងយេរូសាឡិម ពិបាកនឹងជឿសេចក្ដីសន្យារបស់ លោកសាការីណាស់។ ទីក្រុងនេះបានខូចបង់អស់ហើយ។ ដូច្នេះហើយ តើការអស្ចារ្យនេះ អាចនឹងកើត ឡើងបានដោយរបៀបណា? នៅពេលនោះ លោកសាការីបានប្រកាសឡើងថា៖ «ព្រះយេហូវ៉ានៃពួក ពលបរិវារមានព្រះបន្ទូលថា៖ “គ្រានោះ បើការនេះមើលទៅប្លែកភ្នែកដល់សំណល់ជនជាតិនេះ តើត្រូវ ប្លែកភ្នែកដល់យើងដែរឬ?” នេះជាព្រះបន្ទូលរបស់ព្រះយេហូវ៉ានៃពួកពលបរិវារ។ ព្រះយេហូវ៉ានៃពួក ពលបរិវារមានព្រះបន្ទូលដូច្នេះថា៖ “មើល៍! យើងនឹងសង្គ្រោះប្រជារាស្ត្ររបស់យើងឲ្យរួចពីស្រុកខាងកើត និងពីស្រុកខាងលិចដែរ។ យើងនឹងនាំគេមក គេនឹងរស់នៅក្នុងក្រុងយេរូសាឡិម គេនឹងក្លាយជាប្រជារាស្ត្រ របស់យើង ហើយយើងជាព្រះរបស់គេ ដោយសេចក្តីពិត និងសេចក្តីសុចរិត» (សាការី ៨:៦-៨)។

`សូមអាននូវអ្វីដែលព្រះយេស៊ូវបានមានបន្ទូល នៅក្នុងគម្ពីរលូកា ១៨:១៨-២៧។ តើចម្លើយ ដែលព្រះយេស៊ូវបានមានបន្ទូលទៅកាន់សិស្សរបស់ទ្រង់ បានជួយឱ្យលោកអ្នកជឿទុកចិត្តថា ព្រះទ្រង់ មានអំណាចខ្លាំងពូកែ ដែលសមល្មមនឹងឱ្យទ្រង់សង្គ្រោះរាស្ត្ររបស់ទ្រង់នោះដោយរបៀបណា?`