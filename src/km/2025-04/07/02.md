---
title:  ចូរយកព្រះជាទី១
date:   09/11/2025
---

`សូមអានរឿងនៅក្នុងគម្ពីរយ៉ូស្វេ ៥:១-៧។ តើហេតុអ្វីបានជាព្រះអម្ចាស់ បង្គាប់ឱ្យលោកយ៉ូស្វេ កាត់ស្បែកសាសន៍អ៊ីស្រាអែល នៅក្នុងអំឡុងនៃគ្រានេះទៅវិញ? ការកាត់ស្បែក សំដៅទៅលើការកាត់ ចុងស្វាស នៃប្រដាប់ភេទបុរស។`

អ្នកស៊ើបការណ៍បានពិនិត្យមើលទឹកដី និងបានប្រគល់របាយការណ៍មួយ ដែលបានកម្សាន្តចិត្ត លោកយ៉ូស្វេ។ ដូច្នេះហើយ បានជាយើងរំពឹងថា សាសន៍អ៊ីស្រាអែលនឹងចេញច្បាំងភ្លាមៗ។ ប៉ុន្តែ សេចក្តី សន្យាដែលសាសន៍អ៊ីស្រាអែលបានតាំងឡើងជាមួយនឹងព្រះ មានសារៈសំខាន់ជាងការដណ្ដើមយកទឹកដី របស់ពួកគេទៅទៀត។

មុនពេលដែលសាសន៍អ៊ីស្រាអែលអាចច្បាំងដណ្តើមយកទឹកដី ពួកគេចាំបាច់ត្រូវតែបង្កើត ចំណងមិត្តភាពរបស់ពួកគេ ជាមួយនឹងម្ចាស់ទឹកដី។ ហើយម្ចាស់ទឹកដីនោះ គឺជាព្រះអម្ចាស់នោះឯង។ ម៉្យាងទៀត សាសន៍អ៊ីស្រាអែលក៏បានអរព្រះគុណព្រះ ដែលបានជួយឱ្យពួកគេឆ្លងផុតទន្លេយ័រដាន់ផងដែរ។ ទំនាក់ទំនងរបស់យើងជាមួយនឹងព្រះ គួរតែមានប្រភពចេញមកពីការអរព្រះគុណ ចំពោះរឿងគ្រប់យ៉ាង ដែលទ្រង់បានធ្វើសម្រាប់យើង។ យើងមិនគួរព្យាយាមយកទង្វើរបស់យើង មកដូរយកព្រះពររបស់ទ្រង់ នោះឡើយ។

សាសន៍អ៊ីស្រាអែល បម្រុងនឹងច្បាំងសង្គ្រាមមួយដ៏សំខាន់។ ម្ល៉ោះហើយ យើងនឹងរំពឹងថា ជំរំ ទាំងមូលច្បាស់ជាមមាញឹក នៅក្នុងការត្រៀមខ្លួនធ្វើសង្គ្រាម។ ជាការពិតណាស់ ពួកគេបានត្រៀមខ្លួន រួចស្រេចហើយ។ ប៉ុន្តែ នៅក្នុងរបៀបដែលយើងមិនបានរំពឹងទុកវិញ។ ពួកគេមិនមែនកំពុងតែសម្លៀង កាំបិត ឬរៀបចំសេះរបស់ពួកគេរួចស្រេចនោះទេ។ ផ្ទុយទៅវិញ ពួកបុរសទាំងនេះ បានកាត់ស្បែកវិញ។ កងទ័ពភាគច្រើនបានចុះខ្សោយ យ៉ាងហោចណាស់ក៏៣ថ្ងៃដែរ ខណៈពេលដែលពួកគេព្យាបាលរបួស។

សាសន៍អ៊ីស្រាអែលបានកាត់ស្បែក ដោយសារតែពួកគេចង់អបអរសាទរ ទំនាក់ទំនងរបស់ ពួកគេជាមួយនឹងព្រះ។ សាសន៍អ៊ីស្រាអែលបានដឹងថា ព្រះអម្ចាស់គឺជាអ្នកគ្រប់គ្រងសង្គ្រាម។ ដូច្នេះហើយ បានជាព្រះទ្រង់ជួយសង្គ្រោះពួកគេ។ ទ្រង់បានប្រទានជ័យជម្នះដល់ពួកគេ។ នេះហើយជាមូលហេតុ ដែលនាំឱ្យព្រះយេស៊ូវមានបន្ទូលថា «ចូរស្វែងរកនគរ និងសេចក្តីសុចរិតនៃព្រះជាមុនសិន ទើបគ្រប់របស់ ទាំងនោះ នឹងបានប្រទានមកអ្នករាល់គ្នាថែមទៀតផង» (ម៉ាថាយ ៦:៣៣)។ ភាគច្រើន ជីវិតប្រចាំថ្ងៃបាន បង្ហាញ នូវរឿងសំខាន់ៗជាច្រើនដល់ការរស់នៅរបស់យើង។ ហើយរឿងសំខាន់បំផុត ដែលយើងអាច ធ្វើបាន ដើម្បីឱ្យយើងបាននឹកចាំទ្រង់នោះ គឺជាការបង្កើតទំនាក់ទំនងថ្មីស្រឡាងរបស់យើង ជាមួយនឹង ព្រះជារៀងរាល់ថ្ងៃ។

`សូមគិតអំពីគ្រាដែលលោកអ្នកមិនបានចំណាយពេលជាមួយនឹងព្រះ ដោយសារតែលោកអ្នក ជាប់រវល់ខ្លាំងពេក។ តើហេតុអ្វីបានជារឿងនេះ ងាយស្រួលធ្វើម៉្លេះ? តើយើងអាចច្បាំងទាស់នឹងរឿង បែបនេះដោយរបៀបណា?`