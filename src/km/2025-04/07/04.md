---
title:  អាសនាដែលជានិមិត្តសញ្ញាតំណាងឱ្យទំនាក់ទំនងថ្មី
date:   11/11/2025
---

`តើលោកយ៉ូស្វេបានសាងសង់អាសនាថ្វាយព្រះ ដោយសារហេតុផលអ្វី? សូមអានគម្ពីរយ៉ូស្វេ ៨:៣០, ៣១; សូមប្រៀបធៀបជាមួយនឹងគម្ពីរចោទិយកថា ១១:២៦-៣០; ចោទិយកថា ២៧:២-១០។`

ព្រះបានបង្គាប់ឱ្យលោកអ័ប្រាហាំ លោកអ៊ីសាក និងលោកយ៉ាកុប សាងសង់អាសនានៅក្នុង ទឹកដី ដែលព្រះបានសន្យានឹងពួកគេ។ អាសនាបានបង្ហាញថា ទឹកដីនោះបានក្លាយជាកម្មសិទ្ធិរបស់ពួកគេ។ ឥឡូវនេះ សាសន៍អ៊ីស្រាអែលបានសាងសង់អាសនា ដើម្បីបង្ហាញថា ព្រះបានធ្វើតាមសេចក្តីសន្យារបស់ទ្រង់ ដល់លោកអ័ប្រាហាំ លោកអ៊ីសាក និងលោកយ៉ាកុប។ ពោលគឺទ្រង់បានប្រទានទឹកដីកាណាន ដល់កូនចៅ ជំនាន់ក្រោយរបស់ពួកគេ។ សាសន៍អ៊ីស្រាអែលបានសាងសង់អាសនា ដូចដែលលោកម៉ូសេបានបង្គាប់ ពួកគេ (ចោទិយកថា ១១:២៦-៣០; ចោទិយកថា ២៧:២-១០)។

គម្ពីរយ៉ូស្វេ ៨:៣០-៣៥ បានភ្ជាប់រឿងខាងឯសង្គ្រាម ទៅនឹងការថ្វាយបង្គំ។ នៅក្នុងខទាំងនេះ សាសន៍អ៊ីស្រាអែលបានផ្សារភ្ជាប់ទំនាក់ទំនងរបស់ពួកគេ ជាមួយនឹងព្រះជាថ្មីម្តងទៀត។ គោលគំនិតនេះ គឺជាប្រធានបទដ៏សំខាន់បំផុត នៅក្នុងគម្ពីរយ៉ូស្វេ។ ការស្តាប់បង្គាប់គឺជាផ្នែកនៃកិច្ចការ ដែលសាសន៍ អ៊ីស្រាអែលបានធ្វើ ដើម្បីផ្សារភ្ជាប់ទំនាក់ទំនងរបស់ពួកគេ ជាមួយនឹងព្រះជាថ្មីម្តងទៀត។ ព្រះបានបង្គាប់ ឱ្យលោកយ៉ូស្វេដឹកនាំសាសន៍អីស្រាអែល ឱ្យរស់ក្រោមការស្តាប់បង្គាប់ (យ៉ូស្វេ ១:៧)។ ការស្តាប់បង្គាប់ របស់សាសន៍អ៊ីស្រាអែល ក៏ជាផ្នែកនៃសេចក្ដីសន្យារបស់ពួកគេ ជាមួយនឹងព្រះផងដែរ។ យើងបានមើល ឃើញគោលគំនិតនេះ នៅចុងបញ្ចប់នៃកណ្ឌគម្ពីរ (យ៉ូស្វេ ជំពូក២៤)។

សង្គ្រាមដែលសាសន៍អ៊ីស្រាអែលបានច្បាំងដណ្តើមយកទឹកដី គឺជាផ្នែកនៃផែនការ ដែលព្រះ បានរៀបចំសម្រាប់សាសន៍អ៊ីស្រាអែល។ ប៉ុន្តែ ភាពស្មោះត្រង់របស់ពួកគេចំពោះព្រះ កាន់តែសំខាន់ ជាងសង្គ្រាម ដែលពួកគេត្រូវច្បាំងទៅទៀត។ ផែនការដែលព្រះបានរៀបចំសម្រាប់សាសន៍អ៊ីស្រាអែល នេះ ក៏បានរាប់បញ្ចូលទាំងមនុស្សជាតិទាំងអស់ផងដែរ។ ផែនការរបស់ទ្រង់ គឺដើម្បីសង្គ្រោះអស់អ្នកណា ដែលនឹងទទួលយកទ្រង់។ តើយើងនឹងគោរពតាមបញ្ញត្តិរបស់ទ្រង់ដែរឬទេ? មនុស្សគ្រប់គ្នាចាំបាច់ត្រូវតែ ឆ្លើយសំណួរនេះ ពីព្រោះជីវិតដ៏នៅអស់កល្ប នឹងត្រូវពឹងផ្អែកទៅលើចម្លើយរបស់យើងនេះឯង។

លោកយ៉ូស្វេបានចារឹកបញ្ញត្តិនៅលើផ្ទាំងថ្ម ដែលបានលាបថ្នាំពណ៌ស។ ថ្មទាំងនេះ មានលក្ខណៈ ខុសគ្នាពីថ្ម ដែលគេយកមកធ្វើសាសនា (សូមប្រៀបធៀបជាមួយនឹងគម្ពីរចោទិយកថា ២៧: ២-៨)។អ្នកប្រាជ្ញខាងឯព្រះគម្ពីរជាច្រើននាក់ បានជឿថា លោកយ៉ូស្វេបានចារឹកបញ្ញត្តិ១០ប្រការ នៅលើផ្ទាំងថ្ម ពណ៌ស។ ថ្មទាំងនេះបានជួយឱ្យសាសន៍អ៊ីស្រាអែលនឹកចាំ ពីសេចក្តីសញ្ញារបស់ពួកគេ ជាមួយនឹងព្រះ និងដើម្បីឱ្យពួកគេបានគោរពបម្រើទ្រង់។

លោកយ៉ូស្វេគឺជានិមិត្តសញ្ញាតំណាងឱ្យព្រះយេស៊ូវ។ ព្រះយេស៊ូវបានយាងមកដឹកនាំមនុស្ស ត្រឡប់ទៅព្រះវិញ។ ដើម្បីសម្រេចកិច្ចការនេះ ព្រះយេស៊ូវបានច្បាំង និងបានឈ្នះការអាក្រក់ជំនួសយើង។ ព្រះយេស៊ូវបានរក្សាសេចក្ដីសន្យារបស់ព្រះ។ «ដ្បិតទោះបើមានសេចក្ដីសន្យារបស់ព្រះយ៉ាងណាក៏ដោយ ក៏នៅសុទ្ធតែជា “បាទ” ក្នុងទ្រង់ ហើយ “អាម៉ែន” ក្នុងទ្រង់ដែរ សម្រាប់នឹងចំរើនសិរីល្អដល់ព្រះ ដោយសារយើងរាល់គ្នា» (កូរិនថូសទី២ ១:២០)។

`តើឥឡូវនេះ មានរឿងអ្វីខ្លះ ដែលយើងអាចធ្វើបាន ដើម្បីផ្សារភ្ជាប់ទំនាក់ទំនងរបស់យើង ជាមួយ នឹងព្រះជាថ្មីម្តងទៀតនោះ?`