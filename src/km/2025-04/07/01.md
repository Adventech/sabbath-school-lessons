---
title:  ភាពស្មោះត្រង់ចំពោះព្រះ៖ ការថ្វាយបង្គំនៅក្នុងទីលានសង្គ្រាម
date:   08/11/2025
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

យ៉ូស្វេ ៥:១-៧; យ៉ូស្វេ ៥:១០; យ៉ូស្វេ ៨:៣០, ៣១; យ៉ូស្វេ ៨:៣២-៣៥; យ៉ូស្វេ ១៨:១, ២។

> <p>ខចងចាំ៖</p>
> «ចូរស្វែងរកនគរ និងសេចក្តីសុចរិតនៃព្រះជាមុនសិន ទើបគ្រប់របស់ទាំងនោះ នឹងបាន ប្រទានមកអ្នករាល់គ្នាថែមទៀតផង» (ម៉ាថាយ ៦:៣៣)។

សប្ដាហ៍នេះ យើងនឹងក្រឡេកមើលរឿងមួយចំនួន ស្ដីអំពីសាសន៍អ៊ីស្រាអែលនៅក្នុងទឹកដី សន្យា។ នៅក្នុងរឿងទាំងនេះ សាសន៍អ៊ីស្រាអែលបានសន្យាថា ពួកគេនឹងបម្រើព្រះម្តងទៀត។ រឿង ទាំងនេះបានកើតឡើង នៅពេលដែលសាសន៍អ៊ីស្រាអែលស្ថិតនៅក្នុងគ្រោះថ្នាក់។ នៅក្នុងសាច់រឿង មួយ លោកយ៉ូស្វេបានបង្គាប់ឱ្យបុរសនៃសាសន៍អ៊ីស្រាអែលទាំងអស់ ធ្វើសកម្មភាពសាសនាដ៏ពិសេស មួយ មុនពេលដែលពួកគេចូលធ្វើសង្គ្រាម។ សកម្មភាពនេះ គឺជានិមិត្តសញ្ញា តំណាងឱ្យភាពស្មោះត្រង់ ដែលសាសន៍អ៊ីស្រាអែលមានចំពោះព្រះ។ សាសន៍អ៊ីស្រាអែលបានធ្វើសកម្មភាពសាសនានេះ នៅពេល ដែលពួកគេស្ថិតនៅក្នុងទឹកដីនៃខ្មាំងសត្រូវ (យ៉ូស្វេ ៥:១-៩)។ នៅក្នុងសាច់រឿងមួយទៀត សាសន៍អ៊ីស្រាអែលបានធ្វើបុណ្យរំលង នៅពេលដែលពួកគេមានគ្រោះថ្នាក់ (យ៉ូស្វេ ៥:១០-១២)។ បុណ្យ រំលងគឺជាការអបអរសាទរ ចំពោះគ្រាដែលព្រះបានជួយរំដោះសាសន៍អ៊ីស្រាអែល ឱ្យរួចផុតពីទាសភាពនៅក្នុងស្រុកអេស៊ីព្ទ។ លោកយ៉ូស្វេក៏បានសាងសង់អាសនាថ្វាយបង្គំព្រះអម្ចាស់ ខណៈពេលដែល សាសន៍អ៊ីស្រាអែលស្ថិតនៅក្នុងពេលនៃការធ្វើសង្គ្រាមផងដែរ (យ៉ូស្វេ ៨:៣០-៣៥)។ ក្រោយមកលោកយ៉ូស្វេបានបែងចែកទឹកដី ឱ្យទៅពូជអំបូរទាំង៧ ដែលគ្មានទឹកដីនឹងគេ (យ៉ូស្វេ ១៨:១, ២)។ប៉ុន្តែ លោកយ៉ូស្វេបានតំឡើងត្រសាលរបស់ព្រះអម្ចាស់ មុនគេបង្អស់។

យើងនឹងបានឃើញថា លោកយ៉ូស្វេបានបែងចែកពេលវេលាសម្រាប់ព្រះអម្ចាស់ នៅពេលដែល គាត់ជាប់រវល់ ឬនៅពេលដែលគាត់មានគ្រោះថ្នាក់។ សព្វថ្ងៃនេះ ជាញឹកញាប់ យើងមិនបានបែងចែក ពេលវេលាសម្រាប់ព្រះអម្ចាស់ នៅក្នុងជីវិតដ៏មមាញឹករបស់យើងនោះទេ។ ហើយយើងក៏មិនបាន អរព្រះគុណទ្រង់ ចំពោះរឿងគ្រប់យ៉ាង ដែលទ្រង់បានធ្វើសម្រាប់យើងនោះដែរ។ យើងបានភ្លេច ថ្វាយបង្គំទ្រង់ជារៀងរាល់ថ្ងៃ ជាមួយនឹងក្រុមគ្រួសាររបស់យើង។ ប៉ុន្តែ នៅក្នុងជម្រៅចិត្តរបស់យើងយើងបានដឹងថា ពេលវេលាដែលយើងបានចំណាយជាមួយនឹងព្រះ និងមនុស្សជាទីស្រឡាញ់របស់យើងនោះ គឺជាការប្រើប្រាស់ពេលវេលាដ៏មានដែនកម្រិតរបស់យើង នៅលើផែនដីនេះ ឱ្យបានល្អបំផុត។