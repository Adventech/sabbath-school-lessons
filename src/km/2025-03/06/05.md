---
title:  ការដើរទៅមុខដោយជំនឿ
date:   06/08/2025
---

`សូមអានគម្ពីរនិក្ខមនំ ១៤:១៣-៣១។ សាសន៍អ៊ីស្រាអែលមិនបានជឿទៅលើព្រះស៊ីជម្រៅនោះទេ។ ប៉ុន្តែ បើទោះបីជាយ៉ាងនេះក្តី តើទ្រង់បានធ្វើអ្វីខ្លះសម្រាប់រាស្ត្ររបស់ទ្រង់?`

លោកម៉ូសេបានជឿទុកចិត្តព្រះ និងសេចក្តីសន្យារបស់ទ្រង់។ ដូច្នេះហើយ លោកម៉ូសេក៏បាន លើកទឹកចិត្តពួកបណ្តាជន ឱ្យជឿទុកចិត្តទ្រង់ដែរ។ គាត់បានប្រាប់ពួកគេឱ្យធ្វើនូវចំណុច៤យ៉ាង។ ចំណុច ទាំង៤យ៉ាងនេះគឺជាមេរៀនសំខាន់ សម្រាប់ឱ្យយើងនឹកចាំនៅក្នុងអំឡុងពេលនៃគ្រាលំបាក៖

១. «កុំខ្លាចអី» (និក្ខមនំ ១៤:១៣)។ យើងចាំបាច់ត្រូវតែជឿទុកចិត្តព្រះអម្ចាស់ ដោយសារតែ ការជឿទុកចិត្តនេះ គឺជាវិធីតែមួយគត់ ដែលអាចឱ្យយើងឈប់ភ័យខ្លាចបាន។ សាសន៍អ៊ីស្រាអែលក៏បាន បង្ហាញប្រាប់យើង ពីរឿងដដែលនេះដែរ។ ពោលគឺថា ព្រះនឹងធ្វើសកម្មភាពជំនួសយើង នៅពេលដែល យើងទទួលយកទ្រង់ ទុកជាព្រះ និងជាព្រះអម្ចាស់របស់យើង (អេសាយ ៤១:១០, ១៣)។
២. ចូរ «តាំងចិត្តឱ្យមាំឡើង» (និក្ខមនំ ១៤:១៣)។ ខណៈពេលដែលលោកអ្នកបាន «តាំងចិត្ត ឱ្យមាំឡើង» នោះមានន័យថា លោកអ្នកនឹងឈប់រអ៊ូរទាំ ហើយរំពឹងឱ្យព្រះធ្វើការអស្ចារ្យសម្រាប់លោកអ្នក វិញ។ ពាក្យនេះក៏មានអត្ថន័យលើសពីនេះដែរ។ ពាក្យថា «តាំងចិត្តឱ្យរឹងមាំ» ក៏មានន័យថា យើងត្រូវតែ ជឿទុកចិត្តទៅលើព្រះ ទាំងមានចិត្តអត់ធ្មត់ដែរ។ យើងត្រូវតែរង់ចាំឱ្យទ្រង់ជួយយើងវិញ ពីព្រោះទ្រង់នឹង ធ្វើសកម្មភាពជំនួសយើង។
៣. ចូរ «ចាំមើលការសង្គ្រោះរបស់ព្រះយេហូវ៉ា» (និក្ខមនំ ១៤:១៣)។ ជំនឿរបស់យើងចាំបាច់ ត្រូវតែលូតលាស់។ ប៉ុន្តែ ដើម្បីឱ្យជំនឿនេះបានលូតលាស់ឡើង នោះយើងក៏ត្រូវតែទទួលយកការដឹកនាំ របស់ព្រះ និងជំនួយពីទ្រង់ដែរ។ ហើយយើងក៏ត្រូវតែអរព្រះគុណចំពោះសេចក្តីសន្យា ដែលទ្រង់បាន តាំងឡើងថា ទ្រង់នឹងជួយយើងនោះដែរ។ ចូរ «ចាំមើល» មានន័យថា ចូរឱ្យមានជំនឿឡើង (ដ្បិតនៅ ពេលដែលយើងមិនបានជឿ នោះមានន័យថា យើងក៏ដូចជាមនុស្ស «មើលមិនឃើញ» ដែរ។ ដូច្នេះហើយ មានតែព្រះមួយគត់ ដែលអាចជួយយើងឱ្យទទួលបានជ័យជម្នះ។ មានតែទ្រង់មួយគត់ ដែលអាចការពារ យើងឱ្យមានសុវត្ថិភាព និងអាចសង្គ្រោះយើងបាន។ ទ្រង់តែងតែនៅជិតយើងជានិច្ច។ ហើយទ្រង់ក៏បាន យកព្រះទ័យទុកដាក់ និងប្រទានពរដល់យើង នូវអ្វីដែលយើងត្រូវការ នៅក្នុងពេលដែលស័ក្តិសមបំផុតផងដែរ។
៤. ចូរដឹងថា «ព្រះយេហូវ៉ានឹងច្បាំងជំនួសអ្នករាល់គ្នា» (និក្ខមនំ ១៤:១៤)។ ខនេះបានប្រាប់ យើង នូវអ្វីដែលព្រះត្រូវធ្វើ។ គឺថា ទ្រង់នឹងច្បាំងជំនួសរាស្ត្ររបស់ទ្រង់ ដោយអង្គទ្រង់ផ្ទាល់។ ក្រោយមក ទៀត សាសន៍អេស៊ីព្ទបានឃើញសេចក្តីពិតនៃព្រះគម្ពីរនេះ នៅពេលដែលព្រះអម្ចាស់បានច្បាំងទាស់នឹង ពួកគេ ជំនួសសាសន៍អ៊ីស្រាអែល។ នៅត្រង់ឈើឆ្កាងនៃកាល់វ៉ារី ក៏បានបង្ហាញយើងថា ព្រះនឹងច្បាំង ជំនួសយើងដែរ។ នៅលើឈើឆ្កាង ព្រះយេស៊ូវបានឈ្នះសង្គ្រាមទាស់នឹងសាតាំង ដើម្បីឱ្យទ្រង់បានប្រទាន ជីវិតអស់កល្បដល់យើង (យ៉ូហាន ៥:២៤; ហេព្រើរ ២:១៤; វិវរណៈ ១២:១០, ១១)។

ព្រះបានបង្គាប់ឱ្យលោកម៉ូសេដើរទៅមុខទៀត។ ទ្រង់បានបង្ហាញសាសន៍អ៊ីស្រាអែល អំពីផែនការ ចម្បាំងរបស់ទ្រង់យ៉ាងដូច្នេះថា៖ (១) បង្គោលពពកបានធ្វើដំណើរពីក្រោយពួកបណ្តាជន ដើម្បីជួយពួកគេ។ (២) លោកម៉ូសេបានលើកដៃរបស់គាត់ ដាក់នៅលើសមុទ្រ។ (៣) ព្រះអម្ចាស់បានញែកទឹកជាពីរ ហើយ ទ្រង់បានធ្វើឱ្យដីនោះស្ងួត ដោយប្រើខ្យល់ដ៏ខ្លាំងឡើង។ (៤) សាសន៍អ៊ីស្រាអែលបានដើរកាត់ដីស្ងួត ទៅកាន់ ត្រើយម្ខាងទៀត។ (៥) សាសន៍អេស៊ីព្ទបានដេញតាមសាសន៍អ៊ីស្រាអែល ប៉ុន្តែ ពួកគេលិចទៅក្នុងទឹក អស់ទៅ។ សាសន៍អេស៊ីព្ទ «មើលមិនឃើញ» ថា ព្រះកំពុងតែធ្វើបាដិហារ្យធំៗ សម្រាប់រាស្ត្ររបស់ទ្រង់ រហូតទាល់តែហួសពេល (និក្ខមនំ ១៤:២៥)។