---
title:  ការឆ្លងកាត់សមុទ្រក្រហម
date:   02/08/2025
---

### អំណានព្រះគម្ពីរសម្រាប់មេរៀនប្រចាំសប្ដាហ៍នេះ៖

និក្ខមនំ ១២:៣១-៣៦; និក្ខមនំ ១៣:១-១៦; និក្ខមនំ ១៣:១៧-១៤:១២; និក្ខមនំ ១៤:១៣-៣១; និក្ខមនំ ១៥:១-២១។

> <p>ខចងចាំ៖</p>
> «ប៉ុន្ដែ លោកម៉ូសេឆ្លើយទៅប្រជាជនវិញថា៖ «កុំខ្លាចអី តាំងចិត្តឲ្យមាំឡើង ចាំមើលការសង្គ្រោះរបស់ព្រះយេហូវ៉ា ដែលព្រះអង្គនឹងប្រោសអ្នករាល់គ្នានៅថ្ងៃនេះ។ ដ្បិតសាសន៍អេស៊ីព្ទដែល អ្នករាល់គ្នាឃើញនៅថ្ងៃនេះ អ្នករាល់គ្នានឹងលែងឃើញតទៅទៀតហើយ។ ព្រះយេហូវ៉ានឹងច្បាំងជំនួស អ្នករាល់គ្នា ហើយអ្នករាល់គ្នាគ្រាន់តែនៅស្ងៀមប៉ុណ្ណោះ» (និក្ខមនំ ១៤:១៣, ១៤)។

និក្ខមនំ ដែលមានន័យថា ជាការចាកចេញ គឺជាគ្រាដែលព្រះបានជួយរំដោះសាសន៍អ៊ីស្រាអែល ឱ្យរួចផុតពីទាសភាពនៅក្នុងស្រុកអេស៊ីព្ទ។ និក្ខមនំគឺជាបទពិសោធន៍ដ៏មានឥទ្ធិពលបំផុត នៃរាស្ត្ររបស់ ទ្រង់នៅក្នុងសម័យគម្ពីរសញ្ញាចាស់។ បទពិសោធន៍នេះក៏ជាគំរូដ៏ល្អឥតខ្ចោះ បង្ហាញពីរបៀបដែលព្រះបានយកឈ្នះខ្មាំងសត្រូវ នៃសាសន៍អ៊ីស្រាអែល ដែលជារាស្ត្ររបស់ព្រះអង្គ បន្ទាប់មក ទ្រង់បាននាំពួកគេ ចូលទៅក្នុងទឹកដីសន្យា។ និក្ខមនំក៏ជារូបស័ព្ទមួយ តំណាងឱ្យរបៀបដែលព្រះបានសង្គ្រោះយើង តាមរយៈ ព្រះយេស៊ូវដែរ។

សាសន៍អ៊ីស្រាអែលបានជួបនឹងបញ្ហាមួយដ៏ធ្ងន់ធ្ងរ។ ពោលគឺថា ពួកគេមិនអាចគេចផុតពី ទាសភាព ដោយខ្លួនគេបានទេ។ ពួកគេត្រូវការជំនួយពីព្រះ។ ទន្ទឹមគ្នានេះ យើងក៏ត្រូវការជំនួយពីព្រះ ដែរ។ ពីព្រោះយើងមិនអាចរំដោះខ្លួនយើង ឱ្យរួចផុតពីអំពើបាបបានឡើយ។ បើសិនជាគ្មានជំនួយពី ព្រះទេ នោះយើងនឹងក្លាយជាទាសករដែលគ្មានសង្ឃឹម។ ម្ល៉ោះហើយ យើងត្រូវការរបស់អ្វីមួយ ដែលមានអំណាចជាងរឿងនិក្ខមនំនេះបន្ថែមទៀត។ ពោលគឺថា យើងត្រូវការឈើឆ្កាង។

បទគម្ពីរនិក្ខមនំ ជំពូក១២-១៥ គឺជាទំព័រដែលគួរឱ្យភ្ញាក់ផ្អើលបំផុត។ នៅក្នុងបទគម្ពីរទាំងនេះ យើងបានអានអំពីរបៀប ដែលសាសន៍អ៊ីស្រាអែលបានចាកចេញពីទឹកដីកូសែន។ យើងក៏បានអានអំពី ចម្រៀងរបស់លោកម៉ូសេដែរ។ រឿងដែលបានកើតឡើងនៅក្នុងជំពូកទាំងនេះ គឺជាព្រឹត្តិការណ៍ដ៏អស្ចារ្យ បំផុត។ យើងនឹងបានឃើញបាដិហារ្យ និងទីសម្គាល់របស់ព្រះ ដែលមាន អំណាចខ្លាំងបំផុត។

គម្ពីរនិក្ខមនំមិនអាចប្រៀបធៀបជាមួយនឹងអ្វី ដែលព្រះយេស៊ូវបានធ្វើសម្រាប់យើងនៅលើ ឈើឆ្កាងបានឡើយ។ ប៉ុន្តែ រឿងនិក្ខមនំអាចជួយឱ្យយើងយល់កាន់តែច្បាស់ឡើង អំពីរឿងដែលព្រះ បានធ្វើសម្រាប់យើង តាមរយៈព្រះយេស៊ូវ។