---
title:  ព្រះទ្រង់យុត្តិធម៌ និងប្រកបដោយក្តីស្រឡាញ់
date:   03/08/2025
---

នៅយប់នៃថ្ងៃបុណ្យរំលង សេចក្តីវេទនាចុងក្រោយរបស់ព្រះ បានធ្លាក់មកលើអ្នក ដែលមិនបាន លាបឈាមនៅលើក្របទ្វារ (និក្ខមនំ ១២:១-១២)។ យើងបានឃើញរួចមកហើយថា បុណ្យរំលងគឺជាគ្រាដែលព្រះបានសម្លាប់ពួកកូនច្បងនៃសាសន៍អេស៊ីព្ទ នៅក្នុងរយៈត្រឹមតែមួយយប់ ប៉ុន្តែ ទ្រង់បានសង្គ្រោះ រាស្ត្ររបស់ទ្រង់ ឱ្យរួចផុតពីសេចក្តីវេនទានេះវិញ។ ពុំមានសាសន៍អេស៊ីព្ទណា ដែលបានរួចផុតពីសេចក្តី វេទនានេះទេ ដោយសារតែពួកគេបានពឹងផ្អែកលើការអប់រំ ទ្រព្យសម្បត្តិ កិត្តិយស ឬកិច្ចការរបស់ពួកគេ។ សេចក្តីវេទនារបស់ព្រះ បានវាយប្រហារក្រុមគ្រួសារនៃសាសន៍អេស៊ីព្ទ ដោយចាប់ផ្តើមពីផារ៉ោន រហូតដល់ សាសន៍អេស៊ីព្ទដែលមានឋានៈជាទាសករ។ ព្រះក៏បានដាក់ទោសសត្វពាហានៈ ដែលបានកើតមុនគេ នោះដែរ។

`នៅទីបំផុត ផារ៉ោនបានអនុញ្ញាតឱ្យសាសន៍អ៊ីស្រាអែលចាកចេញពីស្រុកអេស៊ីព្ទ។ តើផារ៉ោន បានសូមឱ្យលោកម៉ូសេធ្វើអ្វីខ្លះ? តើហេតុអ្វីបានជាផារ៉ោនបានសូមលោកម៉ូសេ នូវសំណូមពរចម្លែកយ៉ាង ដូច្នេះ? សម្រាប់ចម្លើយ សូមអានគម្ពីរនិក្ខមនំ ១២:៣១-៣៦។`

នៅពេលដែលផារ៉ោនប្រាប់សាសន៍ហេព្រើរ ឱ្យចេញទៅថ្វាយបង្គំព្រះ នោះស្តេចក៏បានមាន បន្ទូលថា «រួចឱ្យពរយើងផង!» (និក្ខមនំ ១២:៣២)។

«រួចឱ្យពរយើងផង»? តើហេតុអ្វីបានជាស្តេចនៃសាសន៍អេស៊ីព្ទ ដែលជា «ព្រះ» មួយអង្គ នៅក្នុង ចំណោមរាស្ត្ររបស់ទ្រង់ បានសូមឱ្យលោកម៉ូសេឱ្យពរដល់ទ្រង់យ៉ាងដូច្នេះ? តើនៅទីបំផុត ផារ៉ោន បានទទួលស្គាល់ថា ព្រះទ្រង់មានអំណាចខ្លាំងពូកែដែរឬទេ? ប៉ុន្តែ តើព្រះអាចប្រទានពរដល់ផារ៉ោន នៅពេលដែលទ្រង់មានពេញទៅដោយអំនួត អំពើបាប ហើយមានបំណងចង់ប្រឆាំងទាស់នឹងទ្រង់យ៉ាង ដូចម្តេចទៅបាន? ជាការពិតណាស់ នៅទីបំផុត ផារ៉ោនបានយល់ព្រមអនុញ្ញាតឱ្យសាសន៍ហេព្រើរចាកចេញ ពីស្រុកអេស៊ីព្ទ។ ប៉ុន្តែ ទ្រង់មិនបានយល់ព្រមឱ្យពួកគេចេញទៅ ដោយសារតែទ្រង់បានមានចិត្តផ្លាស់ប្តូរ និងបានថ្វាយជីវិតរបស់ទ្រង់ដល់ព្រះអម្ចាស់នោះទេ។ ផ្ទុយទៅវិញ ទ្រង់បានអនុញ្ញាតឱ្យសាសន៍ហេព្រើរ ចេញទៅ ដោយសារតែទ្រង់មានអារម្មណ៍ថា ទ្រង់បានចាញ់ព្រះវិញ។ ដូច្នេះហើយ ទ្រង់មិនមានអារម្មណ៍ សោកស្តាយ ចំពោះអំពើបាបរបស់ទ្រង់ ដូចដែលយើងនឹងឃើញនៅពេលក្រោយមកទៀតនោះឡើយ។ ប៉ុន្តែ ទ្រង់គ្រាន់តែចង់ឱ្យសេចក្តីវេទនាឈប់បំផ្លាញនគររបស់ទ្រង់ប៉ុណ្ណោះ។

ផារ៉ោនបានពេញទៅដោយភាពអាម៉ាស់។ ពីព្រោះសេចក្តីវេទនាដ៏អាក្រក់បំផុត បានសម្លាប់កូន ប្រុសច្បងទាំងអស់នៃសាសន៍អេស៊ីព្ទ។ ដូច្នេះហើយ បានជាទ្រង់អនុញ្ញាតឱ្យសាសន៍អ៊ីស្រាអែលចាកចេញ ពីស្រុកអេស៊ីព្ទនោះ។

«សាសន៍អេស៊ីព្ទក៏បង្ខំកូនចៅអ៊ីស្រាអែលឲ្យចេញពីស្រុកជាប្រញាប់ ដ្បិតគេពោលថា៖ “យើង មុខជាស្លាប់ទាំងអស់គ្នា”» (និក្ខមនំ ១២:៣៣)។

ទន្ទឹមគ្នានេះ ព្រះក៏បានធានាថា សាសន៍អ៊ីស្រាអែលនឹងមិនចាកចេញពីស្រុកអេស៊ីព្ទ ដោយ ដៃទទេនោះដែរ។ ពួកសាសន៍អេស៊ីព្ទបានឱ្យដល់សាសន៍អ៊ីស្រាអែល នូវអ្វីដែលពួកគេត្រូវការ ពីព្រោះ ពួកគេចង់ឱ្យរាស្ត្ររបស់ព្រះ ចេញឱ្យឆ្ងាយពីពួកគេ។ ប៉ុន្តែ តាមពិតទៅ របស់របរដែលសាសន៍អេស៊ីព្ទបានឱ្យដល់សាសន៍អ៊ីស្រាអែលនោះ គឺជាប្រាក់ឈ្នួលសម្រាប់ការងារជាច្រើនរយឆ្នាំមុន ដែលរាស្ត្ររបស់ ព្រះបានធ្វើ ដើម្បីឱ្យពួកគេបានរួចផុតពីភាពជាទាសករនោះឯង។