---
title:  បទចម្រៀងរបស់លោកម៉ូសេ និងនាងម៉ារាម
date:   07/08/2025
---

ព្រះបានបំផ្លាញកងទ័ពទាំងមូលនៃសាសន៍អេស៊ីព្ទ។ គ្មានអ្នកណាមានជីវិតរស់រាននោះឡើយ រួម ទាំងផារ៉ោនដែលជាស្តេចនៃសាសន៍អេស៊ីព្ទផងដែរ (សូមអានគម្ពីរទំនុកតម្កើង ១៣៦:១៥)។ សាសន៍ អេស៊ីព្ទបានចាញ់សង្គ្រាមទាំងស្រុង។ នេះហើយជាមូលហេតុ ដែលនាំឱ្យសាសន៍យូដាតំណាលរឿងនេះ រហូតមកដល់សព្វថ្ងៃនេះ។

`តើចម្រៀងរបស់លោកម៉ូសេស្តីអំពីអ្វី? សម្រាប់ចម្លើយ សូមអានគម្ពីរនិក្ខមនំ ១៥:១-២១។`

ចម្រៀងនេះបានសរសេីរតម្កើងព្រះ ដោយសារតែទ្រង់ជាអ្នកចម្បាំងដ៏ខ្លាំងពូកែ។ ព្រះអម្ចាស់ បានបំផ្លាញសាសន៍អេស៊ីព្ទ ដោយសារតែពួកគេបានច្បាំងទាស់នឹងរាស្ត្ររបស់ទ្រង់។ លោកម៉ូសេបានមាន ប្រសាសន៍ថា ព្រះអម្ចាស់ដែលជាព្រះរបស់គាត់ ក៏ជាកម្លាំង និងជាចម្រៀងរបស់គាត់ដែរ។ ដ្បិតព្រះអម្ចាស់ បានសង្គ្រោះគាត់។ ហេតុដូច្នេះហើយ គ្មានអ្នកណាទៀត ដែលមានអំណាច ឬខ្លាំងអស្ចារ្យ ដូចជាទ្រង់ នោះទេ។ លោកម៉ូសេបានច្រៀងថា «តើមានអ្នកណា ដែលមានភាពបរិសុទ្ធដ៏វិសេសដូចព្រះអង្គ ដែលគួរសរសើរតម្កើង ហើយក៏ធ្វើការអស្ចារ្យ?» (និក្ខមនំ ១៥:១១)។

ចម្រៀងរបស់លោកម៉ូសេ គឺជាចម្រៀងតំណាងអំពីព្រះ។ លោកម៉ូសេបានច្រៀងអំពីអត្តសញ្ញាណ របស់ទ្រង់ និងអ្វីដែលទ្រង់បានធ្វើ។ លោកម៉ូសេបានសរសើរតម្កើងព្រះ ដោយសារតែទ្រង់បានសង្គ្រោះ រាស្ត្ររបស់ទ្រង់។ ទន្ទឹមគ្នានេះ នៅពេលដែលព្រះទ្រង់ល្អចំពោះយើង នោះយើងក៏ចង់ថ្វាយបង្គំទ្រង់ និង អរគុណទ្រង់ដែរ។ ហើយនៅពេលដែលយើងអរព្រះគុណទ្រង់ ចំពោះសេចក្តីស្រឡាញ់របស់ទ្រង់ នោះ យើងក៏នឹងទទួលបានជីវិតរឹងមាំខាងឯវិញ្ញាណផងដែរ។ លោកម៉ូសេបានច្រៀងអំពីសេចក្តីស្រឡាញ់របស់ ព្រះ ពីព្រោះព្រះនឹងដឹកនាំមនុស្សដែលទ្រង់បានសង្គ្រោះ។ ទ្រង់នឹងនាំពួកគេទៅកាន់កន្លែង ដែលទ្រង់ត្រូវរស់នៅជាមួយនឹងពួកគេ។ លោកម៉ូសេបានមានប្រសាសន៍ថា ព្រះនឹងសង់រោងឧបោសថរបស់ទ្រង់ នៅលើភ្នំដែលជារបស់ទ្រង់ (និក្ខមនំ ១៥:១៧)។ នៅពេលអនាគត ព្រះនឹងបង្គាប់ឱ្យសាសន៍អ៊ីស្រាអែល សង់រោងឧបោសថរបស់ទ្រង់ នៅក្នុងទីក្រុងយេរូសាឡិមដែរ។

នៅក្នុងគម្ពីរវិវរណៈ ១៥:២-៤ អ្នកដែលព្រះបានសង្គ្រោះ បានច្រៀងចម្រៀងរបស់លោកម៉ូសេ និង ចម្រៀងរបស់ព្រះយេស៊ូវដែលជាកូនចៀម។ តើលោកអ្នកអាចស្រមៃមើលថា បទចម្រៀងនេះនឹងច្រៀង នៅឯស្ថានសួគ៌ ពីរោះយ៉ាងណាទៅហ្ន៎!។ រាស្ត្ររបស់ព្រះនឹងសរសើរទ្រង់ ពីបាដិហារ្យ និងការអស្ចារ្យ ដែលទ្រង់បានធ្វើសម្រាប់ពួកគេ។ យើងនឹងសរសើរតម្កើងព្រះ សម្រាប់សកម្មភាពដ៏យុត្តិធម៌របស់ទ្រង់។ យើងនឹងសរសើរទ្រង់ ចំពោះសកម្មភាព និងព្រះជន្មដ៏បរិសុទ្ធរបស់ទ្រង់។

សូមសម្គាល់មើលឃ្លាចុងក្រោយនៃចម្រៀង ដែលបានចែងថា៖ «គ្រប់ទាំងសាសន៍នឹងមកក្រាប ថ្វាយបង្គំព្រះអង្គ ដ្បិតការជំនុំជម្រះរបស់ព្រះអង្គ បានសម្តែងមកឲ្យឃើញហើយ» (វិវរណៈ ១៥:៤)។ នៅក្នុងអំឡុងនៃពេលនោះ មនុស្សគ្រប់គ្នានឹងបានឃើញ ហើយយល់ពីរឿងគ្រប់យ៉ាងដែលព្រះបានធ្វើ ដើម្បីជំនុំជម្រះ និងកាត់ទោសការអាក្រក់នៅលើផែនដីនេះ។ បន្ទាប់មក មនុស្សទាំងអស់នឹងសរសើរ តម្កើងព្រះ ចំពោះកិច្ចការចៅក្រមរបស់ទ្រង់។

`អ្នកប្រាជ្ញអ៊ីម៉ាញូអែល ខេន (Immanuel Kant) បាននិយាយថា បើសិនជាព្រះទ្រង់យុត្តិធម៌ ពិតមែន នោះប្រាកដជាមាននគរស្ថានសួគ៌ ឬជីវិតបន្ទាប់ពីស្លាប់ជាមិនខាន។ តើហេតុអ្វីបានជាគោល គំនិតនេះ ជាគោលគំនិតត្រឹមត្រូវយ៉ាងដូច្នេះ? តើយើងអាចរៀនជឿទុកចិត្តថា ព្រះនឹងដាក់ទោសការអាក្រក់ទាំងអស់នៅលើផែនដីយ៉ាងដូចម្តេច? តើគោលគំនិតនេះបានផ្តល់សេចក្តីសង្ឃឹមដល់លោកអ្នក ដោយរបៀបណា?`