---
title:  ការឆ្លងកាត់សមុទ្រក្រហម
date:   05/08/2025
---

`សូមអានរឿងនៅក្នុងគម្ពីរនិក្ខមនំ ១៣:១៧-១៤:១២។ តើព្រះបានដឹកនាំសាសន៍អ៊ីស្រាអែល ដោយរបៀបណា នៅពេលដែលពួកគេបានចាកចេញពីស្រុកអេស៊ីព្ទនោះ? តើបន្ទាប់មកទៀត មានអ្វី កើតឡើង?`

ព្រះបានបង្គាប់ដល់លោកម៉ូសេ នូវអ្វីដែលទ្រង់ចង់ឱ្យពួកបណ្តាជនធ្វើ មុនពេលដែលពួកគេបានចាកចេញពីស្រុកអេស៊ីព្ទនោះ។ ដូច្នេះហើយ នៅទីបំផុត នៅពេលដែលសាសន៍អ៊ីស្រាអែលបានចាកចេញពីស្រុកអេស៊ីព្ទ ពួកគេមើលទៅក៏ដូចជាកងទ័ពដូច្នោះដែរ (និក្ខមនំ ៦:២៦; និក្ខមនំ ៧:៤; និក្ខមនំ ១២:១៧, ៤១, ៥១; និក្ខមនំ ១៤:១៩, ២០; សូមប្រៀបធៀបជាមួយនឹងគម្ពីរនិក្ខមនំ ១៣:១៨)។ លោក ម៉ូសេបានបែងចែកសាសន៍អ៊ីស្រាអែលឱ្យទៅជាក្រុម។ បន្ទាប់មក ពួកគេបានដើរទៅមុខ ដូចជាកងទ័ព ដូច្នោះដែរ។ ក្រោយមក នៅពេលដែលបាឡាមឈរនៅលើភ្នំម៉ូអ៉ាប់ នោះគាត់បាន «ឃើញសាសន៍អ៊ីស្រាអែល បោះជំរំតាមកុលសម្ព័ន្ធរបស់គេរៀងៗខ្លួន។ ពេលនោះ ព្រះវិញ្ញាណរបស់ព្រះក៏យាងមកសណ្ឋិតលើគាត់» (ជនគណនា ២៤:២)។

លោកម៉ូសេក៏បានយកឆ្អឹងរបស់លោកយ៉ូសែប ទៅជាមួយនឹងគាត់ដែរ (និក្ខមនំ ១៣:១៩)។ ព័ត៌មាននេះសំខាន់ណាស់ ពីព្រោះវាបានបង្ហាញយើងថា លោកយ៉ូសែបបានជឿទៅលើសេចក្តីសន្យា របស់ព្រះ។ មែនហើយ លោកយ៉ូសែបបានរស់នៅក្នុងស្រុកអេស៊ីព្ទ ជាមួយនឹងភោគទ្រព្យនៃស្រុកនោះ។ ប៉ុន្តែ លោកយ៉ូសែបមិនដែលបោះបង់ជំនឿ ទៅលើសេចក្តីសន្យារបស់ព្រះនោះទេ។ លោកយ៉ូសែបបាន ជឿថា ព្រះអម្ចាស់នឹងនឹកចាំពីសាសន៍អ៊ីស្រាអែល និងបានដឹកនាំពួកគេទៅកាន់ទឹកដីសន្យា។ ដូច្នេះហើយ លោកយ៉ូសែបបានប្រាប់សាសន៍អ៊ីស្រាអែល ឱ្យយកឆ្អឹងរបស់ពួកគេទៅកាន់ស្រុកកាណានវិញ នៅពេល ដែលពួកគេបានចាកចេញពីស្រុកអេស៊ីព្ទ។ នៅពេលដែលសាសន៍អ៊ីស្រាអែលបានទៅដល់ស្រុកកាណាន វិញ ពួកគេបានបញ្ចុះឆ្អឹងរបស់លោកយ៉ូសែបនៅត្រង់តំបន់ស៊ីគែម (យូ៉ស្វេ ២៤:៣២)។

នៅពេលថ្ងៃ ព្រះបានគង់នៅជាមួយនឹងរាស្ត្ររបស់ទ្រង់ នៅក្នុងបង្គោលពពក ប៉ុន្តែ នៅពេល យប់ ទ្រង់បានគង់នៅក្នុងបង្គោលភ្លើងវិញ។ សាសន៍អ៊ីស្រាអែលអាចមើលឃើញបង្គោលពពកនៅពេល ថ្ងៃ និងបង្គោលភ្លើងនៅពេលយប់ ដែលធ្វើឱ្យពួកគេបានដឹងថា ព្រះទ្រង់នៅជាមួយនឹងពួកគេ។ ព្រះអម្ចាស់ បានគង់នៅក្នុងបង្គោលពពក និងបង្គោលភ្លើង ហើយទ្រង់ក៏បានមានបន្ទូលមកកាន់រាស្ត្ររបស់ទ្រង់ ចេញពី បង្គោលពពកនោះដែរ (និក្ខមនំ ១៤:២៤; ជនគណនា ១២:៥, ៦)។

ទន្ទឹមគ្នានេះ ផារ៉ោនដែលជាស្តេចនៃសាសន៍អេស៊ីព្ទ ក៏បានបង្ហាញព្រះទ័យរបស់ទ្រង់ពិតប្រាកដ នោះ មានសភាពបែបណាដែរ។ ជាការពិតណាស់ ទ្រង់មិនបានផ្លាស់ប្តូរអ្វីឡើយ។ ទ្រង់ក៏មិនបានលន់តួបាប របស់ទ្រង់ដែរ។ ផារ៉ោន និងកងទ័ពរបស់ទ្រង់បានទៅតាមទាសករ ដែលពួកគេបានដោះលែងនោះ។ ផារ៉ោន «មើលមិនឃើញ» បាបរបស់ទ្រង់នោះឡើយ។

នៅពេលដែលសាសន៍អ៊ីស្រាអែលបានឃើញថា កងទ័ពរបស់ផារ៉ោនកំពុងតែដេញតាមពីក្រោយ នោះពួកគេបានចោទប្រកាន់លោកម៉ូសេថា គាត់បានព្យាយាមសម្លាប់ពួកគេវិញ។ «គេពោលទៅកាន់លោកម៉ូសេថា៖ “តើដោយព្រោះតែគ្មានផ្នូរនៅស្រុកអេស៊ីព្ទឬ បានជាលោកនាំពួកយើងមកឲ្យស្លាប់នៅ ទីរហោស្ថានដូច្នេះ? តើលោកបានប្រព្រឹត្តចំពោះពួកយើង ដោយនាំពួកយើងចេញពីស្រុកអេស៊ីព្ទមកដូច្នេះ ឬ?”» (និក្ខមនំ ១៤:១១)។ មនុស្សបានឃើញព្រះ ធ្វើបាដិហារ្យជាច្រើនសម្រាប់ពួកគេ។ ដ្បិតទ្រង់បាន សង្គ្រោះពួកកូនច្បងរបស់ពួកគេ។ ទ្រង់បានសង្គ្រោះពួកគេ នៅពេលដែលទ្រង់បានដាក់ទោសសាសន៍ អេស៊ីព្ទ ដោយប្រើសេចក្តីស្លាប់។ ប៉ុន្តែ សាសន៍អ៊ីស្រាអែលនៅតែមិនទុកចិត្តទ្រង់ដដែល។

`តើពេលណាជាពេលចុងក្រោយ ដែលលោកអ្នកបានជួបនឹងបញ្ហាដ៏ធ្ងន់ធ្ងរនោះ? តើលោកអ្នក បានជឿទុកចិត្តទៅលើព្រះ ឬក៏លោកអ្នកបានសង្ស័យទៅលើទ្រង់? តើលោកអ្នកបានរៀនមេរៀនអ្វីខ្លះ ចេញពីបញ្ហានោះ ដែលអាចនឹងជួយដល់លោកអ្នក នៅពេលដែលលោកអ្នកបានជួបនឹងបញ្ហាបន្ទាប់ទៀត នោះ?`