---
title:  អ្នកដែលគ្មានវោហារ
date:   16/07/2025
---

ព្រះអម្ចាស់បានប្រទានដល់លោកម៉ូសេ នូវសេចក្តីសន្យាដ៏មានអំណាចមួយ ស្តីអំពីអ្វីដែលទ្រង់ កំពុងតែធ្វើ។ ជាការពិតណាស់ សេចក្តីសន្យាទាំងនេះបានធ្វើឱ្យលោកម៉ូសេមានក្តីសង្ឃឹម។

`តើនៅក្នុងសាច់រឿងនេះ មានហេតុការណ៍អ្វីខ្លះ ដែលបានកើតឡើង? សម្រាប់ចម្លើយ សូមអាន គម្ពីរនិក្ខមនំ ៦:៩-១៣។ តើរឿងនេះបានបង្រៀនយើងអំពីមេរៀនអ្វីខ្លះ? តើមេរៀនទាំងនេះបានជួយ ដល់យើងយ៉ាងដូចម្តេច នៅក្នុងអំឡុងពេលនៃគ្រាលំបាក និងគ្រាខកចិត្តនៅក្នុងជីវិតរបស់យើងនោះ?`

សាសន៍ហេព្រើរបានសោកស្តាយជាខ្លាំង ដោយសារតែការឈឺចាប់ និងការខិតខំរបស់ពួកគេ។ ដូច្នេះហើយ ពួកគេមិនបានស្តាប់លោកម៉ូសេ ឬស្តាប់ពាក្យពេចន៍នៃការលើកទឹកចិត្តរបស់គាត់នោះទេ។ លោកម៉ូសេបានប្រាប់សាសន៍ហេព្រីរថា ព្រះនឹងបំពេញនូវអ្វីដែលទ្រង់បានសន្យា។ សាសន៍ហេព្រើរបាន រង់ចាំជំនួយពីព្រះ អស់រយៈពេលយ៉ាងយូរ។ ប៉ុន្តែ ពួកគេនៅតែជាទាសករដដែល។ សម្រាប់ពួកគេ រឿង របស់លោកម៉ូសេក៏មិនខុសគ្នាពីរឿងកាលពីមុនដែរ ដូច្នេះហើយ បានជាពួកគេបាត់បង់ក្តីសង្ឃឹម។

កាលពីមុន យើងទាំងអស់គ្នាបានគិតបែបនេះ មែនទេ? មានពេលខ្លះ យើងទាំងអស់គ្នាបាន មានអាម្មណ៍សោកសៅ ខកចិត្ត និងមិនសប្បាយចិត្ត។ យើងក៏អាចនឹងគិតថា ព្រះបានទុកយើងចោលឱ្យនូវតែម្នាក់ឯងផងដែរ។

តើលោកអ្នកបានចងចាំរឿងអំពីលោកយ៉ូបដែរឬទេ? តើលោកអ្នកបាននឹកចាំពីរឿងអំពីលោក អេសាបដែរឬទេ? លោកអេសាបបានឆ្ងល់ថា ហេតុអ្វីបានជាមនុស្សអាក្រក់រីករាយជាមួយនឹងភាពជោគជ័យ របស់ពួកគេ ខណៈពេលដែលមនុស្សល្អបានរងទុក្ខនោះ។ ជាការពិតណាស់ លោកអេសាបបានសួរសំណួរ ដែលពិបាកឆ្លើយ។ ប៉ុន្តែ ទន្ទឹមគ្នានេះ សំណួរទាំងនេះក៏បានជួយឱ្យគាត់សរសេរកំណាព្យដ៏ពីរោះបំផុត អំពីជំនឿយ៉ាងដូច្នេះដែរថា៖ «ប៉ុន្តែ ទូលបង្គំនៅជាប់ជាមួយព្រះអង្គជានិច្ច ព្រះអង្គកាន់ដៃស្តាំរបស់ទូលបង្គំ។ ព្រះអង្គនាំទូលបង្គំ ដោយព្រះឱវាទរបស់ព្រះអង្គ ហើយនៅទីបំផុត ព្រះអង្គនឹងទទួលទូលបង្គំចូលទៅក្នុង សិរីល្អ។ នៅស្ថានសួគ៌ តើទូលបង្គំមានអ្នកណាក្រៅពីព្រះអង្គ? ហើយគ្មានអ្វីនៅលើផែនដី ដែលទូលបង្គំ ប្រាថ្នាចង់បាន ក្រៅពីព្រះអង្គឡើយ។ សាច់ឈាម និងចិត្តទូលបង្គំ អាចនឹងសាបសូន្យទៅ ប៉ុន្តែ ព្រះជា កម្លាំងនៃចិត្ត និងជាចំណែករបស់ទូលបង្គំរហូតតទៅ» (ទំនុកតម្កើង ៧៣:២៣-២៦)។

នៅក្នុងព្រះគម្ពីរទាំងមូល ព្រះបានសន្យានឹងរាស្ត្ររបស់ទ្រង់ថា ទ្រង់នឹងគង់នៅជាមួយនឹងពួកគេ (អេសាយ ៤១:១៣; ម៉ាថាយ ២៨:២០)។ ព្រះបានប្រទានសេចក្តីសុខសាន្ត និងការកម្សាន្តចិត្តដល់រាស្ត្រ របស់ទ្រង់។ ព្រះបានធ្វើឱ្យពួកគេរឹងមាំឡើង ដើម្បីឱ្យពួកគេបានដោះស្រាយបញ្ហាជីវិតឱ្យបានប្រសើរឡើង (យ៉ូហាន ១៤:២៧; យ៉ូហាន ១៦:៣៣; ភីលីព ៤:៦, ៧)។

ព្រះបានតាំងសេចក្តីសន្យា ជាមួយនឹងរាស្ត្ររបស់ទ្រង់យ៉ាងដូច្នេះថា៖ «យើងនឹងយកអ្នករាល់គ្នា ធ្វើជាប្រជារាស្ត្ររបស់យើង ហើយយើងនឹងធ្វើជាព្រះរបស់អ្នករាល់គ្នា នោះអ្នករាល់គ្នានឹងដឹងថា យើងជា យេហូវ៉ា ជាព្រះរបស់អ្នករាល់គ្នា ដែលនាំអ្នករាល់គ្នាចេញពីបន្ទុករបស់សាសន៍អេស៊ីព្ទ» (និក្ខមនំ ៦:៧)។ ខនេះក៏បានបង្ហាញយើងដែរថា ទ្រង់ចង់មានទំនាក់ទំនងជិតស្និទ្ធជាមួយនឹងសាសន៍អ៊ីស្រាអែល ដែលជា រាស្ត្ររបស់ទ្រង់។