---
title:  តើខ្ញុំគួរតែយាមល្បាតហ្វូងស្វា ឬក៏ខ្ញុំគួរតែទៅព្រះវិហារវិញ?
date:   18/07/2025
---

ហ្វូងស្វាបានគំរាមលោកអាន់តូនីយ៉ូ ឈូឆាតា (Antionio Cuchata) ថា ពួកវានឹងបំផ្លាញដំណាំ នៅក្នុងកសិដ្ឋានគ្រួសារមួយកន្លែង នៅក្នុងប្រទេសម៉ូហ្សាំប៊ិក។ ប៉ុន្តែ ឪពុករបស់លោកអាន់តូនីយ៉ូ បាន ឱ្យដំបងទៅគាត់ ដើម្បីឱ្យគាត់ដេញស្វាទាំងនោះចេញ។ បើទោះជាយ៉ាងនេះក្តី លោកអាន់តូនីយ៉ូមិនចង់ យាមកសិដ្ឋាននៅថ្ងៃសប្បាតហ៍ឡើយ។ ពីព្រោះគាត់ទើបនឹងបានថ្វាយចិត្តរបស់គាត់ដល់ព្រះយេស៊ូវ ដោយការធ្វើបុណ្យជ្រមុជទឹក ដូច្នេះហើយ បានជាគាត់ចង់ចំណាយពេលថ្វាយបង្គំនៅថ្ងៃសប្បាតហ៍ នៅក្នុង ព្រះវិហារសេវេនដេយអាត់វេនទីស្ទ។ តើលោកអាន់តូនីយ៉ូគួរធ្វើបែបណា? ចម្លើយគឺថា គាត់បានអធិស្ឋាន ហើយបានធ្វើដំណើរទៅព្រះវិហារ។

ហ្វូងស្វាវ៉រវេត (Vervet) បានបង្កបញ្ហាយ៉ាងធ្ងន់ធ្ងរ ដល់កសិដ្ឋានតូចៗនៅតាមបណ្តាខេត្តជាប់ សមុទ្រ នៅក្នុងប្រទេសអាហ្វ្រិកភាគអាគ្នេយ៍ ដែលលោកអាន់តូនីយ៉ូ និងក្រុមគ្រួសារគាត់បានរស់នៅ។ ហ្វូងស្វាដែលមានមុខខ្មៅ និងមានរោមពណ៌ប្រផេះ មានកម្ពស់ពី០.៤០ម៉ែត្ររហូតដល់០.៥០ម៉ែត្រ។ ហ្វូងស្វាប្រហែលជា១០ទៅ៧០ហ្វូង បានចូលមកលុកលុយកសិដ្ឋានតូចៗ ដើម្បីលួចយកដំឡូងមី ដំឡូង ផ្អែម សណ្តែកសៀង សណ្តែកដី និងដំណាំផ្សេងៗទៀត។

បុរសដែលជាឪពុក បានព្រួយបារម្ភថា ក្រុមគ្រួសារនឹងមិនមានអាហារ ឬប្រាក់ចំណូលឡើយ បើសិនជាហ្វូងស្វាទាំងនេះ បានស៊ីបំផ្លាញដំណាំរបស់ពួកគេ។ ឪពុកក៏មិនចង់អនុញ្ញាត ឱ្យកូនប្រុសគាត់ ទៅព្រះវិហារដែរ។ ដូច្នេះហើយ គាត់បានចិញ្ចឹមបីបាច់លោកអាន់តូនីយ៉ូ ដោយប្រើជំនឿផ្សេង ហើយ គាត់ក៏មិនយល់ដែរថា ហេតុអ្វីបានជាកូនប្រុសគាត់ ចង់ថ្វាយបង្គំនៅថ្ងៃសប្បាតហ៍ទៅវិញ។ បុរសដែលជា ឪពុក បានគេចពីកម្មវិធីថ្វាយបង្គំនៅថ្ងៃអាទិត្យទាំងមិនខ្វល់ ឱ្យតែគាត់បានយាមល្បាតកសិដ្ឋាន ហើយគាត់ក៏បានប្រាប់លោកអាន់តូនីយ៉ូ ឱ្យជួយយាមល្បាតជារៀងរាល់ថ្ងៃសៅរ៍ដែរ។

លោកអាន់តូនីយ៉ូស្រឡាញ់ឪពុកគាត់ណាស់។ គាត់មិនមានគម្រោងក្លាយមកជាអ្នកសេវេនដេយ អាត់វេនទីស្ទនោះទេ ប៉ុន្តែ បងប្អូនគាត់ដែលជាអ្នកអាត់វេនទីស្ទ បានសិក្សាព្រះគម្ពីរជាមួយគាត់។ ដូច្នេះ ហើយ គាត់បានយល់ស្របនឹងបងប្អូនគាត់ថា គាត់ត្រូវតែអនុវត្តនូវអ្វីដែលគាត់បានរៀន រួមទាំងបញ្ញត្តិ ១០ប្រការ ដែលបានចែងថា «ចូរនឹកចាំពីថ្ងៃសប្បាតហ៍ ហើយញែកថ្ងៃនោះចេញជាបរិសុទ្ធ។ ក្នុងរវាង ប្រាំមួយថ្ងៃ ត្រូវធ្វើអស់ទាំងកិច្ចការរបស់អ្នកចុះ តែដល់ថ្ងៃទីប្រាំពីរ ជាថ្ងៃសប្បតហ៍របស់ព្រះយេហូវ៉ាជាព្រះ របស់អ្នក នៅថ្ងៃនោះ មិនត្រូវធ្វើការអ្វីឡើយ ទោះខ្លួនអ្នក កូនប្រុស ឬកូនស្រីរបស់អ្នកក្តី ទោះបាវបម្រើ ប្រុស បាវបម្រើស្រី ទោះសត្វរបស់អ្នក ឬអ្នកដទៃដែលនៅក្នុងផ្ទះរបស់អ្នកក្ដី» (និក្ខមនំ ២០:៨, ៩)។

ដូច្នេះហើយ លោកអាន់តូនីយ៉ូបានលុតជង្គង់ចុះ រួចអធិស្ឋានថា «ឱព្រះអម្ចាស់អើយ សូមទ្រង់ ជួយទប់ស្កាត់ហ្វូងស្វាទាំងនេះ កុំឱ្យចូលមកក្នុងកសិដ្ឋានទូលបង្គំឡើយ ខណៈពេលដែលទូលបង្គំថ្វាយបង្គំ នៅក្នុងព្រះវិហារនោះ»។ បន្ទាប់ពីអធិស្ឋានរួច គាត់បានធ្វើដំណើរទៅកាន់ព្រះវិហារអាត់វេនទីស្ទ នៅក្នុង ទីក្រុងកាសា ណូវ៉ា (Casa-Nova) ដែលមានចម្ងាយពីកសិដ្ឋានប្រហែលជា២៤គីឡូម៉ែត្រ។

លោកអាន់តូនីយ៉ូមិនបានដឹងថា នឹងមានរឿងអ្វីកើតឡើងនោះទេ នៅពេលដែលគាត់ត្រឡប់ មកផ្ទះវិញនោះ។ ប៉ុន្តែ គាត់បានត្រេកអរជាខ្លាំង នៅពេលដែលហ្វូងស្វាមិនបានចូលមកលុកលុយ។ គាត់បានអធិស្ឋាន និងទៅព្រះវិហារនៅថ្ងៃសប្បាតហ៍បន្ទាប់ទៀត ប៉ុន្តែ លើកនេះនៅតែដូចលើកមុនដែរ ពីព្រោះហ្វូងស្វាមិនបានមកក្បែរកសិដ្ឋានឡើយ។ ជារៀងរាល់ថ្ងៃសប្បាតហ៍ ដែលលោកអាន់តូនីយ៉ូបាន ថ្វាយបង្គំនៅឯព្រះវិហារ នោះគាត់មិនឃើញមានហ្វូងស្វា នៅក្នុងកសិដ្ឋានរបស់គាត់ឡើយ។ បុរសដែល ជាឪពុក បានបដិសេធមិនព្រមជឿបាដិហារ្យនេះឡើយ ប៉ុន្តែ លោកអាន់តូនីយ៉ូបានអរព្រះគុណព្រះវិញ។

សព្វថ្ងៃនេះ គាត់នៅតែស្ងើចសរសើរ ទៅលើការដែលព្រះបានយកព្រះទ័យទុកដាក់ ចំពោះគាត់ បើទោះបីជារឿងនេះបានកន្លងផុតជាច្រើន ឆ្នាំហើយក៏ដោយ។ លោក អាន់តូនីយ៉ូបាននិយាយ ថា «សូម្បីតែហ្វូងស្វា ក៏ចេះ រក្សាថ្ងៃសប្បាតហ៍ដែរ»។