---
title:  ការចាប់ផ្តើមដ៏លំបាក
date:   12/07/2025
---

### អំណានព្រះគម្ពីរសម្រាប់មេរៀនប្រចាំសប្ដាហ៍នេះ៖

និក្ខមនំ ៥:១, ២; និក្ខមនំ ៥:៣-២៣; និក្ខមនំ ៥: ២២-៦:៨; និក្ខមនំ ៦:៩-១៣; និក្ខមនំ ៦:២៨-៧:៧។

> <p>ខចងចាំ៖</p>
> «ក្រោយនោះមក លោកម៉ូសេ និងលោកអើរ៉ុននាំគ្នាចូលទៅគាល់ផារ៉ោន ទូលថា៖ «ព្រះយេហូវ៉ា ជាព្រះរបស់សាសន៍អ៊ីស្រាអែល មានព្រះបន្ទូលដូច្នេះថា “ចូរឲ្យប្រជារាស្ត្ររបស់យើងចេញទៅថ្វាយ យញ្ញបូជាដល់យើងនៅទីរហោស្ថាន”»។ ប៉ុន្ដែ ផារ៉ោនតបថា៖ «តើព្រះយេហូវ៉ាជាអ្នកណាដែលយើង ត្រូវស្តាប់តាម ហើយឲ្យសាសន៍អ៊ីស្រាអែលចេញទៅនោះ? យើងមិនស្គាល់ព្រះយេហូវ៉ាទេ ហើយមិន ឲ្យសាសន៍អ៊ីស្រាអែលចេញទៅឡើយ» (និក្ខមនំ ៥:១, ២)។

គ្រីស្ទានជាច្រើននាក់បានគិតថា នៅពេលដែលពួកគេសម្រេចចិត្តដើរតាមព្រះ ជីវិតរបស់ ពួកគេនឹងបានស្រណុក និងមានក្តីសុខ។ ពួកគេក៏បានគិតថា ពួកគេនឹងបានសប្បាយចិត្តជាមួយនឹង ទ្រព្យសម្បត្តិ និងភាពជោគជ័យជានិច្ចដែរ។ ប៉ុន្តែ ព្រះគម្ពីរបានបង្ហាញប្រាប់យើងថា រឿងគ្រប់យ៉ាង មិនមែនល្អបែបនេះជានិច្ចនោះទេ។ មានពេលខ្លះ បញ្ហារបស់យើងកាន់តែធ្ងន់ធ្ងរទៅៗ។ ហើយជា ញឹកញាប់ នៅពេលដែលបញ្ហានោះបានកើតឡើង នោះយើងក៏មានអារម្មណ៍ថា អស់សង្ឃឹមផងដែរ។ យើងបានចាប់ផ្តើមសួរសំណួរពិបាកៗ អំពីព្រះ ហើយនិងជីវិត ដែលយើងតែងតែមិនមែនជាចម្លើយតាមបែបងាយស្រួល ឬមិនមានចម្លើយទាល់តែសោះ។

ជាការពិតណាស់ នៅពេលដែលយើងជឿទុកចិត្តព្រះ នោះយើងប្រាកដជាជួបនឹងគ្រាលំបាក។ ប៉ុន្តែ បើសិនជាយើងនៅតែជឿទុកចិត្តទ្រង់បន្តទៅទៀត នោះទ្រង់នឹងដោះស្រាយបញ្ហារបស់យើង ទៅ តាមវិធី និងពេលវេលារបស់ទ្រង់។ ជាញឹកញាប់ យើងបានរំពឹងថា ព្រះនឹងកែប្រែស្ថានការណ៍យ៉ាងឆាប់ រហ័ស ហើយនិងដោះស្រាយបញ្ហារបស់យើងភ្លាមៗ។ ប៉ុន្តែ យើងត្រូវតែរៀនរង់ចាំ ហើយជឿទុកចិត្ត ទ្រង់ជាមុនសិន។

លោកម៉ូសេបានដឹងរឿងទាំងអស់ អំពីការជឿទុកចិត្តព្រះ នៅពេលដែលគាត់ជួបនឹងគ្រា លំបាក។ ដ្បិតនៅពេលដែលព្រះបានបង្គាប់ឱ្យលោកម៉ូសេ ដឹកនាំរាស្ត្ររបស់ទ្រង់ចេញពីស្រុកអេស៊ីព្ទ នោះទ្រង់ក៏បានបង្គាប់ឱ្យលោកម៉ូសេធ្វើទៅតាមអ្វី ដែលទ្រង់បានបង្គាប់គាត់ផងដែរ។ ដូច្នេះហើយ រឿងគ្រប់យ៉ាងគួរតែងាយស្រួលសម្រាប់លោកម៉ូសេមែនទេ?

ប៉ុន្តែ យើងនឹងបានឃើញថា រឿងគ្រប់យ៉ាងមិនមែនងាយស្រួលជានិច្ចនោះទេ។