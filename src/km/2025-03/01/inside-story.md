---
title:  ពុំមានកណ្តុរសម្រាប់អាហារថ្ងៃត្រង់ទៀតឡើយ
date:   04/07/2025
---

លោកភីធើរ សៃមីកូបូ (Peter Siamikobo) បានរីករាយជាមួយនឹងការជីករកកណ្តុរ នៅក្នុង ភូមិភ្នំមួយកន្លែង នៃប្រទេសសំប៊ី។ ក្មេងប្រុសម្នាក់នេះ និងក្រុមគ្រួសាររបស់គាត់ បានបរិភោគសត្វកកេរ ជាមួយនឹងបបរពោត នៅពេលដែលពួកគេទទួលទានអាហារថ្ងៃត្រង់។ ពួកគេក៏បានរីករាយជាមួយនឹង ការបរិភោគសាច់ជ្រូក និងត្រីកំពត។ នៅក្នុងរដូវគ្រិស្តម៉ាស តុបាយរបស់ពួកគេតែងតែមានសាច់ជ្រូក ជានិច្ច។ អ្នកភូមិបានចូលចិត្តបរិភោគត្រីកំពតនេះ ដោយសារតែវាគ្មានឆ្អឹង។

ដូច្នេះហើយ លោកភីធើរបានភ្ញាក់ផ្អើល នៅពេលដែលគាត់បានដឹងថា ព្រះគម្ពីរបានហាមឃាត់ នូវអាហារ ដែលជាចំណង់ចំណូលចិត្តរបស់គាត់។

គាត់បានឮអំពីអាហារមិនស្អាតជាលើកដំបូង នៅពេលដែលគាត់បានធ្វើដំណើរចេញពីភូមិកំណើតរបស់គាត់ប្រហែលជា២២គីឡូម៉ែត្រ ដើម្បីទៅលេងនឹងបងប្រុសម្នាក់ ដែលកំពុងតែធ្វើការនៅក្នុងកសិដ្ឋានមួយកន្លែង ដែលបានរៀបចំឡើងដោយក្រុមបេសកជននៃព្រះវិហារសេវេនដេយអាត់វេនទីស្ទ។ គាត់បានស្នាក់នៅមួយយប់ ដើម្បីនឹងចូលរួមកម្មវិធីថ្វាយបង្គំព្រះ បន្ទាប់មក អ្នកអធិប្បាយបាននិយាយ អំពីអាហារស្អាត និងអាហារមិនស្អាត ដែលបានចែងនៅក្នុងបទគម្ពីរលេវីវិន័យ ជំពូក១១។ លោកភីធើរ បានដឹងថា គាត់និងក្រុមគ្រួសាររបស់គាត់ កំពុងតែធ្វើតាមផែនការអាហារ ដែលមិនស្របជាមួយនឹងការបង្រៀននៃព្រះគម្ពីរឡើយ។

ក្រោយមក បេសកជនបានចាប់ផ្តើមបើកកម្មវិធីថ្វាយបង្គំ នៅក្នុងសាលាបថមសិក្សារបស់លោកភីធើរ នៅរសៀលនៃថ្ងៃសប្បាតហ៍។ លោកភីធើរបានចូលរួមកម្មវិធីនេះ បើទោះបីជាគាត់ត្រូវដើរ ទៅកាន់សាលារៀន ប្រហែលជា៣គីឡូម៉ែត្រក៏ដោយ។

ឪពុកម្តាយរបស់គាត់ បាននិយាយបំបាក់ទឹកចិត្តគាត់ មិនឱ្យទៅចូលរួមកម្មវិធីនេះទេ ដោយ រំឭកថា គាត់បានទទួលបុណ្យជ្រមុជទឹក តាំងពីគាត់នៅជាទារកម្ល៉េះ។ បុរសដែលជាឪពុក ថែមទាំងបាន បង្គាប់គាត់ ឱ្យធ្វើការនៅក្នុងកសិដ្ឋានរបស់ពួកគេ នៅថ្ងៃសប្បាតហ៍ផងដែរ។ លោកភីធើរមិនបានដឹងរឿង ទាក់ទងទៅនឹងការរក្សាថ្ងៃសប្បាតហ៍នេះទេ ដូច្នេះហើយ បានជាគាត់ប្រញាប់ធ្វើកិច្ចការរបស់គាត់ នៅពេល ព្រឹក ដើម្បីឱ្យគាត់បានទៅចូលរួមកម្មវិធីថ្វាយបង្គំ នៅពេលរសៀលវិញ។

នៅពេលដែលលោកភីធើរចូលអនុវិទ្យាល័យ នោះគាត់បានរាប់អានមិត្តភក្តិថ្មីម្នាក់ ពីក្រុមគ្រួសារ អាត់វេនទីស្ទ។ គាត់បានសិក្សាព្រះគម្ពីរជាមួយនឹងមិត្តភក្តិថ្មីៗទាំងនេះ បន្ទាប់មក គាត់បានថ្វាយចិត្តរបស់ គាត់ដល់ព្រះយេស៊ូវ តាមរយៈពិធីបុណ្យជ្រមុជដែលមុជចូលទៅក្នុងទឹក។ គាត់បានឈប់បរិភោគសាច់ កណ្តុរ សាច់ជ្រូក និងត្រីកំពតទៀតហើយ។

ចំណេរក្រោយមក ឪពុកម្តាយរបស់គាត់ បានចាប់ផ្តើមសរសើរថ្ងៃសប្បាតហ៍ដែលជាថ្ងៃទី៧។ ពួកគេបានយល់ពីមូលហេតុ ដែលគាត់មិនបានបរិភោគអាហារមិនស្អាត។

សព្វថ្ងៃនេះ នៅក្នុងភូមិរបស់លោកភីធើរ មានព្រះវិហារអាត់វេនទីស្ទមួយកន្លែង។ ហើយតាមរយៈ ឥទ្ធិពលក្រុមជំនុំ នោះមានអ្នកភូមិជាច្រើន បានឈប់បរិភោគអាហារមិនស្អាត។

លោកភីធើរមានអំណរជាខ្លាំង ដែលគាត់បានដឹងអំពីសារៈសំខាន់ នៃការរស់នៅឱ្យមានសុខភាព ល្អ និងការលើកតម្កើងព្រះ ដោយរបបអាហាររបស់គាត់។ ជាចុងក្រោយ គម្ពីរកូរិនថូសទី១ ១០:៣១ បាន ចែងថា «ដូច្នេះ ទោះបើអ្នកបរិភោគ ឬផឹក ឬធ្វើអ្វីក៏ដោយ ចូរធ្វើអ្វីៗទាំងអស់សម្រាប់ជាសិរីល្អដល់ព្រះចុះ»។

លោកភីធើរដែលជាចាស់ទុំព្រះវិហារ និងជាប្រធាននាយកដ្ឋានវិទ្យាសាស្ត្រសង្គម នៅក្នុងសាលា អនុវិទ្យាល័យ រូសាំងហ្គូ ដែលជាសាលារៀននៃព្រះវិហារសេវេនដេយអាត់វេនទីស្ទ នៅក្នុងប្រទេសហ្សំប៊ី នោះ បាននិយាយថា «សូមអរព្រះគុណព្រះយេស៊ូវ ដែលបានជួយរំដោះទូលបង្គំឱ្យរួចផុតពីការបរិភោគ អាហារមិនស្អាត»។