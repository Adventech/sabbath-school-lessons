---
title:  កំណើតរបស់លោកម៉ូសេ
date:   02/07/2025
---

`សូមអានគម្ពីរនិក្ខមនំ ២:១-១០។ តើព្រះបានការពារលោកម៉ូសេដោយរបៀបណា នៅពេល ដែលគាត់បានចាប់កំណើតនោះ?`

រឿងរបស់លោកម៉ូសេគឺជារឿងដ៏គួរឱ្យរន្ធត់ ដោយសារតែគាត់បានរស់នៅក្នុងសម័យកាល ដែលរាជវង្សជំនាន់ទី១៨បានគ្រប់គ្រងនៅលើស្រុកអេស៊ីព្ទ។ ហើយស្តេចថាត់ម៉ុសទី៣ គឺជាស្តេចមួយអង្គ នៅក្នុងសម័យនោះ។ ស្តេចថាត់ម៉ុសគឺជាស្តេចផោរ៉ោនមួយអង្គ ដែលមានកេរិ៍្តឈ្មោះបំផុត ឬហៅថាជា ស្តេចអេស៊ីព្ទបុរាណ។

លោកម៉ូសេបានចាប់កំណើត នៅក្រោមព្រះរាជឱង្ការនៃការប្រហារជីវិត (សូមអានគម្ពីរនិក្ខមនំ ១:២២)។ ទន្ទឹមគ្នានេះ លោកម៉ូសេក៏ជាទារក «ថ្លោសល្អ» ផងដែរ (និក្ខមនំ ២:២)។ ពាក្យដែលត្រូវបាន សរសេរថា «ថ្លោសល្អ» នៅក្នុងខនេះ បានប្រែមកពីពាក្យថា «តប់ (Tob)» ជាភាសាហេព្រើរ។ ពាក្យថា «តប់» មិនមែនត្រឹមតែជាភាពស្រស់ល្អខាងក្រៅប៉ុណ្ណោះទេ។ ពាក្យនេះក៏ត្រូវបានគេយកមកប្រើ ដើម្បី ពិពណ៌នាអំពីរបស់គ្រប់យ៉ាង ដែលព្រះបានបង្កើតនៅក្នុងគម្ពីរលោកុប្បត្តិផងដែរ។ ដ្បិតទ្រង់បានប្រកាសថា របស់គ្រប់យ៉ាងដែលទ្រង់បានបង្កើតនោះ គឺ «ល្អ» ឬ «ល្អប្រសើរហើយ» (លោកុប្បត្តិ ១:៤, ១០, ៣១, គខប)។

លោកម៉ូសេគឺជាកូនប្រុស ដែល «ថ្លោសល្អ» ដែលនឹងដឹកនាំសាសន៍ហេព្រើរឱ្យរួចផុតពីទាសភាព។ ដ្បិតនៅពេលដែលលោកម៉ូសេបានចាប់កំណើត នោះតើអ្នកណាដែលអាចទស្សន៍ទាយអនាគតរបស់គាត់ បាននោះ? ព្រះមានផែនការពិសេសមួយ សម្រាប់ជីវិតនៃកូនប្រុសម្នាក់នេះ។ ទ្រង់នឹងប្រើ «តប់ (ល្អ)» នេះ ដើម្បីរក្សាសេចក្តីសន្យារបស់ទ្រង់ ចំពោះលោកអ័ប្រាហាំ លោកអ៊ីសាក និងលោកយ៉ាកុប។ ដ្បិតទ្រង់ បានសន្យាជាមួយនឹងពួកគេ តាំងពីរាប់រយឆ្នាំ មុនពេលដែលទ្រង់ប្រទានទឹកដីសន្យាដល់កូនចៅរបស់ ពួកគេ (និក្ខមនំ ២:២៤, ២៥)។

ទម្រាំដល់សម័យកាលដែលទ្រង់បានសន្យានោះ ព្រះនាងហាត់សេពសាត់ ដែលជាព្រះនាង នៃសាសន៍អេស៊ីព្ទ ក៏បានយកលោកម៉ូសេមកចិញ្ចឹម។ ផ្នែកនៃឈ្មោះរបស់លោកម៉ូសេ អាចមានន័យថា «កូនរបស់. . .» ឬ «បានកើតពី . . .»។ យើងបានឃើញអត្តន័យដដែលនេះ នៅក្នុងឈ្មោះរបស់ស្តេច អាម៉ូស (បុត្រារបស់ស្តេចអាក់ (Akh) ឬ «ស្តេចថាត់ម៉ូស (បុត្រារបស់ស្តេចថោស (Thoth)»។ នៅក្នុង ភាសាហេព្រើរ សាសន៍អ៊ីស្រាអែលបានហៅលោកម៉ូសេថា ម៉ូស្សេ (Mosheh) ដែលមានន័យថា «យក ចេញ ឬស្រង់ចេញ» វិញ។ ព្រះនាងហាត់សេពសាត់បានសង្គ្រោះជីវិតលោកម៉ូសេ នៅពេលដែលព្រះនាង «យកគាត់ ឬស្រង់គាត់» ចេញពីទឹកទន្លេនោះ។

យើងបានដឹងត្រឹមតែរឿងមួយចំនួនតូច អំពីជីវិតដំបូងរបស់លោកម៉ូសេប៉ុណ្ណោះ ដែលថា បន្ទាប់ ពីព្រះនាងហាត់សេពសាត់បានសង្គ្រោះ និងបានយកលោកម៉ូសេមកចិញ្ចឹម នោះលោកម៉ូសេបានរស់នៅ ជាមួយនឹងក្រុមគ្រួសារពិតប្រាកដរបស់គាត់ អស់រយៈពេល១២ឆ្នាំ (និក្ខមនំ ២:៧-៩; សូមអាន Ellen G. White, Patriarchs and Prophets, page 244 ផងដែរ)។ បន្ទាប់មក លោកម៉ូសេបានទទួលនូវការអប់រំ ដែលល្អបំផុតពីសាសន៍អេស៊ីព្ទ ដើម្បីឱ្យគាត់បានត្រៀមខ្លួនធ្វើជាស្តេចថ្មីនៃសាសន៍អេស៊ីព្ទ (Patriarchs and Prophets, page 245)។ ម្ល៉ោះហើយ ការអប់រំបែបនេះភាគច្រើន នឹងទៅជាឥតប្រយោជន៍ ឬប្រឆាំង ទាស់នឹងចំណេះដឹងរបស់ព្រះ និងសេចក្តីពិតរបស់ទ្រង់ ដែលជារឿងសំខាន់វិញ។

`តើអ្វីដែលលោកអ្នកកំពុងតែសិក្សា មានប្រយោជន៍ច្រើនខ្លាំងប៉ុនណា ចំពោះកិច្ចការដែលសំខាន់ ពិតប្រាកដនោះ?`