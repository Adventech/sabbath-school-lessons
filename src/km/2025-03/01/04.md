---
title:  អ្នកថែទាំដែលជាជនជាតិហេព្រើរ
date:   01/07/2025
---

នៅក្នុងបទគម្ពីរនិក្ខមនំ ជំពូក១ យើងបានដឹងថា សាសន៍យូដាបានផ្លាស់ទៅកាន់ស្រុកអេស៊ីព្ទ។ បន្ទាប់ពីសម័យកាលនៃភាពជោគជ័យ និងសេចក្តីសុខសាន្តដ៏អស្ចារ្យរួចមក នោះសាសន៍អ៊ីស្រាអែលក្លាយមកជាទាសករ។ ជាការពិតណាស់ សាសន៍ហេព្រើរជាច្រើននាក់បានអស់សង្ឃឹម ដោយសារតែ ការឈឺចាប់របស់ពួកគេ។ ប៉ុន្តែ ព្រះមិនបានទុករាស្ត្ររបស់ទ្រង់នៅម្នាក់ឯង ដោយគ្មានជំនួយនោះឡើយ។ ជាការពិតណាស់ មានពេលខ្លះ រាស្ត្ររបស់ព្រះមានអារម្មណ៍ថា ទ្រង់បានបោះបង់ពួកគេ។ ប៉ុន្តែ នៅក្នុង ពេលដែលពួកគេកំពុងតែឈឺចាប់ នោះព្រះបានយាងមកជួយពួកគេ ដោយប្រើអំណាចដ៏អស្ចារ្យរបស់ទ្រង់។ ព្រះអម្ចាស់របស់យើង បានលើកទឹកចិត្តរាស្ត្ររបស់ទ្រង់ នៅគ្រប់ពេលវេលា និងនៅគ្រប់សម័យកាល ទាំងអស់ ដោយមានបន្ទូលយ៉ាងដូច្នេះថា៖ «ចូរអំពាវនាវរកយើងចុះ យើងនឹងរំដោះអ្នក ហើយអ្នកនឹងលើកតម្កើងយើង» (ទំនុកតម្កើង ៥០:១៥)។

`តើឆ្មបដែលមានភក្តីភាព បានធ្វើកិច្ចការសំខាន់អ្វីដែរ នៅក្នុងសាច់រឿងនេះ? ឆ្មបគឺជាអ្នកថែទាំ ពិសេស ដែលបានជួយដល់ពួកស្ត្រី នៅក្នុងអំឡុងនៃការសម្រាលកូន។ តើហេតុអ្វីបានជាព្រះរួមបញ្ចូល រឿងទាំងនេះ នៅក្នុងព្រះគម្ពីរយ៉ាងដូច្នេះ? សម្រាប់ចម្លើយ សូមអានគម្ពីរនិក្ខមនំ ១:៩-២១។`

តើលោកអ្នកបានកត់ចំណាំថា គម្ពីរនិក្ខមនំមិនបានប្រាប់យើង អំពីឈ្មោះនៃស្តេចអេស៊ីព្ទគ្រប់អង្គ ដែរឬទេ? ព្រះគម្ពីរបានចែងត្រឹមតែពាក្យថា ផារ៉ោន ដែលមានន័យថា «ស្តេច» ប៉ុណ្ណោះ។ ពួកសាសន៍ អេស៊ីព្ទបានជឿថា ស្តេចផារ៉ោនគឺជាព្រះនៅលើផែនដីនេះ និងជាកូននៃព្រះអាទិត្យ ដែលមានឈ្មោះថា រ៉ា (Ra) [ឬមានឈ្មោះថា ព្រះអូស៊ីរីស (god Osiris) ឬព្រះហូរ៉ុស (Horus)]។ ពួកសាសន៍អេស៊ីព្ទបាន ជឿថា ព្រះរ៉ា គឺជាព្រះនៃសាសន៍អេស៊ីព្ទ ដែលមានអំណាចជាងគេបំផុត ដោយសារតែព្រះមួយនេះគឺជា ព្រះអាទិត្យ។

ប៉ុន្តែ «ព្រះ» មួយនេះ មិនមានអំណាចគ្រប់គ្រាន់ នឹងបង្ខំឱ្យពួកឆ្មបសម្លាប់ពួកកូនប្រុសហេព្រើរ បានឡើយ។ ព្រះគម្ពីរបានប្រាប់យើងពីឈ្មោះនៃឆ្មបទាំង២នាក់នេះ គឺនាងស៊ីប្រា និងនាងពូអា (និក្ខមនំ ១:១៥)។ ស្ត្រីទាំង២នាក់នេះ បានគោរព និងលើកតម្កើងព្រះ។ ដូច្នេះហើយ សេចក្តីបង្គាប់ដ៏អាក្រក់របស់ ស្តេចផារ៉ោន មិនបានបំភ័យពួកគេឱ្យស្តាប់បង្គាប់ស្តេចបានទេ ដោយសារពួកគេបានគោរពព្រះជាងសេចក្តី បង្គាប់នៃស្តេចមនុស្សលោក (សូមអានគម្ពីរកិច្ចការ ៥:២៩ ផងដែរ)។ ដូច្នេះហើយ ព្រះបានប្រទានពរ ដល់នាងស៊ីបា និងនាងពូអា ដោយឱ្យពួកគេមានពូជអំបូរ។ រឿងនេះគឺជាសេចក្តីអធិប្បាយមួយដ៏មានឥទ្ធិពល ដែលស្តីអំពីភាពស្មោះត្រង់ចំពោះព្រះ។ ស្ត្រីទាំង២នាក់នេះ អាចមិនមែនជាអ្នកប្រាជ្ញមែនពិត ប៉ុន្តែ ពួកគេបានយល់ដឹងនូវអ្វីដែលត្រឹមត្រូវ។ លើសពីនេះទៅទៀតនោះ ពួកគេក៏បានសម្រេចចិត្តធ្វើនូវរឿង ដែលត្រឹមត្រូវនេះផងដែរ។

នៅពេលដែលស្តេចផារ៉ោនបានឃើញថា ផែនការដ៏អាក្រក់របស់ទ្រង់បានបរាជ័យ នោះទ្រង់ បានបង្គាប់ឱ្យសាសន៍អេស៊ីព្ទសម្លាប់កូនប្រុសហេព្រើរទាំងអស់។ ស្តេចផារ៉ោនបានបង្គាប់ឱ្យសាសន៍អេស៊ីព្ទ បោះទារកចូលទៅក្នុងទន្លេនីល ដើម្បីសែនដល់ព្រះហាពី (Hapi) ដែលជាព្រះនៃទឹកទន្លេ។ ស្តេចផារ៉ោន បានចេញបង្គាប់នេះ ដើម្បីយកឈ្នះសាសន៍អ៊ីស្រាអែលតាមរយៈវិធី២យ៉ាង៖ (១) ទ្រង់ចង់សម្លាប់កូនប្រុស ទាំងអស់ ដែលជាជនជាតិហេព្រើរ។ ហើយ (២) ទ្រង់ចង់ឱ្យស្ត្រីហេព្រើរ ក្លាយមកជាផ្នែកមួយនៃសាសន៍ អេស៊ីព្ទ ដោយគ្រាន់តែចង់ឱ្យពួកគេបង្កើតកូនចៅជាសាសន៍អេស៊ីព្ទប៉ុណ្ណោះ។ បន្ទាប់មក សាសន៍ហេព្រើរ នឹងលែងជាឧបសគ្គដល់សាសន៍អេស៊ីព្ទទៀតហើយ។