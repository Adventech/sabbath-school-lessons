### គម្ពីរនិក្ខមនំ៖ ដំណើរទៅកាន់ ទឹកដីសន្យា

នៅក្នុងគម្ពីរនិក្ខមនំ យើងបានអានអំពីព្រះអម្ចាស់ជាទីស្រឡាញ់របស់យើង ដែលបានសង្គ្រោះរាស្ត្រ របស់ទ្រង់ នៅក្នុងគ្រាដែលបានសន្យាទុកមក (លោកុប្បត្តិ ១៥:១២-១៦)។ ព្រះបានតាំងសេចក្តីសន្យា នេះជាមួយនឹងលោកអ័ប្រាហាំជាង៤០០ឆ្នាំ មុនពេលដែលសាសន៍អ៊ីស្រាអែលបានកកើតឡើង។ ហើយ គ្រាដែលព្រះបានជួយឱ្យរាស្ត្ររបស់ទ្រង់រួចផុតពីទាសភាព នៅក្នុងស្រុកអេស៊ីព្ទនោះ ក៏ត្រូវបានគេហៅថា «និក្ខមនំ» ផងដែរ។ និក្ខមនំពីស្រុកអេស៊ីព្ទ ហើយនិងការឆ្លងកាត់សមុទ្រក្រហម គឺជារឿងអស្ចារ្យ និង ជាបាដិហារ្យដែលកម្រមាន។ សកម្មភាពទាំងនេះ គឺជារឿងដ៏អស្ចារ្យបំផុត ដែលបានកើតឡើងនៅក្នុងប្រវត្តិនៃសាសន៍អ៊ីស្រាអែលបុរាណ រហូតដល់ការសុគតរបស់ព្រះយេសូវ។ នៅក្នុងសម័យគម្ពីរសញ្ញាចាស់ រឿងអំពីនិក្ខមនំនេះ ក៏ជាដំណឹងល្អអំពីព្រះយេស៊ូវផងដែរ។

ព្រះបានធ្វើការអស្ចារ្យម្តងហើយម្តងទៀត ដើម្បីបង្ហាញថា ទ្រង់ស្រឡាញ់របស់ទ្រង់ប៉ុនណា។ ព្រះទ័យ របស់ទ្រង់ មានពេញទៅដោយសេចក្តីមេត្តាសម្រាប់រាស្ត្ររបស់ទ្រង់ បើទោះបីជាពួកគេបានធ្វើបាបទាស់ នឹងទ្រង់ក៏ដោយ។ ដូច្នេះហើយ ទ្រង់បានដឹកនាំរាស្ត្ររបស់ទ្រង់ចេញពីស្រុកអេស៊ីព្ទ ដោយប្រើអំណាចដ៏ អស្ចារ្យរបស់ទ្រង់។ សកម្មភាពដ៏អស្ចារ្យបែបនេះ គឺជាបាដិហារ្យដែលនៅក្នុងប្រវត្តិសាស្ត្រនៃមនុស្សលោក នេះ គ្មានអ្វីដែលបានកើតឡើង ដូចជាបាដិហារ្យនេះពីមុនមកនោះទេ។ ដ្បិតព្រះបានជួយឱ្យរាស្ត្ររបស់ទ្រង់ រួចផុតពីទាសករនៅក្នុងស្រុកអេស៊ីព្ទ។ សកម្មភាពបែបនេះ គឺជាដើមចមនៃការដែលសាសន៍អ៊ីស្រាអែល បានធ្វើដំណើរជាមួយនឹងព្រះ ដោយចេញពីស្រុកអេស៊ីព្ទទៅកាន់ទឹកដីសន្យា។

លោកម៉ូសេក៏ជាផ្នែកដ៏សំខាន់មួយ នៅក្នុងគម្ពីរនិក្ខមនំនេះផងដែរ។ ប៉ុន្តែ គម្ពីរនេះមិនមែនស្តីអំពីលោកម៉ូសេនោះទេ។ ផ្ទុយទៅវិញ គម្ពីរនេះបានស្តីអំពីព្រះនៃសេចក្តីស្រឡាញ់ និងសេចក្តីពិតវិញ។ ព្រះអង្គ ស្រឡាញ់សេរីភាព ការលើកលែងទោស និងភាពយុត្តិធម៌។ ព្រះអង្គដដែលនេះបានធ្វើដំណើរទៅកាន់ ឈើឆ្កាង ហើយបានសុគតជំនួសយើង។ ម្ល៉ោះហើយ នៅពេលដែលយើងសិក្សាគម្ពីរនិក្ខមនំនេះ នោះ យើងនឹងក្រឡេកមើលថា តើព្រះរបស់យើងទ្រង់ជាអ្នកណា។

តើទ្រង់គឺជាអ្នកណា? ទ្រង់គឺជាព្រះដែលមានភក្តីភាពចំពោះសេចក្តីសន្យារបស់ទ្រង់ បើទោះបី ជារាស្ត្ររបស់ទ្រង់បានធ្វើឱ្យទ្រង់ខកព្រះទ័យក៏ដោយ។ ព្រះបានបង្ហាញសេចក្តីមេត្តា ដល់រាស្ត្ររបស់ទ្រង់ ម្តងហើយម្តងទៀត។ ទ្រង់បានលើកទឹកចិត្ត បានកែតម្រង់ និងបានបង្រៀនពួកគេ។ ទ្រង់បានដឹកនាំ ពួកគេទៅតាមវិធីល្អបំផុត ដែលទ្រង់អាចធ្វើបាន។ ដ្បិតទ្រង់ចង់ឱ្យរាស្ត្ររបស់ទ្រង់ថ្វាយបង្គំ និងគោរពតាម

ព្រះ ដោយសារតែពួកគេស្រឡាញ់អត្តសញ្ញាណរបស់ទ្រង់។

ព្រះរបស់លោកម៉ូសេ គឺជាព្រះនៃការទាក់ទង។ ទ្រង់ចង់មានទំនាក់ទំនងជាមួយផ្ទាល់ខ្លួន និងជិតស្និទ្ធ ជាមួយនឹងរាស្ត្រជ្រើសតាំងរបស់ទ្រង់។ ដូច្នេះហើយ ទ្រង់បានដឹកនាំពួកគេទៅកាន់ភ្នំស៊ីណាយ ដើម្បីឱ្យ ទ្រង់ការប្រកបគ្នាបែបស៊ីជម្រៅនេះជាមួយនឹងពួកគេ។

ព្រះគម្ពីរបានបង្រៀនយើងថា អ្វីដែលបានកើតឡើងដល់រាស្ត្ររបស់ព្រះកាលពីមុន ក៏ជាមេរៀនសម្រាប់ យើងដែរ ដោយគាត់បានមានប្រសាសន៍ថា៖ «ហេតុការណ៍ទាំងនោះបានកើតឡើងដល់ពួកលោក ទុកជាគំរូ ហើយបានចែងទុកសម្រាប់ទូន្មានយើង ដែលយើងរស់នៅគ្រាចុងក្រោយបង្អស់នេះ» (កូរិនថូស ទី១ ១០:១១)។ ប្រវត្តិសាស្ត្រកាលពីមុនរបស់សាសន៍អ៊ីស្រាអែល គួរតែជាការដាស់តឿនមួយសម្រាប់យើង។ ដូច្នេះហើយ យើងគួរតែរៀន អាន និងសិក្សាចេញពីកំហុសកាលពីមុនរបស់ពួកគេផងដែរ។

ខាងក្រោមនេះ គឺជាផែនការដែលយើងបានរៀបចំសម្រាប់ត្រីមាសនេះ ដើម្បីសិក្សាគម្ពីរនិក្ខមនំនៅក្នុង រយៈពេល១៣សប្តាហ៍នេះ៖

១. ទាសភាពនៅក្នុងស្រុកអេស៊ីព្ទ កំណើតរបស់លោកម៉ូសេ ហើយនិងជីវិត៤០ឆ្នាំដំបូងរបស់គាត់ (និក្ខមនំ ជំពូក១-២)។
២. ព្រះបានប្រាប់លោកម៉ូសេឱ្យដឹកនាំរាស្ត្ររបស់ទ្រង់ ចេញពីស្រុកអេស៊ីព្ទ (និក្ខមនំ ជំពូក៣-៤)។
៣. ជីវិតនឹងកាន់តែអាក្រក់ទៅៗ មុនពេលដែលរឿងគ្រប់យ៉ាងបានល្អប្រសើរឡើងវិញ (និក្ខមនំ ជំពូក ៧-១០)។
៤. សេចក្តីវេទនាទាំង៩យ៉ាង ដែលបានកើតឡើងជាលើកដំបូង (និក្ខមនំ ជំពូក៧-១០)។
៥. សេចក្តីវេទនាលើកទី១០ និងការប្រារព្ធពិធីបុណ្យរំលង (និក្ខមនំ ជំពូក១១-១២)។
៦. សាសន៍អ៊ីស្រាអែលបានគេចផុតពីទាសភាពនៅក្នុងស្រុកអេស៊ីព្ទ និងបានឆ្លងកាត់សមុទ្រក្រហម (និក្ខមនំ ជំពូក១៣-១៥)។
៧. ដំណើរទៅកាន់ភ្នំស៊ីណាយ (និក្ខមនំ ជំពូក១៦-១៨)។
៨. សេចក្តីសន្យា ហើយនិងបញ្ញត្តិទាំង១០ប្រការរបស់ព្រះ (និក្ខមនំ ជំពូក១៩-២០)។
៩. ច្បាប់ផ្សេងៗទៀត សម្រាប់ការរស់នៅប្រចាំថ្ងៃ (និក្ខមនំ ជំពូក២១-២៣)។
១០. ព្រះបានតាំងសេចក្តីសន្យាជាមួយនឹងរាស្ត្ររបស់ទ្រង់ និងបានប្រទានផែនការនៃការសាងសង់ រោងឧបោសថដល់លោកម៉ូសេ (និក្ខមនំ ជំពូក២៤-៣១)។
១១. សាសន៍អ៊ីស្រាអែលបានថ្វាយបង្គំគោមាស ប៉ុន្តែ លោកម៉ូសេបានសូមឱ្យព្រះលើកលែងទោស ដល់ពួកគេ (និក្ខមនំ ជំពូក៣២)។
១២. ព្រះបានបង្ហាញលោកម៉ូសេថា ទ្រង់ជាអ្នកណា បន្ទាប់មក ផ្ទៃមុខរបស់លោកម៉ូសេបានប្រែជា ភ្លឺចែងចាំង បន្ទាប់ពីគាត់បានទទួលបទពិសោធន៍នេះ (និក្ខមនំ ជំពូក៣៣-៣៤)។

យើងនឹងសិក្សាខគម្ពីរ និងព្រឹត្តិការណ៍សំខាន់ៗ ចេញពីជំពូកខាងលើនេះ។

សូមឱ្យព្រះអម្ចាស់ជាទីស្រឡាញ់របស់យើង បានប្រទានដល់យើង ខណៈពេលដែលយើងបានសិក្សា គម្ពីរដ៏សំខាន់នេះ។ សូមឱ្យគម្ពីរនិក្ខមនំនេះ បានជួយឱ្យយើងនឹកចាំពីទំហំដែលព្រះចង់ដឹកនាំរាស្ត្ររបស់ ទ្រង់ ចេញពីទាសភាពទៅកាន់សេរីភាព ចេញពីការស្លាប់ទៅកាន់ជីវិត ហើយចេញពីទីរហោស្ថានទៅកាន់ ទីក្រុងយេរូសាឡិមថ្មីវិញ (ហេព្រើរ ជំពូក១២:២២)។