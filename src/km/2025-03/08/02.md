---
title:  នៅលើភ្នំស៊ីណាយ
date:   17/08/2025
---

`តើព្រះបានសន្យានឹងរាស្ត្ររបស់ទ្រង់យ៉ាងដូចម្តេច នៅត្រង់ភ្នំស៊ីណាយ? សូមអានគម្ពីរនិក្ខមនំ ១៩:១-៨។`

ព្រះបានដឹកនាំសាសន៍អ៊ីស្រាអែលទៅកាន់ភ្នំស៊ីណាយ។ នៅទីនោះ ព្រះបានសន្យាថា ទ្រង់ នឹងប្រទានបញ្ញត្តិ១០ប្រការដល់រាស្ត្ររបស់ទ្រង់។ សព្វថ្ងៃនេះ អ្នកប្រាជ្ញខាងឯព្រះគម្ពីរជាច្រើននាក់បាន ជឿថា ភ្នំស៊ីណាយគឺជាភ្នំជេបេល មូសា (Jebel Musa)។ ជេបេល មូសាមានន័យថា ភ្នំរបស់លោកម៉ូសេ។ ភ្នំជេបេល មូសាមានកម្ពស់២២៨៥ម៉ែត្រ។ អ្នកប្រាជ្ញជាច្រើននាក់ បានជឿថា ភ្នំជេបេល មូសា គឺជាកន្លែង ដែលលោកម៉ូសេបានជួបជាមួយនឹងព្រះជាច្រើនលើកច្រើនសា (សូមអានគម្ពីរនិក្ខមនំ ៣:១; និក្ខមនំ ១៩:២; និក្ខមនំ ២៤:១៨)។ ប៉ុន្មានឆ្នាំក្រោយមក លោកអេលីយ៉ាក៏បានជួបជាមួយនឹងព្រះនៅលើភ្នំនេះ ដែរ (ពង្សាវតារក្សត្រទី១ ១៩:៨)។ ភ្នំជេបេល មូសាក៏ប្រៀបដូចជាភ្នំ ដែលព្រះបានបង្គាប់ឱ្យលោកម៉ូសេ ដឹកនាំសាសន៍អ៊ីស្រាអែល ចេញពីស្រុកអេស៊ីព្ទនោះដែរ (និក្ខមនំ ៣:១, ១០)។ នៅក្នុងអំឡុងពេលនោះ ព្រះបានប្រាប់លោកម៉ូសេថា គាត់នឹងត្រូវថ្វាយបង្គំព្រះជាមួយនឹងសាសន៍អ៊ីស្រាអែល នៅត្រង់កន្លែងដែល ទ្រង់ និងពួកគេបានជួបគ្នានៅពេលឥឡូវនេះ។ នេះហើយជាទីសម្គាល់បង្ហាញលោកម៉ូសេថា ព្រះរបស់ លោកអ័ប្រាហាំ លោកអ៊ីសាក និងលោកយ៉ាកុប បានដឹកនាំគាត់ និងសាសន៍របស់គាត់ (និក្ខមនំ ៣:១២)។

បន្ទាប់ពីបានធ្វើដំណើរអស់រយៈពេល២ខែរួចមក សាសន៍អ៊ីស្រាអែលបានមកដល់ភ្នំស៊ីណាយ (និក្ខមនំ ១៩:១)។ ពួកគេបានស្នាក់នៅត្រង់ភ្នំនេះ ប្រហែលជា១ឆ្នាំ (សូមប្រៀបធៀបគម្ពីរនិក្ខមនំ ១៩:១ ជាមួយនឹងគម្ពីរជនគណនា ១០:១១, ១២)។ នៅក្នុងមួយឆ្នាំនេះ ព្រះបានប្រទានក្រឹត្យវិន័យជាច្រើនដល់ លោកម៉ូសេ ដូចដែលយើងបានឃើញនៅក្នុងបទគម្ពីរនិក្ខមនំ ១៩-៤០; លេវីវិន័យ ១-២៧ និងជនគណនា ១:១-១០:១០។ ការស្នាក់នៅរបស់សាសន៍អ៊ីស្រាអែលនៅត្រង់ភ្នំស៊ីណាយ សំខាន់ដល់គម្ពីរទាំង៥ដំបូង របស់លោកម៉ូសេ។ ខណៈពេលដែលសាសន៍អ៊ីស្រាអែលបានស្នាក់នៅត្រង់ភ្នំនេះ ពួកគេបានក្លាយមក ជារាស្ត្រជ្រើសតាំងរបស់ព្រះ។ នៅក្នុងសម័យនោះ សាសន៍អ៊ីស្រាអែលគឺជាជាតិសាសន៍តែមួយគត់ ដែល មិនបានថ្វាយបង្គំព្រះក្លែងក្លាយ។

ព្រះបានតាំងសេចក្តីសញ្ញារវាងទ្រង់ និងសាសន៍អ៊ីស្រាអែលនៅត្រង់ភ្នំស៊ីណាយ។ ពួកបណ្តាជន បានយល់ព្រមគោរពតាមព្រះ និងបានបន្តទំនាក់ទំនងរបស់ពួកគេជាមួយនឹងទ្រង់។ បើសិនជាពួកគេគោរព តាមទ្រង់ ទ្រង់បានសន្យាថា ទ្រង់នឹងធ្វើឱ្យសាសន៍អ៊ីស្រាអែលក្លាយមកជាទ្រព្យសម្បតិ្តដ៏ពិសេសរបស់ទ្រង់។ សាសន៍អ៊ីស្រាអែលនឹងក្លាយទៅជានគររបស់ពួកសង្ឃ។ មានន័យថា ពួកគេនឹងក្លាយទៅជាមនុស្ស បរិសុទ្ធ។

តើការក្លាយមកជាមនុស្សបរិសុទ្ធ មានន័យយ៉ាងណា? ដើម្បីឱ្យបានក្លាយមកជាមនុស្សបរិសុទ្ធ នោះមានន័យថា លោកអ្នកត្រូវថ្វាយរូបកាយរបស់លោកអ្នកដល់ព្រះទាំងស្រុង ដើម្បីឱ្យលោកអ្នកបានបម្រើទ្រង់យ៉ាងអស់ពីចិត្ត ដើម្បីឱ្យបានក្លាយមកជាមនុស្សបរិសុទ្ធ គឺថា លោកអ្នកត្រូវតែបង្ហាញសេចក្តី ស្រឡាញ់ និងសេចក្តីមេត្តារបស់ព្រះទៅកាន់អ្នកដទៃ។ ជាការពិតណាស់ ព្រះចង់ឱ្យសាសន៍អ៊ីស្រាអែល ក្លាយទៅជានគររបស់ពួកសង្ឃ ដែលនឹងត្រូវជួយឱ្យអ្នកដទៃបានស្គាល់ព្រះ។ នៅក្នុងនាមជានគរនៃពួកសង្ឃ រាស្ត្ររបស់ព្រះនឹងត្រូវដឹកនាំអ្នកដទៃមករកទ្រង់ ដោយបង្រៀនពួកគេអំពីបញ្ញត្តិ និងមាគ៌ារបស់ទ្រង់។ ព្រះ ចង់ឱ្យសាសន៍អ៊ីស្រាអែលក្លាយមកជាទ្រព្យសម្បត្តិពិសេសរបស់ទ្រង់ ដោយសារតែទ្រង់ចង់ឱ្យពួកគេ ចែកចាយចំណេះដឹងរបស់ពួកគេអំពីព្រះ ជាមួយនឹងអ្នកដទៃ។ សេចក្តីសញ្ញារបស់ព្រះ គឺជាកិច្ចសន្យា ស្របច្បាប់។ សេចក្តីសញ្ញានេះបានបង្ហាញរាស្ត្ររបស់ព្រះ អំពីទំនាក់ទំនងមួយដែលថា ព្រះទ្រង់ចង់ គង់នៅជាមួយនឹងពួកគេ (សូមអានគម្ពីរនិក្ខមនំ ៦:៧; លេវីវិន័យ ២៦:១២; យេរេមា ២៤:៧; យេរេមា ៣១:៣៣; ហេព្រើរ ៨:១០; វិវរណៈ ២១:៣)។