---
title:  អ្វីដែលបញ្ញត្តិអាចធ្វើបាន
date:   20/08/2025
---

បញ្ញត្តិរបស់ព្រះ បានបង្ហាញយើងពីសេចក្តីស្រឡាញ់របស់ទ្រង់។ ព្រះទ្រង់ល្អ ហើយបរិសុទ្ធ ដូច្នេះហើយ បញ្ញត្តិរបស់ទ្រង់ក៏ល្អ ហើយបរិសុទ្ធដែរ។ លោកប៉ុលបានមានប្រសាសន៍ស្របទៅនឹងគំនិត យ៉ាងដូច្នេះថា៖ «ដូច្នេះ ក្រឹត្យវិន័យបរិសុទ្ធ ហើយបញ្ញត្តិក៏បរិសុទ្ធ សុចរិត ហើយល្អដែរ» (រ៉ូម ៧:១២)។

ព្រះគម្ពីរបានបង្រៀនយើងថា បញ្ញត្តិគឺជារឿងល្អបំផុត (ម៉ាថាយ ៥:១៧, ១៨; យ៉ូហាន ១៤:

១៥; កូរិនថូសទី១ ៧:១៩)។ លោកអ្នកអាចនឹងសរសេរកំណាព្យអំពីបញ្ញត្តិ (ទំនុកតម្កើង ជំពូក១១៩)។ លោកអ្នកអាចនឹងច្រៀងអំពីបញ្ញត្តិ (ទំនុកតម្កើង ជំពូក១៩)។ លោកអ្នកក៏អាចគិតអំពីបញ្ញត្តិទាំងយប់ទាំងថ្ងៃដែរ (ទំនុកតម្កើង ១:២; យ៉ូស្វេ ១:៨) ពីព្រោះបញ្ញត្តិនឹងជួយការពារយើង ឱ្យរួចផុតពីការអាក្រក់។ បញ្ញត្តិនឹងប្រទានប្រាជ្ញា ការយល់ដឹង សុខភាព ភាពជោគជ័យ ហើយនិងសេចក្តីសុខសាន្ត (ចោទិយកថា ៤:១-៦; សុភាសិត ២-៣)។

បញ្ញត្តិរបស់ព្រះ ក៏ប្រៀបដូចជារបងធំដូច្នោះដែរ។ បើសិនជាយើងនៅក្នុងរបងនេះ នោះយើង នឹងមានសុវត្ថិភាពមិនខាន។ ប៉ុន្តែ បើសិនជាយើងនៅក្រៅរបង នោះគ្រោះថ្នាក់ បញ្ហា និងសេចក្តីស្លាប់ នឹងរង់ចាំយើងវិញ (លោកុប្បត្តិ ២:១៦, ១៧; យ៉ាកុប ២:១២)។

បញ្ញត្តិក៏បានដឹកនាំយើងទៅកាន់ព្រះយេស៊ូវដែរ។ ព្រះយេស៊ូវបានលើកលែងទោសអំពើបាប របស់យើង និងបានផ្លាស់ប្តូរជីវិតរបស់យើង (កូរិនថូសទី២ ៥:១៧; យ៉ូហានទី១ ១:៧-៩)។ ដូច្នេះហើយ បញ្ញត្តិក៏ប្រៀបដូចជាគ្រូបង្រៀន និងជាអ្នកនាំផ្លូវដែលបានឃ្លាំមើលយើង (កាឡាទី ៣:២៤)។

`សូមអានគម្ពីរយ៉ាកុប ១:២៣-២៥។ តើនៅក្នុងខទាំងនេះ លោកយ៉ាកុបកំពុងតែមានប្រសាសន៍ អំពីអ្វី? តើពាក្យទាំងនេះបានជួយឱ្យយើងយល់យ៉ាងដូចម្តេច អំពីអ្វីដែលបញ្ញត្តិបានធ្វើ ហើយនិងមូលហេតុ ដែលនាំឱ្យបញ្ញត្តិនេះមានសារៈសំខាន់ បើទោះបីជាវាមិនអាចសង្គ្រោះយើងក៏ដោយនោះ?`

កញ្ចក់អាចបង្ហាញយើង ពីបញ្ហាស្បែកទាំងអស់ដែលយើងមាន។ ប៉ុន្តែ កញ្ចក់មិនអាចព្យាបាល ស្បែករបស់យើងបានឡើយ។ ម្ល៉ោះហើយ បញ្ញត្តិរបស់ព្រះ ក៏ប្រៀបដូចជាកញ្ចក់យ៉ាងដូច្នោះដែរ។ លោកអ្នក អាចសម្លឹងមើលកញ្ចក់ តាមដែលលោកអ្នកពេញចិត្ត។ ប៉ុន្តែ កញ្ចក់មិនអាចធ្វើឱ្យមុន ឬកន្ទួលរលាយបាត់ បានឡើយ។ ការរក្សាបញ្ញត្តិក៏ដូច្នេះដែរ។ យើងអាចកាន់តាមបញ្ញត្តិឱ្យអស់ពីសមត្ថភាពរបស់យើង។ ប៉ុន្តែ បើទោះបីជាយើងបានខិតខំកាន់តាមបញ្ញត្តិយ៉ាងណាក៏ដោយ ក៏វាមិនអាចសង្គ្រោះយើងបានដែរ។

ដូច្នេះហើយ យើងត្រូវតែជឿថា ព្រះនឹងសង្គ្រោះយើង។ យើងមិនអាចទទួលបានអំណោយទាន នេះ ដោយទង្វើល្អរបស់យើងបានទេ។ ដូច្នេះហើយ គ្រីស្ទានមួយចំនួនបានគិតថា យើងមិនចាំបាច់ភ័យព្រួយពីការរក្សាបញ្ញត្តិនេះទៀតឡើយ។ ប៉ុន្តែ គោលគំនិតបែបនេះ ជាគោលគំនិតខុសឆ្គង។ បញ្ញត្តិ បានប្រាប់យើងថា អំពើបាបមានសភាពបែបណា (រ៉ូម ៧:៧)។ បញ្ញត្តិក៏បានបង្ហាញយើងថា ហេតុអ្វីបានជា យើងត្រូវការដំណឹងល្អអំពីព្រះយេស៊ូវ ដើម្បីឱ្យយើងបានសង្គ្រោះនោះដែរ។

`តើលោកអ្នកអាចកាន់តាមបញ្ញត្តិរបស់ព្រះ ដោយកម្លាំងរបស់លោកអ្នកបានដែរឬទេ? តើការខិតខំ ប្រឹងប្រែងរបស់លោកអ្នក ល្មមគ្រប់គ្រាន់នឹងសង្គ្រោះលោកអ្នកដែរឬទេ? តើចម្លើយរបស់លោកអ្នក បាន ប្រាប់លោកអ្នកយ៉ាងដូចម្តេច អំពីមូលហេតុដែលនាំឱ្យយើងត្រូវការដំណឹងល្អអំពីព្រះយេស៊ូវនោះ?`