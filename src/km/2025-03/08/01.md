---
title:  សេចក្តីសន្យានៅលើភ្នំស៊ីណាយ
date:   16/08/2025
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

និក្ខមនំ ១៩:១-៨; និក្ខមនំ ១៩:៩-២៥; និក្ខមនំ ២០:១-១៧; យ៉ាកុប ១:២៣-២៥; រ៉ូម ៣:២០-២៤។

> <p>ខចងចាំ៖</p>
> «“អ្នករាល់គ្នាបានឃើញកិច្ចការទាំងប៉ុន្មានដែលយើងធ្វើដល់សាសន៍អេស៊ីព្ទ និងការដែល យើងបានទ្រអ្នករាល់គ្នាលើស្លាបឥន្ទ្រី នាំមកឯយើងហើយ។ ដូច្នេះ បើអ្នករាល់គ្នាស្តាប់តាមពាក្យរបស់ យើង ហើយកាន់តាមសេចក្ដីសញ្ញារបស់យើង នោះអ្នករាល់គ្នានឹងបានជាប្រជារាស្ត្ររបស់យើងផ្ទាល់ ក្នុងចំណោមជាតិសាសន៍ទាំងអស់ ដ្បិតផែនដីទាំងមូលជារបស់យើង អ្នករាល់គ្នានឹងបានជានគរនៃ ពួកសង្ឃ និងជាសាសន៍បរិសុទ្ធដល់យើង”។ នេះជាពាក្យដែលអ្នកត្រូវប្រាប់កូនចៅអ៊ីស្រាអែល» (និក្ខមនំ ១៩:៤-៦)។

តើព្រះបាននាំសាសន៍អ៊ីស្រាអែលទៅកន្លែងណា បន្ទាប់ពីទ្រង់បានជួយឱ្យពួកគេរួចផុតពីស្រុកអេស៊ីព្ទនោះ? ទ្រង់បាននាំពួកគេទៅកាន់ទឹកដីសន្យាមែនទេ? តើទ្រង់បាននាំពួកគេទៅកន្លែងណា ផ្សេងទៀតដែរឬទេ? ចម្លើយដែលមើលទៅហាក់ដូចជាត្រឹមត្រូវ ក៏អាចជាចម្លើយដែលខុសឆ្គងដែរ ពីព្រោះ ព្រះបានប្រាប់យើង នូវចម្លើយពិតប្រាកដបែបនេះថា៖ «“អ្នករាល់គ្នាបានឃើញកិច្ចការទាំងប៉ុន្មានដែល យើងធ្វើដល់សាសន៍អេស៊ីព្ទ និងការដែលយើងបានទ្រអ្នករាល់គ្នាលើស្លាបឥន្ទ្រី នាំមកឯយើងហើយ”» (និក្ខមនំ ១៩:៤)។ ដូច្នេះហើយ ចម្លើយនៃព្រះគម្ពីរដ៏ត្រឹមត្រូវ បានបង្ហាញយើងថា ព្រះអម្ចាស់បាននាំ រាស្ត្ររបស់ទ្រង់មកកាន់ទ្រង់។ នេះហើយគឺជាផែនការពិតប្រាកដរបស់ទ្រង់។

នៅពេលដែលមនុស្សលោកបានចាកចេញពីព្រះ នោះទ្រង់នឹងស្វែងរកពួកគេ។ យើងបាន ឃើញសេចក្តីពិតនៃព្រះគម្ពីរនេះ នៅក្នុងសួនច្បារអេដែន។ បន្ទាប់ពីលោកអ័ដាម និងនាងអេវ៉ាបាន ធ្វើបាបរួចមក ពួកគេបានលាក់ខ្លួនពីព្រះ។ ព្រះបានស្វែងរកពួកគេ ដោយសួរថា តើ «អ្នកនៅឯណា?» (លោកុប្បត្តិ ៣:៩)។ ជាការពិតណាស់ ព្រះតែងតែធ្វើសកម្មភាពមុនជានិច្ច។ ហើយនេះក៏ជាមូលហេតុ ដែលព្រះយេស៊ូវបានមានបន្ទូលថា៖ «អស់អ្នកដែលនឿយព្រួយ ហើយផ្ទុកធ្ងន់អើយ! ចូរមករកខ្ញុំចុះ ខ្ញុំនឹងឲ្យអ្នករាល់គ្នាបានសម្រាក» (ម៉ាថាយ ១១:២៨, ២៩)។

ព្រះបានត្រាស់ហៅយើងទាំងអស់គ្នា ឱ្យចូលមករកទ្រង់។ ប៉ុន្តែ អនាគតរបស់យើង នឹងត្រូវ ពឹងផ្អែកទៅលើរបៀបដែលយើងបានឆ្លើយតបនឹងទ្រង់វិញ។