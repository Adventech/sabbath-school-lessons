---
title:  មិត្តសម្លាញ់ជារៀងរហូតរបស់លោកបាថ្កា
date:   19/09/2025
---

លោកបាថ្កា (Baatka) មានអារម្មណ៍ឯកោ នៅក្នុងប្រទេសម៉ុងហ្គោលី។ ជាញឹកញាប់ គាត់បានឈរនៅត្រង់បង្អួចផ្ទះរបស់គាត់ ដើម្បីសម្លឹងរកមើលមិត្តភក្តិពិតប្រាកដម្នាក់ ដែលរាប់អានគាត់ជារៀងរហូត។ ក្មេងប្រុសអាយុ១៤ឆ្នាំ ដែលចូលចិត្តអៀនច្រើន គឺជាកូនប្រុសតែមួយគត់ នៅក្នុងក្រុមគ្រួសាររបស់គាត់។ បុរសដែលជាឪពុក តែងតែធ្វើកិច្ចការជានិច្ច។ ចំណែកឯស្ត្រីដែលជាម្តាយវិញ មានជំងឺបាក់ទឹកចិត្ត ហើយនាងបានចំណាយពេលស្នាក់នៅក្នុងមន្ទីរពេទ្យ ចំនួន១ខែជារៀងរាល់ឆ្នាំ។ លោកបាថ្កាមានអារម្មណ៍ឯកោ ហេតុដូច្នេះហើយ បានជាគាត់គិតចង់សម្លាប់ខ្លួន។

បន្ទាប់មក នាងឌូជី (Doogii) ដែលជាបងប្អូនគាត់ បានអញ្ជើញគាត់ទៅកាន់ព្រះវិហារសេវេនដេអាត់វេនទីស្ទ នៅក្នុងទីក្រុងអ៊ូលឡាអាន់បាតា នៃប្រទេសម៉ុងហ្គោលី។ នាងបានបបួលថា «តោះយើង ទៅលេងព្រះវិហារម្តង ពីព្រោះគេមានកម្មវិធីនៅទីនោះ។ លោកបាថ្កាបានទៅព្រះវិហារ ដោយសារតែគាត់នៅ ម្នាក់ឯង។ គាត់មិនបានស្តាប់ពាក្យពេចន៍នៃសេចក្តីអធិប្បាយទេ។ មេក្រូមិនដំណើរការ ដោយសារតែអគ្គិសនី មានបញ្ហា។ ម្យ៉ាងទៀត គាត់ក៏មានបញ្ហាត្រចៀក ដែលពិបាកឱ្យគាត់ស្តាប់ឮអ្នកអធិប្បាយដែរ។ ប៉ុន្តែ គាត់ ចូលចិត្តសមាជិកក្រុមជំនុំ ពីព្រោះពួកគេបានញញឹម និងបានទទួលយកគាត់។ ពួកគេបានចាត់ទុកគាត់ ដូចជាមិត្តភក្តិម្នាក់។ ហើយគាត់ខ្លួនឯងផ្ទាល់ ក៏ចូលចិត្តច្រៀងចម្រៀងដែរ។ ក្រុមជំនុំបានធ្វើឱ្យគាត់ព្រឺរសម្បុរ។ ដូច្នេះហើយ គាត់បានត្រឡប់មកកាន់ព្រះវិហារវិញ នៅថ្ងៃសៅរ៍បន្ទាប់ ដើម្បីឱ្យគាត់ទទួលបានអារម្មណ៍ព្រឺរសម្បុរនេះម្តងទៀត។

ក្រុមជំនុំបាននិយាយអំពីព្រះ នៅក្នុងនាមជាមិត្តសម្លាញ់របស់ពួកគេ។ ក្មេងប្រុសម្នាក់បានប្រាប់ គាត់ថា «ព្រះអាចធ្វើជាមិត្តភក្តិរបស់លោកអ្នកជារៀងរហូត ដូច្នេះហើយ បងមិននៅតែម្នាក់ឯងជារៀងរហូត នោះទេ»។ លោកបាថ្កាបានឆ្ងល់នៅក្នុងចិត្តថា តើព្រះទ្រង់មានព្រះជន្មរស់នៅពិតប្រាកដដែរឬទេ។ តើទ្រង់ អាចធ្វើជាមិត្តសម្លាញ់របស់ខ្ញុំយ៉ាងដូចម្តេចទៅបាន បើសិនជាខ្ញុំមើលមិនឃើញទ្រង់ផងនោះ?

ចាប់ពីពេលនោះមក គាត់បានទៅព្រះវិហាររៀងរាល់ថ្ងៃសប្បាតហ៍។ ព្រះវិហារបានក្លាយជាកន្លែង វិជ្ជមានតែមួយគត់ នៅក្នុងជីវិតគាត់ ហើយក្រុមជំនុំក៏បានក្លាយជាក្រុមគ្រួសារគាត់ដែរ។ ជីវិតចាប់ផ្តើមមាន ខ្លឹមសារឡើងវិញ ពីព្រោះលោកបាថ្កាបានរកឃើញបំណងប្រាថ្នា នៅក្នុងការរស់នៅ។

បន្តិចម្តងៗ លោកបាថ្កាបានជឿថា នៅលើលោកនេះ មានព្រះពិតមែន។ បើទោះបីត្រចៀកគាត់ មិនបានឮព្រះមានបន្ទូលក៏ដោយ ប៉ុន្តែ ចិត្តរបស់គាត់បានឮសំឡេងព្រះ។ ដូច្នេះហើយ ព្រះបានក្លាយជា មិត្តសម្លាញ់របស់គាត់ជារៀងរហូត។

សព្វថ្ងៃនេះ លោកបាថ្កា អូរហ្គ៊ែ (Baatka Orgil) មានអាយុ៣១ឆ្នាំ ហើយគាត់ជាបុគ្គលថ្មីម្នាក់នៅក្នុងព្រះ។ ក្មេងប្រុសម្នាក់ដែលធ្លាប់ស្ងៀមស្ងាត់ និងអៀនខ្មាស ឥឡូវនេះ គាត់គឺជាអ្នកត្រួសត្រាយនៃ អង្គការគ្លូបលមិសិន ដែលបានដាំព្រះវិហារ នៅក្នុងតំបន់ហាមឃាត់នៃប្រទេសម៉ុងហ្គោលី។ គាត់បាន និយាយថា «ខ្ញុំចូលចិត្តចែករំលែក ពីរបៀបដែលជីវិតខ្ញុំបានផ្លាស់ប្តូរ។ ខ្ញុំចង់ជួយមនុស្សដែលមានវិបត្តិ ដូចខ្ញុំ ម្ល៉ោះហើយ បានជាខ្ញុំបម្រើការនៅក្នុងនាមជាបេសកជន»។

លោកបាថ្កាដែលបានរៀបអាពាហ៍ពិពាហ៍ និងមានកូន២នាក់នៅក្នុងបន្ទុក បាននិយាយថា គាត់ធ្លាប់ តែគិតថា ព្រះបានជ្រើសត្រឹមតែមនុស្សពូកែ ឱ្យធ្វើជាបេសកជន។ «ប៉ុន្តែ ឥឡូវនេះ ទើបខ្ញុំដឹងថា ទ្រង់មិនបាន ជ្រើសរើសត្រឹមតែមនុស្សត្រឹមត្រូវប៉ុណ្ណោះទេ»។ គាត់បានបន្ថែមទៀតថា «បើទោះបីជាខ្ញុំមិនបានជឿជាក់ » លើខ្លួនខ្ញុំ ក៏ទ្រង់នៅតែជឿជាក់ចំពោះខ្ញុំ។ បើព្រះអាចជឿជាក់ចំពោះខ្ញុំ នោះខ្ញុំក៏អាចជឿជាក់ចំពោះទ្រង់ដែរ»។