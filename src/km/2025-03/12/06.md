---
title:  មុខដ៏ភ្លឺចែងចាំងរបស់លោកម៉ូសេ
date:   18/09/2025
---

`តើអ្វីដែលបានបណ្តាលឱ្យមុខរបស់លោកម៉ូសេបានភ្លឺចែងចាំងនោះ? សូមអានគម្ពីរនិក្ខមនំ ៣៤:២៩-៣៥។`

បន្ទាប់ពីព្រះបានបង្ហាញអត្តសញ្ញាណរបស់ទ្រង់ដល់លោកម៉ូសេរួចស្រេចហើយ នោះលោក ម៉ូសេបានចុះមកកាន់ជំរំវិញ។ នៅពេលនោះ មុខរបស់លោកម៉ូសេកំពុងតែភ្លឺចែងចាំង។ តើលោកម៉ូសេ បានដឹងថា មុខរបស់គាត់កំពុងតែភ្លឺចែងចាំងដែរឬទេ? ជាការពិតណាស់ គាត់មិនបានដឹងឡើយ។ ដ្បិត នៅពេលណាដែលលោកអ្នកកាន់តែនៅកៀកនឹងព្រះ នោះលោកអ្នកនឹងរឹតតែបានឃើញភាពកម្សោយនិង កំហុសឆ្គងរបស់លោកអ្នក ដោយបានផ្ទឹមទៅនឹងព្រះជន្មដ៏បរិសុទ្ធ និងល្អឥតខ្ចោះរបស់ព្រះ។

អ្វីដែលបានកើតឡើងដល់លោកម៉ូសេ ដែលបានបណ្តាលឱ្យមុខរបស់គាត់ភ្លឺចែងចាំងនោះ? ហេតុផលដែលនាំឱ្យមុខរបស់លោកម៉ូសេបានភ្លឺចែងចាំងនោះ គឺមិនមែនដោយសារតែគាត់បានឈរ នៅមុខ ព្រះមួយរយៈពេលនោះទេ។ សូមចងចាំថា កាលពីមុន លោកម៉ូសេក៏បាននៅជាមួយនឹងព្រះ ច្រើនដងដែរ ប៉ុន្តែ មុខរបស់គាត់មិនបានចែងចាំងនោះឡើយ បន្ទាប់ពីគាត់បានចូលរួមនៅក្នុងការប្រជុំទាំងនោះ។ ទន្ទឹម គ្នានេះ បើសិនជាលោកម៉ូសេមិនបានឡើងទៅជួបជាមួយនឹងព្រះអម្ចាស់នោះទេ នោះមុខរបស់គាត់ក៏មិន បានភ្លឺចែងចាំងដែរ។ ប៉ុន្តែ នៅពេលដែលលោកម៉ូសេបានយល់ពីក្តីស្រឡាញ់ និងក្តីមេត្តារបស់ព្រះហើយ នោះគាត់ក៏នឹងបើកចិត្តទទួលយកទ្រង់ ដោយព្រោះតែសិរីល្អនៃក្តីស្រឡាញ់របស់ទ្រង់នេះឯង។ បន្ទាប់មក លោកម៉ូសេបានផ្លាស់ប្តូរ។ ហើយមុខរបស់គាត់ក៏បានភ្លឺចែងចាំង។ ដូចគ្នានេះដែរ ចិត្ត និងគំនិតរបស់ យើងក៏នឹងបានទទួលនូវការផ្លាស់ប្តូរស្រដៀងគ្នានេះដែរ នៅពេលដែលយើង ថ្វាយរូបកាយរបស់យើង ដល់ព្រះទាំងស្រុង ដោយអនុញ្ញាតឱ្យទ្រង់ធ្វើជាព្រះ និងជាស្តេចនៅក្នុងជីវិតយើង។

`តើព្រះយេស៊ូវអាចផ្លាស់ប្តូរលោកអ្នកដោយរបៀបណា ដើម្បីឱ្យលោកអ្នកបង្ហាញសេចក្តីស្រឡាញ់ និងសេចក្តីសប្បុរសដូចជាទ្រង់នោះ? សម្រាប់ចម្លើយ សូមអានគម្ពីរកូរិនថូសទី២ ៣:១៨។`

លោកប៉ុលបានប្រៀបធៀបមុខចែងចាំងរបស់លោកម៉ូសេ ទៅនឹងព្រះយេស៊ូវគ្រីស្ទ (កូរិនថូស ទី២ ៣:១២-១៨)។ ជាការពិតណាស់ សិរីល្អរបស់ព្រះយេស៊ូវធំជាងសិរីល្អទាំងអស់ ដែលមានប្រភព ចេញពីបញ្ញត្តិ ដែលព្រះបានប្រទានដល់លោកម៉ូសេ (កូរិនថូសទី២ ៣:៧-១១)។ ដូច្នេះហើយ ព្រះយេស៊ូវ អាចចារឹកនៅក្នុងចិត្តយើងបាន លុះត្រាតែយើងសម្លឹងមើលទ្រង់ (ហេព្រើរ ៣:១; ហេព្រើរ ១២:២)។ ពីព្រោះ មានតែអំណាចនៃព្រះវិញ្ញាណបរិសុទ្ធប៉ុណ្ណោះ ដែលអាចធ្វើឱ្យការផ្លាស់ប្តូរនេះកើតមានឡើង។

លោកម៉ូសេគឺជាគំរូមួយសម្រាប់យើង។ ដ្បិតគាត់បានបង្ហាញយើង នូវអ្វីដែលព្រះអាចធ្វើបាន សម្រាប់យើង នៅពេលដែលយើងបានអនុញ្ញាតឱ្យទ្រង់ផ្លាស់ប្តូរចិត្តយើង។ ពោលគឺថា ទ្រង់នឹងជួយឱ្យ ចិត្តរបស់យើង បានដូចជាទ្រង់ដែរ។ ហើយការផ្លាស់ប្តូរបែបនេះឯង គឺជាអ្វីដែលលោកប៉ុលចង់បង្ហាញ នៅពេលដែលគាត់បានពិពណ៌នាអំពីរបៀបដែល «យើងបានដើរក្នុងជីវិតបែបថ្មី» នោះ (រ៉ូម ៦:៤)។

`តើនៅក្នុងជីវិតរបស់យើងមានផ្នែកណាខ្លះ ដែលយើងត្រូវការបង្ហាញសេចក្តីស្រឡាញ់ និង សេចក្តីមេត្តារបស់ព្រះ ឱ្យបានប្រសើរជាងមុននោះ? តើលោកអ្នកត្រូវបានបង្ហាញសេចក្តីទាំងនេះ នៅក្នុង ផ្នែកទាំងអស់នៃជីវិតរបស់លោកអ្នកមែនទេ? តើការគិតអំពីឈើឆ្កាង និងអត្ថន័យរបស់វា បានផ្តល់ឱ្យ លោកអ្នកនូវក្តីសង្ឃឹមនៃជីវិតអស់កល្ប តាមរយៈព្រះអង្គសង្គ្រោះនោះយ៉ាងដូចម្តេច?`