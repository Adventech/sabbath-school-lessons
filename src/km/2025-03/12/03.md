---
title:  ដើម្បីឱ្យទូលបង្គំបានស្គាល់ទ្រង់
date:   15/09/2025
---

`តើលោកម៉ូសេបានសូមឱ្យព្រះបង្រៀនគាត់យ៉ាងដូចម្តេច? តើហេតុអ្វីបានជាលោកម៉ូសេចង់ឱ្យព្រះដឹកនាំពួកគេ ទៅតាមវិធីរបស់ពួកគេទៅវិញ? សម្រាប់ចម្លើយ សូមអានគម្ពីរនិក្ខមនំ ៣៣:១២-១៧។`

ការលូតលាស់ខាងវិញ្ញាណរបស់លោកម៉ូសេ បានលូតលាស់បន្តទៅទៀត។ គាត់បាននៅជាប់ នឹងព្រះអម្ចាស់ និងប្រាថ្នាចង់ឱ្យចិត្តរបស់គាត់បានដូចជាព្រះ។ ដ្បិតនៅពេលដែលលោកម៉ូសេបានសន្ទនា ជាមួយនឹងព្រះ នៅក្នុងត្រសាលប្រជុំ នោះគាត់បានដឹងថា គាត់មិនបានស្គាល់ព្រះនោះឡើយ។ ដូច្នេះហើយ លោកម៉ូសេបានអធិស្ឋានថា «ប្រសិនបើទូលបង្គំប្រកបដោយព្រះគុណរបស់ព្រះអង្គមែននោះ សូមបង្ហាញ ផ្លូវរបស់ព្រះអង្គដល់ទូលបង្គំឥឡូវនេះផង ដើម្បីឲ្យទូលបង្គំបានស្គាល់ព្រះអង្គ» (និក្ខមនំ ៣៣:១៣)។ លោក ម៉ូសេបានយល់ពីតម្រូវការដ៏ចាំបាច់របស់គាត់ នៅក្នុងការយល់ពីព្រះឱ្យកាន់តែច្បាស់ឡើង។ លោកម៉ូសេបាន ដឹងថា នៅពេលដែលគាត់រៀនអំពីព្រះកាន់តែខ្លាំងឡើង នោះគាត់ក៏រឹតតែស្គាល់ទ្រង់តិចឡើងដែរ។ លោក ម៉ូសេបានមើលឃើញតម្រូវការរបស់គាត់ ហើយបានប្រាថ្នាចង់ឱ្យចិត្តរបស់គាត់ បានស្គាល់ព្រះអម្ចាស់ នៅក្នុងវិធីថ្មីមួយ។ ដូច្នេះហើយ ព្រះបានប្រទានដល់លោកម៉ូសេ នូវអ្វីដែលទ្រង់ចង់បាន។

នៅពេលដែលយើងក្រឡេកមើលបទពិសោធន៍របស់លោកម៉ូសេកន្លងមក រហូតមកដល់ពេល នេះ នោះយើងនឹងបានឃើញពីរបៀបដែលព្រះបានដឹកនាំគាត់ ចូលទៅក្នុងទំនាក់ទំនងបែបស៊ីជម្រៅ។ ដូច្នេះហើយ ទំនាក់ទំនងនេះបានជួយឱ្យលោកម៉ូសេរឹងមាំឡើង។

មុនដំបូង លោកម៉ូសេបានឡើងទៅលើភ្នំ ដើម្បី «ជួបព្រះ» (និក្ខមនំ ១៩:៣)។ បន្ទាប់មក «លោក ម៉ូសេក៏ឡើងទៅ» (និក្ខមនំ ១៩:២០)។ ក្រោយមកទៀត លោកម៉ូសេបានចូលទៅជិតដុំពពកខ្មៅ ដែលបាន បំបាំងព្រះ (និក្ខមនំ ២០:២១)។

មានម្តងនោះ «លោកម៉ូសេក៏ចូលទៅក្នុងពពក» ដែលជាកន្លែងដែលព្រះបានគង់នៅ ហើយគាត់ បាននៅជាមួយនឹងព្រះអម្ចាស់ អស់រយៈពេល៤០យប់ និង៤០ថ្ងៃ (និក្ខមនំ ២៤:១៨)។ នៅក្នុងអំឡុងពេល ៤០ថ្ងៃនេះ ព្រះបានប្រទានអំណោយយ៉ាងពិសេសដល់លោកម៉ូសេ។ (១) ព្រះបានប្រទានបញ្ញត្តិ១០ប្រការ ដល់លោកម៉ូសេ។ (២) ទ្រង់បានប្រទានផែនការនៃការសាងសង់ដ៏ពិសេសមួយ ដើម្បីតុបតែង និងរៀបចំ រោងឧបោសថ (សូមអានបទគម្ពីរនិក្ខមនំ ជំពូក២៥-៣១)។

បន្ទាប់មកទៀត លោកម៉ូសេបានចំណាលពេលជាមួយនឹងព្រះ អស់រយៈពេល៤០យប់ និង ៤០ថ្ងៃ។ នៅទីនោះ គាត់បានទូលសូមឱ្យព្រះបង្ហាញសេចក្តីមេត្តាដល់រាស្ត្ររបស់ទ្រង់ ដែលបានធ្វើបាប ទាស់នឹងទ្រង់ (សូមអានគម្ពីរនិក្ខមនំ ៣២:៣០-៣២; ចោទិយកថា ៩:១៨)។

បើទោះបីជាលោកម៉ូសេបានទទួលបទពិសោធន៍ទាំងអស់នេះក៏ដោយ ក៏គាត់នៅតែចង់ដឹងបន្ថែម ទៀតអំពីព្រះ។ ដូច្នេះហើយ មិនយូរប៉ុន្មាន ព្រះបានប្រទានមេរៀនពិសេសៗដល់លោកម៉ូសេ ដើម្បីឱ្យគាត់ បានយល់ពីទ្រង់កាន់តែប្រសើរឡើង។ ហើយលោកម៉ូសេខ្លួនគាត់ផ្ទាល់ ក៏ចង់ដឹងអំពីព្រះបន្ថែមទៀតដែរ។

យើងមិនគួរឆ្ងល់ឡើយ ដែលក្រោយមកទៀត ព្រះយេស៊ូវបានមានបន្ទូលថា៖ «ឯជីវិតអស់កល្ប ជានិច្ចនោះគឺ ឲ្យគេបានស្គាល់ព្រះអង្គ ដែលជាព្រះពិតតែមួយ និងព្រះយេស៊ូវគ្រីស្ទ ដែលទ្រង់បានចាត់ឲ្យមក» (យ៉ូហាន ១៧:៣)។ តើមានវិធីណាខ្លះ ដែលព្រះបានជួយឱ្យមនុស្សលោកស្គាល់ពីទ្រង់កាន់តែច្បាស់ ឡើងនោះ? ចម្លើយគឺថា ទ្រង់បានក្លាយមកជាមនុស្សលោកម្នាក់ ដូចជាយើងដែរ។