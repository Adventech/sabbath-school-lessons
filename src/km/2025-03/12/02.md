---
title:  ត្រសាលប្រជុំ
date:   14/09/2025
---

`តើហេតុអ្វីបានជាព្រះសូមលោកម៉ូសេឱ្យសង់ត្រសាលប្រជុំ? សូមអានគម្ពីរនិក្ខមនំ ៣៣:៧-១១។`

យើងមិនត្រូវយល់ច្រឡំថា ត្រសាលប្រជុំជារោងឧបោសថនោះឡើយ ពីព្រោះត្រសាលប្រជុំ បានសង់ឡើង នៅក្រៅជំរំនៃសាសន៍អ៊ីស្រាអែល។ រីឯរោងឧបោសថវិញ បានសាងសង់ក្រោយមកទៀត ហើយមានទីតាំងនៅចំកណ្តាលជំរំវិញ។ ជាការពិតណាស់ យើងមិនបានដឹងថា នៅក្នុងត្រសាលប្រជុំ លោកម៉ូសេបានសន្ទនាជាមួយនឹងព្រះបែបណានោះទេ។ ប៉ុន្តែ អ្វីដែលយើងបានដឹងពិតប្រាកដនោះគឺថា ការជួបជុំរបស់លោកម៉ូសេជាមួយនឹងព្រះ បានធ្វើឱ្យគាត់ និងព្រះមានទំនាក់ទំនងជិតស្និទ្ធ។ «ព្រះយេហូវ៉ា មានព្រះបន្ទូលមកកាន់លោកម៉ូសេទល់មុខគ្នា ដូចមនុស្សនិយាយជាមួយមិត្តសម្លាញ់» (និក្ខមនំ ៣៣:១១)។ មិត្តសម្លាញ់គឺជាបុគ្គលម្នាក់ ដែលអាចផ្តល់ដំបូន្មានល្អដល់យើង។ ហើយយើងក៏អាចពិភាក្សារឿង ធំបំផុត ជាមួយនឹងមិត្តសម្លាញ់ ដោយជឿ ទុកចិត្តថា បុគ្គលម្នាក់នោះនឹងមិនចែកចាយអាថ៌កំបាំងរបស់យើង ជាមួយនឹងអ្នកដទៃនោះទេ។ ដូច្នេះហើយ ការដែលមានមិត្តសម្លាញ់ និងការធ្វើជាមិត្តសម្លាញ់ គឺជា រឿងដែលល្អបំផុត។

នៅក្នុងបទគម្ពីរនិក្ខមនំ ជំពូក១៩-៣៤ រឿងរបស់លោកម៉ូសេបានបង្រៀនយើង ពីរបៀបដែល ព្រះបានផ្លាស់ប្តូរជីវិតយើង។ តើព្រះបានបង្កើតទំនាក់ទំនងជាមួយនឹងលោកម៉ូសេ ដែលជាអ្នកដឹកនាំលេចធ្លោនោះដោយរបៀបណា? បើសិនជាយើងសិក្សាជីវិតរបស់លោកម៉ូសេ នោះយើងនឹងបានឃើញថា ចំណេះដឹងរបស់គាត់ អំពីអំណាច និងសេចក្តីស្រឡាញ់របស់ព្រះនោះ បានលូតលាស់ឡើង។ ការលូតលាស់ ខាងឯវិញ្ញាណ គឺជាផ្នែកមួយដ៏សំខាន់ នៅក្នុងទំនាក់ទំនងរបស់យើងជាមួយនឹងព្រះ។

ដូចគ្នានេះដែរ មុនពេលដែលលោកម៉ូសេបានមកដល់ភ្នំស៊ីណាយ នោះព្រះក៏បានប្រើគាត់នៅក្នុងវិធីមួយដ៏មានអំណាចដែរ។ ពោលគឺថា ទ្រង់បានបម្រុងលោកម៉ូសេជាស្រេច ដើម្បីឱ្យគាត់ធ្វើកិច្ចការ ពិសេសរបស់គាត់ នៅក្នុងនាមជាអ្នកដឹកនាំនៃសាសន៍អ៊ីស្រាអែល។ ម្ល៉ោះហើយ ទ្រង់បានឱ្យលោកម៉ូសេ មើលថែសត្វចៀម នៅក្នុងស្រុកម៉ាឌាន។ នៅក្នុងអំឡុងពេលដែលគាត់បានស្នាក់អាស្រ័យនៅក្នុងស្រុកនេះ ព្រះបានជួយឱ្យគាត់សរសេរគម្ពីរ២កណ្ឌ គឺគម្ពីរយ៉ូប និងគម្ពីរលោកុប្បត្តិ។ បន្ទាប់មក នៅត្រង់គុម្ពបន្លាភ្លើង ទ្រង់បានបង្គាប់ឱ្យលោកម៉ូសេដឹកនាំរាស្ត្ររបស់ទ្រង់ចេញពីស្រុកអេស៊ីព្ទ។ បន្ទាប់មក លោកម៉ូសេបានឃើញទ្រង់យកឈ្នះព្រះក្លែងក្លាយ និងកងទ័ពដ៏ខ្លាំងពូកែនៃសាសន៍អេស៊ីព្ទនៅក្នុងសមុទ្រក្រហម។ បន្ទាប់ មកទៀត លោកម៉ូសេបានមើលឃើញពីរបៀប ដែលព្រះបានដឹកនាំសាសន៍អ៊ីស្រាអែលចេញពីស្រុកអេស៊ីព្ទ ទៅកាន់ភ្នំស៊ីណាយអស់រយៈពេលជាច្រើនអាទិត្យ។ ក្រោយមកទៀត ទ្រង់ក៏បានប្រទានបញ្ញត្តិរបស់ទ្រង់ ដល់លោកម៉ូសេនៅលើភ្នំស៊ីណាយដែរ។ បទពិសោធន៍នេះបានធ្វើឱ្យមុខរបស់គាត់មានពន្លឺឡើង។ នៅ ទីបំផុត លោកម៉ូសេបានដឹកនាំសាសន៍អ៊ីស្រាអែលទៅកាន់ទឹកដីសន្យា អស់រយៈពេល៣៩ឆ្នាំបន្ថែមទៀត។ ដូច្នេះហើយ ព្រះគម្ពីរបានប្រាប់យើងថា លោកម៉ូសេជាអ្នកបម្រើស្មោះត្រង់របស់ព្រះ (ចោទិយកថា ៣៤:៥; យូ៉ស្វេ ១:១)។ គាត់គឺជាហោរារបស់ព្រះ ដែលប្រៀបដូចជាតួពន្លឺនៅក្នុងទីងងឹតដូច្នោះដែរ (ចោទិយកថា ១៨:១៥, ១៨)។ គាត់បានលើកទឹកចិត្តរាស្ត្ររបស់ព្រះ ដើម្បីពួកគេបានផ្លាស់ប្តូរឱ្យកាន់តែប្រសើរឡើង បើទោះបីជាពួកគេមិនបានគោរពតាមទ្រង់ជានិច្ចក៏ដោយ។ នៅពេលដែលពួកបណ្តាជនបានគោរពតាមព្រះ នោះគេក៏នឹងសប្បាយរីករាយជាមួយភាពជោគជ័យដែរ។

`យើងអាចរៀនមេរៀនជាច្រើនពីលោកម៉ូសេ។ រឿងរ៉ាវនៅក្នុងឆាកជីវិតរបស់គាត់ បានបង្ហាញ យើងនូវអ្វីដែលព្រះអាចធ្វើបាន នៅពេលដែលយើងបានអនុញ្ញតឱ្យទ្រង់ផ្លាស់ប្តូរយើង។ តើមានការអស្ចារ្យ អ្វីខ្លះ ដែលបានកើតឡើងនៅក្នុងជីវិតលោកអ្នក នៅពេលដែលលោកអ្នកបានអនុញ្ញាតឱ្យព្រះផ្លាស់ប្តូរលោកអ្នកនោះ?`