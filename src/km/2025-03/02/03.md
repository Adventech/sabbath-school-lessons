---
title:  ទេវតារបស់ព្រះអម្ចាស់
date:   07/07/2025
---

ព្រះគម្ពីរបានចែងថា «នៅទីនោះ ទេវតារបស់ព្រះយេហូវ៉ាលេចមកឲ្យលោកឃើញក្នុងអណ្ដាតភ្លើង ចេញពីកណ្ដាលគុម្ពបន្លា លោកមើលទៅ ឃើញភ្លើងឆេះគុម្ពបន្លា តែគុម្ពបន្លាមិនបានសុសទេ» (និក្ខមនំ ៣:២)។ តើ «ទេវតា» អង្គនេះ គឺជាអ្នកណា? ទេវតាអង្គនេះ គឺជាព្រះអម្ចាស់យេស៊ូវអង្គទ្រង់ផ្ទាល់នោះឯង។ ដ្បិត ទ្រង់បានមានបន្ទូល «ហៅលោក [ម៉ូសេ] ពីក្នុងគុម្ពបន្លា» (និក្ខមនំ ៣:៤)។

ចូរកុំឱ្យឈ្មោះនៃ «ទេវតារបស់ព្រះអម្ចាស់» នេះ ធ្វើឱ្យលោកអ្នកភាន់ច្រឡំនោះឡើយ។ ដ្បិត ពាក្យថា «ទេវតា» មានន័យថាជា «អ្នកនាំសារ» [ដែលប្រែមកពីពាក្យថា «ម៉ាល អាន់ (mal’ akhn)]»។ មានពេលខ្លះ ទេវតានៅក្នុងព្រះគម្ពីរ អាចសំដៅទៅលើមនុស្សលោក។ ហើយមានពេលខ្លះទៀត ទេវតា នៅក្នុងព្រះគម្ពីរ ក៏អាចមកពីនគរស្ថានសួគ៌ផងដែរ (សូមអានគម្ពីរម៉ាឡាគី ៣:១)។ ដូច្នេះហើយ ខគម្ពីរ អាចជួយឱ្យយើងជ្រើសរើសនូវអត្ថន័យត្រឹមត្រូវថា តើជាទេវតាមួយណា។ ខជាច្រើនទៀតនៅក្នុងព្រះគម្ពីរ ក៏បានប្រើពាក្យថា «ទេវតារបស់ព្រះអម្ចាស់» ដើម្បីសំដៅទៅលើព្រះអម្ចាស់អង្គទ្រង់ផ្ទាល់នោះដែរ (សូម អានគម្ពីរលោកុប្បត្តិ ២២:១១, ១៥-១៨; លោកុប្បត្តិ ៣១:៣, ១១, ១៣; ពួកចៅហ្វាយ ២:១, ២; ពួក ចៅហ្វាយ ៦:១១-២២; សាការី ៣:១, ២)។ ព្រះយេស៊ូវគឺជាអ្នកនាំសាររបស់ព្រះ ដោយសារតែទ្រង់បាន ទំនាក់ទំនងនូវពាក្យពេចន៍ ដែលព្រះវរបិតាបានមានបន្ទូលមកកាន់យើង។

`សូមអានគម្ពីរនិក្ខមនំ ៣:៧-១២។ តើព្រះបានបកស្រាយប្រាប់លោកម៉ូសេដោយរបៀបណា អំពីមូលហេតុដែលទ្រង់ចង់ជួយដល់សាសន៍អ៊ីស្រាអែល ដែលជាទាសករនៅក្នុងស្រុកអេស៊ីព្ទនោះ?`

រាស្ត្ររបស់ព្រះ កំពុងតែឈឺចាប់យ៉ាងខ្លាំង។ ប៉ុន្តែ ព្រះបានឮសេចក្តីអំពាវនាវរបស់ពួកគេ ហើយទ្រង់មានបំណងចង់ជួយពួកគេ (និក្ខមនំ ២:២៣-២៥) រហូតដល់ទ្រង់ហៅពួកគេថាជា «ប្រជារាស្ត្រយើង» (និក្ខមនំ ៣:៧)។ ដូច្នេះហើយ ទោះបីជាមុនពេលដែលព្រះបានតាំងសេចក្តីដល់សាសន៍អ៊ីស្រាអែល នៅត្រង់ភ្នំស៊ីណាយក៏ដោយ ក៏សាសន៍អ៊ីស្រាអែលនៅតែជារាស្ត្ររបស់ទ្រង់។ ព្រះនឹងប្រទានពរដល់ពួកគេ ដោយពួកគេជោគជ័យនៅក្នុងទឹកដីសន្យា (បើសិនជាពួកគេគោរពតាមទ្រង់)។ ពីព្រោះព្រះសន្យានឹងពួក អយ្យកោរបស់ពួកគេថា ទ្រង់នឹងធ្វើនូវរឿងទាំងនេះ។

ព្រះបានបង្គាប់ឱ្យលោកម៉ូសេចូលទៅឯផោរ៉ោន ដែលជាស្តេចនៃស្រុកអេស៊ីព្ទ ដើម្បីធ្វើនូវកិច្ចការ ពិសេសមួយ ដោយទ្រង់បានមានបន្ទូលថា៖ «ដូច្នេះ ឥឡូវនេះ យើងនឹងចាត់អ្នកឲ្យទៅជួបផារ៉ោន ដើម្បី ឲ្យអ្នកបាននាំប្រជារាស្ត្ររបស់យើង គឺកូនចៅអ៊ីស្រាអែល ចេញពីស្រុកអេស៊ីព្ទ» (និក្ខមនំ ៣:១០)។ ជាថ្មី ម្តងទៀត យើងបានឃើញនៅក្នុងខនេះថា ព្រះបានត្រាស់ហៅសាសន៍អ៊ីស្រាអែលថាជា «រាស្ត្ររបស់យើង»។

ជាការពិតណាស់ ព្រះបានប្រទានកិច្ចការធំមួយដល់លោកម៉ូសេ។ ហើយគាត់បានឆ្លើយតប ទៅវិញ ដោយសួរសំណួរថា៖ «តើទូលបង្គំជាអ្វីដែលត្រូវទៅជួបផារ៉ោន ហើយនាំកូនចៅអ៊ីស្រាអែលចេញ ពីស្រុកអេស៊ីព្ទដូច្នេះ?» (និក្ខមនំ ៣:១១)។ លោកម៉ូសេបានយល់នូវអ្វីដែលហៀបនឹងកើតឡើង។ គាត់ បានយល់អំពីផ្នែកដែលគាត់ត្រូវធ្វើ នៅក្នុងផែនការរបស់ព្រះ។ ដូច្នេះហើយ បានជាគាត់ឆ្ងល់ថា ហេតុអ្វី បានជាព្រះជ្រើសរើសគាត់ ឱ្យធ្វើកិច្ចការដ៏សំខាន់នេះយ៉ាងដូច្នេះ។ សំណួរនេះបានបង្ហាញយើងនៅក្នុង សាច់រឿងកាលពីមុនថា លោកម៉ូសេគឺជាអ្នកណា។ គាត់គឺជាមនុស្សដែលគ្មានអំនួតនៅក្នុងចិត្ត។ គាត់ មិនមានអារម្មណ៍ថា គាត់ស័ក្តិសមនឹងធ្វើនូវអ្វី ដែលព្រះបានសូមពីគាត់នោះឡើយ។

`តើហេតុអ្វីបានជាចិត្តរបស់យើងត្រូវតែលះបង់អំនួតទាំងអស់យ៉ាងដូច្នេះ? នៅក្នុងនាមជាសិស្ស របស់ទ្រង់នោះ តើចិត្តដែលគ្មានអំនួតបានជួយឱ្យលោកអ្នកធ្វើនូវកិច្ចការ ដែលទ្រង់បានសូមពីលោកអ្នក នោះដោយរបៀបណា?`