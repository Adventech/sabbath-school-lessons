---
title:  ចិត្តដែលបានផ្លាស់ប្តូរ
date:   11/07/2025
---

លោកមីច (Mitch) ដែលជាសមាជិកនៃក្រុមជំនុំ បានឈ្លោះប្រកែកគ្នាជាមួយនឹងជនជាតិអាមេរិកាំងដទៃទៀត នៅក្នុងរដ្ឋវ៉ាស៊ីងតោន សហរដ្ឋអាមេរិក។ គាត់បានរងរបួសក្បាលយ៉ាងធ្ងន់ធ្ងរ រហូត ដល់គ្រូពេទ្យនិយាយថា គាត់មិនអាចដើរបានទៀតឡើយ។

បន្ទាប់មក ស្ទេផាន (Stephan) ដែលជាប្អូនប្រុសរបស់គាត់ បានបបួលគាត់ទៅកាន់ព្រះវិហារ អាត់វេនទីស្ទនៃមណ្ឌលជាតិសាសន៍ចម្រុះ នៅក្នុងទីក្រុងវ៉ាប៉ាតូ (Wapato) នៃរដ្ឋវ៉ាស៊ីងតោន។ លោក ស្ទេផានបានថ្វាយបង្គំនៅទីនោះជារៀងរាល់ថ្ងៃសប្បាតហ៍ ជាមួយនឹងម្តាយ និងប្អូនស្រីរបស់ពួកគេ។

លោកមីចមិនចង់ទៅព្រះវិហារឡើយ ដូច្នេះហើយ គាត់បានទៅទីនោះទាំងមានអារម្មណ៍ទើសទាល់។ ប៉ុន្តែ បន្ទាប់មក គាត់បានទៅកន្លែងនោះម្តងហើយម្តងទៀត។ គាត់បានចាប់ចិត្តនឹងព្រះគម្ពីរ ដែលបានជំរុញឱ្យគាត់មានសង្ឃឹមថា ព្រះគម្ពីរនេះនឹងអាចព្យាបាលចិត្តរបស់គាត់។ លោកមីចបានប្រកាន់ ខ្ជាប់ទៅនឹងគម្ពីររ៉ូម ១២:២ ដែលបានចែងថា «មិនត្រូវត្រាប់តាមសម័យនេះឡើយ តែចូរឲ្យបានផ្លាស់ប្រែ ដោយគំនិតរបស់អ្នករាល់គ្នាបានកែជាថ្មី ដើម្បីឲ្យអ្នករាល់គ្នាអាចស្គាល់អ្វីជាព្រះហឫទ័យរបស់ព្រះ គឺអ្វីដែលល្អ អ្វីដែលព្រះអង្គគាប់ព្រះហឫទ័យ ហើយគ្រប់លក្ខណ៍»។ លោកមីចក៏បានកោតសរសើរគម្ពីរភីលីព ៤:៨ ផងដែរ ដោយបានចែងថា «ជាទីបញ្ចប់ បងប្អូនអើយ ឯសេចក្ដីណាដែលពិត សេចក្ដីណាដែលគួររាប់អាន សេចក្ដីណាដែលសុចរិត សេចក្ដីណាដែលបរិសុទ្ធ សេចក្ដីណាដែលគួរស្រឡាញ់ សេចក្ដីណាដែលមានឈ្មោះល្អ ប្រសិនបើមានសគុណ និងសេចក្ដីសរសើរណា ចូរពិចារណាពីសេចក្ដីនោះចុះ»។

លោកជេហ្វ វ៉េចនហ៍ (Jeff Weijohn) បានលើកទឹកចិត្តគាត់ ដោយនិយាយថា «ព្រះបន្ទូលព្រះ បានសន្យថា ទ្រង់នឹងផ្លាស់ប្តូរចិត្តគំនិតប្អូនប្រុស បើសិនជាប្អូនប្រុងផ្ចង់ចិត្តសិក្សា»។

លោកមីចបានចាប់ផ្តើមមើលឃើញថា គាត់បានទទួលសេចក្តីសន្យាពីព្រះគម្ពីរពិតមែន។ គ្រូពេទ្យដែលបាននិយាយថា លោកមីចមិនអាចដើរបាននោះ បានភ្ញាក់ផ្អើលជាខ្លាំង ដោយបានឃើញ គាត់មានការងារធ្វើ និងបានប្រឹងធ្វើការយ៉ាងល្អ។

បន្ទាប់ពីបានសិក្សាព្រះគម្ពីររួចមក លោកមីចបានថ្វាយចិត្តរបស់គាត់ដល់ព្រះយេស៊ូវ ដោយបានចូលជាសមាជិកនៃក្រុមជំនុំសេវេនដេយអាត់វេនទីស្ទ។ បន្ទាប់មកទៀត គាត់បានក្លាយជាអ្នកបង្រៀន ព្រះគម្ពីរដល់អ្នកដទៃ។ គាត់ និងភរិយារបស់គាត់ បានបើកលំនៅឋានពួកគេ ទទួលស្វាគមន៍យុវជនដែល ត្រូវការកន្លែងស្នាក់នៅ។ លោកមីច និងភរិយាបានស្វាមគមន៍មនុស្សគ្រប់គ្នា ឱ្យតែពួកគេគោរពទៅតាម ច្បាប់លំនៅឋាន។ នៅក្នុងច្បាប់ទាំងនោះ មានច្បាប់មួយដែលបានកំណត់ថា ភ្ញៀវរបស់គាត់គួរតែទៅព្រះវិហារនៅថ្ងៃសប្បាតហ៍។

ការរស់នៅរបស់ភ្ញៀវ ក៏បានចាប់ផ្តើមផ្លាស់ប្តូរដែរ។ នៅថ្ងៃសប្បាតហ៍ យុវជនម្នាក់បានប្រាប់លោកជេហ្វដោយក្តីអំណរថា «លោកគ្រូដឹងទេថា នៅពេលដែលលោកគ្រូប្រាប់ពួកយើងអំពីព្រះគម្ពីរ នោះយើងមិនចង់ស្តាប់លោកគ្រូឡើយ។ ប៉ុន្តែ ឥឡូវនេះ ពួកយើងចង់សិក្សាព្រះគម្ពីរណាស់។

លោកជេហ្វបាននិយាយថា ការផ្លាស់ប្តូរនៅក្នុងជីវិតរបស់គាត់ គឺជាការរើបម្រាស់។ គាត់បាន និយាយទៀតថា «នៅពេលដែលគាត់ទទួលយកព្រះ ចូលមកក្នុងជីវិតគាត់ នោះអ្នកដទៃលែងចំណាំគាត់ ទៀតហើយ ពីព្រោះគាត់បានចាកចេញពីមនុស្ស ដែលមានភាពលំបាក និងខូចខួរក្បាល ទៅជាមនុស្ស ដែលអាចបម្រើព្រះវិញ។ ព្រះបានធ្វើការតាមរយៈយើង បើទោះបីជាយើងមាន ចំណុចខ្វះខាតយ៉ាងណាក៏ដោយ។