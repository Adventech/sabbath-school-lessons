---
title:  ការដោះសាទាំង៤យ៉ាង
date:   09/07/2025
---

`សូមអានគម្ពីរនិក្ខមនំ ៤:១-១៧។ តើមានទីបន្ទាល់អ្វីខ្លះ ដែលព្រះបានប្រទានដល់លោកម៉ូសេ ដើម្បីឱ្យគាត់បានបង្ហាញដល់ផោរ៉ោន ដែលជាស្តេចនៃស្រុកអេស៊ីព្ទនោះ? តើទីសំគាល់ទាំងនេះ បានជួយ បញ្ចុះបញ្ចូលមនុស្សគ្រប់គ្នាថា ព្រះបានគង់នៅជាមួយនឹងលោកម៉ូសេដែរឬទេ?`

ជាថ្មីម្តងទៀត លោកម៉ូសេបានព្យាយាមគេចពីការងារ ដែលព្រះបានប្រគល់ឱ្យគាត់ធ្វើ (សូមអាន គម្ពីរនិក្ខមនំ ៣:១១) ដោយសារតែគាត់មិនចង់ទៅតតាំងជាមួយនឹងផោរ៉ោនឡើយ។ លោកម៉ូសេក៏ធ្លាប់ បរាជ័យម្តងមកហើយដែរ នៅពេលដែលគាត់បានព្យាយាមជួយសាសន៍ហេព្រើរដោយកម្លាំងបាយរបស់ គាត់។ ម៉្យាងទៀត សាសន៍របស់គាត់ក៏មិនបានជឿជាក់លើគាត់ ឬចាត់ទុកគាត់ជាអ្នកដឹកនាំរបស់ពួកគេដែរ។ ដូច្នេះហើយ គាត់បានលើកឡើង នូវការដោះសាទី៣ដែលថា៖ «មើល៍ គេនឹងមិនជឿទូលបង្គំ ឬស្តាប់តាមទូលបង្គំទេ ដ្បិតគេនឹងពោលថា “ព្រះយេហូវ៉ាមិនបានលេចមកឲ្យអ្នកឃើញទេ”» (និក្ខមនំ ៤:១)។ លោកម៉ូសេមិនបានសួរសំណួរទាំងនេះ ដើម្បីឱ្យបានដឹងនូវអ្វីដែលថ្មីនោះទេ។ ផ្ទុយទៅវិញ គាត់ កំពុងតែ និយាយថា «ទេ» ទៅកាន់កិច្ចការដែលព្រះបានឱ្យគាត់ធ្វើឱ្យ។

ព្រះបានប្រទានបាដិហារ្យ២យ៉ាងដល់លោកម៉ូសេ ដើម្បីឱ្យគាត់បង្ហាញបាដិហារ្យទាំងនេះ នៅ មុខអ្នកដឹកនាំនៃសាសន៍អ៊ីស្រាអែល បន្ទាប់មក គាត់ក៏ត្រូវបង្ហាញបាដិហារ្យទាំងនេះដល់ផារ៉ោនផងដែរ។ បាដិហារ្យ ទី១ គឺជាការដែលលោកម៉ូសេបានធ្វើឱ្យឈើច្រត់ក្លាយទៅជាពស់ ហើយពស់នោះបានក្លាយមក ជាឈើច្រត់វិញ។ រីឯបាដិហារ្យទី២វិញគឺថា ដៃរបស់លោកម៉ូសេបានកើតជំងឺឃ្លង់។ ជំងឺឃ្លង់គឺជាជំងឺសើស្បែក ដ៏អាក្រក់បំផុត។ ប៉ុន្តែ ដៃរបស់គាត់បានជាឡើងវិញ ត្រឹមតែមួយប៉ប្រិចភ្នែកប៉ុណ្ណោះ។ បាដិហារ្យទាំង២ យ៉ាងនេះ គួរតែបានបញ្ចុះបញ្ចូលពួកអ្នកដឹកនាំថា ព្រះបានធ្វើអន្តរាគមន៍ជំនួសពួកគេហើយ។ ប៉ុន្តែ បើសិន ជាពួកគេ បានបដិសេធមិនព្រមជឿ នោះព្រះនឹងធ្វើបាដិហារ្យទី៣ ដោយបង្គាប់ឱ្យលោកម៉ូសេប្រែទឹក ឱ្យក្លាយជាឈាមបន្ថែមទៀត (និក្ខមនំ ៤:៨, ៩)។

បន្ទាប់ពីព្រះបានប្រទានទីសំគាល់ដ៏អស្ចារ្យទាំងនេះ ដល់លោកម៉ូសេរួចស្រេចហើយ នោះលោក ម៉ូសេបានបង្ហាញនូវការដោះសាទី៤ ដែលថា គាត់មិនសូវមានវោហារនោះឡើយ។

`សូមអានរឿងនៅក្នុងគម្ពីរនិក្ខមនំ ៤:១០-១៨។ តើព្រះអម្ចាស់បានឆ្លើយតបនឹងលោកម៉ូសេដោយរបៀបណា? តើយើងអាចរៀនមេរៀនអ្វីខ្លះ ចេញពីរឿងនេះ ដើម្បីជួយដល់យើងនៅពេលដែលព្រះ បានសូមឱ្យយើងធ្វើកិច្ចការណាមួយនោះ?`

លោកម៉ូសេបានបង្កើតនូវការដោះសាទាំង៤នេះ។ ការដោះសាទាំងនេះ បានបង្ហាញយើងថា លោកម៉ូសេមិនព្រមធ្វើនូវអ្វីដែលព្រះបានសូមពីគាត់នោះទេ។ លោកម៉ូសេបានប្រើនូវហេតុផលល្អទាំង ៤យ៉ាងនេះ ដើម្បីលាក់ពីអារម្មណ៍ដែលគាត់មិនចង់ទៅធ្វើកិច្ចការនេះ។ ប៉ុន្តែ តាមពិតទៅ ហេតុផលទាំងនេះ គ្រាន់តែជាការដោះសាគេចពីការងារប៉ុណ្ណោះ។ ការដោះសាទាំង៣យ៉ាងដំបូង គឺជាសំណួរដែលបាន ចោទសួរថា៖ (១) «តើខ្ញុំជាអ្នកណា?» (២) «តើទ្រង់ជាអ្នកណា?» (៣) «តើយ៉ាងណាទៅវិញ បើសិនជា ពួកគេមិនបានជឿខ្ញុំនោះ?»។ ហើយការដោះសាទី៤នោះ គឺជាការប្រកាសថា៖ «ទូលបង្គំជាមនុស្សមិនសូវ មានវោហារទេ»។ ព្រះបានឆ្លើយតបទៅនឹងការដោះសាទាំងអម្បាលម៉ានរបស់លោកម៉ូសេ ដោយទ្រង់ បានតាំងសេចក្តីសន្យាមួយជាមួយនឹងគាត់។ បន្ទាប់មក លោកម៉ូសេបានសូមឱ្យព្រះចាត់អ្នកដទៃ ឱ្យទៅ ជំនួសគាត់វិញ (និក្ខមនំ ៤:១៣)។ ប៉ុន្តែ ព្រះបានប្រាប់លោកម៉ូសេថា ទ្រង់បានចាត់លោកអើរ៉ុន ដែលជា បងប្រុសរបស់លោកម៉ូសេ ឱ្យមកជួបនឹងគាត់ ដើម្បីជួយគាំទ្រលោកម៉ូសេ។ នៅទីបំផុត លោកម៉ូសេបាន យល់ព្រមទាំងស្ងៀមស្ងាត់ ដោយសូមឱ្យលោកយេត្រូឱ្យពរដល់គាត់។ បន្ទាប់មក លោកម៉ូសេក៏បានចេញ ដំណើរទៅស្រុកអេស៊ីព្ទ។