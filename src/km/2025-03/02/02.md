---
title:  គុម្ពបន្លាដែលឆេះ
date:   06/07/2025
---

បន្ទាប់ពីលោកម៉ូសេបានរត់គេចទៅក្នុងស្រុកម៉ាឌាន នោះគាត់បានរៀបអាពាហ៍ពិពាហ៍ ហើយ បានបង្កើតកូនប្រុស២នាក់ ដែលមានឈ្មោះថា គើសម និងអេលាស៊ើរ (និក្ខមនំ ១៨:៣, ៤)។ លោកម៉ូសេគឺជាផ្នែកមួយនៃក្រុមគ្រួសារលោកយេត្រូ។ លោកយេត្រូគឺជាឪពុកក្មេករបស់លោកម៉ូសេ ហើយគាត់ក៏ជាសង្ឃនៃសាសន៍ម៉ាឌានដែរ។ នៅក្នុងស្រុកឪពុកក្មេក លោកម៉ូសេបានចំណាយពេលធ្វើជាអ្នក គង្វាល អស់រយៈពេល៤០ឆ្នាំបន្ថែមទៀត។ គាត់បានធ្វើកិច្ចការ ដែលក្រោយមកទៀត ស្តេចដាវីឌក៏បាន ធ្វើជាអ្នកគង្វាលចៀមដែរ (សាំយូអែលទី២ ៧:៨)។ លោកម៉ូសេបានរីករាយជាមួយនឹងធម្មជាតិ ដោយសារ តែធម្មជាតិបានជួយឱ្យគាត់នឹកចាំពីព្រះ។

ប៉ុន្មានឆ្នាំដ៏ស្ងប់ស្ងាត់នៅក្នុងទីរហោស្ថាននេះ បានជួយផ្លាស់ប្តូរលោកម៉ូសេ និងបានជួយឱ្យគាត់ត្រៀមខ្លួនជាស្រេច ដើម្បីនឹងធ្វើជាអ្នកដឹកនាំនៃរាស្ត្ររបស់ព្រះ។ ព្រះក៏បានប្រទានកិច្ចការពិសេស មួយដល់ម៉ូសេដែរ។ ដោយសារតែមានជំនួយពីព្រះវិញ្ញាណបរិសុទ្ធ នោះគាត់បានសរសេរគម្ពីរដែលមាន អាយុកាលយូរជាងគេបំផុត (សូមអាន Ellen G. White, Patriarchs and Prophets, page 251; and Francis D. Nicol, et al., editors, The SDA Bible Commentary, volume 3, page 1,140)។ ព្រះ បានប្រទានដល់លោកម៉ូសេ នូវដំណឹងស្តីអំពីមហាវិវាទរវាងសេចក្តីល្អ និងសេចក្តីអាក្រក់ ការធ្លាក់ចុះ ទៅក្នុងអំពើបាប ហើយនិងផែនការដែលទ្រង់បានរៀបចំដើម្បីសង្គ្រោះមនុស្សលោក។ លោកម៉ូសេក៏មិន ត្រឹមតែផ្តល់ឱ្យយើង នូវសេចក្តីពិតអំពីព្រះដ៏មានព្រះជន្មរស់ ដែលបានបង្កើតយើង និងផ្គត់ផ្គង់យើងប៉ុណ្ណោះ ទេ ប៉ុន្តែ គាត់ក៏បានជួយឱ្យយើងយល់ពីកិច្ចការដែលទ្រង់កំពុងតែធ្វើ ដើម្បីដោះស្រាយបញ្ហានៃបាប ផងដែរ។ អ្វីដែលសំខាន់ជាងនេះទៅទៀតនោះ គឺថា លោកម៉ូសេបានផ្តល់ឱ្យយើងនូវគម្ពីរលោកុប្បត្តិ។ ប្រសិនបើគ្មានគម្ពីរនេះទេ នោះយើងមិនអាចយល់ពីប្រវត្តិសាស្ត្រនៃព្រះគម្ពីរ ឬផែនការដែលព្រះបានរៀបចំដើម្បីសង្គ្រោះយើងនោះទេ។

`សូមអានគម្ពីរនិក្ខមនំ ៣:១-៦។ នៅក្នុងខទាំងនេះ ព្រះអម្ចាស់បានណែនាំព្រះអង្គទ្រង់ ដល់ លោកម៉ូសេថា ទ្រង់គឺជា «ព្រះនៃបុព្វបុរសរបស់អ្នក គឺជាព្រះរបស់អ័ប្រាហាំ ជាព្រះរបស់អ៊ីសាក និងជា ព្រះរបស់យ៉ាកុប» (និក្ខមនំ ៣:៦)។ តើហេតុអ្វីបានជាទំនាក់ទំនងរវាងព្រះ និងពួកអយ្យកោរបស់លោក ម៉ូសេ មានសារៈសំខាន់ខ្លាំងម្ល៉េះ?`

លោកម៉ូសេបានមើលឃើញថា ភ្លើងឆេះគុម្ពបន្លា ប៉ុន្តែ ភ្លើងនោះមិនបានឆេះបន្សុសគុម្ពបន្លា នោះសោះ។ លោកម៉ូសេបានដឹងថា គាត់កំពុងតែសម្លឹងមើលបាដិហារ្យ ហើយគាត់ក៏ដឹងថា នឹងមានអ្វីម៉្យាង ដែលត្រូវកើតឡើង នៅពីមុខគាត់ផងដែរ។ នៅពេលដែលលោកម៉ូសេបានចូលទៅជិតគុម្ពបន្លា នោះព្រះ បានប្រាប់ឱ្យគាត់ដោះស្បែកជើង ដើម្បីបង្ហាញពីការគោរព។ ព្រះវត្តមានរបស់ព្រះ បានធ្វើឱ្យកន្លែងនោះ មានភាពបរិសុទ្ធ។

ព្រះអម្ចាស់បានប្រាប់លោកម៉ូសេថា ទ្រង់ជា «អញជាព្រះនៃឰយុកោឯង គឺជាព្រះនៃអ័ប្រាហាំជា ព្រះនៃអ៊ីសាក ហើយជាព្រះនៃយ៉ាកុប» (និក្ខមនំ ៣:៦, ពគប)។ ព្រះអម្ចាស់បានសន្យាថា ទ្រង់នឹងប្រទាន ទឹកដីកាណានដល់កូនចៅរបស់ពួកគេ។ ជាការពិតណាស់ លោកម៉ូសេក៏បានដឹងអំពីសេចក្តីសន្យានេះដែរ។ ដូច្នេះហើយ សេចក្តីសន្យានេះ បានជួយឱ្យលោកម៉ូសេយល់ថា ព្រះមានផែនការមួយដើម្បីសង្គ្រោះ រាស្ត្ររបស់ទ្រង់ ហើយគាត់ក៏ជាផ្នែកមួយនៃផែនការនោះដែរ។

`លោកម៉ូសេបានរៀនសូត្ររយៈ៨០ឆ្នាំ ទើបព្រះទ្រង់សម្រេចព្រះទ័យថា គាត់បានត្រៀមខ្លួន ជាស្រេច ដើម្បីនឹងដឹកនាំរាស្ត្ររបស់ព្រះអង្គ។ តើសេចក្តីពិតនេះបានបង្រៀនយើងអ្វីខ្លះ អំពីតម្រូវការនៃសេចក្តីអត់ធ្មត់នោះ?`