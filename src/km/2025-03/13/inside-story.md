---
title:  រង្វាន់ដ៏អស្ចារ្យពីការរក្សាថ្ងៃសប្បាតហ៍
date:   26/09/2025
---

លោកហ្វឺរណាន់ដូ ជូហ្គ្វេម ជី (Fernando Joaquim Ge) បានចូលធ្វើការនៅក្នុងក្រុមហ៊ុនសំណង់ដ៏ធំមួយ នៅក្នុងប្រទេសម៉ូហ្សាំប៊ីក (Mozambique) ដោយយល់ឃើញថា គាត់នឹងបានឈប់ សម្រាកនៅថ្ងៃសៅរ៍។ ប៉ុន្តែ ៣ឆ្នាំក្រោយមក ម្ចាស់ក្រុមហ៊ុនបានសូមឱ្យគាត់ចុះធ្វើការឆ្ងាយ នៅថ្ងៃសៅរ៍។ លោកហ្វឺរណាន់ដូបានរំឭកលោកអាឡិកសាន់ឌឺរ (Alexander) ដែលជាមេរបស់គាត់ថា គាត់មិនធ្វើការ នៅថ្ងៃសៅរ៍នោះទេ។ បើទោះជាយ៉ាងនេះក្តី នៅម៉ោង៥ព្រឹក លោកអាឡិកសាន់ឌឺរបានជិះរថយន្តចូល ផ្ទះលោកហ្វឺរណាន់ ដើម្បីនាំគាត់ទៅកាន់ទីក្រុងស៊ីមបាបវេ (Zimbabwe)។ ប៉ុន្តែ នៅពេលដែលលោក ហ្វឺរណាន់ដូបដិសេធសំណើមេ នោះលោកអាឡិកសាន់ឌឺរបានហាមគាត់មិនឱ្យត្រឡប់មកធ្វើទៀតឡើយ រហូតទាល់តែពួកគេបានចរចាមុខទល់នឹងមុខជាមុនសិន។

បន្ទាប់ពីការប្រជុំប៉ុន្មានថ្ងៃក្រោយមក លោកអាឡិកសាន់ឌឺរបានភ្ជួរការងារគាត់ចំនួន៧ថ្ងៃ ដោយ មិនឱ្យប្រាក់ឈ្នួល។ លោកអាឡិកសាន់ឌឺរក៏បានឱ្យជម្រើស៣ដល់គាត់ផងដែរ៖ (១) សុំលាឈប់ (២) ធ្វើការនៅក្នុងថ្ងៃសៅរ៍ ឬ (៣) ក៏ធ្វើការសង២ថ្ងៃវិញ ជារៀងរាល់ថ្ងៃសៅរ៍ ដែលគាត់មិនបានធ្វើការ។ លោក អាឡិកសាន់ឌឺរបានប្រាប់លោកហ្វឺរណាន់ដូរ ឱ្យបង្ហាញការសម្រេចចិត្តរបស់គាត់ ជាលាយលក្ខណ៍អក្សរ បន្ទាប់ពីបានភ្ជួរការងាររយៈពេល៧ថ្ងៃ។

លោកហ្វឺរណាន់ដូបានបង្ហាញពីការសម្រេចចិត្តរបស់គាត់ ចំនួន១០ទំព័រ។ គាត់បានសរសេរ ថា គាត់មិនអាចលាឈប់បានឡើយ ដោយសារតែគាត់ត្រូវការការងារ។ គាត់បានសរសេរថា គាត់ក៏មិន អាចធ្វើនៅថ្ងៃសៅរ៍បានដែរ ពីព្រោះគាត់គោរពតាមព្រះ ហើយគាត់ក៏បានសរសេរខគម្ពីរមួយចំនួន អំពី ថ្ងៃសប្បាតហ័ផងដែរ។ គាត់បានបញ្ជាក់ថា គាត់សុខចិត្តឱ្យម្ចាស់ក្រុមហ៊ុនកាត់ប្រាក់ឈ្នួលនៅថ្ងៃសៅរ៍ ដែលគាត់មិនបានធ្វើ ប៉ុន្តែ អនុញ្ញាតឱ្យគាត់ធ្វើការនៅថ្ងៃអាទិត្យសងមួយថ្ងៃវិញ។ បន្ទាប់ពីទទួលយកឯកសារពីលោកហ្វឺរណាន់ដូរួចរាល់ហើយ នោះលោកអាឡិកសាន់ឌឺរបានប្រាប់គាត់ ឱ្យធ្វើការបន្តទៅទៀត ខណៈពេលដែលលោកឡិកសាន់ឌឺរពិភាក្សារឿងនេះ ជាមួយនឹងក្រុមមេការរបស់គាត់ជាមុនសិន។ ១សប្តាហ៍ក្រោយមក លោកអាឡិកសាន់ឌឺរបានហៅលោកហ្វឺរណាន់ដូរ ឱ្យមកជួបគាត់នៅ ថ្ងៃសប្បាតហ៍។ ផ្ទះរបស់គាត់នៅក្នុងទីក្រុងមួយទៀត ដូច្នេះហើយ លោកហ្វឺរណាន់ដូបានទៅដល់ទីនោះ ដោយជិះរថយន្តក្រុង។ លោកអាឡិកសាន់ឌឺរបានណែនាំលោកហ្វឺរណាន់ដូ ឱ្យជិះរថយន្តក្រុមហ៊ុនទៅកាន់ ទីក្រុងមួយ ដែលមានចម្ងាយ១១២គីឡូម៉ែត្រ ដើម្បីពិនិត្យមើលគម្រោងសាងសង់។ លោកហ្វឺរណាន់ដូ បានត្រឡប់មកវិញ នៅពេលយប់ជ្រៅ ប៉ុន្តែ នៅពេលដែលរថយន្តក្រុងផ្អាកដំណើរការ នោះគាត់បានសម្រាកនៅឯផ្ទះលោកអាឡិកសាន់ឌឺរវិញ។ នៅថ្ងៃសោរ៍បន្ទាប់ លោកអាឡិកសាន់ឌឺរបានសូមឱ្យលោក ហ្វឺរណាន់ដូ មកជួបនឹងគាត់ម្តងទៀត។ ម្តងនេះ គាត់ចង់ឱ្យលោកហ្វឺរណាន់ដូបើករថយន្តក្រុមហ៊ុន ជូនម្តាយ គាត់ទៅក្រៅ។ នៅថ្ងៃចន្ទដែលជាថ្ងៃបន្ទាប់ លោកអាឡិកសាន់ឌឺរបានហៅបុគ្គលិកមកជួបជុំគ្នា បន្ទាប់មក គាត់ បានសូមឱ្យលោកហ្វឺរណាន់ដូក្រោកឈរឡើង។ គាត់បាននិយាយថា «ហ្វឺរណាន់ដូបានយល់ព្រមឱ្យក្រុមហ៊ុន កាត់ប្រាក់ខែ ដោយសារតែគាត់មានជំនឿទៅលើព្រះ ប៉ុន្តែ ដោយសារតែយើងបានឃើញថា គាត់ស្មោះត្រង់ ដូច្នេះហើយ គាត់មិនចាំបាច់ធ្វើនៅថ្ងៃសៅរ៍ឡើយ»។ បន្ទាប់មក លោកអាឡិកសាន់ឌឺរបានប្រគល់សោ នៃរថយន្តក្រុមហ៊ុន ដល់លោកហ្វឺរណាន់ដូ។ បន្ទាប់មក គាត់បាននិយាយថា «ឯងប្រើរថយន្តនេះ សម្រាប់ អាជីវកម្មទាំងអស់នៅក្នុងក្រុមហ៊ុន។ បើសិនជាឯងមានកិច្ចការដែលត្រូវធ្វើនៅក្នុងព្រះវិហារ ឯងក៏អាច ប្រើរថយន្តនេះដោយសេរីដែរ ពីព្រោះក្រុមហ៊ុននឹងចេញថ្លៃសាំងទាំងអស់។ ប៉ុន្តែ ពួកយើងមានសំណូមពរ មួយ គឺថា ឯងត្រូវតែសូមឱ្យប៉ាស្ទ័រ អធិស្ឋានឱ្យក្រុមហ៊ុនយើងបានរីកចម្រើនផងដែរ»។

ចាប់ពីថ្ងៃដែលបាននិយាយគ្នានៅក្នុងឆ្នាំ២០២៣ រហូតមកដល់ថ្ងៃនេះ លោកហ្វឺរណាន់ដូមិនបានមានបញ្ហានៃថ្ងៃសប្បាតហ៍ នៅកន្លែងការងារទៀតឡើយ។ រថយន្តក្រុមហ៊ុនបានបង្ហាញថា ជាព្រះពរ ដល់ក្រុមជំនុំ ដោយគាត់បានប្រើវា ដើម្បីចុះសួរសុខទុក្ខអ្នកជំងឺ និងមនុស្សចាស់ជរា ដើម្បីដឹកអ្នកដទៃមក ចូលរួមកម្មវិធីផ្សាយដំណឹងល្អ និងចូលរួមកម្មវិធីផ្សេងៗទៀតនៅក្នុងព្រះវិហារ។ រាល់ពេលដែលអ្នកដទៃ បានឃើញរថយន្តនោះ ពួកគេបាននឹកចាំថា លោកហ្វឺរណាន់ដូបានរក្សាថ្ងៃសប្បាតហ៍។ លោកហ្វឺរណាន់ដូ បាននិយាយថា «ការរក្សាភាពស្មោះត្រង់ចំពោះព្រះ មានតម្លៃវិសេសណាស់ ពីព្រោះយើងនឹងទទួលបានរង្វាន់ដ៏អស្ចារ្យ ដែលយើងនឹកស្មានមិនដល់»។