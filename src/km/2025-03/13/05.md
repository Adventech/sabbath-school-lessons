---
title:  ព្រះនៅក្នុងរោងឧបោសថ
date:   24/09/2025
---

`តើព្រះបានប្រទានទីសម្គាល់អ្វីដល់សាសន៍អ៊ីស្រាអែល ដើម្បីបង្ហាញពួកគេថា ទ្រង់បានគង់នៅក្នុងចំណោមពួកគេនោះ? សម្រាប់ចម្លើយ សូមអានគម្ពីរនិក្ខមនំ ៤០:១-៣៨។`

ជំពូកចុងក្រោយនៃគម្ពីរនិក្ខមនំ (និក្ខមនំ ជំពូក៤០) បានចែងអំពីរោងឧបោសថ និងបញ្ញត្តិ១០ ប្រការ។

ព្រះបានបំពេញរោងឧបោសថ ដោយសិរីល្អរបស់ទ្រង់។ សិរីល្អរបស់ទ្រង់គឺជាសេចក្តីស្រឡាញ់ និងជាព្រះជន្មដ៏បរិសុទ្ធរបស់ទ្រង់នោះឯង (និក្ខមនំ ៣:៥; និក្ខមនំ ៣៣:១៨, ១៩)។ សិរីល្អនេះក៏អាច មើលឃើញ ដូចជាបង្គោលពពកដែរ។ គម្ពីរនិក្ខមនំបានបញ្ចប់ទៅ ជាមួយនឹងការពិភាក្សាអំពីរបៀបដែលព្រះ បានដឹកនាំរាស្ត្ររបស់ទ្រង់ តាមរយៈបង្គោលពពក និងបង្គោលភ្លើង។ ដ្បិតសាសន៍ហេព្រើរបានមើលឃើញ ថា ព្រះទ្រង់មានវត្តមានពិតប្រាកដនោះ ទៅតាមរបៀបដ៏អស្ចារ្យបំផុត។ លើសពីនេះទៅទៀតនោះ ពួកគេ ក៏បានឃើញទីសម្គាល់ជាក់ស្តែងថា ទ្រង់បានគង់នៅក្នុងចំណោមពួកគេ និងបានដឹកនាំពួកគេដោយបង្គោល ពពកដែរ។

លោកម៉ូសេបានដំឡើងរោងឧបោសថ នៅក្នុងខែដំបូងនៃឆ្នាំទី២ (និក្ខមនំ ៤០:២, ១៧)។ គាត់ បានឧទ្ទិសដល់ព្រះ នូវរបស់គ្រប់យ៉ាងដែលមានពាក់ព័ន្ធជាមួយនឹងរោងឧបោសថ ដែលក្នុងនោះរាប់ទាំង លោកអើរ៉ុន និងកូនៗរបស់គាត់ ដែលជាសង្ឃរបស់ព្រះនោះដែរ។ លោកម៉ូសេបានចាក់ប្រេងលើពួកគេ ដើម្បីបង្ហាញថា ពួកគេគឺជាកម្មសិទ្ធិរបស់ព្រះ (និក្ខមនំ ៤០:៩, ១៣-១៥)។ គាត់បានចូលទៅក្នុងទីលាន នៃទីបរិសុទ្ធ និងទីបរិសុទ្ធបំផុតនៅក្នុងរោងឧបោសថ។ គាត់បានឧទ្ទិសរបស់ទាំងអស់ដល់ព្រះ និងបាន រៀបចំរោងឧបោសថជាស្រេចសម្រាប់ការថ្វាយបង្គំ (សូមអានគម្ពីរលេវីវិន័យ ៧:១ ផងដែរ)។ នៅពេល នេះឯងគឺជាពេលតែម្តងគត់ ដែលលោកម៉ូសេបានចូលទៅក្នុងទីបរិសុទ្ធបំផុត។ បន្ទាប់ពីនោះមក មានតែ ពួកសម្តេចសង្ឃប៉ុណ្ណោះ ដែលបានចូលទៅក្នុងទីបរិសុទ្ធបំផុតនេះ នៅក្នុងថ្ងៃបុណ្យធួននឹងបាប (លេវីវិន័យ ១៦:២, ១៧)។

ព្រះគម្ពីរបានចែងថា កិច្ចការបានចប់សព្វគ្រប់ហើយនោះចំនួន៣ដង៖ (១) បន្ទាប់ពីព្រះបានបង្កើត ផ្ទៃមេឃ និងផែនដីនេះ (លោកុប្បត្តិ ២:១-៣)។ (២) បន្ទាប់ពីលោកម៉ូសេបានសាងសង់រោងឧបោសថ។ និង (៣) បន្ទាប់ពីស្តេចសាឡូម៉ូនបានសាងសង់ព្រះវិហាររួចមក (ពង្សាវតារក្សត្រទី១ ៧:៥១)។ ដូច្នេះហើយ យើងបានមើលឃើញទំនាក់ទំនង រវាងគ្រាដែលព្រះបង្កើតផ្ទៃមេឃ និងផែនដីនេះ ទៅនឹងរោងឧបោសថ នៃសាសន៍អ៊ីស្រាអែល។ ទំនាក់ទំនងនេះបានជួយឱ្យយើងគិតអំពីគ្រាមួយ នៅពេលដែលព្រះត្រូវរស់នៅ ជាមួយនឹងអ្នកដែលបានសង្គ្រោះ នៅលើផែនដីថ្មីក្នុងទីក្រុងយេរូសាឡិមថ្មី។ ទីក្រុងយេរូសាឡិមថ្មីគឺជា «រោងឧបោសថរបស់ព្រះ» នោះឯង (វិវរណៈ ២១:២, ៣; សូមប្រៀបធៀបជាមួយនឹងគម្ពីរវិវរណៈ ២២: ១-៤)។

ព្រះបានបំពេញរោងឧបោសថដោយសិរីល្អរបស់ទ្រង់ (និក្ខមនំ ៤០:៣៤)។ ម្ល៉ោះហើយ បានជា សាច់រឿងបានបញ្ចប់ទៅដោយសិរីល្អ ដែលបានចាប់ផ្តើមឡើង ជាមួយនឹងការចាប់កំណើតរបស់លោក ម៉ូសេវិញ។ បន្ទាប់មក សាច់រឿងបានបន្តទៅទៀត ជាជ័យជម្នះរបស់ព្រះលើសាសន៍អេស៊ីព្ទ សេចក្តីវេទនា ទាំង១០យ៉ាង ការរត់ចេញពីស្រុកអេស៊ីព្ទ ការបរាជ័យរបស់កងទ័ពអេស៊ីព្ទ ហើយនិងការដែលព្រះបានមានបន្ទូលអំពីបញ្ញត្តិរបស់ទ្រង់ នៅលើភ្នំស៊ីណាយ។

`តើលោកអ្នកអាចដឹងថា ព្រះគង់នៅជាមួយនឹងលោកអ្នកនោះតាមរយៈវិធីណាខ្លះ? តើហេតុអ្វី បានជាវាសំខាន់ម្ល៉េះ ដែលលោកអ្នកត្រូវដឹងថា ព្រះទ្រង់គង់នៅជាមួយនឹងលោកអ្នកនោះ?`