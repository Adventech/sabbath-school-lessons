---
title:  រាស្ត្រពិសេសរបស់ព្រះនៅក្នុងគ្រាចុងក្រោយ
date:   22/09/2025
---

`សូមអានគម្ពីរនិក្ខមនំ ៣៥:៤-៣៦:៧។ តើនៅក្នុងខទាំងនេះ មានមេរៀនសំខាន់ៗអ្វីខ្លះ សម្រាប់ យើងនៅពេលសព្វថ្ងៃនេះ?`

លោកម៉ូសេត្រូវការគ្រឿងបរិក្ខារពិសេសជាច្រើន ដើម្បីនឹងសាងសង់រោងឧបោសថ។ ដូច្នេះហើយ រាស្ត្ររបស់ព្រះបានយកគ្រឿងបរិក្ខារទាំងនោះមកជូនលោកម៉ូសេ។ នៅពេលដែលពួកគេធ្វើដូច្នេះ នោះចិត្ត របស់ពួកគេក៏បានពេញដោយក្តីអំណរដែរ។ ពួកគេបានបរិច្ចាគ ប្រាក់ លង្ហិន ក្រណាត់ទេសឯក ថ្មដែល មានតម្លៃសម្លៀកបំពាក់ពិសេស កំណាត់ឈើ ប្រេងអូលីវ គ្រឿងក្រអូប និងរបស់ចាំបាច់ជាច្រើនទៀត។ ពួកបណ្តាជនក៏បានបរិច្ចាគពេលវេលា និងជំនាញរបស់ពួកគេ ដោយសារតែពួកគេត្រូវរៀបចំវត្ថុជាច្រើននៅក្នុងរោងឧបោសថ រួមទាំងគ្រឿងតុបតែងដែរ។ ម៉្យាងទៀត អ្នកកាត់ដេរក៏បានកាត់សម្លៀកបំពាក់សម្រាប់ ពួកសង្ឃ ដែលត្រូវធ្វើការនៅក្នុងរោងឧបោសថនេះដែរ។ ពួកគេក៏បានកាត់សម្លៀកបំពាក់ជូនសម្តេចសង្ឃ ដែរ។ សម្លៀកបំពាក់របស់គាត់ រួមមានប្រដាប់បាំងទ្រូង និងឈ្នួតក្បាលមួយ។

ព្រះបានប្រទានពរដល់សាសន៍អ៊ីស្រាអែល នូវអំណោយជាច្រើនពីសាសន៍អេស៊ីព្ទ នៅពេលដែល ពួកគេបានចាកចេញពីទីនោះ។ ឥឡូវនេះ ព្រះបានប្រទានឱកាសដល់សាសន៍អ៊ីស្រាអែល ដើម្បីឱ្យពួកគេថ្វាយតង្វាយនៃការថ្លែងអំណរគុណ ចំពោះសេចក្តីមេត្តារបស់ព្រះ និងការដឹកនាំដ៏អស្ចារ្យរបស់ទ្រង់។ ចិត្ត របស់ពួកបណ្តាជនបានផុសផុលឡើង នៅក្នុងការធ្វើកិច្ចការដើម្បីលើកតម្កើងព្រះ។

ពួកបណ្តាជនបានផ្តល់របស់ជាច្រើន រហូតដល់មកជម្រាបលោកម៉ូសេថា «ប្រជាជនចេះតែយក តង្វាយមកថ្វាយ ច្រើនលើសពីសេចក្ដីត្រូវការសម្រាប់ធ្វើការងារ ដែលព្រះយេហូវ៉ាបានបង្គាប់ឲ្យពួកយើង ធ្វើហើយ» (និក្ខមនំ ៣៦:៥)។ ដូច្នេះហើយ លោកម៉ូសេបានប្រាប់ពួកបណ្តាជន ឱ្យផ្អាកនូវការបរិច្ចាគ (សូម អានគម្ពីរនិក្ខមនំ ៣៦:៧)។

វិញ្ញាណរបស់ព្រះបានជួយឱ្យពួកបណ្តាជនសាងសង់រោងឧបោសថ ឱ្យបានត្រឹមត្រូវវិញ។ លោក បេតសាលាល លោកអូហូលីអាប់ និងអ្នកដទៃទៀត បាន «ពេញដោយព្រះវិញ្ញាណ» (និក្ខមនំ ៣៥:៣១) ដោយសារតែព្រះបានប្រទានចំណេះដឹង ប្រាជ្ញា និងជំនាញដល់ពួកគេ ដើម្បីឱ្យពួកគេធ្វើកិច្ចការឱ្យត្រូវទៅ នឹងរបៀបដែលព្រះបានបង្ហាញលោកម៉ូសេ។

នៅក្នុងខទាំងនេះ យើងបានមើលឃើញថា អំណោយទាននៃព្រះវិញ្ញាណបរិសុទ្ធ មិនត្រឹមតែស្តី អំពីអំណោយទាននៃសេចក្តីស្រឡាញ់ សេចក្តីអំណរ និងសេចក្តីសុខសាន្តខាងឯវិញ្ញាណប៉ុណ្ណោះទេ។ ប៉ុន្តែ យើងក៏បានមើលឃើញអំណោយទាននៃព្រះវិញ្ញាណបរិសុទ្ធ ដែលបានរាប់បញ្ចូលទាំងជំនាញ និងរបៀប ធ្វើនោះដែរ។ ព្រះទ្រង់នឹងប្រទានចំណេះដឹងនេះដល់រាស្ត្ររបស់ទ្រង់ ដើម្បីឱ្យពួកគេសម្រេចកិច្ចការរបស់ទ្រង់។ ទន្ទឹមគ្នានេះ នៅពេលដែលយើងមានពេញដោយព្រះវិញ្ញាណហើយ មិនមែនមានន័យថា យើងមានពេញដោយវេទមន្តពិសេសៗខាងវិញ្ញាណនោះទេ។ ផ្ទុយទៅវិញ ដើម្បីឱ្យបានបម្រើដល់បេសកកម្មរបស់ ព្រះឱ្យកាន់តែរីកចម្រើន នោះទ្រង់ក៏នឹងប្រទានជំនាញដល់សិស្សរបស់ទ្រង់ដែរ ដើម្បីឱ្យពួកគេបម្រើកិច្ចការ ទ្រង់ ហើយធ្វើឱ្យកិច្ចការនេះដំណើរការរលូនទៅមុខ។

`តើលោកអ្នកបានទទួលយកអំណោយទានខាងឯវិញ្ញាណអ្វីខ្លះ នៅពេលដែលលោកអ្នកមានពេញ ទៅដោយព្រះវិញ្ញាណបរិសុទ្ធនោះ? សូមចងចាំថា អំណោយទានខាងឯវិញ្ញាណអាចចូលនៅក្នុងខ្លួនយើងបាន លុះត្រាតែយើងទទួលបានផលផ្លែនៃព្រះវិញ្ញាណជាមុនសិន (កាឡាទី ៥:២២, ២៣)។`