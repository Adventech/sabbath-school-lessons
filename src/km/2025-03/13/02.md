---
title:  ថ្ងៃសប្បាតហ៍របស់ព្រះ
date:   21/09/2025
---

អ្នកប្រាជ្ញខាងឯព្រះគម្ពីរមួយចំនួនបាននិយាយថា ថ្ងៃសប្បាតហ៍ដែលជាថ្ងៃទី៧ បានតាំងឡើង សម្រាប់តែសាសន៍យូដាប៉ុណ្ណោះ។ ឬអាចនិយាយបានថា សាសន៍យូដាបានឮពីថ្ងៃសប្បាតហ៍មុនដំបូង គេនោះ នៅត្រង់ភ្នំស៊ីណាយប៉ុណ្ណោះ។ ប៉ុន្តែ គោលគំនិតទាំង២យ៉ាងនេះ ជាគោលគំនិតខុសឆ្គង។ ដ្បិតព្រះ បានញែកថ្ងៃសប្បាតហ៍ឱ្យបានបរិសុទ្ធ តាំងពីនៅក្នុងសួនច្បារអេដែនមកម្ល៉េះ (សូមអានគម្ពីរលោកុប្បត្តិ ២:១-៣)។ ម៉្យាងទៀត សាសន៍យូដាក៏បានរក្សាថ្ងៃសប្បាតហ៍យូរមកហើយដែរ មុនពេលដែលពួកគេទៅ ដល់ស៊ីណាយ (សូមអានគម្ពីរនិក្ខមនំ ១៦:២២-២៩)។ ដូច្នេះហើយ យើងមិនគួរឆ្ងល់ឡើយដែលថា ថ្ងៃ សប្បាតហ៍ក៏ជាផ្នែកដ៏សំខាន់មួយនៅក្នុងជីវិតនៃសាសន៍ហេព្រើរ តាំងពីដើមរៀងមក។

`តើសេចក្តីពិតអ្វី ដែលលោកម៉ូសេបានបង្រៀនម្តងទៀតដល់ពួកបណ្តាជន នៅក្នុងអំឡុងពេល ដែលពួកគេបានសាងសង់រោងឧបោសថនោះ? សម្រាប់ចម្លើយ សូមអានគម្ពីរនិក្ខមនំ ៣៥:១-៣។`

ថ្ងៃសប្បាតហ៍ និងសាររបស់វា តែងតែនិយាយជានិច្ច អំពីព្រះថា៖ ទ្រង់ជាអ្នកណា និងអ្វីដែលជាកិច្ចការដ៏ធំអស្ចារ្យរបស់ទ្រង់។ ថ្ងៃសប្បាតហ៍បានជួយឱ្យយើងនឹកចាំថា ព្រះបានសង្គ្រោះយើង។ ថ្ងៃសប្បាតហ៍បានជួយឱ្យយើងគិតអំពីព្រះ ដែលចង់រស់នៅជាមួយនឹងរាស្ត្ររបស់ទ្រង់។ ដ្បិតតាមរយៈវិធី នេះ ថ្ងៃសប្បាតហ៍ និងរោងឧបោសថនឹងជួយឱ្យយើងនឹកចាំពីរឿងដូចគ្នាមួយ គឺថា៖ សេចក្តីស្រឡាញ់ របស់ព្រះបានដក់ជាប់នៅក្នុងចិត្ត និងជីវិតរបស់យើង។

ថ្ងៃសប្បាតហ៍នៅក្នុងសញ្ញាចាស់ បានបង្រៀនយើងអំពីសេចក្តីពិត៥យ៉ាង ដែលព្រះគម្ពីរបាន ចែង៖

សេចក្តីពិតទី១ ព្រះបានបង្កើតផ្ទៃមេឃ និងផែនដី។ ព្រះគម្ពីរបានចាប់ផ្តើម ដោយការប្រកាស យ៉ាងអស្ចារ្យនេះ (លោកុប្បត្តិ ១:១)។ ដូច្នេះហើយ ថ្ងៃសប្បាតហ៍នឹងជួយឱ្យយើងនឹកចាំពីកិច្ចការរបស់ ទ្រង់ (លោកុប្បត្តិ ២:២, ៣; និក្ខមនំ ២០:៨-១១)។ ដ្បិតសេចក្តីពិតនៃព្រះគម្ពីរដទៃទៀត សុទ្ធតែមាន ប្រភពចេញមកពីសេចក្តីពិតមួយនេះ។

សេចក្តីពិតទី២ ព្រះអង្គសង្គ្រោះនឹងយាងមកវិញ។ ព្រះអង្គសង្គ្រោះនឹងយកឈ្នះសង្គ្រាមទាស់ នឹងសត្វពស់ (សាតាំង) និងការអាក្រក់។

សេចក្តីពិតទី៣ ព្រះនឹងតាំងនគរទ្រង់ឡើង។ ដូច្នេះហើយ ថ្ងៃសប្បាតហ៍នឹងជួយឱ្យយើងយល់ អំពីនគររបស់ព្រះកាន់តែប្រសើរឡើង។

សេចក្តីពិតទី៤ ព្រះអម្ចាស់បានសង្គ្រោះ។ ដូច្នេះហើយ រាស្ត្ររបស់ព្រះនឹងប្រកាសថា ទ្រង់ជា ព្រះអម្ចាស់ និងជាព្រះអង្គសង្គ្រោះរបស់ពួកគេ។

សេចក្តីពិតទី៥ ព្រះនឹងជំនុំជម្រះមនុស្សគ្រប់គ្នា។ ដូច្នេះហើយ មនុស្សដែលបានច្បាំងទាស់ នឹងព្រះ ហើយនិងមនុស្សដែលបានបដិសេធទ្រង់ ពួកគេនឹងមិនមានអនាគតឡើយ។ ប៉ុន្តែ ព្រះទ្រង់នឹង ប្រទានជីវិតអស់កល្បដល់អស់អ្នកណា ដែលបានធ្វើតាមទ្រង់។

`សាសន៍យូដាមានពាក្យស្លោក ដែលបាននិយាយអំពីថ្ងៃសប្បាតហ៍យ៉ាងដូច្នេះថា៖ «សាសន៍ អ៊ីស្រាអែលបានរក្សាថ្ងៃសប្បាតហ៍ ប៉ុន្តែ ថ្ងៃសប្បាតហ៍ក៏បានរក្សាសាសន៍អ៊ីស្រាអែលដែរ»។ តើហេតុអ្វីបានជាថ្ងៃសប្បាតហ៍សំខាន់ម្ល៉េះសម្រាប់យើង?`