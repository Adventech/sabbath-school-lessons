---
title:  សត្វក្រួច និងនំម៉ាណា
date:   11/08/2025
---

គួរឱ្យសោកស្តាយណាស់ ជាញឹកញាប់ ពួកបណ្តាជនបានភ្លេចថា ព្រះបានជួយពួកគេកាល ពីមុន។ ព្រះតែងតែប្រទានចម្លើយឆ្លើយតបទៅនឹងបញ្ហារបស់ពួកគេ។ ប៉ុន្តែ ពួកគេបានអនុញ្ញាតឱ្យបញ្ហា របស់ពួកគេ «បាំង» ពួកគេ មិនឱ្យមើលឃើញអនាគតដ៏អស្ចារ្យរបស់ពួកគេនោះឡើយ។ សព្វថ្ងៃនេះ មនុស្ស បានរងទុក្ខនូវបញ្ហាដដែលនេះជាញឹកញាប់។

`តើអ្វីដែលបានធ្វើឱ្យសាសន៍អ៊ីស្រាអែលរអ៊ូរទាំនោះ? តើបន្ទាប់មក មានអ្វីកើតឡើង? សម្រាប់ ចម្លើយ សូមអានគម្ពីរនិក្ខមនំ ១៦:១-៣៦។`

ជាញឹកញាប់ អំពើបាបនៅក្នុងព្រះគម្ពីរ បានភ្ជាប់ជាមួយនឹងចំណីអាហារ។ នៅក្នុងសួនច្បារ អេដែន ការធ្លាក់ចុះទៅក្នុងអំពើបាបបានកើតឡើង ដោយសារតែលោកអ័ដាម និងនាងអេវ៉ាបានបរិភោគ ផ្លែឈើដែលព្រះបានហាមឃាត់ (លោកុប្បត្តិ ២:១៦, ១៧; លោកុប្បត្តិ ៣:១-៦)។ ទន្ទឹមគ្នានេះ សាតាំង ក៏បានព្យាយាមល្បួងព្រះយេស៊ូវ ដោយប្រើចំណីអាហារ នៅពេលដែលទ្រង់នៅឯទីរហោស្ថាននោះដែរ (ម៉ាថាយ ៤:៣)។ លោកអេសាវបានបាត់បង់ព្រះពរដ៏ពិសេសរបស់គាត់ នៅក្នុងនាមជាកូនច្បង ពីព្រោះ គាត់បានស្រេកឃ្លានចំណីអាហារ (លោកុប្បត្តិ ២៥:២៩-៣៤)។ ដូច្នេះហើយ ជាញឹកញាប់ អំពើបាបនៃ សាសន៍អ៊ីស្រាអែល ក៏បានភ្ជាប់ទៅនឹងចំណីអាហារ និងភេសជ្ជៈនោះដែរ។ ដូច្នេះហើយ យើងមិនគួរ ឆ្ងល់ថា ហេតុអ្វីបានជាលោកម៉ូសេប្រាប់សាសន៍អ៊ីស្រាអែលថា៖ «ព្រះអង្គបានបន្ទាបចិត្តអ្នក ហើយឲ្យអ្នកឃ្លានផង រួចបានចិញ្ចឹមអ្នកដោយនំម៉ាណា ដែលអ្នក និងដូនតារបស់អ្នកមិនធ្លាប់ស្គាល់ ដើម្បីឲ្យអ្នក ដឹងថា មនុស្សមិនមែនរស់ដោយសារតែនំបុ័ងប៉ុណ្ណោះទេ គឺរស់ដោយសារគ្រប់ទាំងព្រះបន្ទូលដែលចេញ ពីព្រះឱស្ឋរបស់ព្រះយេហូវ៉ា» នោះដែរ (ចោទិយកថា ៨:៣)។

ព្រះបានប្រទាននំម៉ាណាដល់សាសន៍អ៊ីស្រាអែល នៅអំឡុងពេល៤០ឆ្នាំដែលពួកគេបានធ្វើដំណើរនៅក្នុងទីរហោស្ថាន។ ជាការពិតណាស់ នំម៉ាណាគឺជានំប័ុង ដែលមានប្រភពមកពីស្ថានសួគ៌។ ព្រះបានប្រើនំម៉ាណានេះ ដើម្បីបង្រៀនរាស្ត្ររបស់ទ្រង់ថា ទ្រង់បានបង្កើតផ្ទៃមេឃ និងផែនដីនេះ។ ទ្រង់ ក៏ជាអ្នកទ្រទ្រង់របស់គ្រប់យ៉ាងដែរ។ ដូច្នេះហើយ ទ្រង់បានប្រើនំម៉ាណានេះ ដើម្បីបង្រៀនរាស្ត្ររបស់ទ្រង់ ឱ្យថែរក្សាថ្ងៃសប្បាតហ៍ ដែលជាថ្ងៃទី៧។

បាដិហារ្យ៤យ៉ាង បានកើតឡើងជារៀងរាល់សប្តាហ៍៖ (១) ព្រះបានប្រទាននំម៉ាណាដល់រាស្ត្រ របស់ទ្រង់ តាមដែលពួកគេត្រូវការសម្រាប់រយៈពេល១ថ្ងៃ។ (២) នៅថ្ងៃសុក្រ ព្រះបានប្រទាននំម៉ាណា ទ្វេដងដល់រាស្ត្ររបស់ទ្រង់។ (៣) នំម៉ាណាមិនផ្អូមឡើង ចាប់ថ្ងៃសុក្ររហូតដល់ថ្ងៃសៅរ៍។ (៤) នំម៉ាណា មិនបានធ្លាក់នៅថ្ងៃសប្បាតហ៍នោះឡើយ។ ព្រះបានធ្វើបាដិហារ្យទាំង៤យ៉ាងនេះជារៀងរាល់សប្តាហ៍ ដើម្បី ឱ្យពួកបណ្តាជននឹកចាំពីថ្ងៃសប្បាតហ៍ ដោយអបអរសាទរសេចក្តីស្រឡាញ់របស់ទ្រង់នៅក្នុងថ្ងៃនោះ។ ដ្បិតព្រះបានមានបន្ទូលថា «យើងជាព្រះអម្ចាស់ បានប្រគល់ថ្ងៃសប្បតហ៍ឲ្យអ្នករាល់គ្នា» ហើយ (និក្ខមនំ ១៦:២៩, គខប)។

`មនុស្សចូលចិត្តបរិភោគណាស់។ ពីព្រោះព្រះបានបង្កើតយើងមក ដើម្បីឱ្យយើងចូលចិត្តចំណី អាហារ និងការបរិភោគ។ មានអាហារខុសៗគ្នាជាច្រើនប្រភេទ ដែលបានដុះចេញពីដើមឈើ និងដុះនៅឯ ទីរហោស្ថាន ដើម្បីបង្ហាញថា ព្រះចង់ឱ្យយើងបរិភោគអាហារទាំងនេះ។ ព្រះក៏ចង់ឱ្យយើងចូលចិត្តនូវអ្វី ដែលយើងបានបរិភោគនោះដែរ។ ប៉ុន្តែ ទន្ទឹមគ្នានេះ យើងក៏ត្រូវតែប្រុងប្រយ័ត្នដែរ។ តើយើងអាចប្រើអំណោយទានដ៏អស្ចារ្យនេះ (អាហារ និងចំណង់នៃការទទួលទានអាហារនោះ) ដើម្បីធ្វើបាបខ្លួនយើង ដែរឬទេ?`