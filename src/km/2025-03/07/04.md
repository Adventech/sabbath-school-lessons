---
title:  ទឹកដែលចេញពីថ្ម
date:   12/08/2025
---

នៅពេលដែលលោកអ្នកនៅក្នុងទីរហោស្ថាន លោកអ្នកនឹងត្រូវការទទួលទឹកជាច្រើន។ ដូច្នេះ ហើយ ព្រះបានយកព្រះទ័យទុកដាក់ ចំពោះបញ្ហាខ្វះខាតទឹករបស់សាសន៍អ៊ីស្រាអែល។ ប៉ុន្តែ ពួកបណ្តាជន បានរអ៊ូរទាំ ពួកគេមិនបានជឿទុកចិត្តទ្រង់ ប៉ុន្តែ បែរជាល្បងលទ្រង់វិញ។ ដោយសារតែពួកគេមិនបាន ជឿទ្រង់នេះហើយ បានជាពួកគេចង់ត្រឡប់ទៅកាន់ស្រុកអេស៊ីព្ទវិញ។

`សូមអានរឿងនៅក្នុងគម្ពីរនិក្ខមនំ ១៧:១-៧។ តើពួកបណ្តាជនគួរតែរៀនមេរៀនអ្វីខ្លះ ចេញពី ព្រឹត្តការណ៍ដែលបានកើតឡើងនោះ?`

លោកម៉ូសេបានឱ្យឈ្មោះកន្លែងនោះថា «ម៉ាស្សា»។ «ម៉ាស្សា» មានន័យថា «ការសាកល្បង»។ លោកម៉ូសេក៏បានឱ្យឈ្មោះកន្លែងមួយទៀតថា «មេរីបា» ដែលប្រែមកថា «ឈ្លោះប្រកែកគ្នា» ផងដែរ។ សាសន៍អ៊ីស្រាអែលមិនបានជឿទុកចិត្តទៅលើព្រះអម្ចាស់នោះទេ។ ប៉ុន្តែ ព្រះអម្ចាស់នៅតែប្រទានទឹក ដល់ពួកគេ។ ឈ្មោះកន្លែងទាំង២នេះ គួរតែជួយមិនឱ្យសាសន៍អ៊ីស្រាអែលល្បងលព្រះ និងជួយកុំឱ្យពួកគេមានជម្លោះជាមួយនឹងទ្រង់ (ហេព្រើរ ៣:៧, ៨, ១៥)។ ពួកបណ្តាជនមានភ័ស្តុតាងជាច្រើន ដែល បានបង្ហាញពីជំនួយ និងអំណាចរបស់ព្រះ។ ប៉ុន្តែ ពួកគេបានសង្ស័យថា ព្រះមិនបានគង់នៅជាមួយនឹង ពួកគេនោះឡើយ។

«លោកម៉ូសេបានវាយថ្ម។ ប៉ុន្តែ ព្រះរាជបុត្រារបស់ព្រះ បានធ្វើឱ្យទឹកជីវិតហូរចេញពីថ្មីវិញ។ ព្រះរាជបុត្រារបស់ព្រះ បានឈរនៅក្បែរលោកម៉ូសេ។ ប៉ុន្តែ បង្គោលពពកបានបំបាំងទ្រង់។ លោកម៉ូសេ និងពួកអ្នកដឹកនាំនៃសាសន៍អ៊ីស្រាអែល បានឃើញសិរីល្អរបស់ព្រះអម្ចាស់។ មនុស្សដែលឈរនៅឆ្ងាយ ក៏បានឃើញបង្គោលពពកនេះដែរ។ ប៉ុន្តែ បើសិនជាព្រះអម្ចាស់បានដកបង្គោល ដែលបានគ្របបាំងសិរីល្អ របស់ទ្រង់ នោះពន្លឺដ៏ភ្លឺចែងចាំងរបស់ទ្រង់ នឹងធ្វើឱ្យពួកគេស្លាប់ជាមិនខាន»។ ដកស្រង់ពី Ellen G. White, Patriarchs and Prophets, page 298, adapted។

ទឹកគឺជានិមិត្តរូបតំណាងឱ្យជីវិត។ បើសិនជាគ្មានទឹក នោះក៏គ្មានជីវិតអ្វីដែរ។ ពីព្រោះកោសិកា ទាំងអស់នៅក្នុងរាងកាយរបស់យើង សុទ្ធតែត្រូវការទឹក។ រាងកាយរបស់យើង ត្រូវបានបង្កើតឡើង ដោយ ទឹកចំនួន៦០%។ ផ្នែកនៃឆ្អឹងរបស់យើង ក៏ត្រូវបានបង្កើតឡើងដោយសារទឹកដែរ។ ដូច្នេះហើយ នៅពេល ដែលព្រះប្រទានទឹកដល់សាសន៍អ៊ីស្រាអែលនៅក្នុងទីរហោស្ថាន នោះទ្រង់បានបង្ហាញពួកគេថា ទ្រង់ បានយកព្រះទ័យទុកដាក់ចំពោះតម្រូវការរបស់ពួកគេ។ ជាការពិតណាស់ ពួកបណ្តាជនអាចជឿទុកចិត្ត ទ្រង់បាន ប៉ុន្តែ ពួកគេក៏ត្រូវតែគោរពតាមទ្រង់ជាថ្មីម្តងទៀតដែរ។

ជាច្រើនរយឆ្នាំក្រោយមក ព្រះគម្ពីរបានចែងថា បទពិសោធន៍របស់ សាសន៍អ៊ីស្រាអែលនៅឯ ទីរហោស្ថាន គឺជាបទពិសោធន៍ពិសេសបំផុត ពីព្រោះព្រះយេស៊ូវបានដឹកនាំ រាស្ត្ររបស់ទ្រង់ ដោយអង្គ ទ្រង់ផ្ទាល់។ ទ្រង់ក៏បានប្រទានទឹកដល់ពួកគេដែរ (ទំនុកតម្កើង ៧៨:១៥, ១៦)។ ព្រះយេស៊ូវក៏បានយក ព្រះទ័យទុកដាក់ ចំពោះតម្រូវការពួកគេដែរ។ ទ្រង់បានយកព្រះទ័យទុកដាក់ចំពោះ រូបកាយ និងវិញ្ញាណ របស់ពួកគេ។ ព្រះគម្ពីរក៏បានចែងផងដែរថា៖ «ថ្មដានោះ គឺព្រះគ្រីស្ទ» នេះឯង ពីព្រោះទ្រង់គឺជាអ្នកផ្តល់ជីវិតនៅលើផែនដីនេះ ហើយនិងជីវិតដ៏នៅអស់កល្បនៅឯនគរស្ថានសួគ៌។ ព្រះបានដឹកនាំរាស្ត្ររបស់ទ្រង់យ៉ាងមុឺតម៉ាត់ ដូចជាថ្មដែលរឹងមាំ និងហាប់ណែនយ៉ាងដូច្នោះដែរ។ ដូច្នេះហើយ យើងអាចពឹងផ្អែក ទៅលើព្រះយេស៊ូវបាន ដោយសារតែទ្រង់តែងតែរក្សាសេចក្តីសន្យារបស់ទ្រង់ជានិច្ច។

`តើមានរឿងអ្វីខ្លះ ដែលលោកអ្នកត្រូវការជឿទុកចិត្តទៅលើព្រះនោះ? តើលោកអ្នកអាចរៀន រង់ចាំឱ្យទ្រង់ធ្វើសកម្មភាពទៅតាមពេលវេលារបស់ទ្រង់ដោយរបៀបណា?`