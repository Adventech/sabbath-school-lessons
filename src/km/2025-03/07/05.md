---
title:  លោកយេត្រូ
date:   13/08/2025
---

លោកយេត្រូបានហៅលោកម៉ូសេមកជួបនឹងគាត់។ លោកយេត្រូដែលជាឪពុកក្មេក របស់លោក ម៉ូសេ ក៏មានឈ្មោះថា «រេហួល» ផងដែរ (និក្ខមនំ ២:១៨)។ លោកយេត្រូបាននាំនាងស៊ីផូរ៉ា ដែលជា ភរិយារបស់លោកម៉ូសេ ព្រមទាំងគើរសុន និងអេលាស៊ើរ ដែលកូនរបស់ពួកគេ ឱ្យមកជាមួយនឹងគាត់ ដែរ។ នៅពេលដែលលោកម៉ូសេបានឮថា ក្រុមគ្រួសាររបស់គាត់ កំពុងតែចូលមករកគាត់ នោះគាត់បាន ចេញទៅស្វាគមន៍ពួកគេ។

`សូមអានគម្ពីរនិក្ខមនំ ១៨:១-២៧។ តើនៅក្នុងខទាំងនេះ មានហេតុការណ៍សំខាន់អ្វីខ្លះ ដែល បានកើតឡើងនៅក្នុងប្រវត្តិសាស្ត្រនៃសាសន៍អ៊ីស្រាអែលនោះ?`

លោកយេត្រូបានចូលមករកលោកម៉ូសេ ដោយសារតែគាត់បានឮអំពីរឿងអស្ចារ្យជាច្រើន ដែល ព្រះបានធ្វើសម្រាប់សាសន៍អ៊ីស្រាអែល។ «លោកម៉ូសេចាប់ផ្តើមរៀបរាប់ប្រាប់ឪពុកក្មេក ពីកិច្ចការទាំង ប៉ុន្មានដែលព្រះយេហូវ៉ាបានធ្វើដល់ផារ៉ោន និងសាសន៍អេស៊ីព្ទ ដោយយល់ដល់អ៊ីស្រាអែល ពីទុក្ខលំបាក ទាំងប៉ុន្មានដែលកើតមានតាមផ្លូវ និងពីដំណើរដែលព្រះយេហូវ៉ាបានជួយពួកគេឲ្យរួច» (និក្ខមនំ ១៨:៨)។

លោកយេត្រូវបានសរសើរតម្កើងព្រះ នូវរឿងគ្រប់យ៉ាងដែលទ្រង់បានធ្វើ ដើម្បីជួយដល់រាស្ត្រ ទ្រង់នោះយ៉ាងដូច្នេះថា៖ «សូមឲ្យព្រះយេហូវ៉ាបានប្រកបដោយព្រះពរ ជាព្រះដែលបានជួយអ្នករាល់គ្នា ឲ្យរួចពីកណ្ដាប់ដៃរបស់សាសន៍អេស៊ីព្ទ និងពីកណ្ដាប់ដៃរបស់ផារ៉ោន។ ឥឡូវនេះ ខ្ញុំដឹងថា ព្រះយេហូវ៉ា ព្រះអង្គធំលើសអស់ទាំងព្រះ ព្រោះព្រះអង្គបានរំដោះប្រជាជននេះ ឲ្យរួចពីអំណាចសាសន៍អេស៊ីព្ទ នៅពេល ដែលគេបានប្រព្រឹត្តនឹងប្រជាជននេះដោយព្រហើន» (និក្ខមនំ ១៨:១០, ១១)។

រឿងនេះបានបង្ហាញយើងនូវគំរូដ៏អស្ចារ្យ អំពីកិច្ចការដែលព្រះបានធ្វើសម្រាប់រាស្ត្ររបស់ទ្រង់។ ដ្បិតនៅពេលដែលទ្រង់បានជួយរំដោះសាសន៍អ៊ីស្រាអែលឱ្យរួចផុតពីសាសន៍អេស៊ីព្ទ នោះទ្រង់ក៏បានបង្ហាញមនុស្សគ្រប់គ្នាថា ទ្រង់ជាអ្នកណា ហើយនិងអ្វីដែលទ្រង់បានធ្វើសម្រាប់អស់អ្នកណា ដែលបាន ស្រឡាញ់ និងបានគោរពតាមទ្រង់។

ទន្ទឹមដែលលោកយេត្រូវបានដឹងអំពីព្រះពិត នោះគាត់ក៏បានផ្តល់របស់ម៉្យាងដ៏មានតម្លៃដល់រាស្ត្ររបស់ទ្រង់ដែរ ដែលរបស់នោះគឺជាដំបូន្មានអំពីការដឹកនាំ ដែលមានប្រយោជន៍ និងមានប្រាជ្ញា។ គឺថា លោកម៉ូសេត្រូវតែបង្កើតរដ្ឋបាល សម្រាប់សាសន៍អ៊ីស្រាអែល។ រដ្ឋបាលនេះត្រូវតែរួមបញ្ចូលទាំង ច្បាប់ និងបញ្ញត្តិដែលមានភាពយុត្តិធម៌។ ដូច្នេះហើយ លោកម៉ូសេត្រូវការមនុស្ស ដែលអាចធ្វើជាចៅក្រម ល្អ និងមានភាពស្មោះត្រង់។ លោកយេត្រូបានណែនាំឱ្យលោកម៉ូសេជ្រើសរើសមនុស្ស ដែលជា (១) អ្នកគោរព តាមព្រះ (២) អាចពឹងពាក់បាន និង (៣) និងមានភាពស្មោះត្រង់។ លោកម៉ូសេក៏គួរតែជ្រើសរើសមនុស្ស ល្អៗ ឱ្យធ្វើជាអ្នកដឹកនាំលើក្រុមមនុស្សផ្សេងៗគ្នាដែរ។ ក្រុមមនុស្សដែលធំជាងគេបំផុត នឹងត្រូវទទួលខុសត្រូវចំពោះមនុស្ស១០០០នាក់។ ហើយក្រុមតូចៗ នឹងត្រូវទទួលខុសត្រូវចំពោះមនុស្ស១០០នាក់។ ចំណែកឯក្រុមដទៃទៀត នឹងត្រូវទទួលខុសត្រូវត្រឹមតែមនុស្ស៥០នាក់ ហើយក្រុមដែលតូចជាងគេបំផុត នឹងត្រូវទទួលខុសត្រូវត្រឹមតែមនុស្ស១០នាក់វិញ។ តាមរយៈវិធីនេះ បន្ទុកដ៏ធ្ងន់របស់លោកម៉ូសេ នឹង ត្រូវបានកាត់បន្ថយ។ បន្ទាប់មក លោកម៉ូសេនឹងមានពេលវេលាច្រើន នៅក្នុងការដោះស្រាយបញ្ហាលំបាក បំផុតរបស់សាសន៍អ៊ីស្រាអែល។ លោកម៉ូសេបានទទួលយកដំបូន្មានដ៏ឆ្លាតវៃរបស់លោកយេត្រូ (និក្ខមនំ ១៨:២៤)។ លោកម៉ូសេបានជ្រើសរើសមនុស្ស ដើម្បីឱ្យពួកគេជួយដល់គាត់ខាងឯការដឹកនាំ និងការ ជំនុំជម្រះអ្នកដទៃ (សូមអានគម្ពីរចោទិយកថា ១:៩-១៨ ផងដែរ)។