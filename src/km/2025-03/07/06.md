---
title:  នំប័ុង និងទឹកនៃជីវិត
date:   14/08/2025
---

`តើហេតុអ្វីបានជាព្រះបង្គាប់ឱ្យហោរារបស់ទ្រង់ កត់ត្រារឿងនៅក្នុងគម្ពីរសញ្ញាចាស់យ៉ាងដូច្នេះ? តើលោកប៉ុលបានផ្តល់ហេតុផលអ្វីដែរ ទាក់ទងទៅនឹងចំណុចនេះ? សម្រាប់ចម្លើយ សូមអានគម្ពីរកូរិនថូស ទី១ ១០:១១។`

លោកប៉ុលបានបកស្រាយរឿងទាំងអស់ ដែលបានកើតឡើងដល់សាសន៍អ៊ីស្រាអែល គឺជាគំរូ និងជាការដាស់តឿនដល់សិស្សរបស់ព្រះយេស៊ូវ។ រឿងទាំងនេះ នឹងជួយឱ្យយើងជៀសផុតពីបញ្ហា ដែល សាសន៍អ៊ីស្រាអែលបានជួប។ ដូច្នេះហើយ នេះជាមូលហេតុដែលយើងត្រូវរៀនពីគំរូរបស់ពួកគេ។ ដំបូន្មាន នេះសំខាន់ណាស់សម្រាប់យើង ដែល «រស់នៅគ្រាចុងក្រោយបង្អស់នេះ» (កូរិនថូសទី១ ១០:១១)។ ដ្បិតព្រះនឹងប្រទានព្រះវិញ្ញាណបរិសុទ្ធដល់រាស្ត្ររបស់ទ្រង់។ ហើយព្រះវិញ្ញាណនឹងប្រទានដល់យើង នូវ «វិញ្ញាណដែលមានអំណាច សេចក្ដីស្រឡាញ់ និងគំនិតនឹងធឹងវិញ» (ធីម៉ូថេទី២ ១:៦, ៧)។ បន្ទាប់មក រាស្ត្ររបស់ព្រះនឹងអាចសម្រេចចិត្តត្រឹមត្រូវ ដោយធ្វើតាមការបង្រៀនរបស់ទ្រង់។ ព្រះយេស៊ូវគឺជាអ្នកប្រទានជីវិតថ្មី (យ៉ូហាន ១៤:៦)។ មានតែព្រះយេស៊ូវមួយគត់ ដែលអាចជួយឱ្យយើងថ្វាយរូបកាយរបស់ យើង ទុកជា «យញ្ញបូជារស់ បរិសុទ្ធ ហើយគាប់ព្រះហឫទ័យដល់ព្រះ។ នេះហើយជាការថ្វាយបង្គំរបស់ អ្នករាល់គ្នាតាមរបៀបត្រឹមត្រូវ។ មិនត្រូវត្រាប់តាមសម័យនេះឡើយ តែចូរឲ្យបានផ្លាស់ប្រែ ដោយគំនិត របស់អ្នករាល់គ្នាបានកែជាថ្មី ដើម្បីឲ្យអ្នករាល់គ្នាអាចស្គាល់អ្វីជាព្រះហឫទ័យរបស់ព្រះ គឺអ្វីដែលល្អ អ្វីដែលព្រះអង្គគាប់ព្រះហឫទ័យ ហើយគ្រប់លក្ខណ៍» (រ៉ូម ១២:១, ២)។

ក្រោយមក ព្រះយេស៊ូវបានប្រើរឿងនៅក្នុងគម្ពីរសញ្ញាចាស់ ដើម្បីបង្រៀនពីមេរៀនសំខាន់ៗ។ ទ្រង់បានប្រើរូបស័ព្ទនៃទឹក និងនំម៉ាណា ដើម្បីបង្រៀននូវសេចក្តីពិតខាងឯវិញ្ញាណអំពីទ្រង់។ ព្រះយេស៊ូវ គឺជាព្រះ ដែលបានដឹកនាំរាស្ត្ររបស់ទ្រង់នៅក្នុងទីរហោស្ថាននោះឯង។

`សូមអានគម្ពីរយ៉ូហាន ៤:៧-១៥ និងយ៉ូហាន ៦:៣១-៥១។ តើខទាំងនេះបានបង្រៀនយើង ពីសេចក្តីពិតអ្វីដែរ?`

ស្ត្រីសាសន៍សាម៉ារីបានដឹងថា ព្រះយេស៊ូវបានប្រទានរបស់ម៉្យាង ដែលនាងមិនអាចទទួលបាន ពីកន្លែងដទៃទៀត។ ជាការពិតណាស់ ចិត្តរបស់មនុស្សលោក ប្រាថ្នាចង់បានសេចក្តីសុខសាន្ត សេចក្តី អំណរ និងសុភមង្គល ដែលមានប្រភពមកពីព្រះ។ ដូច្នេះហើយ មានតែព្រះមួយគត់ ដែលអាចប្រទានរបស់ ទាំងនេះដល់យើង (ទំនុកតម្កើង ៤២:១, ២)។

ក្រោយមក ព្រះយេស៊ូវបានមានបន្ទូលថា ព្រះបានប្រទាននំម៉ាណា ឬនំប័ុងពីស្ថានសួគ៌ដល់រាស្ត្ររបស់ទ្រង់។ បន្ទាប់មកទៀត ព្រះយេស៊ូវបានប្រកាសថា៖ «ខ្ញុំជានំប័ុងជីវិត» (យ៉ូហាន ៦:៣៥)។ ទ្រង់បានប្រកាសថា ទ្រង់ជានំប័ុងជីវិតនេះចំនួន៣ដង (យ៉ូហាន ៦:៣៥, ៤១, ៤៨)។ ដូច្នេះហើយ យើង អាចនិយាយបានថា ព្រះយេស៊ូវបានប្រទាននំម៉ាណាដល់សាសន៍ហេព្រើរ ដែលជានំប័ុងមកពីស្ថានសួគ៌។ ចំណែកឯទឹកដែលចេញពីថ្មវិញ ក៏ជាអំណោយទានដែលទ្រង់បានប្រទានដល់រាស្ត្រស្រេកឃ្លានរបស់ទ្រង់ នៅក្នុងទីរហោស្ថាននោះវិញ។ មានតែព្រះយេស៊ូវមួយគត់ ដែលអាចបំពេញសេចក្តីស្រេកឃ្លានឯវិញ្ញាណ របស់យើងបាន។