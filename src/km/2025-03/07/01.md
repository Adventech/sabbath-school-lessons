---
title:  នំប័ុង និងទឹកនៃជីវិត
date:   09/08/2025
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

និក្ខមនំ ១៥:២២-២៧; និក្ខមនំ ១៦:១-៣៦; និក្ខមនំ ១៧:១-៧; និក្ខមនំ ១៨:១-២៧; កូរិនថូសទី១ ១០:១១។

> <p>ខចងចាំ៖</p>
> «នោះព្រះយេហូវ៉ាទ្រង់មានបន្ទូលនឹងម៉ូសេថា តើឯងរាល់គ្នាមិនព្រមធ្វើតាមបញ្ញត្ត ហើយនឹងច្បាប់អញដល់កាលណាទៀត មើល ដោយព្រោះព្រះយេហូវ៉ាបានប្រទានឲ្យមានថ្ងៃឈប់សំរាក នោះបានជាក្នុងថ្ងៃទី៦ ទ្រង់ក៏ប្រទាននំឲ្យល្មមគ្រាន់ដល់២ថ្ងៃ ដូច្នេះ ចូរឲ្យឯងរាល់គ្នានៅតែក្នុងកន្លែង ឯងចុះ កុំឲ្យអ្នកណាចេញទៅក្រៅនៅថ្ងៃទី៧ឡើយ ហេតុនោះបណ្តាជនគ្រប់គ្នាក៏សំរាកនៅថ្ងៃទី៧នោះ» (និក្ខមនំ ១៦:២៨-៣០, ពគប)។

បន្ទាប់ពីសាសន៍អ៊ីស្រាអែលបានចាកចេញពីស្រុកអេស៊ីព្ទរួចមក ពួកគេបានធ្វើដំណើរទៅកាន់ ទឹកដីសន្យា។ សាសន៍អ៊ីស្រាអែលមិនបានដឹងអំពីគ្រោះថ្នាក់ និងបញ្ហា ដែលនៅពីមុខពួកគេនោះទេ។ ដូច្នេះហើយ ពួកគេត្រូវការរៀនមេរៀនថ្មីៗជាច្រើន។ ជាការពិតណាស់ ព្រះអម្ចាស់នឹងដឹកនាំពួកគេ ហើយទ្រង់ក៏យកព្រះទ័យទុកដាក់ចំពោះពួកគេដែរ។ ជាការពិតណាស់ ព្រះអម្ចាស់ចង់ជួយឱ្យពួកគេ បានលូតលាស់ឡើង។ ប៉ុន្តែ ពួកបណ្តាជនត្រូវការរៀនគ្រប់គ្រងខ្លួនឯង និងរៀនស្តាប់បង្គាប់ព្រះ។ ពួកគេក៏ត្រូវតែរៀនជឿទុកចិត្តទៅលើទ្រង់ដែរ។

ពួកបណ្តាជនត្រូវតែធ្វើតាមលោកម៉ូសេ បើសិនជាពួកគេចង់ទទួលបានជ័យជម្នះ។ ដូច្នេះ ហើយ ពួកគេត្រូវតែរស់នៅជុំគ្នា ហើយធ្វើកិច្ចការនៅក្នុងនាមជាសហគមន៍មួយក្រុមវិញ។ ពួកគេត្រូវតែ ជួយអ្នកដទៃ។ ដ្បិតការលូតលាស់ខាងឯវិញ្ញាណរបស់ពួកគេ បានពឹងផ្អែកទៅលើរបៀបដែលពួកគេ បានដោះស្រាយបញ្ហា ហើយនិងរបៀបដែលពួកគេបានគោរពតាមលោកម៉ូសេវិញ។

ពាក្យស្លោកចិនដ៏ពេញនិយមមួយ បាននិយាយ៖ «ដំណើរ១០០0គីឡូ បានផ្តើមចេញពីការ បោះជំហានដំបូងវិញ»។ ពាក្យស្លោកនេះ ក៏ត្រូវជាមួយនឹងសាសន៍អ៊ីស្រាអែលដែរ។ គឺថា ពួកគេត្រូវតែជឿទុកចិត្តព្រះអម្ចាស់ រាល់ជំហានដែលពួកគេបានឈានទៅមុខ។ ប៉ុន្តែ គួរឱ្យសោកស្តាយណាស់ ពីព្រោះយើងនឹងបានឃើញថា សាសន៍អ៊ីស្រាអែលមិនបានរៀនមេរៀនរបស់ពួកគេ ដោយងាយនោះទេ។