---
title:  ការអធិស្ឋានឱ្យអ្នកដែលបានបដិសេធព្រះ
date:   06/09/2025
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

និក្ខមនំ ៣២:១-៦; រ៉ូម ១:២២-២៧; និក្ខមនំ ៣២:៧, ៨; និក្ខមនំ ៣២:៩-២៩; និក្ខមនំ ៣២:៣០-៣២។

> <p>ខចងចាំ៖</p>
> «ដូច្នេះ លោកម៉ូសេត្រឡប់ទៅឯព្រះយេហូវ៉ា ហើយទូលថា៖ “ប្រជាជននេះបានប្រព្រឹត្តអំពើបាបធ្ងន់ណាស់ គឺពួកគេបានឆ្លាក់ធ្វើព្រះពីមាសសម្រាប់ខ្លួនគេ។ ប៉ុន្ដែ ឥឡូវនេះ សូមព្រះអង្គអត់ទោសអំពើបាបរបស់ពួកគេផង បើមិនដូច្នោះទេ សូមលុបឈ្មោះទូលបង្គំចេញពីបញ្ជីដែលព្រះអង្គ បានកត់ទុកនោះទៅ”» (និក្ខមនំ ៣២:៣១, ៣២)។

លោកម៉ូសេបានអវត្តមានពីជំរំអ៊ីស្រាអែល អស់រយៈពេល៤០ថ្ងៃ បន្ទាប់មក តើមានអ្វីបាន កើតឡើង? ចម្លើយគឺថា រាស្ត្ររបស់ព្រះបានបែរចេញពីទ្រង់ ទៅថ្វាយបង្គំគោមាស ដែលជារូបសំណាក ធ្វើដោយដៃមនុស្ស។ តើរាស្ត្ររបស់ព្រះអាចធ្វើបែបនេះយ៉ាងដូចម្តេចទៅបាន បន្ទាប់ពីពួកគេបានឃើញ ទីសំគាល់ បទពិសោធន៍ និងបាដិហារ្យអស្ចារ្យជាច្រើនដល់ពួកគេរួចទៅហើយនោះ?

តើពួកបណ្តាជនមិនបានដឹងពិតប្រាកដថា ព្រះជាអ្នកណាមែនទេ? តើសេចក្តីស្រឡាញ់របស់ ពួកគេចំពោះអំពើបាប ធំជាងបទពិសោធន៍ដ៏មានអំណាចរបស់ពួកគេ ជាមួយនឹងព្រះមែនទេ? តើសាសន៍ អ៊ីស្រាអែល មិនបានដឹងគុណចំពោះរឿងគ្រប់យ៉ាង ដែលព្រះបានធ្វើសម្រាប់ពួកគេមែនទេ ឬមួយក៏ ពួកគេមិនបានខ្វល់ខ្វាយពីរឿងទាំងនេះទាល់តែសោះ? តើពួកគេមិនបានយល់ពីអ្វី ដែលព្រះបានធ្វើ ចំពោះពួកគេ មែនទេ? តើចិត្តគំនិតរបស់ពួកគេ ត្រូវបានបំផ្លាញដោយបាប និងផ្នត់គំនិតបែបកាលពី មុនមែនទេ? តើពួកគេមិនបានដឹងគុណចំពោះអំណោយទាន នៃសេចក្តីមេត្តារបស់ព្រះមែនទេ? តើពួកគេ ងាយនឹងភ្លេចសកម្មភាពដ៏អស្ចារ្យរបស់ព្រះមែនទេ ឬមួយក៏យើងគួរតែស្តីបន្ទោសថា ពួកគេបានថ្វាយបង្គំ គោមាស ដោយព្រោះតែការដឹកនាំខុសឆ្គងរបស់លោកអើរ៉ុន? នៅត្រង់ចំណុចនេះ លោកម៉ូសេបានប្រាប់ យើងថា ព្រះអម្ចាស់បាន «ខ្ញាល់នឹងលោកអើរ៉ុនជាខ្លាំង រហូតដល់ចង់បំផ្លាញលោកទៀតផង» (ចោទិយកថា ៩:២០)។

មិនថា សាសន៍អ៊ីស្រាអែលមានហេតុផលនៅក្នុងការធ្វើបាបទាស់នឹងព្រះ ហើយបែរចេញ ពីទ្រង់បែបណានោះទេ ប៉ុន្តែ តើយើងអាចរៀនមេរៀនអ្វីខ្លះ ចេញពីបទពិសោធន៍របស់ពួកគេ ដែល ទាក់ទងទៅនឹងអំពើបាប និងសេចក្តីមេត្តារបស់ព្រះនោះ?