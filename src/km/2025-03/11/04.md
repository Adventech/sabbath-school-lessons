---
title:  អំពើបាបដ៏អាក្រក់
date:   09/09/2025
---

`តើហេតុអ្វីបានជាព្រះចាត់ឱ្យលោកម៉ូសេ ត្រឡប់មកកាន់ជំរំនៃសាសន៍អ៊ីស្រាអែលវិញដូច្នេះ? សម្រាប់ចម្លើយ សូមអានគម្ពីរនិក្ខមនំ ៣២:៧, ៨។`

សាសន៍អ៊ីស្រាអែលបានថ្វាយបង្គំព្រះក្លែងក្លាយ។ នៅពេលដែលពួកគេធ្វើដូច្នេះ នោះមាន ន័យថា ពួកគេបានចាប់ផ្តើម «លែងលះ» ជាមួយនឹងព្រះ។ «ព្រះយេហូវ៉ាមានព្រះបន្ទូលមកកាន់លោកម៉ូសេថា៖ “ចុះទៅវិញ ដ្បិតប្រជាជនរបស់អ្នក ដែលអ្នកបាននាំចេញពីស្រុកអេស៊ីព្ទមក បានប្រព្រឹត្តបង្ខូច ផ្លូវរបស់ខ្លួនហើយ”» (និក្ខមនំ ៣២:៧)។ ពួកគេបានធ្វើឱ្យបាបរបស់ពួកគេអាក្រក់កាន់តែខ្លាំងឡើង នៅពេល ដែលពួកគេបានអរគុណ «ព្រះក្លែងក្លាយ» របស់ពួកគេ ដែលបានជួយរំដោះពួកគេឱ្យរួចផុតពីស្រុកអេស៊ីព្ទ។ ពួកបណ្តាជនបានទាស់ទៅនឹងអ្វី ដែលព្រះបានបង្គាប់ពួកគេ (សូមអានគម្ពីរនិក្ខមនំ ២០:២)។ ពួកគេបាន បដិសេធព្រះ និងសកម្មភាពដ៏អស្ចារ្យរបស់ទ្រង់ ពីព្រោះចិត្ត និងគំនិតរបស់ពួកគេ បានខូចបង់អស់ហើយ។

ព្រះគម្ពីរបានចែងថា ការថ្វាយបង្គំព្រះក្លែងក្លាយបានធ្វើឱ្យរាស្ត្ររបស់ព្រះត្រូវរងទុក្ខ ហើយ ការថ្វាយបង្គំនេះ ក៏បានបណ្តាលឱ្យពួកគេធ្វើអំពើបាបដទៃទៀតដែរ (សូមអានគម្ពីរអេសេគាល ៨:១-១៨; អេសេគាល ២០:១-៤៤; អេសេគាល ២២:១-១២)។ យើងអាចនឹងឆ្ងល់ថា ហេតុអ្វីបានជារាស្ត្ររបស់ព្រះល្ងង់ខ្លៅម្ល៉េះ តើហេតុអ្វីបានជាពួកគេមិនព្រមឈប់ថ្វាយបង្គំព្រះក្លែងក្លាយយ៉ាងដូច្នេះ? នៅត្រង់ ចំណុចនេះ យើងអាចនឹងប្រាកដថា បើសិនជាយើងវិញ យើងនឹងមិនធ្វើដូចជាសាសន៍អ៊ីស្រាអែលឡើយ។ ប៉ុន្តែ តើយើងពិតជាគ្មានព្រះក្លែងក្លាយនោះទេ មែនទេ? សព្វថ្ងៃនេះ ព្រះក្លែងក្លាយអាចនឹងមានសភាព ខុសពីមុន។ ប៉ុន្តែ ពួកវាក៏មានអំណាចលើយើង ដូចជាព្រះក្លែងក្លាយដែលមានអំណាចលើរាស្ត្ររបស់ព្រះ នៅក្នុងសម័យព្រះគម្ពីរដូច្នោះដែរ។

ព្រះក្លែងក្លាយបានចូលមកជំនួសព្រះ។ ប៉ុន្តែ យើងក៏បានដឹងថា ការថ្វាយបង្គំព្រះក្លែងក្លាយមិនមែនជារឿងដែលត្រឹមត្រូវដែរ។ ប៉ុន្តែ បើទោះជាយ៉ាងនេះក្តី ក៏យើងនៅតែថ្វាយបង្គំវាដែរ។ ព្រះក្លែងក្លាយទាំងនេះបានលួចយកពេលវេលា ចិត្ត គំនិត ការស្រមើស្រមៃ និងអារម្មណ៍របស់យើងចេញពីព្រះ។ យើងបានចំណាយពេលជាច្រើនជាមួយនឹងព្រះក្លែងក្លាយ ជាងដែលយើងបានចំណាយពេលជាមួយនឹង ព្រះ។ ពួកវាអាចធ្វើឱ្យយើងក្លាយទៅជាទាសករ ពីព្រោះយើងនឹងមានសភាពទៅតាមអ្វី ដែលយើងបាន តាមដាន និងសម្លឹងមើល។ ដូច្នេះហើយ យើងក៏មិនល្អប្រសើរជាង «ព្រះក្លែងក្លាយ» ដែលយើងបានបម្រើ នោះដែរ។

បើសិនជាព្រះមិនមែនជាផ្នែកសំខាន់បំផុតនៅក្នុងជីវិតយើងទេ នោះព្រះក្លែងក្លាយនឹងចូលមក ជំនួសទ្រង់។ បើសិនជាយើងមិនសប្បាយរីករាយជាមួយនឹងព្រះ ដោយការសន្ទនាជាមួយនឹងទ្រង់ទេ នោះ យើងនឹងសប្បាយរីករាយ ដោយសារតែការថ្វាយជីវិតរបស់យើងដល់របស់អ្វីមួយ ឬអ្នកណាម្នាក់ផ្សេង ទៀត។ របស់ដែលយើងបានយកមកជំនួសព្រះយេស៊ូវនោះ អាចមានលក្ខណៈខុសប្លែកពីគ្នាដូចជា៖ អំនួត ចិត្តអាត្មានិយម ប្រាក់កាក់ អំណាច ការរួមភេទ អាហារ ទូរទស្សន៍ ទម្លាប់នៃការប្រើប្រាស់សារធាតុញៀន សុរា ការគិតមិនល្អ តណ្ហា ការងារ កីឡា ក្រុមគ្រួសារ វីដេអូហ្គេម រឿងកុន ការទិញអីវ៉ាន់ រឿងអាសអាភាស ការដឹកនាំ កិត្តិយស ចំណាត់ថ្នាក់ល្អ និងរបស់ផ្សេងៗទៀត។ យើងអាចកែប្រែរបស់ដែលល្អ និងស្រស់ស្អាត ឱ្យក្លាយទៅជាព្រះក្លែងក្លាយបាន។ ការថ្វាយបង្គំព្រះក្លែងក្លាយ នឹងនាំឱ្យយើងមានគ្រោះថ្នាក់យ៉ាងធ្ងន់ធ្ងរ ពីព្រោះព្រះទាំងនេះអាចផ្លាស់ប្តូរបុគ្គលិកលក្ខណៈ គោលគំនិត អារម្មណ៍ និងជម្រើសនៃការដែលយើង បានជ្រើសរើសមិត្តភក្តិ។ ព្រះក្លែងក្លាយនឹងផ្លាស់ប្តូរអត្តសញ្ញាណរបស់ទ្រង់។ ហើយព្រះទាំងនេះនឹងបំផ្លាញទំនាក់ទំនងផ្ទាល់ពិតប្រាកដរបស់យើង ដោយយកមិត្តភាពដែលគ្មានន័យ មកជំនួសវិញ ដែល នៅទីបញ្ចប់ មិត្តភាពបែបនេះ មិនអាចសង្គ្រោះយើងបានឡើយ។