---
title:  ការអាក្រក់ និងការថ្វាយបង្គំព្រះក្លែងក្លាយ
date:   08/09/2025
---

`តើការថ្វាយបង្គំព្រះក្លែងក្លាយ បាននាំសាសន៍អ៊ីស្រាអែលទៅរកអ្វីយ៉ាងឆាប់រហ័សនោះ? សម្រាប់ ចម្លើយសូមអានគម្ពីរនិក្ខមនំ ៣២:៦។`

គោមាសមើលទៅស្រដៀងគ្នានឹងព្រះគោ ដែលមានឈ្មោះថា អាភីស ឬព្រះគោមួយអង្គទៀត ដែលមានឈ្មោះថា ហាទ័រ។ ដូច្នេះហើយ នៅពេលដែលសាសន៍អ៊ីស្រាអែលបង្កើតរូបសំណាកគោមាស នោះមានន័យថា ពួកគេក៏បានរំលងបញ្ញត្តិទី១ និងបញ្ញតិទី២ដែរ។ ម្ល៉ោះហើយ ព្រះត្រូវតែដាក់ទោសអំពើ បាបនេះ ពីព្រោះពួកបណ្តាជនបានរំលងទំនាក់ទំនងរបស់ពួកគេជាមួយនឹងព្រះដោយបើកចំហ។ ពួកគេ បានថ្វាយបង្គំរបស់ដែលពួកគេបានបង្កើត ប៉ុន្តែ មិនមែនថ្វាយបង្គំព្រះដែលបានបង្កើតពួកគេនោះទេ។ ប៉ុន្តែ ព្រះក្លែងក្លាយរបស់ពួកគេ មិនអាចមើលឃើញ ស្តាប់ឮ ស្រង់ក្លិន មើលថែរក្សា ស្រឡាញ់ ឬដឹកនាំពួកគេ បានឡើយ។

ជាការពិតណាស់ ព្រះបានបង្កើតមនុស្សលោក ឱ្យដូចជារូបអង្គទ្រង់។ ប៉ុន្តែ ឥឡូវនេះ ពួកបណ្តាជន បានបង្កើតព្រះក្លែងក្លាយ ដែលមើលទៅស្រដៀងគ្នាទៅនឹងសត្វមួយក្បាលវិញ។ សត្វមួយក្បាលនេះ គឺជា ព្រះដែលពួកគេចង់បម្រើ? ដូច្នេះហើយ បានជាពួកគេប្រព្រឹត្តអំពើបាបយ៉ាងធ្ងន់ធ្ងរទាស់នឹងព្រះ (អេសាយ ៣១:៧; អេសាយ ៤២:១៧)។

`តើអំពើបាបនៃការថ្វាយបង្គំគោមាស បានបង្ហាញយើងយ៉ាងដូចម្តេចខ្លះ អំពីអ្វីដែលគម្ពីររ៉ូម ១:២២-២៧ បានចែងនោះ?`

នៅពេលដែលពួកបណ្តាជនថ្វាយបង្គំព្រះក្លែងក្លាយ នោះមានន័យថា ពួកគេបានបដិសេធសេចក្តី ពិតនៃព្រះគម្ពីរ ដែលថា ព្រះគឺជាព្រះ ហើយមនុស្សលោកគឺជាមនុស្សលោកនោះឯង។ ដូច្នេះហើយ ការ ថ្វាយបង្គំព្រះក្លែងក្លាយបានបំបែកទំនាក់ទំនងរបស់ព្រះ និងមនុស្សលោក ហើយវាក៏បានបំបែកយើងចេញ ពីទ្រង់ដែរ។ ជាការពិតណាស់ មនុស្សខ្លះបានថ្វាយបង្គំនៅមុខរូបសំណាក។ ប៉ុន្តែ មនុស្សខ្លះទៀត បានថ្វាយបង្គំព្រះក្លែងក្លាយនៅក្នុងចិត្តគេវិញ។ ការថ្វាយបង្គំទាំងអស់នេះ នឹងបំបែកទំនាក់ទំនងដែលយើងមានជាមួយនឹងព្រះ ហើយវាក៏នឹងទាញយើងឱ្យមានបាបដែរ។ ដូច្នេះហើយ យើងមិនគួរឆ្ងល់ឡើយ ដែល ខទាំងនេះបានពិពណ៌នាអំពីអ្វី ដែលពួកបណ្តាជនបានធ្វើនៅក្នុងថ្ងៃបន្ទាប់ទៀតនោះ។ មុនដំបូង ពួកគេ បានសម្លាប់សត្វ និងបានយកសត្វទាំងនោះ មកធ្វើជាសំណែនដល់រូបសំណាកគោមាស។ បន្ទាប់មក ពួកគេ បានចាប់ផ្តើមពិធីជប់លៀងយ៉ាងក្អាកក្អាយ។ ទាក់ទងទៅនឹងចំណុចនេះ អ្នកស្រីអេឡែន ជីវ៉ៃត៍បានមាន ប្រសាសន៍ថា ពិធីជប់លៀងរបស់ពួកគេ «ក៏ប្រៀបដូចជាពិធីជប់លៀងនៅក្នុងស្រុកអេស៊ីព្ទ ដែលសាសន៍ នោះបានធ្វើដើម្បីនឹងលើកតម្កើងព្រះក្លែងក្លាយរបស់ពួកគេនោះដែរ»។ ដកស្រង់ពី Patriarchs and Prophets, page 320, adapted។

សាសន៍អ៊ីស្រាអែលងាយមានជំនាញនៅក្នុងការបង្កើតព្រះក្លែងក្លាយរបស់ពួកគេ។ ហើយលើស ពីនេះទៅទៀតនោះ បន្ទាប់ពីពួកគេបានបង្កើតព្រះទាំងនោះរួចរាល់ហើយ ពួកគេក៏បានក្រាបថ្វាយបង្គំ និងបម្រីព្រះក្លែងក្លាយទាំងនោះដែរ។ ដូច្នេះហើយ មនុស្សទាំងនេះបានយករបស់ ដែលនឹងធ្វើឱ្យពួកគេវិនាស នៅពេលក្រោយនោះ មកជំនួសព្រះអង្គសង្គ្រោះដែលបានបង្កើតពួកគេវិញ។

`តើសព្វថ្ងៃនេះ មនុស្សលោកបានថ្វាយបង្គំធម្មជាតិ និងរបស់ដែលព្រះបានបង្កើត ជំនួសឱ្យការ ថ្វាយបង្គំទ្រង់នោះទៅតាមវិធីបែបណាខ្លះ?`