---
title:  ពុំមានទឹកភ្នែក ឬការឈឺចាប់ទៀតឡើយ
date:   11/09/2025
---

`តើលោកម៉ូសេបានអធិស្ឋាន ឱ្យមនុស្សមានបាបដោយរបៀបណា? សម្រាប់ចម្លើយ សូមអាន គម្ពីរនិក្ខមនំ ៣២:៣០-៣២។`

ដោយសារតែសាសន៍អីស្រាអែលបានថ្វាយបង្គំរូបសំណាកគោមាសនេះឯង បានជារឿងអាក្រក់ បានកើតឡើងនៅក្នុងជំរំពួកគេ។ មនុស្សជាច្រើននាក់បានបាត់បង់ជីវិត (និក្ខមនំ ៣២:២៨)។ «លុះស្អែក ឡើង លោកម៉ូសេមានប្រសាសន៍ទៅកាន់ប្រជាជនថា៖ «អ្នករាល់គ្នាបានប្រព្រឹត្តអំពើបាបយ៉ាងធ្ងន់ តែឥឡូវនេះ ខ្ញុំនឹងឡើងទៅឯព្រះយេហូវ៉ា ប្រហែលជាខ្ញុំអាចសូមឲ្យព្រះអង្គលើកលែងទោសឲ្យអ្នករាល់គ្នា បានរួចពីបាប» (និក្ខមនំ ៣២:៣០)។ «ដូច្នេះ លោកម៉ូសេត្រឡប់ទៅឯព្រះយេហូវ៉ា ហើយទូលថា៖ “ប្រជាជន នេះបានប្រព្រឹត្តអំពើបាបធ្ងន់ណាស់ គឺពួកគេបានឆ្លាក់ធ្វើព្រះពីមាសសម្រាប់ខ្លួនគេ។ ប៉ុន្ដែ ឥឡូវនេះ សូម ព្រះអង្គអត់ទោសអំពើបាបរបស់ពួកគេផង បើមិនដូច្នោះទេ សូមលុបឈ្មោះទូលបង្គំចេញពីបញ្ជីដែលព្រះអង្គ បានកត់ទុកនោះទៅ”» (និក្ខមនំ ៣២:៣១, ៣២)។

លោកម៉ូសេគឺជានិមិត្តរូបតំណាងឱ្យព្រះយេស៊ូវ។ ដ្បិតគាត់បានអធិស្ឋានឱ្យមនុស្សមានបាប ហើយ គាត់ក៏សុខចិត្តស្លាប់ជំនួសពួកគេដែរ។ ដូច្នេះហើយ រឿងទាំងនេះបានបង្ហាញយើង នូវអ្វីដែលព្រះយេស៊ូវ ត្រូវធ្វើសម្រាប់យើងម្នាក់ៗ។ ជាការពិតណាស់ ចិត្តរបស់លោកម៉ូសេមានសេចក្តីស្រឡាញ់យ៉ាងលើសលប់ ចំពោះមនុស្សមានបាប។ គាត់បានបង្ហាញពីភាពស្មោះត្រង់របស់គាត់ ចំពោះព្រះអម្ចាស់ និងចំពោះសេចក្តី ស្រឡាញ់ដែលព្រះមានសម្រាប់រាស្ត្ររបស់ទ្រង់។ ជាការពិតណាស់ គម្ពីរនិក្ខមនំមិនបានចែងថា នៅពេល នោះ លោកម៉ូសេបានស្នាក់នៅលើភ្នំជាមួយនឹងព្រះនោះទេ។ ប៉ុន្តែ គម្ពីរចោទិយកថាបានប្រាប់យើងថា នៅពេលនោះ លោកម៉ូសេបាននៅលើភ្នំស៊ីណាយអស់រយៈពេល៤០ថ្ងៃ (សូមអានគម្ពីរចោទិយកថា ៩:១៨)។

នៅក្នុងគម្ពីរនិក្ខមនំ ៣២:៣២ ពាក្យដែលបានសរសេរមកថា «អត់ទោស» នោះ មានប្រភពមកពី ភាសាហេព្រើរមូលដ្ឋានមួយពាក្យ ដែលមានន័យថា «ទទួលយក» ឬ «រ៉ាប់រង»។ យើងអាចមើលឃើញឧទាហរណ៍នេះនៅក្នុងគម្ពីរអេសាយ ៥៣:៤ ដែលបានចែងអំពីព្រះយេស៊ូវយ៉ាងដូច្នេះថា៖ «ព្រះអង្គបាន ទ្រាំទ្រ រងអស់ទាំងសេចក្ដីឈឺចាប់របស់យើង ហើយបានទទួលផ្ទុកអស់ទាំងសេចក្ដីទុក្ខព្រួយរបស់យើង ពិត»។ ប៉ុន្តែ នៅក្នុងគម្ពីរនិក្ខមនំ ៣២:៣២ ពាក្យនេះបានប្រែមកថា «អត់ទោស» និង «លើកលែងទោស» (គខប) វិញ។ អត្ថន័យនេះបានជួយឱ្យយើងយល់ពីការលើកលែងទោស និងអ្វីដែលព្រះបានចំណាយ ដើម្បី សង្គ្រោះយើង។

នៅត្រង់ចំណុចនេះ លោកម៉ូសេកំពុងតែទូលសូមឱ្យព្រះ «រ៉ាប់រង» អំពើបាបរបស់ពួកបណ្តាជន។ ហើយនេះក៏ជាអ្វីដែលព្រះយេស៊ូវបានធ្វើនៅលើឈើឆ្កាង ជាច្រើនពាន់ឆ្នាំក្រោយមកទៀតដែរ។ ដូច្នេះហើយ គម្ពីរនិក្ខមនំ ៣២:៣២ មិនត្រឹមតែបង្ហាញយើងពីគោលគំនិតនៃបុគ្គលម្នាក់ ដែលបានទទួលយកទោសជំនួសអំពើបាបរបស់យើងប៉ុណ្ណោះទេ។ ប៉ុន្តែ ខនេះក៏បានបង្ហាញផងដែរថា អ្នកដែលត្រូវជំនួសបាបយើង នោះ គឺជាព្រះអង្គទ្រង់ផ្ទាល់នោះឯង។

គម្ពីរនិក្ខមនំ ៣២:៣២ បានបង្ហាញយើងពីរបៀបដែលយើងបានទទួលនូវការលើកលែងទោស។ ដ្បិតព្រះដែលគង់នៅជាមួយនឹងព្រះយេស៊ូវ បានរ៉ាប់រងអំពើបាបរបស់យើង។ នេះហើយគឺជាវិធីតែមួយគត់ ដែលព្រះ អាចសង្គ្រោះយើងបាន។ ដូច្នេះហើយ សេចក្តីពិតនៃព្រះគម្ពីរនេះ គឺជាទិដ្ឋភាពដ៏មានអំណាច បំផុត ដែលបានបញ្ជាក់ពីផែនការដែលព្រះបានរៀបចំ ដើម្បីសង្គ្រោះយើង ហើយនិងបង្ហាញយើងពីទំហំ នៃថ្លៃលោះរបស់ទ្រង់។

`លោកម៉ូសេបានទូលសូមឱ្យព្រះអង្គទ្រង់ផ្ទាល់ រ៉ាប់រងអំពើបាបរបស់ពួកបណ្តាជន។ ដូច្នេះហើយ ព្រះយេស៊ូវក៏បានធ្វើតាមការទូលសូមនេះដែរ។ បើដូច្នេះមែន តើយើងអាចយល់ពីសេចក្តីពិតនៃព្រះគម្ពីរ ដ៏មានអំណាចនេះដោយរបៀបណា? តើសេចក្តីពិតនេះបានប្រាប់យើងអ្វីខ្លះ អំពីសេចក្តីស្រឡាញ់របស់ព្រះនោះ?`