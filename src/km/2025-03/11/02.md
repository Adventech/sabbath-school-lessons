---
title:  ការដឹកនាំខុសឆ្គង
date:   07/09/2025
---

ព្រះបានត្រាស់ហៅលោកម៉ូសេ ឱ្យមកចំណាយពេលជាមួយនឹងទ្រង់។ សម្រាប់លោកម៉ូសេ រយៈពេល៤០យប់ និង៤០ថ្ងៃ ប្រៀបដូចជាពេលវេលាមួយស្របក់ខ្លីដូច្នោះដែរ។ ប៉ុន្តែ សម្រាប់សាសន៍ អ៊ីស្រាអែលវិញ ចំនួន៤០យប់ និង៤០ថ្ងៃនេះ មានរយៈពេលយូរវិញ។ ដ្បិតលោកម៉ូសេដែលជាអ្នកដឹកនាំ ដែលពួកគេអាចមើលឃើញនឹងភ្នែកនោះ បានអវត្តមានពីជំរំហើយ។ ពួកបណ្តាជនបានភាន់ច្រឡំ និង បានបដិសេធមិនព្រមរង់ចាំលោកម៉ូសេ។ ពួកគេមានអារម្មណ៍ស្រពេចស្រពិល និងភ័យខ្លាច។ ដូច្នេះហើយ ពួកគេចង់បានព្រះមួយអង្គដែលពួកគេអាចមើលឃើញ ហើយអាចដឹកនាំពួកគេ ដូចជា «ព្រះក្លែងក្លាយ» ដទៃទៀត ដែលពួកគេបានឃើញនៅក្នុងស្រុកអេស៊ីព្ទសឹងតែមួយជីវិតរបស់ពួកគេនោះដែរ។

`សូមអានគម្ពីរនិក្ខមនំ ៣២:១-៦។ តើវាអាចទៅរួចដែរទេ ដែលការដឹកនាំរបស់លោកអើរ៉ុនអាច ទទួលបរាជ័យយ៉ាងធ្ងន់ធ្ងរនោះ?`

លោកអើរ៉ុនបានបរាជ័យ នៅក្នុងការធ្វើនូវអ្វីដែលត្រឹមត្រូវ? គាត់មិនបានជឿទុកចិត្តព្រះអម្ចាស់។ ប៉ុន្តែ គាត់បានធ្វើនូវអ្វីដែលពួកបណ្តាជនចង់បានវិញ។ ពួកបណ្តាជនបានសូមលោកអើរ៉ុន ធ្វើនូវរឿង អាក្រក់ម៉្យាង ដែលព្រះបានហាមឃាត់នោះបែបដូច្នេះថា៖ «សូមលោកឆ្លាក់ធ្វើព្រះឲ្យយើងខ្ញុំ ដើម្បីនាំមុខ យើងខ្ញុំ» (និក្ខមនំ ៣២:១)។

ពួកគេមានមាស ដើម្បីធ្វើរូបសំណាក។ ម្ល៉ោះហើយ លោកអើរ៉ុនមិនចង់រារាំងពួកគេនោះទេ។ ហើយលើសពីនេះទៅទៀត គាត់រឹតតែបបួលពួកគេឱ្យថ្វាយមាសនោះបន្ថែមទៀត។ បន្ទាប់មក គាត់បាន ជួយពួកគេ បង្កើតព្រះក្លែងក្លាយនេះ។ បន្ទាប់ពីពួកគេបានបង្កើតគោមាសរួចហើយ នោះពួកបណ្តាជន បានប្រកាសថា៖ «ឱអ៊ីស្រាអែលអើយ នេះហើយជាព្រះរបស់អ្នក ដែលបាននាំអ្នកចេញពីស្រុកអេស៊ីព្ទមក!» (និក្ខមនំ ៣២:៤)។ ពួកគេមានចិត្តមិនល្អ ពេញទៅដោយអំពើបាប និងខ្វះនូវការគិតគូរ។ ពួកគេបាន បង្កើតរូបសំណាកនេះ រួចប្រកាសថា «ព្រះ» អង្គនេះបានសង្គ្រោះពួកគេពីសាសន៍អេស៊ីព្ទ។ តើការនេះ មិនចំឡែកទេឬអី ដែលបាបអាចផ្លាស់ប្តូរគោលគំនិត និងសកម្មភាពរបស់យើង ឱ្យកាន់តែអាក្រក់ជាងមុន នោះ? ដូចគ្នានេះដែរ ពួកបណ្តាជនបានអបអរសាទរ និងថ្វាយបង្គំវត្ថុដែលពួកគេបានបង្កើត។ ហើយ នៅពេលដែលគេធ្វើដូច្នេះ នោះចិត្ត និងគំនិតរបស់ពួកគេ ក៏បានខូចបង់ទៅដែរ។

«នៅក្នុងអំឡុងពេលនោះ ពួកបណ្តាជននៃសាសន៍អ៊ីស្រាអែលត្រូវការអ្នកដឹកនាំម្នាក់ដែលរឹងមាំ។ អ្នកដឹកនាំម្នាក់នេះ ត្រូវតែចាត់ទុកការលើកតម្កើងព្រះខ្ពស់ជាងការផ្គាប់ចិត្តមនុស្សលោក និងការ ការពារសុវត្ថិភាពផ្ទាល់ខ្លួន ឬការពារជីវិតរបស់គាត់។ ប៉ុន្តែ លោកអើរ៉ុនមិនមែនជាអ្នកដឹកនាំរឹងមាំនោះទេ។ គាត់បានព្យាយាមរារាំងពួកបណ្តាជនដែរ ប៉ុន្តែ សកម្មភាពរបស់គាត់នៅមានភាពទន់ខ្សោយនៅឡើយ។ ដូច្នេះហើយ គាត់បែរជាមានចិត្តភ័យខ្លាច និងទន់ខ្សោយ នៅពេលដែលចាំបាច់វិញ។ ភាពកម្សោយរបស់ លោកអើរ៉ុន បានធ្វើឱ្យពួកបណ្តាជនចង់បង្កើតគោមាសកាន់តែខ្លាំងឡើង។ ភាពឆោឡោ និងបញ្ហាបាន រីករាលដាលកាន់តែខ្លាំងឡើង។ ប៉ុន្តែ ពួកបណ្តាជនបែរជាមានចិត្តរំភើបនឹងរឿងនេះទៅវិញ។ បើទោះបីជា យ៉ាងនេះក្តី សាសន៍អ៊ីស្រាអែលក៏នៅតែមានអ្នកខ្លះ ដែលបានប្រកាន់ខ្ជាប់សេចក្តីពិត និងភាពស្មោះត្រង់ ចំពោះសេចក្តីសន្យារបស់ព្រះដែរ។ ប៉ុន្តែ មនុស្សភាគច្រើនបានចូលរួមប្រព្រឹត្តអំពើបាបវិញ។ ការនេះបានធ្វើឱ្យលោកអើរ៉ុនព្រួយបារម្ភ អំពីសុវត្ថិភាពផ្ទាល់ខ្លួនរបស់គាត់ ជំនួសឱ្យការប្រកាន់ជំហរលើកតម្កើង ព្រះវិញ។ ដូច្នេះហើយ បានជាគាត់អនុញ្ញាតឱ្យពួកបណ្តាជនធ្វើនូវអ្វី ដែលពួកគេចង់បានវិញ»។ ដកស្រង់ ពី Ellen G. White, Patriarchs and Prophets, pages 316, 317, adapted។

តើហេតុអ្វីបានជាលោកអើរ៉ុន ដែលជាអ្នកដឹកនាំ មានសភាពទន់ខ្សោយម្ល៉េះ? តើលោកអ្នក គិតថា ចិត្តរបស់លោកអើរ៉ុនមានការដោះសាបែបណា ចំពោះទង្វើដែលគាត់បានធ្វើនោះ?