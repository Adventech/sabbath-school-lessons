---
title:  សេចក្តីសន្យា និងផែនការនៃការសាងសង់
date:   30/08/2025
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

និក្ខមនំ ២៤:១-៨; និក្ខមនំ ២៤:៩-១៨; អេសេគាល ៣៦:២៦-២៨; និក្ខមនំ ២៥:១-៩; និក្ខមនំ ៣១:១-១៨។

> <p>ខចងចាំ៖</p>
> «លោកម៉ូសេក៏នាំគ្រប់ទាំងព្រះបន្ទូលរបស់ព្រះយេហូវ៉ា និងគ្រប់ទាំងបញ្ញត្តិមកប្រាប់ប្រជាជន ហើយប្រជាជនទាំងអស់ក៏ឆ្លើយព្រមគ្នាថា៖ “យើងខ្ញុំនឹងធ្វើតាមអស់ទាំងសេចក្ដីដែលព្រះយេហូវ៉ាមានព្រះបន្ទូល”» (និក្ខមនំ ២៤:៣)។

ព្រះអម្ចាស់គឺជាព្រះ និងជាព្រះអង្គសង្គ្រោះនៃសាសន៍អ៊ីស្រាអែល។ ទ្រង់បានបង្កើតពួកគេ និងបានប្រទានជីវិតដល់ពួកគេ។ ដូច្នេះហើយ នៅក្នុងនាមជាព្រះរបស់ពួកគេ ព្រះអម្ចាស់មានបំណង ចង់នៅក្បែររាស្ត្ររបស់ទ្រង់ ដោយគង់នៅក្នុងចំណោមពួកគេ។ ទ្រង់បានបង្កើតយើងមក ដើម្បីឱ្យយើងមានការប្រកបស្អិតរមួតជាមួយនឹងទ្រង់។ ដ្បិតយើងបានដឹងហើយថា ដើម្បីឱ្យយើងមានទំនាក់ទំនងជិតស្និទ្ធជាមួយនឹងអ្នកដទៃ នោះយើងត្រូវការពេលវេលា និងការខិតខំប្រឹងប្រែង ទំនាក់ទំនងរបស់ យើងជាមួយនឹងព្រះ ក៏ដូច្នេះដែរ។ ទំនាក់ទំនងរបស់យើងជាមួយនឹងព្រះ អាចនឹងក្លាយជាបទពិសោធន៍ ដែលពេញទៅដោយភាពរីកចម្រើន ដោយបានធ្វើឱ្យយើងក្លាយមកជាមនុស្សប្រសើរជាងមុន។ ប៉ុន្តែ យើងត្រូវតែចំណាយពេលជាមួយនឹងទ្រង់។ តើយើងអាចធ្វើបែបនេះដោយរបៀបណា? ចម្លើយគឺថា យើងត្រូវតែសិក្សាព្រះគម្ពីរ ដើម្បីឱ្យយើងបានដឹងនូវអ្វីដែលទ្រង់ចង់មានបន្ទូលមកកាន់យើង។ យើង ក៏ត្រូវតែអធិស្ឋាន។ ដ្បិតនៅពេលដែលយើងអធិស្ឋាន នោះយើងនឹងបើកចិត្តទទួលយកទ្រង់។ យើងត្រូវតែចែកចាយដំណឹងល្អជាមួយនឹងអ្នកដទៃថា ព្រះយេស៊ូវបានសង្គ្រោះយើងចេញពីបាបរបស់យើង។ ហើយខណៈពេលដែលទ្រង់ប្រទានពរដល់យើង នោះយើងក៏នឹងនាំព្រះពរមកក្នុងជីវិតអ្នក ដទៃដែរ។

យើងត្រូវតែបន្តសម្លឹងមើលព្រះយេស៊ូវ មិនមែនសម្លឹងមើលខ្លួនយើងឡើយ (ហេព្រើរ ១២: ១, ២)។ ដ្បិតនៅពេលដែលយើងបានផ្សារភ្ជាប់ជាមួយនឹងទ្រង់ នោះទ្រង់ក៏អាចប្រទានកម្លាំងដល់យើង ដើម្បីឱ្យយើងដើរតាមការបង្រៀនរបស់ទ្រង់ និងគោរពតាមសេចក្តីពិតនៃព្រះគម្ពីរនោះទេ។ ដូច្នេះហើយ គ្រីស្ទាននៅក្នុងសម័យចុងក្រោយ នឹងកាន់តាមបញ្ញត្តិរបស់ព្រះ និង «កាន់តាមជំនឿរបស់ព្រះយេស៊ូវ» (វិវរណៈ ១៤:១២)។

ដូច្នេះហើយ អ្វីដែលយើងត្រូវធ្វើពិតប្រាកដនោះគឺងាយស្រួលទេ គឺថា យើងត្រូវតែស្រឡាញ់ ព្រះ។ យើងគោរពទ្រង់ ដោយសារតែយើងស្រឡាញ់ទ្រង់។