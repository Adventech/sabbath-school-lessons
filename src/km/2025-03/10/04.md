---
title:  អំណាចនៅក្នុងការគោរពបម្រើព្រះ
date:   02/09/2025
---

`តើយើងបានក្លាយមកជាមនុស្សគោរពបម្រើព្រះបានដោយរបៀបណា? សម្រាប់ចម្លើយ សូម អានគម្ពីរអេសេគាល ៣៦:២៦-២៨។`

សាសន៍អ៊ីស្រាអែលបានប្រកាសថា ពួកគេនឹងគោរពបម្រើព្រះ (និក្ខមនំ ១៩:៨; និក្ខមនំ ២៤:៣, ៧)។ ការគោរពបម្រើមានសារៈសំខាន់ណាស់ បើទោះបីជាយើងជាមនុស្សមានបាប ដែលខូចបង់ និង ទន់ខ្សោយក៏ដោយ។

បើដូច្នេះមែន តើយើងអាចគោរពបម្រើព្រះបានដោយរបៀបណា?

ដំណឹងល្អគឺថា នៅពេលដែលព្រះបង្គាប់ឱ្យយើងធ្វើអ្វីមួយ នោះទ្រង់ក៏នឹងប្រទានអំណាចដល់ យើង ដើម្បីឱ្យធ្វើកិច្ចការនោះដែរ។ ជំនួយដែលមិនមែនមកពីខាងក្នុងខ្លួនយើង មានប្រភពមកពីខាងក្រៅ វិញ ហើយជំនួយបែបនេះ ក៏នឹងផ្តល់កម្លាំងដល់យើង ដើម្បីឱ្យយើងបានធ្វើរឿងគ្រប់យ៉ាង ដែលទ្រង់បាន សូមពីយើងនោះដែរ។ ដ្បិតទ្រង់នឹងធ្វើកិច្ចការទាំងនោះ តាមរយៈយើង។ ព្រះគម្ពីរបានចែងថា មានតែព្រះមួយអង្គគត់ដែលអាចផ្លាស់ប្តូរចិត្តយើង (អេសេគាល ៣៦:២៦, ២៧)។ ព្រះគម្ពីរក៏បានចែងផងដែរថា៖ «អ្នករាល់គ្នាពុំអាចគោរពបម្រើព្រះយេហូវ៉ាបានទេ» (យ៉ូស្វេ ២៤:១៩)។ ដូច្នេះហើយ យើងត្រូវតែអនុញ្ញាត ឱ្យព្រះដកហូតថ្ម ដែលជាចិត្តរឹងរូសរបស់យើងនោះចេញ ដោយអនុញ្ញាតឱ្យទ្រង់បំពេញសាច់ឈាមនៃ ចិត្តទន់ភ្លន់ដល់យើងវិញ។ ចិត្តថ្មីនេះ គឺជាចិត្តនៃសេចក្តី ស្រឡាញ់ និងសេចក្តីសុភាពរាបសា ហើយក៏ជាចិត្តដែលអាចគោរពបម្រើទ្រង់ដែរ។

ប៉ុន្តែ យើងត្រូវសម្រេចចិត្តធ្វើតាមទ្រង់ជាមុនសិន។ គឺថាយើងត្រូវតែជ្រើសរើសថ្វាយរូបកាយ របស់យើងដល់ព្រះ ដោយស្ម័គ្រពីចិត្តនៅគ្រប់វិនាទីនៃជីវិតរបស់យើង។ ជាការពិតណាស់ យើងពុំមានអំណាចនៅក្នុងការគោរពបម្រើព្រះបានទេ។ ប៉ុន្តែ នៅពេលដែលយើងថ្វាយភាពកម្សោយរបស់យើងដល់ ព្រះ នោះទ្រង់នឹងធ្វើឱ្យយើងរឹងមាំឡើង ដូចដែលព្រះគម្ពីរបានចែងថា «ហេតុនេះបានជាខ្ញុំអរសប្បាយ ក្នុងពេលទន់ខ្សោយ» ដូច្នោះដែរ (កូរិនថូសទី២ ១២:១០)។

ឥឡូវនេះ សូមក្រឡេកមើលបទគម្ពីរអេសេគាល ជំពូក៣៦ម្តងទៀត ប៉ុន្តែ ម្តងនេះ សូមក្រឡេក មើល ខ២៤-ខ៣០។ តើលោកអ្នកបានឃើញកិច្ចការទាំងអស់ ដែលព្រះបានធ្វើដែរឬទេ? ទ្រង់បានបង្រួប-

បង្រួម សម្អាត ដកហូត ប្រទាន ចាក់បំពេញ និងជំរុញឱ្យលោកអ្នកកាន់តាមបញ្ញត្តិរបស់ទ្រង់។ ដ្បិតយើងនឹង ធ្វើនូវអ្វីដែលទ្រង់កំពុងតែធ្វើនោះដែរ។ ព្រះទ្រង់ជ្រាបអំពីយើង។ ដូច្នេះហើយ បើសិនជាចិត្តរបស់លោកអ្នក នៅជាប់នឹងទ្រង់ នៅពេលនោះ សកម្មភាពរបស់ទ្រង់ក៏នឹងក្លាយទៅជាសកម្មភាពរបស់លោកអ្នកដែរ។ បន្ទាប់មក ព្រះ និងលោកអ្នកនឹងក្លាយបានដូចជាមនុស្សតែមួយ ដែលគោលគំនិត អារម្មណ៍ អាកប្បកិរិយា និងសកម្មភាពទាំងអស់របស់លោកអ្នក នឹងមានប្រភពមកពីទ្រង់។ សេចក្តីសញ្ញារវាងព្រះ និងលោកអ្នក នឹង ក្លាយទៅជាសេចក្តីសញ្ញា ដែលមានអំណាចខ្លាំងពូកែ ហើយពេញទៅដោយជីវិត និងថាមពល។

នៅក្នុងគម្ពីរអេសេគាល ៣៦:២៧ ព្រះអម្ចាស់បានមានបន្ទូលថា «យើងនឹងដាក់វិញ្ញាណរបស់ យើងនៅក្នុងអ្នករាល់គ្នា បណ្ដាលឲ្យអ្នករាល់គ្នាដើរតាមក្រឹត្យក្រម ហើយរក្សាបញ្ញត្តិច្បាប់របស់យើង ព្រមទាំង ប្រព្រឹត្តតាមផង»។ ជាថ្មីម្តងទៀត តើយើងបានឃើញរបៀបដែលព្រះបានធ្វើការដែរឬទេ? ជាការពិតណាស់ ព្រះបានបង្គាប់ឱ្យមនុស្សលោកគោរពបម្រើទ្រង់ ប៉ុន្តែ ទ្រង់ក៏នឹងផ្តល់អំណាចដល់ពួកគេ ដើម្បីឱ្យពួកគេ បានគោរពបម្រើទ្រង់ដែរ។ ទ្រង់តែងតែជួយឱ្យរាស្ត្ររបស់ទ្រង់ ធ្វើនូវអ្វីដែលទ្រង់បានសូមពីយើង។ ដូច្នេះ ហើយ ការគោរពបម្រើព្រះគឺជាអំណោយទាន ដែលព្រះបានប្រទានដល់យើង ដូចជាអំណោយទាននៃ ព្រះគុណ និងការលើកលែងទោសរបស់ទ្រង់យ៉ាងដូច្នោះដែរ (ភីលីព ២:១៣)។