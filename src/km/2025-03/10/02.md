---
title:  គម្ពីរ និងឈាម
date:   31/08/2025
---

`ព្រះបានតាំងសេចក្តីសន្យា ជាមួយនឹងរាស្ត្ររបស់ទ្រង់។ ប៉ុន្តែ ដើម្បីបង្ហាញពួកបណ្តាជនថា ព្រះបានទទួលយកសេចក្តីសន្យានេះ នោះលោកម៉ូសេបានធ្វើរឿង២យ៉ាង៖ (១) គាត់បានអានគម្ពីរនៃ សេចក្តីសន្យារបស់ព្រះ និង (២) គាត់បានប្រោះឈាមទៅលើគម្ពីរនោះ។ តើហេតុអ្វីបានជារឿងទាំង២ យ៉ាងនេះសំខាន់ម្ល៉េះ? តើរឿងទាំង២យ៉ាងនេះបានជួយបង្ហាញយ៉ាងដូច្នេះ អំពីទំនាក់ទំនងពិសេសដែលថា ព្រះទ្រង់មានបំណងចង់គង់នៅជាមួយនឹងរាស្ត្ររបស់ទ្រង់នោះ? សម្រាប់ចម្លើយ សូមអានគម្ពីរនិក្ខមនំ ២៤:១-៨។`

ព្រះនៃព្រះគម្ពីរដ៏មានព្រះជន្មរស់ គឺជាព្រះនៃទំនាក់ទំនង។ ទ្រង់បានខ្វល់ខ្វាយអំពីមនុស្សលោក ជាងរបស់ដទៃទៀត។ ដូច្នេះហើយ បានជាទ្រង់យកព្រះទ័យទុកដាក់ខ្លាំងចំពោះពួកគេ។ ប៉ុន្តែ គោលបំណង ដែលទ្រង់បានធ្វើនោះ គឺដើម្បីឱ្យទ្រង់អាចបង្កើតទំនាក់ទំនងផ្ទាល់ខ្លួនជាមួយនឹងយើង។ ព្រះគឺជាសេចក្តី ស្រឡាញ់។ ដូច្នេះហើយ បានជាទ្រង់ត្រូវតែយកព្រះទ័យទុកដាក់ចំពោះទំនាក់ទំនងនេះ មែនទេ? តើយើង អាចមានសេចក្តីស្រឡាញ់យ៉ាងដូចម្តេចទៅបាន បើសិនជាគ្មានទំនាក់ទំនងនោះ?

ព្រះយេស៊ូវបានមានបន្ទូលថា «ឯខ្ញុំ ប្រសិនបើខ្ញុំត្រូវលើកពីដីឡើង នោះខ្ញុំនឹងទាញមនុស្សទាំងអស់ មកឯខ្ញុំ» (យ៉ូហាន ១២:៣២)។ ជាការពិតណាស់ ព្រះចង់ឱ្យយើងមានអត្តចរិតល្អ មានការបង្រៀន និង មានសកម្មភាពត្រឹមត្រូវ។ ប៉ុន្តែ លើសពីនេះទៅទៀត ព្រះក៏ចង់ឱ្យយើងមានទំនាក់ទំនងផ្ទាល់ខ្លួន និងជិតស្និទ្ធជាមួយនឹងទ្រង់ផងដែរ។ យើងអាចមើលឃើញសេចក្តីពិតនៃព្រះគម្ពីរដ៏សំខាន់នេះ តាមរយៈកិច្ចការ២យ៉ាងដែលព្រះបានប្រទានដល់យើង នៅពេលដែលទ្រង់បង្កើតផ្ទៃមេឃ និងផែនដីនេះនៅក្នុង រយៈពេល១សប្តាហ៍ ពោលគឺថា ទ្រង់បានប្រទានអាពាហ៍ពិពាហ៍ និងថ្ងៃសប្បាតហ៍ដល់យើង (លោកុប្បត្តិ ជំពូក១-២)។ ថ្ងៃសប្បាតហ៍គឺជាថ្ងៃ ដែលស្តីអំពីទំនាក់ទំនងខាងឯវិញ្ញាណជាមួយនឹងព្រះ។ រីឯអាពាហ៍ពិពាហ៍ គឺស្តីអំពីទំនាក់ទំនងរបស់យើង ជាមួយនឹងស្វាមី ឬភរិយាវិញ។ ដូច្នេះហើយ អាពាហ៍ពិពាហហ៍ និងថ្ងៃ សប្បាតហ៍ទាំង២យ៉ាងនេះ គឺស្តីអំពីទំនាក់ទំនង។

ព្រះបានយល់ព្រមជាមួយនឹងសេចក្តីសន្យានេះ ដោយបានយកនៅត្រង់ភ្នំស៊ីណាយ ដើម្បីបង្ហាញ រាស្ត្ររបស់ទ្រង់អំពីទំនាក់ទំនងពិសេស ដែលទ្រង់ចង់បានជាមួយនឹងពួកគេ។ បន្ទាប់មក ពួកបណ្តាជន បានស្រែកចំនួន២ដងថា ពួកគេនឹងគោរពតាមទ្រង់៖ «យើងខ្ញុំនឹងធ្វើតាមគ្រប់សេចក្ដី ដែលព្រះយេហូវ៉ា មានព្រះបន្ទូល ហើយយើងខ្ញុំនឹងស្តាប់បង្គាប់» (និក្ខមនំ ២៤:៧)។ ពួកបណ្តាជនបានប្តេជ្ញា នូវអ្វីដែលពួកគេ បាននិយាយ។ ប៉ុន្តែ ពួកគេមិនបានដឹងថា ពួកគេនៅទន់ខ្សោយ និងខូចបង់នោះទេ។ ម្ល៉ោះហើយ បានជាពួកគេគ្មានកម្លាំងនៅក្នុងការគោរពតាមទ្រង់។ ប៉ុន្តែ លោកម៉ូសេបានធ្វើរឿងម៉្យាង ដើម្បីឱ្យពួកគេមានសង្ឃឹម ឡើង។ លោកម៉ូសេបានប្រោះឈាមនៅលើគម្ពីរនៃសេចក្តីសន្យា។ ឈាមនេះបានបង្ហាញថា សាសន៍ អ៊ីស្រាអែលអាចគោរពតាមព្រះបាន លុះត្រាតែពួកគេមានជំនួយពីព្រះយេស៊ូវ។

ជាការពិតណាស់ យើងមិនចង់ទទួលស្គាល់ថា យើងជាបាបជនដែលមានភាពកម្សោយ និង ភាពខូចបង់នោះទេ។ ផ្ទុយទៅវិញ យើងចង់ធ្វើការអាក្រក់។ ដូច្នេះហើយ ដើម្បីឱ្យយើងបានធ្វើរឿងល្អ នោះយើងក៏ត្រូវតែមានជំនួយក្រៅពីខ្លួនយើងដែរ។ ជំនួយនេះមានប្រភពមកពីព្រះ សេចក្តីមេត្តារបស់ទ្រង់ ព្រះគម្ពីរ និងព្រះវិញ្ញាណបរិសុទ្ធ។ ប៉ុន្តែ បើទោះបីជាមានជំនួយទាំងអស់នេះក៏ដោយ ក៏យើងងាយនឹងចង់ធ្វើរឿងអាក្រក់មែនទេ?

នេះហើយជាមូលហេតុដែលនាំឱ្យទំនាក់ទំនងជិតស្និទ្ធជាមួយនឹងព្រះ មានសារៈសំខាន់ដល់ពួកបណ្តាជននៅត្រង់ភ្នំស៊ីណាយ ដូចជាយើងនៅពេលសព្វថ្ងៃនេះដែរ។