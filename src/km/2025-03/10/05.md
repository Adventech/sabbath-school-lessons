---
title:  នៅក្នុងចំណោមរាស្ត្ររបស់ទ្រង់
date:   03/09/2025
---

ព្រះបានប្រើវត្ថុតាងផ្សេងៗគ្នាជាច្រើន ដើម្បីបង្រៀនរាស្ត្ររបស់ទ្រង់អំពីសេចក្តីពិតនៃព្រះគម្ពីរ។ នៅក្នុងចំណោមវត្ថុតាងទាំងនេះ រោងឧបោសថគឺជាវត្ថុតាងមួយ ដែលព្រះបានយកមកប្រើ។ កិច្ចការដែល បានធ្វើនៅក្នុងរោងឧបោសថ បានបង្រៀនសាសន៍អ៊ីស្រាអែលអំពីព្រះយេស៊ូវ និងផែនការដែលទ្រង់បាន រៀបចំ ដើម្បីសង្គ្រោះពួកគេ។ ដ្បិតទ្រង់នឹងយាងមកកាន់ផែនដីនេះ ជាច្រើនរយឆ្នាំក្រោយមកទៀត ដើម្បី បំពេញរឿងគ្រប់យ៉ាង ដែលរោងឧបោសថបានបង្ហាញអំពីទ្រង់។

`សូមអានគម្ពីរនិក្ខមនំ ២៥:១-៩។ តើលោកអ្នកបានឃើញសេចក្តីពិតសំខាន់ៗអ្វីខ្លះ នៅក្នុង ខទាំងនេះ?`

ព្រះបានដឹកនាំរាស្ត្ររបស់ទ្រង់ចេញពីស្រុកអេស៊ីព្ទ ដែលនៅពេលនោះ ព្រះទ័យរបស់ទ្រង់បាន ជាប់នឹងពួកគេរួចទៅហើយ។ ប៉ុន្តែ ទ្រង់ចង់ឱ្យលោកម៉ូសេសង់រោងឧបោសថថ្វាយទ្រង់ ដោយសារតែ មូលហេតុពិសេសមួយ គឺថា៖ ដើម្បីឱ្យទ្រង់ «ស្នាក់នៅកណ្ដាលពួកគេ» (និក្ខមនំ ២៥:៨)។ ទ្រង់បានបង្ហាញរាស្ត្ររបស់ទ្រង់ថា ទ្រង់ពិតជាចង់គង់នៅក្នុងចំណោមពួកគេ។ ជាការពិតណាស់ ពួកបណ្តាជនបានធ្វើបាបជាច្រើនលើកច្រើនសារ។ ប៉ុន្តែ ព្រះមិនដែលបោះបង់ពួកគេឡើយ។ «បន្ទាប់ពីពួកបណ្តាជន បានធ្វើឱ្យព្រះសព្វព្រះទ័យម្តងទៀតហើយ (Ellen G. White, Patriarchs and Prophets, page 343) នោះទ្រង់ក៏បានបង្គាប់ឱ្យពួកគេសង់កន្លែងពិសេសមួយ ដើម្បីឱ្យទ្រង់បានស្នាក់នៅកណ្តាលពួកគេដែរ។

ព្រះគម្ពីរបានប្រាប់យើងថា ព្រះបានបង្កើតផ្ទៃមេឃ និងផែនដី ប៉ុន្តែ ទ្រង់មិនបានគង់នៅក្នុង អគារ និងវិហារ ដែលបានបង្កើតដោយដៃមនុស្សនោះទេ ដ្បិតព្រះគម្ពីរបានចែងថា៖ «ព្រះដ៏ខ្ពស់បំផុត ទ្រង់មិនគង់នៅក្នុងដំណាក់ដែលធ្វើដោយដៃមនុស្សឡើយ ដូចជាហោរាបានថ្លែងថា ”ស្ថានសួគ៌ជាបល្ល័ង្ក របស់យើង ហើយផែនដីជាកំណល់កល់ជើងយើង។ ព្រះអម្ចាស់មានព្រះបន្ទូលថា តើអ្នករាល់គ្នានឹងសង់ ដំណាក់ណាឲ្យយើង ឬតើកន្លែងសម្រាករបស់យើងជាអ្វី? តើមិនមែនដៃរបស់យើងដែលបង្កើតរបស់ទាំងនេះទេឬ?”» (កិច្ចការ ៧:៤៧-៥០; សូមអានគម្ពីរកិច្ចការ ១៧:២៤ ផងដែរ)។ ម៉្យាងទៀត ស្តេចសាឡូម៉ូនក៏បានមានបន្ទូលដែរថា «តើព្រះនឹងគង់លើផែនដីប្រាកដឬ? មើល៍ ផ្ទៃមេឃ និងអស់ទាំងជាន់ នៃផ្ទៃមេឃ នោះមិនល្មមឲ្យទ្រង់គង់ចុះទៅហើយ ចំណង់បើព្រះវិហារដែលទូលបង្គំបានស្អាងនេះ តើនឹង ចង្អៀតអម្បាលម៉ានទៅទៀត» (ពង្សាវតារក្សត្រទី១ ៨:២៧)។ រោងឧបោសថគឺជាកន្លែងមួយ ដែលព្រះ បានគ្រោងបង្ហាញអង្គទ្រង់ដល់រាស្ត្ររបស់ទ្រង់។

សាសន៍អ៊ីស្រាអែលបាននាំតង្វាយស្ម័គ្រចិត្តមកជូនលោកម៉ូសេ ដើម្បីឱ្យគាត់សង់រោងឧបោសថ។ ពួកគេបាននាំយកតង្វាយល្អពិសេស និងមានតម្លៃ រួមទាំងឈើ មាស ប្រាក់ ស្ពាន់ សម្លៀកបំពាក់ល្អៗ ប្រេងអូលីវ និងគ្រឿងក្រអូបមកជូនលោកម៉ូសេ។ នៅក្នុងគម្ពីរនិក្ខមនំ ២៥:១០-២៧:២១ លោកម៉ូសេ បានបង្ហាញយើង នូវព័ត៌មានជាច្រើនអំពីរោងឧបោសថ។ ដ្បិតព្រះបានប្រទានគម្រោងនៃការសាងសង់ នេះ ដល់លោកម៉ូសេ ដែលមានព័ត៌មានសំខាន់អំពីរបៀបសាងសង់ និងរបៀបតុបតែងរោងឧបោសថ។ ដូច្នេះហើយ លោកម៉ូសេត្រូវតែសង់រោងឧបោសថ ឱ្យត្រូវនឹងផែនការរបស់ព្រះ (និក្ខមនំ ២៥:៩, ៤០; និក្ខមនំ ២៦:៣០)។ រោងឧបោសថនៅលើផែនដីនេះ គឺជារូបចម្លងនៃរោងឧបោសថនៅឯនគរស្ថានសួគ៌ (ហេព្រើរ ៨:១, ២; ហេព្រើរ ៩:១១)។