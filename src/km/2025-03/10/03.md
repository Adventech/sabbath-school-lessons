---
title:  ការមើលឃើញព្រះ
date:   01/09/2025
---

`សូមអានគម្ពីរនិក្ខមនំ ២៤:៩-១៨។ តើនៅត្រង់ខនេះ ព្រះបានប្រទានបទពិសោធន៍ដ៏អស្ចារ្យអ្វីដែរ ដល់សាសន៍អ៊ីស្រាអែលនោះ?`

បន្ទាប់ពីព្រះបានទទួលយកសេចក្តីសន្យាជាមួយនឹងរាស្ត្ររបស់ទ្រង់រួចស្រេចហើយ នោះលោក ម៉ូសេបានឡើងទៅលើភ្នំស៊ីណាយម្តងទៀត។ ម្តងនេះ លោកម៉ូសេមិនបានឡើងទៅលើភ្នំតែម្នាក់ឯងនោះ ទេ។ ប៉ុន្តែ គាត់បានឡើងទៅលើភ្នំ ជាមួយនឹងអ្នកដឹកនាំនៃសាសន៍អ៊ីស្រាអែលទាំង៧៣នាក់វិញ។ នៅលើ ភ្នំ អ្នកដឹកនាំបានជួបនឹងបទពិសោធន៍មួយយ៉ាងអស្ចារ្យ គឺថា៖ ពួកគេបានមើលឃើញព្រះ។ បន្ទាប់មក ពួកគេបានប្រកបអាហាររួមគ្នា។ ការប្រកបអាហារបានបង្ហាញថា ពួកគេបានទទួលយកសេចក្តីសន្យារបស់ ព្រះ។ ការប្រកបអាហារ គឺជាពិធីជប់លៀងមួយដ៏ពិសេស។ ព្រះនៃសាសន៍អ៊ីស្រាអែល គឺជាម្ចាស់ផ្ទះរបស់ ពួកគេ។ ដូច្នេះហើយ នៅពេលដែលទ្រង់ត្រាស់ហៅពួកគេ ឱ្យប្រកបអាហាររួមគ្នា នោះទ្រង់បានបង្ហាញថា ទ្រង់បានផ្តល់កិត្តិយសយ៉ាងខ្ពង់ខ្ពស់ដល់ពួកគេវិញ។

នៅក្នុងតំបន់មជ្ឈឹមបូព៌ានៃសម័យព្រះគម្ពីរ ការប្រកបអាហាររួមគ្នា គឺជាបទពិសោធន៍មួយដ៏សំខាន់។ មនុស្សដែលបានប្រកបអាហាររួមគ្នា បានជូនកាដូនៃការលើកលែងទោស និងមិត្តភាពដល់គ្នាទៅវិញទៅមក។ អ្នកដែលបានប្រកបអាហាររួមគ្នា នឹងនៅជាមួយគ្នា នៅពេលដែលពួកគេជួបនឹងគ្រាលំបាក។ នៅពេល ដែលពួកគេប្រកបអាហាររួមគ្នា នោះមានន័យថា ពួកគេបានតាំងសេចក្តីសន្យាមួយ ដោយមិនប្រើពាក្យ សម្តី។ ពួកគេបានសន្យាថា បើសិនជាមានរឿងអ្វីមួយបានកើតឡើង ដល់អ្នកណាម្នាក់នៅពេលអនាគត នោះពួកគេនឹងមកជួយបុគ្គលម្នាក់នោះវិញ។ ដូច្នេះហើយ ការអញ្ជើញអ្នកណាម្នាក់ឱ្យមកប្រកបអាហារ រួមគ្នា គឺជាកិត្តិយសដ៏ពិសេសមួយ ដែលមនុស្សដទៃទៀតមិនបានទទួល។

តើយ៉ាងណាទៅវិញ បើសិនជាភ្ញៀវបានបដិសេធនូវការអញ្ជើញ ទៅចូលរួមទទួលទានអាហារ នៅពេលល្ងាចវិញនោះ? ចម្លើយគឺថា បុគ្គលម្នាក់នេះ បានប្រមាថដល់ម្ចាស់ផ្ទះហើយ។ នៅក្នុងសម័យ ព្រះគម្ពីរ ការបដិសេធមិនព្រមបរិភោគអាហាររួមគ្នា គឺជាការប្រមាថដ៏អាក្រក់បំផុត។ ដូច្នេះហើយ ព័ត៌មាន នេះបានជួយឱ្យយើងយល់ពីរឿងនៅក្នុងគម្ពីរសញ្ញាថ្មី អំពីព្រះយេស៊ូវដែលបានសោយអាហារជាមួយនឹង មនុស្សមានបាប។ អ្នកដឹកនាំនៃសាសន៍យូដា បានស្តីបន្ទោសដល់ព្រះយេស៊ូវ ដែលបានសោយអាហារ ជាមួយនឹងមនុស្សមានបាប (លូកា ៥:៣០)។ ដូច្នេះហើយ នៅពេលដែលអ្នកគ្រីស្ទានប្រារព្ធពិធីលៀងព្រះអម្ចាស់ នោះមានន័យថា ពួកគេក៏បានបង្កើតទំនាក់ទំនងជិតស្និទ្ធជាមួយនឹងអ្នកគ្រីស្ទាន ដែលជាមនុស្ស មានបាបដូចជាពួកគេដែរ។ ដ្បិតយើងនឹងបានអបអរសាទរនូវការលើកលែងទោស ដែលព្រះយេស៊ូវបាន ផ្តល់ឱ្យយើង។ ហើយយើងក៏នឹងអបអរសាទរ ចំពោះព្រះគុណទ្រង់ដែរ។ (សូមអានគម្ពីរម៉ាថាយ ២៦:២៦-៣០; ម៉ាកុស ១៤:២២-២៥; កូរិនថូសទី១ ១១:២៣-២៩)។

មនុស្សមួយចំនួនដែលបានឡើងទៅលើភ្នំជាមួយនឹងលោកម៉ូសេ បានធ្លាក់ទៅក្នុងអំពើបាប និងបានបាត់បង់ជីវិតទៅ (សូមអានគម្ពីរលេវីវិន័យ ១០:១, ២, ៩)។ មែនហើយ មនុស្សទាំងនេះបានទទួលបទពិសោធន៍យ៉ាងស៊ីជម្រៅជាមួយនឹងព្រះនៅលើកំពូលភ្នំ និងនៅក្នុងពិធីប្រកបអាហារ។ ប៉ុន្តែ ជីវិតរបស់ពួកគេមិនបានផ្លាស់ប្តូរឱ្យបានប្រសើរជាងមុន ដោយសារតែបទពិសោធន៍នេះទេ។ រឿងនេះ បានបង្រៀនយើង អំពីមេរៀនដ៏សំខាន់មួយ។ គឺថា ការដែលយើងមានសេចក្តីពិតនៃព្រះគម្ពីរ មិនមែន មានន័យថា យើងបានសង្គ្រោះនោះទេ។

`សូមគិតអំពីអ្វីដែលបានកើតឡើងដល់មនុស្សទាំងនេះ។ ឥឡូវនេះ សូមគិតអំពីរបៀបដែលព្រះ បានផ្តល់កិត្តិយសដល់ក្រុមជំនុំរបស់យើង ជាមួយនឹងសេចក្តីពិតជាច្រើន។ ប៉ុន្តែ តើរឿងដ៏គួរឱ្យសោកសៅ នេះ គួរតែដាស់តឿនយើងយ៉ាងដូចម្តេចដែរ នៅក្នុងនាមជាគ្រីស្ទាននោះ?`