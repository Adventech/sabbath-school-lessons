---
title:  ការអាក្រក់បានធ្វើឱ្យទ្រង់មិនសព្វព្រះទ័យ
date:   27/07/2025
---

អេម៉ុសគឺជាហោរាម្នាក់ ដែលព្រះបានបញ្ជូនមក។ គាត់បានមានប្រសាសន៍ថា «ដ្បិតព្រះយេហូវ៉ា មិនធ្វើអ្វី ដោយមិនសម្ដែងការលាក់កំបាំងរបស់ព្រះអង្គ ប្រាប់ពួកហោរាជាអ្នកបម្រើព្រះអង្គនោះឡើយ» (អេម៉ុស ៣:៧)។ ព្រះបានប្រាប់លោកម៉ូសេដែលជាហោរារបស់ទ្រង់ អំពីអ្វីដែលត្រូវកើតឡើងមកលើផារ៉ោន ដែលស្តេចនៃស្រុកអេស៊ីព្ទនោះបន្តទៅទៀត។ លោកម៉ូសេបានផ្តល់នូវការព្រមានដ៏ធំមួយ។ ព្រះ កំពុងតែដាក់ទោសអំនួតរបស់ស្តេចផារ៉ោន និងអំពើបាបរបស់សាសន៍អេស៊ីព្ទដទៃទៀត។ អំពើបាបទាំងនេះ ក៏រួមមានទាំងការថ្វាយបង្គំព្រះក្លែងក្លាយរបស់ស្តេចផារ៉ោននោះដែរ។ ផារ៉ោនក៏បានធ្វើបាបរាស្ត្ររបស់ព្រះ និងបានយកពួកគេមកធ្វើជាទាសកររបស់ទ្រង់ផងដែរ។ អំពើបាបទាំងអស់នេះបាននាំសេចក្តីវេទនារបស់ព្រះ មកលើសាសន៍អេស៊ីព្ទ។

`តើព្រះបានព្រមានផារ៉ោនយ៉ាងដូចម្តេច មុនពេលដែលទ្រង់បានដាក់ទោសស្រុកអេស៊ីព្ទនោះ? សម្រាប់ចម្លើយ សូមអានគម្ពីរនិក្ខមនំ ១១:១-១០។`

ព្រះទ្រង់បានធ្វើឱ្យស្រុកអេស៊ីព្ទងងឹតសូន្យសុង អស់រយៈពេល៣ថ្ងៃ (និក្ខមនំ ១០:២៣)។ នៅក្នុង អំឡុងពេលនោះ ទ្រង់ចង់ឱ្យសាសន៍អេស៊ីព្ទពិចារណាអំពីហេតុការណ៍ដែលបានកើតឡើង និងអំពីអត្ថន័យ នៃហេតុការណ៍ទាំងនោះ។ ព្រះបានប្រទានដល់សាសន៍អេស៊ីព្ទនូវការព្រមានចុងក្រោយ។ ការព្រមានបានបង្ហាញយ៉ាងច្បាស់លាស់ថា ព្រះបានប្រទានឱកាសចុងក្រោយដល់សាសន៍អេស៊ីព្ទ ដើម្បីពួកគេបាន ធ្វើនូវអ្វីដែលត្រឹមត្រូវ។

ប៉ុន្តែ គម្ពីរនិក្ខមនំ ១១:៨ បានចែងថា «លោកក៏ចេញពីផារ៉ោនទៅ ទាំងមានចិត្តក្តៅជាខ្លាំង»។ តើហេតុអ្វីបានជាលោកម៉ូសេក្តៅចិត្តយ៉ាងដូច្នេះ? នោះគឺដោយសារតែគាត់បានដឹងថា សេចក្តីវេទនាទី១០ នឹងបង្កឱ្យមានគ្រោះមហន្តរាយទៅលើជីវិត នៃមនុស្សជាច្រើនដែលគ្មានកំហុស។ ហេតុការណ៍ទាំងអស់ នេះបានកើតឡើង ដោយសារតែផារ៉ោនមានចិត្តរឹងទទឹង។

លេខ១០នៅក្នុងព្រះគម្ពីរ គឺជាលេខដ៏សំខាន់មួយ។ លេខ១០បានបង្ហាញយើងអំពីរបស់អ្វីមួយ ដែល មានចំនួនពេញលេញ គ្រប់លក្ខណ៍ ឬល្អឥតខ្ចោះ។ (សូមគិតអំពីបញ្ញត្តិរបស់ព្រះ នៅក្នុងគំរូដ៏ល្អឥតខ្ចោះនៃ បញ្ញត្តិរបស់ទ្រង់)។ សេចក្តីវេទនាទាំង១០ ដែលបានធ្លាក់មកលើសាសន៍អេស៊ីព្ទ បានបង្ហាញពីសេចក្តីខ្ញាល់ យ៉ាងក្រេវក្រោធរបស់ព្រះ ទៅលើអំពើបាបនៃសាសន៍អេស៊ីព្ទ។

ព្រះគឺជាចៅក្រម។ ទ្រង់ស្អប់សេចក្តីអំនួត។ ហើយទ្រង់ក៏ស្អប់ នៅពេលមនុស្សលោកមិនបានប្រព្រឹត្ត យុត្តិធម៌ ចំពោះគ្នាដែរ។ ព្រះទ្រង់ស្អប់ នៅពេលដែលមនុស្សលោកអាត្មានិយម ចិត្តអាក្រក់ ឬធ្វើបាបអ្នកដទៃ នោះ។ ព្រះទ្រង់គាំទ្រដល់អ្នកដែលបានរងទុក្ខ។ ទ្រង់នឹងដាក់ទោសអំពើបាប។ ដូច្នេះហើយ កិច្ចការរបស់ ទ្រង់ជាចៅក្រម នឹងបង្ហាញយើងពីក្តីស្រឡាញ់របស់ព្រះ។ (សូមអានគម្ពីរទំនុកតម្កើង ២:១២; ទំនុកតម្កើង ៣៣:៥; ទំនុកតម្កើង ៨៥:១១; ទំនុកតម្កើង ៨៩:១៤; ទំនុកតម្កើង ១០១:១; អេសាយ ១៦:៥; យេរេមា ៩:២៤)។

យើងក៏គួរតែព្យាយាមស្រឡាញ់ និងយុត្តិធម៌ ឱ្យអស់ពីសមត្ថភាពផងដែរ។ យើងប្រហែលជា ងាយនឹងលំអៀងទៅខាងនេះ ឬខាងនោះ។ យើងប្រហែលជាធ្វើជាមើលមិនឃើញកំហុសរបស់អ្នកដទៃ ដែលត្រូវការការកែតម្រង់។ យើងក៏អាចនឹងធ្វើនូវអ្វីដែលត្រឹមត្រូវ ដោយមិនមានសេចក្តីស្រឡាញ់នៅក្នុង ចិត្តយើងនោះដែរ។ រឿងទាំង២យ៉ាងនេះ គឺជារឿងខុសឆ្គង។ ប៉ុន្តែ «ព្រះបានបង្ហាញឲ្យឯងស្គាល់សេចក្ដី ដែលល្អ តើព្រះយេហូវ៉ាសព្វព្រះហឫទ័យឲ្យឯងប្រព្រឹត្តដូចម្តេច? បើមិនឲ្យប្រព្រឹត្តដោយសុចរិត ឲ្យស្រឡាញ់ សេចក្ដីសប្បុរស ហើយឲ្យដើរជាមួយព្រះរបស់ខ្លួន ដោយសុភាពប៉ុណ្ណោះ» (មីកា ៦:៨)។