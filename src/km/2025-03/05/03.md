---
title:  បុណ្យរំលង
date:   28/07/2025
---

`តើព្រះចង់ឱ្យសាសន៍អ៊ីស្រាអែលធ្វើអ្វីខ្លះ មុនពេលដែលពួកគេបានចាកចេញពីស្រុកអេស៊ីព្ទនោះ? សម្រាប់ចម្លើយ សូមអានគម្ពីរនិក្ខមនំ ១២:១-២០។`

យើងអាចនឹងរំពឹងថា ព្រះនឹងប្រាប់លោកម៉ូសេ និងលោកអើរ៉ុនថា សាសន៍របស់ពួកគេត្រូវត្រៀមខ្លួនបែបណា ដើម្បីចាកចេញពីស្រុកអេស៊ីព្ទនោះ។ តើពួកគេគួរតែធ្វើអ្វីខ្លះ សម្រាប់មនុស្សចាស់ជរា ម្តាយដែលមានកូនតូចៗ សត្វចិញ្ចឹម និងរបស់ផ្សេងៗទៀត? ប៉ុន្តែ ព្រះបានបង្ហាញលោកម៉ូសេ និងលោក អើរ៉ុន នូវសេចក្តីបង្គាប់ដ៏គួរឱ្យភ្ញាក់ផ្អើល គឺថា ទ្រង់បានបង្គាប់ពួកគេ ពីរបៀបប្រារព្ធពិធីបុណ្យរំលង។ បុណ្យរំលងគឺជាគ្រា ដែលព្រះបានសម្លាប់កូនប្រុសច្បងនៃសាសន៍អេស៊ីព្ទ នៅក្នុងរយៈពេលត្រឹមតែមួយយប់ ប៉ុន្តែ ទ្រង់បានសង្គ្រោះរាស្ត្ររបស់ទ្រង់ ឱ្យរួចផុតពីសេចក្តីវេទនានេះវិញ។ ដូច្នេះហើយ សេចក្តីបង្គាប់ របស់ព្រះ គឺស្តីអំពីការថ្វាយបង្គំនោះឯង។

គ្រួសារនីមួយៗត្រូវតែចម្អិនសាច់ចៀម។ សាសន៍អ៊ីស្រាអែលមិនត្រូវបោះចោលផ្នែកណាមួយ នៃកូនចៀមនេះទេ។ ផ្ទុយទៅវិញ សមាជិកគ្រួសារទាំងអស់ត្រូវតែបរិភោគផ្នែកទាំងអស់នៃកូនចៀមនោះ។ បើសិនជាពួកគេមិនអាចបរិភោគកូនចៀមនោះទាំងអស់ទេ នោះពួកគេចាំបាច់ត្រូវតែបរិភោគរួមគ្នា ជាមួយ នឹងក្រុមគ្រួសារដទៃទៀត។

`តើព្រះអម្ចាស់កំពុងតែធ្វើអ្វីខ្លះ សម្រាប់រាស្ត្ររបស់ទ្រង់ នៅពេលដែលសេចក្តីវេទនាចុងក្រោយ បានធ្លាក់មកលើស្រុកអេស៊ីព្ទនោះ? សម្រាប់ចម្លើយ សូមអានគម្ពីរនិក្ខមនំ ១២:១៣, ១៤។ តើការការពារ របស់ព្រះតំណាងឱ្យអ្វី?`

ព្រះបានបង្គាប់ឱ្យសាសន៍អ៊ីស្រាអែលអបអរសាទរ ចំពោះនិក្ខមនំ (ការចាកចេញ) ពីស្រុកអេស៊ីព្ទ នេះជារៀងរាល់ឆ្នាំ។ និក្ខមនំគឺជាគ្រាដែលព្រះបានជួយរំដោះរាស្ត្ររបស់ទ្រង់ ឱ្យរួចផុតពីស្រុកអេស៊ីព្ទ។ ព្រះ ចង់ឱ្យរាស្ត្ររបស់ទ្រង់ បាននឹកចាំថា ទ្រង់បានសង្គ្រោះពួកគេបែបណាកាលពីមុន។ ទ្រង់ក៏ចង់ឱ្យរាស្ត្ររបស់ ទ្រង់ បាន ជឿទុកចិត្តថា ទ្រង់នឹងសង្គ្រោះពួកគេនៅក្នុងពេលឥឡូវនេះ និងនៅក្នុងពេលអនាគតផងដែរ។

និក្ខមនំ ខ១២ និងខ១៣ បានបកស្រាយអត្ថន័យនៃបុណ្យរំលងថា៖ សេចក្តីវេទនារបស់ព្រះនឹង «ឆ្លងកាត់» សាសន៍អ៊ីស្រាអែល ប៉ុន្តែ សេចក្តីវេទនាមិនបានធ្វើបាបពួកគេឡើយ។ ពាក្យថា «ឆ្លងកាត់» គឺការផ្តុំ នូវពាក្យ២យ៉ាងគឺ៖ ពាក្យថា «ឆ្លង» និងពាក្យថា «កាត់» ពីព្រោះសេចក្តីវេទនា «បានឆ្លងកាត់» លំនៅនៃ សាសន៍អ៊ីស្រាអែល ដែលជាសញ្ញាសម្គាល់នៃឈាមកូនចៀម។ ឈាមកូនចៀម គឺជាទីសម្គាល់នៃព្រះជន្ម និងព្រះគុណរបស់ ព្រះ។ នៅក្នុងភាសាហេព្រើរ ឈ្មោះថា បុណ្យរំលងបានប្រែមកពីពាក្យថា «ផេសាច (Pesach)» ដែល បានមកពីពាក្យនៃសកម្មភាពមួយ ដែលមានន័យថា «ឆ្លងកាត់»។

ការអបអរសាទរពិធីបុណ្យរំលង បានជួយឱ្យសាសន៍អ៊ីស្រាអែលនឹកចាំពីរឿងនៃក្តីស្រឡាញ់ និងរឿងអស្ចារ្យ ដែលព្រះបានធ្វើដើម្បីសង្គ្រោះរាស្ត្ររបស់ទ្រង់។ ការអបអរសាទរនេះ បានជួយឱ្យសាសន៍ អ៊ីស្រាអែលក្លាយមកជាជាតិសាសន៍មួយក្រុម ហើយការអបអរសាទរនេះ ក៏បានផ្តល់នូវហេតុផលសំខាន់ៗ ដើម្បីគាំទ្រជំនឿដែលពួកគេមានចំពោះទ្រង់ផងដែរ។

`តើហេតុអ្វីបានជាការដែលយើងបាននឹកចាំពីរឿងល្អ ដែលព្រះបានធ្វើសម្រាប់យើងកាលពីមុន នោះ សំខាន់សម្រាប់យើងយ៉ាងដូច្នេះ? តើការចងចាំរបស់យើង បានជួយឱ្យយើងជឿទុកចិត្តដោយរបៀប ណាថា ទ្រង់នឹងធ្វើរឿងល្អៗសម្រាប់យើង នៅពេលអនាគតនោះ?`