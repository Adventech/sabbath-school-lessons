---
title:  ពិភពលោកដ៏ចម្លែក និងស្ងៀមស្ងាត់
date:   25/07/2025
---

ពីមុនមក នៅក្នុងទីក្រុងមួយនេះ មិនដែលមានអ្នកណាម្នាក់ធ្លាប់បានប្តូរសាសនាទៅជាគ្រីស្ទាន នោះទេ។ ដូច្នេះហើយ អ្នកស្រុកបានផ្ទុះកំហឹងឡើង នៅពេលដែលឪពុករបស់នាងកូគីឡា (Kokila) និង ៤គ្រួសារដទៃទៀត បានសម្រេចចិត្តរក្សាថ្ងៃសប្បាតហ៍ទី៧នោះ។ នៅពេលដែលនាងកូគីឡាមានអាយុ ៩ឆ្នាំ ជីវិតរបស់នាងក៏បានផ្លាស់ប្តូរជារៀងរហូតដែរ។

ម្តាយរបស់នាងកូគីឡាបានទទួលមរណភាព តាំងពីនាងនៅក្មេងនៅឡើយ បន្ទាប់មក នាង បានរស់នៅជាមួយនឹងឪពុក បងស្រី៤នាក់ និងប្អូនប្រុសម្នាក់ នៅក្នុងភាគអាស៊ីខាងត្បូង។

ឪពុកដែលជាកសិករក្រីក្រម្នាក់ បានត្រូវគេហាមប្រាមមិនឱ្យធ្វើការនៅក្នុងចម្ការ បន្ទាប់ពីគាត់ បានចាប់ផ្តើមរក្សាថ្ងៃសប្បាតហ៍។ គាត់ និងអ្នករក្សាថ្ងៃសប្បាតហ៍ដទៃទៀត ក៏ត្រូវបានគេហាមឃាត់ មិន ឱ្យទិញអាហារនៅក្នុងហាងដែរ។

លើសពីនេះទៅទៀត ពួកអ្នកដឹកនាំប្រចាំស្រុកបានប្រកាសថា អ្នកណាដែលបាននិយាយរក អ្នករក្សាថ្ងៃសប្បាតហ៍ទាំងនេះ អ្នកទាំងនោះនឹងត្រូវបង់ប្រាក់ពិន័យយ៉ាងធ្ងន់ធ្ងរ។ អាស្រ័យហេតុនេះ អ្នក ជិតខាងជាច្រើននាក់ បានបដិសេធមិនព្រមនិយាយជាមួយនឹងនាងកូគីឡា និងក្រុមគ្រួសារនាងឡើយ។ នាងកូគីឡាក៏មិនបាននិយាយរកអ្នកជិតខាងនាងដែរ។ គ្មានអ្នកណាម្នាក់ចង់បង់ប្រាក់ពិន័យនោះឡើយ។ នាងធ្លាប់មានមិត្តភក្តិជាច្រើន ប៉ុន្តែ ឥឡូវនេះ នាងបានដាច់ខ្សែរយៈពីពួកគេ។ ដូច្នេះហើយ ពិភពលោកនេះ ហាក់ដូចជាប្លែក និងស្ងៀមស្ងាត់ចំពោះនាងណាស់។

នៅពេលដែលបុរសជាឪពុកបានបដិសេធ មិនព្រមលះបង់ជំនឿរបស់គាត់ នោះអ្នកជិតខាងបានបែរជាប្រើអំពើហិង្សាវិញ។ ពួកគេបានជះកំហឹងមកលើអ្នកផ្ទះនាងកូគីឡា ដោយប្រមូលយកគ្រឿង សង្ហារិម សម្លៀកបំពាក់ និងចានឆ្នាំងនៅក្នុងផ្ទះនាង យកទៅបោះចោលនៅតាមផ្លូវ។ ពួកគេក៏បានវាយ ឪពុកនាង និងប្អូនប្រុសនាងដែរ។ នៅក្នុងស្ថានភាពបែបនេះ មានអ្នកជិតខាងម្នាក់បានបង្ហាញថា គាត់ ជាតួពន្លឺដ៏ភ្លឺចែងចាំង នៅក្នុងពេលងងឹត។ បុគ្គលម្នាក់មិនមែនជាគ្រីស្ទាន ប៉ុន្តែ គាត់ក៏មិនមែនជាសមាជិក នៃសាសនាគោល ដែលអ្នកស្រុកបានជឿនោះដែរ។ ដូច្នេះហើយ គាត់បានជួយទិញអង្ករ ឱ្យក្រុមគ្រួសារ នាងកូគីឡា។ គាត់បានសំណេះសំណាលជាមួយនឹងនាងកូគីឡា ហើយគាត់ក៏សុខចិត្តបង់ប្រាក់ពិន័យ ដែលគាត់បានរំលងច្បាប់ស្រុកនោះដែរ។

៧ឆ្នាំក្រោយមក នាងកូគីឡាបានរស់នៅក្នុងកាលៈទេសៈដ៏លំបាក ពីព្រោះ៣គ្រួសារ ដែល បានទទួលយកថ្ងៃសប្បាតហ៍ ស្របពេលជាមួយនឹងឪពុកនាង បានផ្លាស់ប្តូរគំនិត និងបានចាកចេញពី ព្រះវិហារ។ មានតែ២គ្រួសារប៉ុណ្ណោះ ដែលនៅបន្តស្មោះត្រង់ចំពោះព្រះ ដោយរាប់បញ្ចូលទាំងក្រុមគ្រួសារ នាងកូគីឡាផងដែរ។

នាងកូគីឡាមិនដែលរអ៊ូរទាំឡើយ ប៉ុន្តែ នាងបានលួចយំវិញ។ បុរសដែលជាឪពុក បានឃើញនាងយំ ដូច្នេះហើយ គាត់បានសម្រេចចិត្តបញ្ជូននាង ទៅកាន់សាលារៀនអាត់វេនទីស្ទក្រៅស្រុក។ ម្តងនេះ នាង មានអារម្មណ៍ថា សាលារៀននេះ ហាក់ដូចជាស្ថានសួគ៌តូចមួយកន្លែង នៅលើផែនដីនេះអ៊ីចឹង។

នាងកូគីឡា ដែលសព្វថ្ងៃនេះមានអាយុ៣៩ឆ្នាំ និងកំពុងតែធ្វើការជាលេខាធិការនៅឯសាលារៀន ក្រៅស្រុកមួយកន្លែង ដែលមានឈ្មោះថា អនុវិទ្យាល័យអេឌី ថូម៉ាស់ មេម៉ូរៀល នៅក្នុងទីក្រុងថាចាវើរ (Thajavur) ប្រទេសឥណ្ឌា បានរំឭកឡើងវិញថា «លោកគ្រូអ្នកគ្រូនៅក្នុងសាលារៀន ខ្ញុំ គឺជាលោកគ្រូអ្នកគ្រូមានចិត្តសប្បុរស និងប្រកបដោយក្តីស្រឡាញ់។ ពួកគាត់ បាននិយាយជាមួយនឹងខ្ញុំ។ សិស្សដទៃក៏បាននិយាយរកខ្ញុំដែរ។ ហើយវាក៏ជារឿង ល្អបំផុត ដែលខ្ញុំមានមិត្តភក្តិម្តងទៀតដែរ»។