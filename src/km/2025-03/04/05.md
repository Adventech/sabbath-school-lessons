---
title:  សត្វរុយ ហ្វូងសត្វ និងជំងឺបូស
date:   23/07/2025
---

`សូមអានគម្ពីរនិក្ខមនំ ៨:២០-៩:១២។ រឿងនេះបានបង្ហាញយើងថា ព្រះទ្រង់មានអំណាច ខ្លាំងពូកែ។ ប៉ុន្តែ ទន្ទឹមគ្នានេះ តើរឿងនេះបានបង្រៀនយើងអ្វីខ្លះ អំពីសេរីភាពរបស់យើង នៅក្នុងការ បដិសេធព្រះនោះ?`

យូអាឈីត (Uatchit) គឺជាព្រះម៉ែរុយនៃសាសន៍អេស៊ីព្ទ។ ព្រះម៉ែក្លែងក្លាយអង្គនេះ គឺជាព្រះនៃ វាលល្បាប់ និងវាលភក់។ ព្រះខេព្រី (Khepri) គឺជាព្រះដែលបានគ្រប់គ្រងទៅលើការរះឡើងនៃព្រះអាទិត្យ ការចាប់ផ្តើមជីវិត និងការកើតជាថ្មីមុ្តងទៀតនៅលើផែនដីនេះ បន្ទាប់ពីជីវិតបានស្លាប់ទៅ។ ប៉ុន្តែ ព្រះអម្ចាស់ បានឈ្នះ «ព្រះក្លែងក្លាយ» ទាំង២អង្គនេះ។ នៅក្នុងសាច់រឿងនៅក្នុងគម្ពីរនិក្ខមនំ ៨:២០-៩:១២ ព្រះបាន ការពារសាសន៍ហេព្រើរ ខណៈពេលដែលសាសន៍អេស៊ីព្ទបានរងទុក្ខ។ ហើយចាប់ពីពេលនេះតទៅមុខទៀត សេចក្តីវេទនារបស់ព្រះ នឹងលែងរំខានសាសន៍ហេព្រើរតទៅហើយ។

ជាថ្មីម្តងទៀត សេចក្តីវេទនារបស់ព្រះ ក៏ជាវិធីដែលទ្រង់បានអនុញ្ញាតឱ្យផារ៉ោន ដែលជាស្តេចនៃ ស្រុកអេស៊ីព្ទនោះ បានដឹងថា «យើងជាព្រះយេហូវ៉ា យើងនៅកណ្ដាលផែនដីនេះ» (និក្ខមនំ ៨:២២)។

ផារ៉ោនបានព្យាយាមតថ្លៃជាមួយនឹងព្រះ ដោយទ្រង់សុខចិត្តអនុញ្ញាតឱ្យសាសន៍អ៊ីស្រាអែល ថ្វាយបង្គំព្រះរបស់ពួកគេ ព្រមទាំងឱ្យពួកគេថ្វាយយញ្ញបូជាដល់ព្រះផងដែរ ។ ប៉ុន្តែ សាសន៍អ៊ីស្រាអែល មិនត្រូវចាកចេញពីស្រុកអេស៊ីព្ទនោះទេ (និក្ខមនំ ៨:២៥)។ នៅពេលដែលលោកម៉ូសេបានឮដូច្នេះ នោះ គាត់មិនអាចយល់ស្របជាមួយនឹងផែនការនេះបានឡើយ ពីព្រោះសាសន៍អេស៊ីព្ទបានគិតថា សត្វទាំងនេះ គឺជាសត្វបរិសុទ្ធ។ បើសិនជាសាសន៍អ៊ីស្រាអែលបានសម្លាប់សត្វទាំងនេះ ហើយយកពួកវាមកថ្វាយដល់ ព្រះទុកជាយញ្ញបូជា នោះសាសន៍អេស៊ីព្ទនឹងធ្វើបាបសាសន៍អ៊ីស្រាអែល។ ម៉្យាងទៀត ផែនការដែលព្រះ បានរៀបចំសម្រាប់រាស្ត្ររបស់ទ្រង់ ក៏មិនបានរាប់បញ្ចូលនូវការដែលពួកគេបានស្នាក់អាស្រ័យ នៅក្នុង ស្រុកអេស៊ីព្ទនោះដែរ។

ទន្ទឹមគ្នានេះ សេចក្តីវេទនាដែលព្រះនឹងធ្វើបន្ទាប់ទៀតនេះ ក៏នឹងត្រូវធ្លាក់មកលើហ្វូងសត្វផងដែរ (និក្ខមនំ ៩:១-៧)។ ហាទ័រ (Hathor) គឺជាព្រះម៉ែនៃសាសន៍អេស៊ីព្ទ ដែលជាព្រះនៃក្តីស្រឡាញ់ និងការការពារ។ ព្រះ ក្លែងក្លាយអង្គនេះ មានក្បាលជាសត្វគោ។ ព្រះអាភីស (Apis) ដែលជាព្រះគោ ក៏ជាព្រះមួយអង្គដែលល្បីល្បាញនៅក្នុងស្រុកអេស៊ីព្ទផងដែរ។ ដូច្នេះហើយ នៅក្នុងសេចក្តីវេទនាទី៥ ព្រះ នឹងផ្ចាញ់ពួកព្រះសំខាន់ៗ នៅក្នុងស្រុកអេស៊ីព្ទ នៅពេលដែលទ្រង់បានធ្វើឱ្យហ្វូងសត្វនៃពួកសាសន៍អេស៊ីព្ទ បានស្លាប់ទៅនោះ។

នៅក្នុងសេចក្តីវេទនាទី៦ ព្រះបានឈ្នះព្រះម៉ែអាយស៊ីស (និក្ខមនំ ៩:៨-១២)។ ព្រះម៉ែអាយស៊ីស គឺជាព្រះម៉ែនៃថ្នាំឱសថ វេទមន្ត និងចំណេះដឹង។ ព្រះក៏បានផ្ចាញ់ព្រះនៃសាសន៍អេស៊ីព្ទដទៃទៀត ដែល មានឈ្មោះថា សេខមេត (Sekhmet ) និងអ៊ីមហូថេត (ផងដែរ។ សេខមេតគឺជាព្រះនៃសង្គ្រាម ហើយ និងជំងឺតម្កាត់។ រីឯព្រះអ៊ីមហូថេត គឺជាព្រះនៃថ្នាំឱសថ និងការព្យាបាល។ ព្រះសេខមេត និងព្រះ អ៊ីមហូថេត មិនអាចការពារមនុស្សដែលបានថ្វាយបង្គំពួកគេបានឡើយ។ ម្តងនេះ ពួកគ្រូអាគមបាន ធ្លាក់ខ្លួនឈឺ រហូតដល់ពួកគេមិនអាចបង្ហាញខ្លួននៅក្នុងរាជវាំងរបស់ផារ៉ោន។ ពួកគ្រូអាគមមិនដឹងថា ពួកគេត្រូវបញ្ឈប់ព្រះ ដែលបានបង្កើតផ្ទៃមេឃ និងផែនដីអង្គនេះយ៉ាងណានោះទេ។

នៅក្នុងសាច់រឿងស្តីអំពីសេចក្តីវេទនាទាំង១០យ៉ាង មានខមួយដែលបានចែងជាលើកដំបូងថា «ព្រះយេហូវ៉ាធ្វើឲ្យព្រះហឫទ័យផារ៉ោនរឹងទទឹង» (និក្ខមនំ ៩:១២)។ យើងបានឃើញរួចមកហើយថា ពាក្យទាំងនេះបានបង្ហាញយើងថា ព្រះអម្ចាស់នឹងគោរពនូវការសម្រេចចិត្តរបស់យើង។ នៅពេលដែល យើងបានបដិសេធទ្រង់ នោះទ្រង់ក៏នឹងអនុញ្ញាតឱ្យយើងរងទុក្ខនូវអ្វីដែលត្រូវកើតឡើងនោះដែរ។