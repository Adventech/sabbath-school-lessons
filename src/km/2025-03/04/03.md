---
title:  តើអ្នកណាដែលបានធ្វើឱ្យផារ៉ោនមានព្រះទ័យរឹងរូសនោះ?
date:   21/07/2025
---

`សូមអានគម្ពីរនិក្ខមនំ ៧:៣, ១៣, ១៤, ២២។ តើយើងបានយល់យ៉ាងដូចម្តេច អំពីខទាំងនេះ?`

នៅក្នុងគម្ពីរនិក្ខមនំ ព្រះគម្ពីរបានចែងចំនួន៩ដងថា ព្រះបានធ្វើឱ្យផារ៉ោនមានព្រះទ័យរឹងរូស (និក្ខមនំ ៤:២១; និក្ខមនំ ៧:៣; និក្ខមនំ ៩:១២; និក្ខមនំ ១០:១, ២០, ២៧; និក្ខមនំ ១១:១០; និក្ខមនំ ១៤:៤, ៨; សូមអានគម្ពីររ៉ូម ៩:១៧, ១៨ ផងដែរ)។ ហើយយើងក៏បានអានថា ផារ៉ោនបានធ្វើឱ្យខ្លួនទ្រង់ មានព្រះទ័យរឹងរូសចំនួន៩ដងផងដែរ (និក្ខមនំ ៧:១៣, ១៤, ២២; និក្ខមនំ ៨:១៥, ១៩, ៣២; និក្ខមនំ ៩:៧, ៣៤, ៣៥)។

បើដូច្នេះមែន អ្នកណាដែលបានធ្វើឱ្យផារ៉ោនមានព្រះទ័យរឹងរូសនោះ៖ តើជាព្រះ ឬក៏ជាផារ៉ោន អង្គទ្រង់ផ្ទាល់?

ដើម្បីឆ្លើយតបទៅនឹងសំណួរនេះ សូមក្រឡេកមើលរឿង ដែលស្តីអំពីសេចក្តីវេទនាទាំង១០យ៉ាង ដែលព្រះបានទាស់នឹងសាសន៍អេស៊ីព្ទ។ យើងបានអានថា នៅក្នុងសេចក្តីវេទនាទាំង៥ដំបូង ផារ៉ោន បាន ធ្វើឱ្យចិត្តទ្រង់រឹងរូសដោយអង្គឯង។ ដូច្នេះហើយ បានជាទ្រង់បង្កបញ្ហា។ បន្ទាប់មក ព្រះគម្ពីរបាន ចែងថា ព្រះបានធ្វើឱ្យផារ៉ោនមានព្រះទ័យរឹងរូស នៅពេលដែលទ្រង់បានចាប់ផ្តើមសេចក្តីវេទនាទី៦ (និក្ខមនំ ៩:១២)។អ្វីដែលព័ត៌មាននេះបានប្រាប់យើង គឺថា ព្រះបានគោរពនូវការសម្រេចចិត្តរបស់ផារ៉ោន ហើយព្រះក៏ឱ្យ ការសម្រេចចិត្តនោះមានអំណាចផងដែរ។ ហើយនេះគឺជាអ្វីដែលព្រះបានសន្យានឹងលោក ម៉ូសេថា ទ្រង់នឹងធ្វើឱ្យស្តេចផារ៉ោនមានព្រះទ័យរឹងរូសនោះ។

ឬអាចនិយាយបានថា ព្រះបានដាក់សេចក្តីវេទនា ដើម្បីជួយឱ្យស្តេចផារ៉ោនឈប់ធ្វើបាប ដោយ បែរចេញពីការអាក្រក់ដែលមាននៅក្នុងចិត្តទ្រង់វិញ។ ព្រះបានដកហូតសេចក្តីមេត្តារបស់ ទ្រង់ចេញពី ផារ៉ោន ដោយអនុញ្ញាតឱ្យស្តេចធ្វើរឿងអាក្រក់ ដែលមានរួចជាស្រេចនៅក្នុងចិត្តទ្រង់ (សូមអានគម្ពីររ៉ូម ១:២៤-៣២)។

ដូច្នេះ ព្រះមិនបានដកហូតសេរីភាពនៅក្នុងការជ្រើសរើសរបស់ផារ៉ោននោះទេ។ ផ្ទុយទៅវិញ ផារ៉ោនអាចសម្រេចចិត្តបម្រើព្រះ ឬក៏អាចសម្រេចចិត្តទាស់នឹងទ្រង់។ ប៉ុន្តែ នៅទីបំផុត ផារ៉ោនបានសម្រេចចិត្តទាស់នឹងទ្រង់វិញ។

មេរៀនដែលបានដកស្រង់ពីរឿងនេះ គឺជាមេរៀនដែលមានភាពសាមញ្ញ។ ពោលគឺថា ព្រះបានប្រទានសេរីភាពនៃការជ្រើសរើសដល់យើង ដើម្បីឱ្យយើងបានជ្រើសរើសរវាងភាពត្រឹមត្រូវ និងភាព ខុសឆ្គង ភាពល្អ និងភាពអាក្រក់ អ្វីដែលគួរគោរពតាម ឬអ្វីមិនគួរគោរពតាម។ ទ្រង់បានប្រទានសេរីភាព ដល់យើងទាំងអស់គ្នា រួមទាំងលុយស៊ីហ្វ័រនៅឯនគរស្ថានសួគ៌ លោកអ័ដាម និងនាងអេវ៉ានៅក្នុងសួនច្បារ អេដែន ផារ៉ោននៅក្នុងស្រុកអេស៊ីព្ទ ហើយនិងយើងនៅក្នុងពេលនេះដែរ។ មិនថាយើងរស់នៅទីណានោះទេ យើងនឹងត្រូវជ្រើសរើសរវាងជីវិត ឬសេចក្តីស្លាប់ជានិច្ច (ចោទិយកថា ៣០:១៩)។

ខាងក្រោមនេះជារូបស័ព្ទមួយ ដើម្បីជួយឱ្យយើងយល់ពីគោលគំនិតនេះកាន់តែប្រសើរឡើងគឺថា៖ សូមស្រមៃពីដីឥដ្ឋ និងប៊ឺរដែលស្ថិតនៅក្រោមកំដៅថ្ងៃ។ ជាលទ្ធផល ព្រះអាទិត្យបានធ្វើឱ្យបឺររលាយ ទៅ ប៉ុន្តែ វាបានធ្វើឱ្យដីឥដ្ឋរឹងវិញ។ កំដៅនៃព្រះអាទិត្យ បានបញ្ជេញកំដៅស្មើគ្នា មកទាំង២យ៉ាងនេះ។ ប៉ុន្តែ មានរឿង២យ៉ាងដែលបានកើតឡើងខុសពីគ្នា។ ដ្បិតអ្វីដែលបានកើតឡើង ក៏ត្រូវពឹងផ្អែកទៅលើសារធាតុ នៃវត្ថុនោះដែរ។ ទន្ទឹមគ្នានេះ សកម្មភាពរបស់ផារ៉ោន ក៏បានពឹងផ្អែកទៅលើគោលគំនិត និងអារម្មណ៍ ដែលទ្រង់បានយល់ឃើញអំពីព្រះ និងរាស្ត្ររបស់ព្រះនោះដែរ។