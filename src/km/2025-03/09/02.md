---
title:  បញ្ញត្តិបន្ថែមទៀតសម្រាប់ជីវិតទាំងអស់
date:   24/08/2025
---

នៅត្រង់ភ្នំស៊ីណាយ ព្រះបានប្រទានបញ្ញត្តិ១០ប្រការដល់សាសន៍អ៊ីស្រាអែល។ បញ្ញត្តិបានបង្រៀនរាស្ត្ររបស់ទ្រង់ថា ពួកគេត្រូវរស់នៅក្នុងជីវិតបរិសុទ្ធបែបយ៉ាងណា។ ពួកបណ្តាជនត្រូវតែនៅជាប់ ជាមួយនឹងព្រះ ដើម្បីឱ្យការរស់នៅបែបនេះបានកើតមានឡើង។ ដូច្នេះហើយ ព្រះបានប្រទានច្បាប់បន្ថែម ទៀតដល់រាស្ត្ររបស់ទ្រង់ សម្រាប់ការរស់នៅជារៀងរាល់ថ្ងៃ។ ពួកចៅក្រមត្រូវតែមានទំនួលខុសត្រូវ ដើម្បី ការពារបញ្ញត្តិទាំងនេះ និងដើម្បីជួយឱ្យពួកបណ្តាជនធ្វើតាមបញ្ញត្តិទាំងនេះឱ្យបានត្រឹមត្រូវ។

«មុននេះបន្តិច សាសន៍អ៊ីស្រាអែលគឺជាទាសករនៅក្នុងស្រុកអេស៊ីព្ទ។ គំនិតរបស់ពួកគេមិនទាន់ បានត្រៀមខ្លួន ដើម្បីឱ្យពួកគេបានយល់ពេញលេញអំពីបញ្ញត្តិ១០ប្រការនោះទេ។ ដូច្នេះហើយ បានជា ព្រះប្រទានក្រឹត្យវិន័យបន្ថែមទៀត ដល់រាស្ត្ររបស់ទ្រង់ជារៀងរាល់ថ្ងៃ។ បញ្ញតិទាំងនេះបានជួយឱ្យអ្នកដទៃយល់ដឹង អំពីបញ្ញត្តិ១០ប្រការនេះ ឱ្យកាន់តែប្រសើរឡើង។ អ្នកដឹកនាំនៃសាសន៍អ៊ីស្រាអែលបានប្រើ បញ្ញត្តិទាំងនេះ ដើម្បីកាត់ក្តីបញ្ហានៅក្នុងសាសន៍អ៊ីស្រាអែល។ ជាការពិតណាស់ ព្រះបានប្រទានបញ្ញត្តិ១០ប្រការដល់លោកម៉ូសេ នៅចំពោះមុខពួកបណ្តាជន។ ប៉ុន្តែ ព្រះក៏បានប្រទានបញ្ញត្តិនេះដល់លោកម៉ូសេជារៀងរាល់ថ្ងៃ តាមបែបឯកជនផងដែរ។ បន្ទាប់មក លោកម៉ូសេបានប្រគល់បញ្ញត្តិទាំងនេះទៅឱ្យ ពួកបណ្តាជន»។ ដកស្រង់ពី Ellen G. White, Patriarchs and Prophets, page 310, adapted។

`សូមអានគម្ពីរនិក្ខមនំ ២១:១-៣២។ តើព្រះបានប្រទានបញ្ញត្តិអ្វីខ្លះ អំពីទាសករជនជាតិហេព្រើរ ការសម្លាប់ ហើយនិងការរងរបួសខាងឯផ្នែករាងកាយនោះ?`

នៅក្នុងគម្ពីរនិក្ខមនំ ២១:១-២៣:១៩ យើងបានអានអំពីបញ្ញត្តិដែលព្រះបានប្រទានដល់រាស្ត្រ របស់ទ្រង់ នៅក្នុងជីវិតប្រចាំថ្ងៃ។ ព្រះបានប្រទានបញ្ញត្តិទាំងនេះដល់រាស្ត្ររបស់ទ្រង់ ដើម្បីបញ្ឈប់ការ អាក្រក់ និងដើម្បីបង្កើតសហគមន៍មួយដែលមានភាពរឹងមាំ។

ក្រឹត្យវិន័យនៃទាសភាព គឺជាច្បាប់មួយដ៏ពិសេស ពីព្រោះទាសភាពនៅក្នុងចំណោមសាសន៍ អ៊ីស្រាអែល មានលក្ខណៈខុសគ្នាពីទាសភាពនៅក្នុងសម័យយុគកណ្តាល ឬនៅក្នុងសម័យទំនើប។ សាសន៍ អ៊ីស្រាអែលបានការពារទាសករ ដែលជាជនជាតិហេព្រើរ។ ពួកគេបានយកចិត្តទុកដាក់នឹងទាសករទាំងនេះ។ នៅក្នុងសម័យយុគកណ្តាល និងសម័យទំនើប អ្នកបម្រើ និងទាសករក៏រាប់ថា ជាទ្រព្យសម្បត្តិ ដែរ។ ពួកគេគឺជាទ្រព្យសម្បត្តិនៃម្ចាស់របស់ពួកគេ ដែលម្ចាស់ទាំងនោះអាចធ្វើអ្វីក៏បាន តាមដែលពួកគេ ប្រាថ្នា។ ប៉ុន្តែ ក្រឹត្យវិន័យអំពីទាសភាពដែលបានចែងនៅក្នុងព្រះគម្ពីរ មានលក្ខណៈខុសគ្នាពីច្បាប់ ទាសភាព នៅក្នុងសម័យថ្មី ឬនៅក្នុងសម័យយុគកណ្តាល។ នៅក្នុងព្រះគម្ពីរ សាសន៍អ៊ីស្រាអែលបាន កំណត់ទាសភាពត្រឹមតែ៦ឆ្នាំប៉ុណ្ណោះ (និក្ខមនំ ២១:១, ២; យេរេមា ៣៤:៨-២២)។ លុះដល់ឆ្នាំទី៧ សាសន៍អ៊ីស្រាអែលនឹងដោះលែងទាសករទាំងអស់ ឱ្យមានសេរីភាពឡើងវិញ។ ទន្ទឹមគ្នានេះ ទាសករក៏អាចជ្រើសរើសស្នាក់នៅជាមួយនឹងចៅហ្វាយរបស់ពួកគេ នៅក្នុងឆ្នាំទី៧នេះដែរ។ ប៉ុន្តែ ពួកចៅហ្វាយ ត្រូវតែអនុញ្ញាតឱ្យអ្នកបម្រើ ឬទាសកររបស់ពួកគេ ឈប់សម្រាកនៅថ្ងៃសប្បាតហ៍ (និក្ខមនំ ២០:៩, ១០)។ ពួកចៅហ្វាយក៏ត្រូវតែយកចិត្តទុកដាក់ ចំពោះតម្រូវការមូលដ្ឋាននៃអ្នកបម្រើរបស់ពួកគេផងដែរ។

`សព្វថ្ងៃនេះ មានកន្លែងភាគច្រើន ដែលបានយល់ឃើញថា ទាសភាពមិនមែនជារឿងស្រប ច្បាប់។ ប៉ុន្តែ គួរឱ្យសោកស្តាយណាស់ ទាសភាពនេះនៅតែបន្តកើតមានឡើង។ តើយើងបានឃើញថា ទាសភាពនៅក្នុងបច្ចុប្បន្ននេះ មានសភាពបែបណាខ្លះ? តើយើងអាចធ្វើអ្វីខ្លះ ដើម្បីច្បាំងទាស់នឹងទាសភាព ទាំងនេះ?`