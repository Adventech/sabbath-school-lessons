---
title:  ការរស់នៅតាមបញ្ញត្តិ
date:   23/08/2025
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

និក្ខមនំ ២១:១-៣២; និក្ខមនំ ២២:១៦-២៣:៩; និក្ខមនំ ២៣:២០-៣៣; ម៉ាថាយ ៥:៣៨-៤៨; រ៉ូម ១២:១៩។

> <p>ខចងចាំ៖</p>
> «ព្រះយេហូវ៉ាមានព្រះបន្ទូលមកកាន់លោកម៉ូសេថា៖ “ចូរប្រាប់កូនចៅអ៊ីស្រាអែលដូច្នេះថា អ្នករាល់គ្នាបានឃើញដោយខ្លួនឯងហើយថា យើងបាននិយាយជាមួយអ្នករាល់គ្នាពីស្ថានសួគ៌មក។ អ្នករាល់គ្នាមិនត្រូវយកប្រាក់មកធ្វើជារូបព្រះណាទៀតអមជាមួយយើង ក៏មិនត្រូវយកមាសធ្វើជាព្រះសម្រាប់ខ្លួនឡើយ”» (និក្ខមនំ ២០:២២, ២៣)។

ព្រះចង់ឱ្យរាស្ត្ររបស់ទ្រង់មានលក្ខណៈខុសគ្នា ពីសាសន៍ដទៃដែលនៅជុំវិញពួកគេ។ ទ្រង់ ចង់ឱ្យសាសន៍អ៊ីស្រាអែលក្លាយមកជាសហគមន៍នៃជំនឿ ដែលរស់នៅក្រោមការដឹកនាំរបស់ទ្រង់។ មនុស្សគ្រប់គ្នា នឹងបានគោរពតាមបញ្ញត្តិរបស់ទ្រង់។ ពួកចៅក្រមនឹងបានដាក់ទោសដល់អ្នក ដែលបាន រំលងបញ្ញត្តិទ្រង់។ ពួកសង្ឃនឹងបានបង្រៀនបញ្ញត្តិទ្រង់។ ចំណែកឯឪពុកម្តាយវិញ ក៏មានផ្នែកសំខាន់មួយ នៅក្នុងកិច្ចការនេះដែរ។

ច្បាប់ប្រទេសបានបង្ហាញយើង ពីគោលជំនឿនៃប្រទេសនោះ។ ហើយច្បាប់ក៏បានបង្ហាញថា អ្នកបង្កើតច្បាប់គឺជាអ្នកណាដែរ។ ដូច្នេះហើយ នៅពេលដែលផារ៉ោនដែលជាស្តេចនៃស្រុកអេស៊ីព្ទ បានចេញបង្គាប់ឱ្យសាសន៍អេស៊ីព្ទ សម្លាប់ពួកកូនប្រុសនៃសាសន៍ហេព្រើរដែលទើបនឹងកើត ច្បាប់នេះ ក៏បានបង្ហាញយើងអំពីការអាក្រក់ ដែលមាននៅក្នុងចិត្តទ្រង់ដែរ។ សូមប្រៀបធៀបផារ៉ោន និងច្បាប់ដ៏ អាក្រក់របស់ទ្រង់ ជាមួយនឹងស្តេចដែលបានបង្កើតច្បាប់ថា មនុស្សដែលមានអាយុ១៨ឆ្នាំនៅក្នុងនគរ របស់ទ្រង់ អាចចូលរៀននៅក្នុងសាលារៀនដោយឥតគិតថ្លៃ។ មនុស្សជាច្រើននាក់នឹងគិតថា បញ្ញត្តិ នេះជាភ័ស្តុតាងបង្ហាញថា ស្តេចទ្រង់មានព្រះទ័យសប្បុរស ចេះផ្គត់ផ្គង់ និងចង់ឱ្យពលរដ្ឋរបស់ទ្រង់ទទួលបានភាពជោគជ័យ។

បញ្ញត្តិរបស់ព្រះនឹងបង្ហាញយើងអំពីអត្តសញ្ញាណរបស់ព្រះអង្គថា ទ្រង់គឺជាសេចក្តីស្រឡាញ់ សេចក្តីល្អ និងសេចក្តីបរិសុទ្ធ។ បញ្ញត្តិនេះនឹងបង្ហាញយើងពីរបៀបដែលព្រះបានដាក់ទោសការអាក្រក់។ បញ្ញត្តិនេះគឺជាបញ្ញត្តិយុត្តិធម៌ ហើយព្រះក៏ជាព្រះនៃភាពយុត្តិធម៌ដែរ។ បញ្ញត្តិនេះនឹងការពារយើងឱ្យ រួចផុតពីគ្រោះថ្នាក់ និងគ្រោះមហន្តរាយ។ ដូច្នេះហើយ យើងត្រូវតែគោរពតាមព្រះ និងគោរពអ្នកដទៃ ហើយយើងក៏ត្រូវតែស្រឡាញ់បញ្ញត្តិទ្រង់ដែរ។ នៅពេលដែលយើងធ្វើរឿងទាំងនេះ នោះមានន័យថា យើងបានរស់នៅតាមច្បាប់ ដូចដែលព្រះបានគ្រោងទុកសម្រាប់សាសន៍អ៊ីស្រាអែល ដែលជារាស្ត្ររបស់ ទ្រង់នោះហើយ។