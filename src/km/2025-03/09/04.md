---
title:  ផែនការដំបូងរបស់ព្រះ
date:   26/08/2025
---

`តើព្រះបានរៀបចំយ៉ាងដូចម្តេច ដើម្បីឱ្យទ្រង់ទទួលបានទឹកដីសន្យាសម្រាប់រាស្ត្ររបស់ទ្រង់នោះ? សម្រាប់ចម្លើយ សូមអានគម្ពីរនិក្ខមនំ ២៣:២០-៣៣។`

ព្រះមិនចង់រៀបផែនការ ដើម្បីឱ្យសាសន៍អ៊ីស្រាអែលច្បាំងយកទឹកដីសន្យារបស់ពួកគេនោះទេ។ ផ្ទុយទៅវិញ ព្រះនឹងប្រទានទឹកដីនេះដល់ពួកគេ។ ទ្រង់បានសន្យាថា ទ្រង់នឹងប្រទានទឹកដីមួយកន្លែង ដល់លោកអ័ប្រាហាំ លោកអ៊ីសាក និងលោកយ៉ាកុប។ ដូច្នេះហើយ បានជាទ្រង់ចង់ប្រទានទឹកដីមួយកន្លែង ដល់សាសន៍អ៊ីស្រាអែលទុកជាអំណោយទានពិសេស។

ព្រះអម្ចាស់បានបង្ហាញសាសន៍អ៊ីស្រាអែល ពីរបៀបដែលទ្រង់ត្រូវប្រទានទឹកដីសន្យាដល់ពួកគេ។ យើងអាចមើលឃើញដោយខ្លួនឯង អំពីផែនការរបស់ព្រះ នៅក្នុងសាច់រឿងដែលស្តីអំពីរបៀបដែលព្រះ បានជួយឱ្យសាសន៍អ៊ីស្រាអែលឆ្លងកាត់សមុទ្រក្រហម ពោលគឺថា ព្រះបានច្បាំងជំនួសរាស្ត្ររបស់ទ្រង់។ ទ្រង់បានឱ្យពួកគេមានជ័យជម្នះលើសាសន៍អេស៊ីព្ទ ដែលមានគម្រោងសម្លាប់ពួកគេ (និក្ខមនំ ១៤:១៣, ១៤)។ សាសន៍អេស៊ីព្ទត្រូវបានវិនាសទៅ ដោយសារតែព្រះបានជួយដល់សាសន៍អ៊ីស្រាអែល។ ដូចគ្នា នេះដែរ ព្រះក៏បានបំផ្លាញកងទ័ពនៃសាសន៍អាសស៊ើររបស់ស្តេចសានហេរីបផងដែរ។ កងទ័ពនៃសាសន៍ អាសស៊ើរគឺជាកងទ័ពដែលមានគ្នាច្រើន មានការហ្វឹកហាត់ និងមានគ្រឿងសាស្ត្រាវុធល្អជាងកងទ័ពនៃ សាសន៍អ៊ីស្រាអែល។ ប៉ុន្តែ ព្រះបានសង្គ្រោះសាសន៍អ៊ីស្រាអែល ដោយមិនត្រូវការឱ្យពួកគេចេញច្បាំង។ ទ្រង់បានច្បាំងជំនួសសាសន៍អ៊ីស្រាអែល ហើយបានទទួលជ័យជម្នះ ដោយសារតែស្តេចហេសេគាបានជឿ ទៅលើសេចក្តីសន្យារបស់ព្រះ ចេញពីគម្ពីរអេសាយ (ពង្សាវតារក្សត្រទី២ ១៩:៣៥; អេសាយ ៣៧:៣៦)។

ព្រះបានប្រាប់លោកអ័ប្រាហាំថា ទ្រង់នឹងមិនប្រទានទឹកដីសន្យាដល់កូនចៅជំនាន់ក្រោយរបស់ គាត់ភ្លាមៗនោះទេ។ ពួកគេនឹងត្រូវតែរង់ចាំអស់រយៈពេល៤០០ឆ្នាំជាមុនសិន (លោកុប្បត្តិ ១៥:១៣-១៦)។តើហេតុអ្វី? នោះគឺដោយសារតែព្រះក៏ចង់សង្គ្រោះមនុស្សដទៃទៀតនៅក្នុងទឹកដីកាណាន ដែលជាមនុស្ស អាក្រក់បំផុតនោះដែរ។ ម្ល៉ោះហើយ បានជាទ្រង់ប្រទានពេលវេលាដល់សាសន៍កាណាន ដើម្បីពួកគេលន់តួ បាបរបស់ពួកគេ។ ប៉ុន្តែ សាសន៍នេះបានបន្តច្បាំងទាស់នឹងព្រះ ហើយនិងបញ្ញត្តិរបស់ទ្រង់។ ដូច្នេះហើយ នៅពេលដែលសាសន៍នៅក្នុងទឹកដីនេះ បានសម្រេចចិត្តចុងក្រោយថា ពួកគេនឹងច្បាំងទាស់នឹងព្រះ ជារៀងរហូត នោះព្រះក៏បានត្រៀមព្រះអង្គទ្រង់ជាស្រេច ដើម្បីប្រទានកន្លែងមួយដល់សាសន៍ហេព្រើរ ទុកជាលំនៅដ្ឋានរបស់ពួកគេដែរ។

ម្យ៉ាងទៀត ព្រះក៏បានសន្យាថា ទ្រង់នឹងធ្វើឱ្យមនុស្សនៅក្នុងទឹកដីកាណាន ចាកចេញពីស្រុក នេះ ទៅតាមវិធី២យ៉ាងផងដែរ៖ (១) ព្រះនឹងធ្វើឱ្យគេមានចិត្តភ័យខ្លាច និង (២) ព្រះនឹងចាត់ឱ្យសត្វឱម៉ាល់ មកដេញពួកគេ ឱ្យចេញពីស្រុកកាណាន ដើម្បីឱ្យខ្មាំងសត្រូវរបស់ពួកគេបានដកខ្លួនចេញពីស្រុកនេះ មុនពេលដែលសាសន៍អ៊ីស្រាអែលបានមកដល់ទឹកដីថ្មី (និក្ខមនំ ២៣:២៧, ២៨)។

ទេវតារបស់ព្រះ មានផ្នែកសំខាន់មួយ នៅក្នុងការដណ្តើមយកទឹកដីសម្រាប់សាសន៍អ៊ីស្រាអែល។ ទេវតាមួយអង្គនេះ គឺជាព្រះយេស៊ូវនោះឯង។ ព្រះយេស៊ូវបានដឹកនាំសាសន៍អ៊ីស្រាអែល ទ្រង់យកបាន តំបន់ជាច្រើន ហើយទ្រង់ក៏បានការពាររាស្ត្ររបស់ទ្រង់ រួមទាំងទឹកដីរបស់ពួកគេផងដែរ។ ព្រះយេស៊ូវ គឺជាបង្គោលពពក ដែលបានដឹកនាំពួកគេនៅពេលថ្ងៃ ហើយក៏ជាបង្គោលភ្លើង ដែលបានដឹកនាំពួកគេ នៅពេលយប់ដែរ។ សាសន៍អ៊ីស្រាអែលត្រូវតែយកចិត្តទុកដាក់ និងស្តាប់បង្គាប់ព្រះយេស៊ូវដោយសារ តែទ្រង់ជាអ្នកដឹកនាំរបស់ពួកគេ (និក្ខមនំ ២៣:២១)។ ប៉ុន្តែ បើសិនជាពួកបណ្តាជនមិនបានគោរពតាមព្រះយេស៊ូវ ឬជឿទៅលើការដឹកនាំរបស់ទ្រង់ទេ នៅពេលនោះ ពួកគេអាចនឹងពិបាកនៅក្នុងការទទួលបានភាពជោគជ័យ។