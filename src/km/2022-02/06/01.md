---
title:  បុរសនៃសេចក្តីជំនឿ
date:  30/04/2022
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
លោកុប្បត្តិ 12៖1-9; លោកុប្បត្តិ 12៖10-20; លោកុប្បត្តិ 13៖1-18; លោកុប្បត្តិ 14៖1-17; លោកុប្បត្តិ 14៖18-24។

> <p>ខចងចាំ</p>
> «ដោយសារសេចក្តីជំនឿ កាលព្រះបានហៅលោកអ័ប្រាហាំ នោះលោកក៏បានស្តាប់បង្គាប់ លោកចេញទៅឯកន្លែងដែលត្រូវទទួលជាមរដក គឺចេញទៅឥតមានដឹងជាទៅឯណាទេ» (ហេព្រើរ 11៖8)។

រឿងអំពីលោកអ័ប្រាហាំគឺជាស្នូលនៃកណ្ឌគម្ពីរលោកុប្បត្តិ។ យើងអាចអានរឿងនេះនៅក្នុង ជំពូក 12-22។ ជំពូកទាំងនេះបានបង្ហាញយើងអំពីគ្រាដែលព្រះបានបង្គាប់អោយលោកអ័ប្រាហាំចេញទៅ។ ដើម្បីឆ្លើយតបទៅនឹងសេចក្តីបង្គាប់នេះ លោកអ័ប្រាហាំបានចាកចេញពីស្រុកកំណើតរបស់ គាត់ (លោកុប្បត្តិ 12៖1)។ លោកអ័ប្រាហាំក៏ត្រូវតែចាកចេញពីជីវិតចាស់របស់គាត់ផងដែរ។ ក្រោយ មក ព្រះបានបង្គាប់អោយលោកអ័ប្រាហាំចាកចេញទៀត។ ម្តងនេះ ព្រះបានបង្គាប់អោយលោកអ័ប្រាហាំ ឡើងទៅលើភ្នំមួយ ដើម្បីថ្វាយកូនប្រុសរបស់គាត់ លោកអ៊ីសាក ទុកជាតង្វាយដុត (លោកុប្បត្តិ 22៖2)។ លោកអ៊ីសាកគឺជាសេចក្តីសង្ឃឹមរបស់លោកអ័ប្រាហាំសម្រាប់ពេលអនាគត។ ដូច្នេះ នៅពេល ដែលព្រះសូមអោយលោកអ័ប្រាហាំសម្លាប់លោកអ៊ីសាកនោះ សេចក្តីបង្គាប់នេះបានបង្ហាញយើងថា ព្រះក៏បានសូមអោយលោកអ័ប្រាហាំលះបង់អនាគតរបស់គាត់ផងដែរ។ លោកអ័ប្រាហាំតែងតែធ្វើ ដំណើរពីកន្លែងមួយទៅកន្លែងមួយទៀត ដោយមិននឹកគិតអំពីអតីតកាល និងអនាគតនោះឡើយ។ នេះគឺជាមូលហេតុដែលគេបានហៅគាត់ថាជា «អ្នកដទៃ» (លោកុប្បត្តិ 17៖8)។

លោកអ័ប្រាហាំត្រូវបានសូមអោយធ្វើកិច្ចការធំៗ2យ៉ាងនៅក្នុងជីវិតរបស់គាត់ គឺនៅដើម ដំបូង និងចុងបញ្ចប់នៃជីវិតរបស់គាត់។ នៅក្នុងចន្លោះនៃដើមដំបូង និងចុងបញ្ចប់នេះ លោកអ័ប្រាហាំ បានគោរពតាមព្រះ ដែលបានមានបន្ទូលមកកាន់គាត់ថា «កុំឲ្យខ្លាចអ្វីឡើយ» (លោកុប្បត្តិ 15៖1)។នេះគឺជាមូលហេតុដែលនាំអោយអ្នកសរសេរគម្ពីរសញ្ញាថ្មីបាននឹកចាំពីលោកអ័ប្រាហាំថាជាបុរសនៃសេចក្តីជំនឿ (នេហេមា 9៖7, 8)។ អ្នកសរសេរជាច្រើននាក់ក៏បានរៀបរាប់អំពីលោកអ័ប្រាហាំនៅ ក្នុងគម្ពីរសញ្ញាថ្មីផងដែរ។ សប្តាហ៍នេះ យើងនឹងបានឃើញអំពីមូលហេតុនៃលក្ខណៈពិសេសរបស់លោកអ័ប្រាហាំ។