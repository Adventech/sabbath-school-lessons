---
title:  លោកអាប់រ៉ាម និងលោកឡុត
date:  03/05/2022
---

`សូមអានរឿងអំពីលោកអាប់រ៉ាមនៅក្នុងខគម្ពីរលោកុប្បត្តិ 13៖1-18។ តើរឿងនេះបាន បង្រៀន យើងយ៉ាងដូចម្តេច អំពីលោកអាប់រ៉ាម? តើឥរិយាបថរបស់គាត់បានបង្ហាញយើងអំពីអ្វីដែលនៅក្នុងចិត្តរបស់គាត់ដោយរបៀបណា?`

លោកអាប់រ៉ាមបានត្រឡប់មកស្រុកកាណានវិញ។ ក្រុងបេតអែលគឺជាចំណតដំបូងរបស់គាត់ (លោកុប្បត្តិ 13៖3)។ លោកអាប់រ៉ាមបានឈប់នៅទីនោះមុនពេលគាត់ទៅដល់ស្រុកកាណាន (លោកុ- ប្បត្តិ 12៖3-6)។ ដូច្នេះ ដំណើរទៅកាន់ក្រុងបេតអែលនេះបានបង្ហាញយើងថា លោកអាប់រ៉ាមបានបែរ ចេញពីអំពើបាបរបស់គាត់។ ឥឡូវនេះ លោកអាប់រ៉ាមគឺជាបុរសនៃសេចក្តីជំនឿម្តងទៀត។

លោកអាប់រ៉ាមបានចូលមកជិតនឹងព្រះវិញ។ ចំណងមិត្តភាពរបស់ពួកគេបានបង្ហាញតាមរយៈ ឥរិយាបថ និងការដោះស្រាយរបស់លោកអាប់រ៉ាម។ មិនយូរប៉ុន្មាន បញ្ហាទឹកដីបានកើតឡើងរវាងលោក អាប់រ៉ាម និងលោកឡុត។ លោកអាប់រ៉ាមបានដោះស្រាយបញ្ហានេះដោយសន្តិវិធី។ គាត់បានណែនាំនូវ កិច្ចព្រមព្រៀងដោយសន្តិវិធីមួយជូនលោកឡុត។ លោកអាប់រ៉ាមបានអនុញ្ញាតអោយលោកឡុតជ្រើសរើសទីលំនៅដែលគាត់ចង់បានជាមុនសិន (លោកុប្បត្តិ 13៖9, 10)។ ការផ្តល់ជូនដោយសប្បុរសនេះ បានបង្ហាញយើងថា សេចក្តីស្រឡាញ់របស់ព្រះបានដិតជាប់នៅក្នុងចិត្តរបស់លោកអាប់រ៉ាម។

លោកឡុតបានជ្រើសរើសទឹកដីមួយផ្នែក «របស់ផងខ្លួន» (លោកុប្បត្តិ 13៖11; សូមអាន ខ10ផងដែរ)។ លោកឡុតមិនខ្វល់ខ្វាយថា ទឹកដីដែលគាត់បានជ្រើសរើសនោះពោរពេញទៅដោយមនុស្សអាក្រក់នោះឡើយ (លោកុប្បត្តិ 13៖13)។ ជម្រើសរបស់លោកឡុតបានបង្ហាញយើងថា គាត់ មានចិត្តលោភលន់។ ពាក្យថា «ជារបស់ផងខ្លួន» (លោកុប្បត្តិ 13៖11) បានជួយអោយយើងនឹកចាំពី មនុស្សដែលបានរស់នៅមុនសម័យទឹកជំនន់។ មនុស្សទាំងនេះក៏បានជ្រើសរើសប្រពន្ធតាមតែចិត្តរបស់ ពួកគេផងដែរ (សូមអានខគម្ពីរលោកុប្បត្តិ 6៖2)។

លោកអាប់រ៉ាមមិនបានជ្រើសរើសទឹកដីដែលគាត់ដែលកំពុងតែស្នាក់នៅនោះទេ។ ព្រះបាន ប្រទានទឹកដីមួយដល់គាត់វិញ។ លោកអាប់រ៉ាមបានក្រឡេកមើលទឹកដីនេះ តាមតែព្រះបង្គាប់ដល់គាត់ ប៉ុណ្ណោះ (លោកុប្បត្តិ 13៖14)។ ព្រះបានមានបន្ទូលមកកាន់លោកអាប់រ៉ាមម្តងទៀត បន្ទាប់ពីគាត់បានបែកចេញពីលោកឡុតរួចមក (លោកុប្បត្តិ 13៖14)។ តាមដែលយើងបានដឹងនោះ ព្រះមិនបាន មានបន្ទូលមកកាន់លោកអាប់រ៉ាម តាំងតែពីគាត់បានចាកចេញពីក្រុងអ៊ើរមកម្ល៉េះ។ ឥឡូវនេះ ព្រះបានមានបន្ទូលមកកាន់លោកអាប់រ៉ាមថា «ចូរឯងងើបភ្នែកឡើងឥឡូវ ហើយមើលពីកន្លែងឯងនោះ ទៅខាង ជើង ខាងត្បូង ខាងកើត ហើយខាងលិចចុះ ដ្បិតស្រុកទាំងប៉ុន្មានដែលឯងមើលឃើញ នោះអញនឹងឲ្យ ដល់ឯង និងពូជឯងជាដរាបតទៅ» (លោកុប្បត្តិ 13៖14, 15)។ បន្ទាប់មក ព្រះបានត្រាស់ហៅលោក អាប់រ៉ាមអោយដើរមើលទឹកដីនេះ ដើម្បីបង្ហាញថា លោកអាប់រ៉ាមគឺជាម្ចាស់នៃទឹកដីនេះ។ «ចូរឯងក្រោក ហើយដើរចុះឡើងក្នុងស្រុកនេះ តាមបណ្តោយ និងទទឹងចុះ ដ្បិតអញនឹងឲ្យដល់ឯងហើយ» (លោកុប្បត្តិ 13៖17)។ ព្រះអម្ចាស់បានបញ្ជាក់អោយលោកអាប់រ៉ាមដឹងយ៉ាងច្បាស់ថា ទឹកដីនេះគឺជាអំណោយទាន មកពីទ្រង់។ អំណោយទាននេះបានបង្ហាញលោកអាប់រ៉ាមអំពីសេចក្តីមេត្តា និងសេចក្តីស្រឡាញ់របស់ ព្រះ។ លោកអាប់រ៉ាមត្រូវតែទទួលយកព្រះគុណនេះដោយសេចក្តីជំនឿ។ សេចក្តីជំនឿរបស់គាត់នៅក្នុង ព្រះគុណរបស់ព្រះនឹងដឹកនាំគាត់អោយគោរពតាមទ្រង់។

`សូមគិតអំពីសេចក្តីសប្បុរសរបស់លោកអាប់រ៉ាម និងសេចក្តីលោភលន់របស់លោកឡុត។ តើយើងអាចបង្ហាញសេចក្តីស្រឡាញ់ និងសេចក្តីសប្បុរសទៅកាន់អ្នកដែលគ្មានរបស់2យ៉ាងនេះដោយ របៀបណាដែរ?`