---
title:  ក្រុមនៃក្រុងបាបិល
date:  04/05/2022
---

`សូមអានអំពីសង្គ្រាមនៅក្នុងខគម្ពីរលោកុប្បត្តិ 14៖1-17។ សង្គ្រាមនេះបានកើតឡើងមិនយូរប៉ុន្មានឡើយ បន្ទាប់ពីព្រះបានប្រទានទឹកដីដល់លោកអាប់រ៉ាម។ តើរឿងនេះបានបង្រៀនយើងយ៉ាងដូចម្តេច អំពីលោកអាប់រ៉ាម?`

នេះគឺជាសង្គ្រាមដំបូងគេបង្អស់ដែលព្រះគម្ពីរបានសំដែង (លោកុប្បត្តិ 14៖2)។ កងទ័ពទាំង 4កងពីក្រុងមេសូប៉ូតាមៀ និងពើស៊ីបានច្បាំងទាស់នឹងកងទ័ពនៃសាសន៍កាណានទាំង5កង។ ពួកកាណាន បានរួបរួមជាមួយនឹងពួកស្តេចនៃក្រុងសូដុំម និងកូម៉ូរ៉ា (លោកុប្បត្តិ 14៖4, 5)។ ដូច្នេះ នេះគឺជាសង្គ្រាម ដ៏ធំមួយ (លោកុប្បត្តិ 14៖9)។ តើហេតុអ្វីបានជាក្រុមទាំង2នេះច្បាំងគ្នាយ៉ាងដូច្នេះ? នោះគឺដោយសារ តែពួកកាណានបានច្បាំងទាស់នឹងការគ្រប់គ្រងនៃពួកស្តេចនៃក្រុងមេសូប៉ូតាមៀ និងពើស៊ី (លោកុប្បត្តិ 14៖4, 5)។ ពួកស្តេចទាំងនេះមកពីស្រុកបាប៊ីឡូន។ ពាក្យថា សង្គ្រាម «ពិភពលោក» បានកើតឡើង បន្ទាប់ពីព្រះបានប្រគល់ស្រុកកាណានដល់លោកអាប់រ៉ាមទុកជាអំណោយទានមួយ។ ដូច្នះ យើងបាន ឃើញថា សង្គ្រាមនេះលើសពីអ្វីដែលបានកើតឡើងនៅក្នុងប្រវត្តិសាស្ត្រនៃមនុស្សលោកទៅទៀត។ សង្គ្រាមនេះក៏បានសំដែងអត្ថន័យខាងឯវិញ្ញាណផងដែរ។

ដូចដែលយើងបានពិពណ៌នារួចមកហើយថា មនុស្សជាច្រើនក្រុមពីទឹកដីកាណានបានច្បាំងនៅក្នុងសង្គ្រាមនេះ។ ចំនួននៃមនុស្សដ៏ធំនេះបានបង្ហាញយើងថា សង្គ្រាមនេះស្តីអំពីអ្នកណាដែលនឹងត្រូវធ្វើជាម្ចាស់ ហើយគ្រប់គ្រងលើទឹកដីនេះ។ អ្វីដែលគួរអោយអស់សំណើចនោះគឺថា មនុស្សដែលច្បាំង ដណ្តើមទឺកដីនេះបែរជាមិនបានធ្វើជាម្ចាស់លើទឹកដីនេះទៅវិញ។ ម្ចាស់នៃទឹកដីនេះពិតប្រាកដនោះគឺជា លោកអាប់រ៉ាមទៅវិញសោះ។

ដើមឡើយ លោកអាប់រ៉ាមមិនបានចូលរួមច្បាំងនោះទេ។ គាត់ចង់បង្ហាញថា គាត់មិនបានកាន់ កាប់ទឹកដីសន្យាដោយការច្បាំងដណ្តើមយកវានោះឡើយ។ លោកអ័ប្រាហាំបានកាន់កាប់ទឹកដីនេះទុកជា អំណោយទានមកពីព្រះ។ ហេតុផលតែមួយគត់ដែលនាំអោយលោកអាប់រ៉ាមចូលរួមច្បាំងនោះគឺដោយសារ តែក្មួយប្រុសរបស់គាត់ត្រូវបានកងទ័ពនៃស្រុកបាប៊ីឡូនចាប់ឃុំឃាំង (លោកុប្បត្តិ 14៖12, 13)។

«នៅសម័យសង្គ្រាម លោកអាប់រ៉ាមបានស្នាក់នៅត្រង់ដើមម៉ៃសាក់របស់ម៉ាមរេ។ លោកអាប់រ៉ាម បានដឹងអំពីសង្គ្រាមនេះតាមរយៈបុរសម្នាក់ដែលបានរត់រួចពីចំបាំងមក។ បុរសម្នាក់នេះបានប្រាប់លោក អាប់រ៉ាមអំពីអ្វីដែលបានកើតឡើងចំពោះក្មួយរបស់គាត់។ កាលពីមុន លោកឡុតមិនបានថ្លែងអំណរគុណ ដល់លោកអាប់រ៉ាមដោយអស់អំពីចិត្តនោះឡើយ។ ប៉ុន្តែ លោកអាប់រ៉ាមមិនបានរក្សាកំហឹងនៅក្នុងចិត្តរបស់ គាត់ចំពោះលោកឡុតនោះឡើយ។ សេចក្តីស្រឡាញ់ដែលលោកអាប់រ៉ាមមានចំពោះក្មួយរបស់គាត់នោះ គឺធំធេងជាទីបំផុត។ លោកអាប់រ៉ាមបានសម្រេចចិត្តទៅជួយរំដោះក្មួយរបស់គាត់។ ជាដំបូង គាត់បានសូម ជំនួយពីព្រះ។ បន្ទាប់មក គាត់បានត្រៀមខ្លួនជាស្រេចក្នុងការចេញច្បាំង»។ ដកស្រង់ពី Ellen G. White, Patriarchs and Prophets, page 135, adapted។

លោកអាប់រ៉ាមមិនបានច្បាំងនឹងកងទ័ពទាំងអស់នោះទេ។ គាត់គ្រាន់តែវាយចូលទៅក្នុងជំរំឃុំឃាំងលោកឡុតប៉ុណ្ណោះ។ លោកអាប់រ៉ាមបានរំដោះលោកឡុត និងស្តេចនៃក្រុងសូដុំម។ លោកអាប់រ៉ាម បានបង្ហាញភាពក្លាហាន និងភាពរឹងមាំរបស់គាត់។ ជាការពិតណាស់ កេរ្តិ៍ឈ្មោះរបស់លោកអាប់រ៉ាមបាន ខ្ទរខ្ទៀរនៅក្នុងទឹកដីនេះ។ សាសន៍ដទៃក៏បានឮអំពីរបៀបដែលលោកអាប់រ៉ាមបានរំដោះស្តេចផងដែរ។ ហើយរឿងនេះក៏បានបង្រៀនពួកគេបន្ថែមទៀត អំពីព្រះដែលលោកអាប់រ៉ាមកំពុងតែគោរពបម្រើផងដែរ។

`តើទង្វើរបស់យើងបានបង្រៀនអ្នកដទៃយ៉ាងដូចម្តេច អំពីព្រះដែលយើងកំពុងតែគោរពបម្រើនោះ?`