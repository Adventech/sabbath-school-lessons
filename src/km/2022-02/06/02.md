---
title:  លោកអ័ប្រាហាំបានចាកចេញទៅ
date:  01/05/2022
---

`សូមអានរឿងអំពីលោកអាប់រ៉ាមនៅក្នុងខគម្ពីរលោកុប្បត្តិ 12៖1-9។ តើហេតុអ្វីបានជាព្រះ បង្គាប់អោយលោកអាប់រ៉ាមចាកចេញពីស្រុកកំណើត និងគ្រួសាររបស់គាត់យ៉ាងដូច្នោះ? តើលោកអាប់រ៉ាម បានឆ្លើយតបទៅនឹងសេចក្តីបង្គាប់នោះដោយរបៀបណា?`

កន្លងមក យើងបានអាននៅក្នុងព្រះគម្ពីរអំពីការដែលព្រះបានមានបន្ទូលទៅមនុស្សម្នាក់ដែល មានឈ្មោះថា លោកណូអេ។ ព្រះបានបង្គាប់លោកណូអេថា ទ្រង់នឹងតាំងសេចក្តីសញ្ញាមួយជាមួយនឹងជីវិតទាំងអស់នៅលើផែនដីនេះ (លោកុប្បត្តិ 9៖15-17)។ ព្រះបានសន្យាថា ទ្រង់នឹងមិនបំផ្លាញ ផែនដីនេះ ដោយទឹកជំនន់ធំទៀតឡើយ។ ឥឡូវនេះ ព្រះបានតាំងសេចក្តីសន្យាថ្មីមួយជាមួយនឹងលោកអាប់រ៉ាមយ៉ាង ដូច្នេះថា៖ «គ្រប់ទាំងគ្រួនៅផែនដីនឹងបានពរដោយសារឯង» (លោកុប្បត្តិ 12៖3)។

ព្រះបានចាប់ផ្តើមរក្សាសេចក្តីសន្យារបស់ទ្រង់ នៅពេលដែលលោកអាប់រ៉ាមបានចាកចេញពី អតីតកាលរបស់គាត់។ លោកអាប់រ៉ាមបានចាកចេញពីអ្វីៗគ្រប់យ៉ាងដែលគាត់បានស្គាល់ នោះគឺជាគ្រួសារ របស់គាត់ ស្រុកកំណើតរបស់គាត់ ហើយផ្នែកមួយនៃខ្លួនគាត់ផ្ទាល់ផងដែរ។ ជាដំបូង លោកអាប់រ៉ាមបាន ចាកចេញពីក្រុងអ៊ើរនៅក្នុងស្រុកបាប៊ីឡូន ដែលជាស្រុកកំណើតរបស់គាត់ (លោកុប្បត្តិ 11៖31; អេសាយ 13៖19)។ យើងក៏បានឃើញនៅក្នុងខគម្ពីរដទៃទៀតដែលបានចែងថា ព្រះបានបង្គាប់អោយរាស្ត្ររបស់ ទ្រង់ចាកចេញពីក្រុងបាប៊ីឡូននោះដែរ (អេសាយ 48៖20; វិវរណៈ 18៖4)។

ដូច្នេះ លោកអាប់រ៉ាមត្រូវតែចាកចេញពីស្រុកកំណើតរបស់គាត់។ បន្ទាប់មក លោកអាប់រ៉ាមក៏ត្រូវតែលះបង់គោលគំនិត និងការអប់រំជាច្រើនដែលគាត់បានរៀនតាំងតែពីក្មេងមកផងដែរ។

ទន្ទឹមនឹងនេះ សេចក្តីបង្គាប់របស់ព្រះអោយលោកអ័ប្រាហាំចាកចេញនេះ ត្រូវលះបង់ច្រើនជាង នេះទៅទៀត។ ពាក្យថា «ទៅ» ប្រែមកពីពាក្យថា «លេខ លេខា (lekh lekha)» ជាភាសាហេព្រើរ។ ពាក្យ នេះមាន័យថា «ទៅដោយខ្លួនឯង»។ ដូច្នេះ ពាក្យនេះបានបង្ហាញយើងថា លោកអាប់រ៉ាមត្រូវតែចាកចេញ ទៅ «ដោយ» ខ្លួនឯង។ ប៉ុន្តែ គាត់ក៏ត្រូវតែកាត់ «ចិត្តខ្លួន» ចេញផងដែរ គឺថា គាត់ត្រូវតែកាត់ផ្តាច់ផ្នែក មួយនៃខ្លួនគាត់ដែលជាប់ទៅនឹងក្រុងបាប៊ីឡូន។

ព្រះត្រូវការអោយលោកអ័ប្រាហាំចាកចេញពីអតីតកាល និងស្រុកកំណើតរបស់គាត់ ដើម្បីអោយទ្រង់អាចបង្ហាញទឹកដីសន្យាថ្មីមួយដល់គាត់បាន។ សេចក្តីសន្យានៃទឹកដីថ្មីមួយនេះល្អប្រសើរជាងស្រុកណាៗទាំងអស់នៅលើផែនដីនេះ។ សេចក្តីសន្យានេះគឺស្តីអំពីផែនការរបស់ព្រះក្នុងការសង្គ្រោះមនុស្សគ្រប់គ្នានៅលើផែនដីនេះ ដែលនឹងជឿដល់ទ្រង់ ដោយបានសំដែងយ៉ាងដូច្នេះថា៖ «អញនឹងបង្កើត នគរ1យ៉ាងធំពីឯង អញនឹងឲ្យពរដល់ឯង ទាំងលើកឈ្មោះឯងធំផង ឯងនឹងបានធ្វើជាទីបញ្ចេញពរដល់ មនុស្សទាំងឡាយ អញនឹងឲ្យពរដល់អស់អ្នកណាដែលឲ្យពរដល់ឯង ហើយនឹងដាក់បណ្តាសាដល់អស់ អ្នកណាដែលផ្តាសាឯង គ្រប់ទាំងគ្រួនៅផែនដីនឹងបានពរដោយសារឯង» (លោកុប្បត្តិ 12៖2, 3)។ ព្រះអង្គសង្គ្រោះគឺជាព្រះពរដែលព្រះនឹងប្រទានដល់មនុស្សគ្រប់គ្នានៅលើផែនដីនេះ (កិច្ចការ 3៖25)។ យើងនឹងទទួលបានព្រះពរនេះពីពូជអំបូររបស់លោកអ័ប្រាហាំ (លោកុប្បត្តិ 22៖18; លោកុប្បត្តិ 26៖ 4; លោកុប្បត្តិ 28៖14)។