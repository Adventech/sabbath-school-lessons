---
title:  លោកយ៉ូសែប និងលោកបេនយ៉ាមីន
date:  14/06/2022
---

លោកយ៉ាកុបកំពុងតែសម្រេចចិត្តអនុញ្ញាតអោយពួកកូនៗយកលោកបេនយ៉ាមីនត្រឡប់ ទៅស្រុកអេស៊ីព្ទវិញជាមួយនឹងពួកគេ។ លោកបេនយ៉ាមីនគឺជាកូនប្រុសតែម្នាក់គត់របស់នាងរ៉ាជែល ដែល លោកយ៉ាកុបនៅសល់។ លោកយ៉ាកុបមានការព្រួយបារម្ភជាខ្លាំងខ្លាចក្រែងបាត់បង់លោកបេនយ៉ាមីនទៅ ដូចជាគាត់បានបាត់បង់លោកយ៉ូសែបយ៉ាងដូច្នោះដែរ (លោកុប្បត្តិ 43៖6-8)។ ប៉ុន្តែ ឥឡូវនេះ ស្បៀងដែលពួកកូនៗរបស់លោកយ៉ាកុបបានទិញពីស្រុកអេស៊ីព្ទនោះបានអស់ទៅហើយ (លោកុប្បត្តិ 43៖2)។ លោកយូដាបានសន្យានឹងលោកយ៉ាកុបថា គាត់នឹងធានាថា លោកបេនយ៉ាមីននឹងត្រឡប់មកផ្ទះវិញដោយសុវត្ថិភាព (លោកុប្បត្តិ 43៖9)។ ដូច្នេះ នៅទីបំផុត លោកយ៉ាកុបបានយល់ព្រមអោយ ពួកកូនៗរបស់គាត់ចុះទៅឯស្រុកអេស៊ីព្ទវិញជាមួយនឹងលោកបេនយ៉ាមីន។

`សូមអានរឿងនៅក្នុងបទគម្ពីរលោកុប្បត្តិ 43។ តើមានអ្វីកើតឡើងនៅក្នុងរឿងនេះ នៅពេល ដែលលោកបេនយ៉ាមីនចុះទៅឯស្រុកអេស៊ីព្ទនោះ? តើលោកយ៉ូសែបមានឥរិយាបថយ៉ាងដូចម្តេច នៅពេលដែលគាត់បានឃើញប្អូនប្រុសរបស់គាត់នោះ?`

ពួកបងៗទាំងអស់បានឈរនៅមុខលោកយ៉ូសែប។ នៅពេលដែលលោកយ៉ូសែបបានឃើញ លោកបេនយ៉ាមីនភ្លាម គាត់បានអញ្ជើញពួកបងប្អូនរបស់គាត់អោយចូលរួមនៅក្នុងការទទួលទានអាហារ ដ៏ពិសេសមួយ (លោកុប្បត្តិ 43៖16)។ តើលោកអ្នកបានឃើញដែរឬទេថា នៅក្នុងសាច់រឿង លោកបេនយ៉ាមីនគឺជាមនុស្សតែម្នាក់គត់ដែលហៅថា ជាបងប្អូនរបស់លោកយ៉ូសែប (លោកុប្បត្តិ 43៖29)? ម៉្យាងទៀត នៅក្នុងសាច់រឿង លោកបេនយ៉ាមីនគឺឈ្មោះតែមួយគត់ដែលមានចែង។ ក្រៅពីនោះ ពួកបងៗ ដទៃទៀតគ្រាន់តែជា «មនុស្សទាំងនេះ» ប៉ុណ្ណោះ (លោកុប្បត្តិ 43៖16)។

លោកយ៉ូសែបបានហៅលោកបេនយ៉ាមីនថា «កូនអើយ» (លោកុប្បត្តិ 43៖29, សូមប្រៀប ធៀបជាមួយនឹងខគម្ពីរលោកុប្បត្តិ 22៖8)។ ឈ្មោះនេះបានបង្ហាញយើងអំពីសេចក្តីស្រឡាញ់ដែលមាននៅក្នុងចិត្តរបស់លោកយ៉ូសែប។ លោកយ៉ូសែបបានប្រទានពរដល់ប្អូនប្រុសរបស់គាត់ (លោកុប្បត្តិ 43៖29)។ ព្រះពរនេះបានបង្ហាញយើងអំពីសេចក្តីមេត្តា និងព្រះគុណរបស់ព្រះ។ ព្រះពរនេះក៏បានជួយ អោយយើងនឹកចាំអំពីគ្រាមួយ នៅពេលដែលលោកយ៉ូសែបស្ថិតនៅក្នុងរណ្តៅផងដែរ។ នៅពេលនោះ លោកយ៉ូសែបបានសូមអោយពួកបងៗបង្ហាញសេចក្តីអាណិតអាសូរ និងសេចក្តីមេត្តាដល់គាត់។ ប៉ុន្តែ ពួកបងៗ របស់គាត់បានបដិសេធ (លោកុប្បត្តិ 42៖21)។ លោកយ៉ូសែបបានបង្ហាញលោកបេនយ៉ាមីន នូវព្រះគុណដែលពួកបងៗរបស់គាត់មិនបានបង្ហាញដល់គាត់។

ពួកបងៗរបស់លោកយ៉ូសែបបានភ័យតក់ស្លុតជាខ្លាំងដែលថា ពួកគេនឹងត្រូវគេចាប់ឃុំឃាំង ជាមិនខាន ដោយសារតែប្រាក់នៅក្នុងបាវស្រូវរបស់ពួកគេ។ ប៉ុន្តែ លោកយ៉ូសែបបានរៀបចំពិធីជប់លៀង មួយសម្រាប់ពួកគេទៅវិញ ដោយសារតែលោកបេនយ៉ាមីននៅទីនោះដែរ។ នៅក្នុងពិធីជប់លៀង លោក យ៉ូសែបបានបង្គាប់អោយពួកបងៗអង្គុយចុះ ចាប់ពីបងគេបង្អស់រហូតដល់ប្អូនពៅគេបង្អស់។ លោកយ៉ូសែបបានអោយចំណែកភោជនាហារសម្រាប់លោកបេនយ៉ាមីនលើសជាងពួកបងៗដទៃទៀត1ជា5ភាគ (លោកុប្បត្តិ 43៖33, 34)។ ប៉ុន្តែ ពួកបងៗមិនបានច្រណែនដល់លោកបេនយ៉ាមីនដូចជា នៅពេល ដែលលោកយ៉ាកុបបានបង្ហាញការស្រឡាញ់ដល់លោកយ៉ូសែបច្រើនជាងពួកគេនោះឡើយ (លោកុប្បត្តិ 37៖3, 4; សូមអាន Ellen G. White, Partriarchs and Prophets, pages 228, 229, adapted ផងដែរ)។