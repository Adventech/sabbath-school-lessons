---
title:  លោកយ៉ូសែបដែលជាព្រះអម្ចាស់នៃស្រុកអេស៊ីព្ទ
date:  11/06/2022
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
លោកុប្បត្តិ 41៖37-57; លោកុប្បត្តិ 42; រ៉ូម 5៖8; លោកុប្បត្តិ 43; លោកុប្បត្តិ 44; លោកុប្បត្តិ 45។

> <p>ខចងចាំ</p>
> « រួចផារ៉ោនទ្រង់មានព្រះបន្ទូលទៅយ៉ូសែបថា នែ យើងតាំងឯងឲ្យត្រួតត្រាលើស្រុកអេស៊ីព្ទ ទាំងមូលហើយ» (លោកុប្បត្តិ 41៖41)។

ឥឡូវនេះ លោកយ៉ូសែបគឺជាមេដឹកនាំស្រុកអេស៊ីព្ទ។ មិនយូរប៉ុន្មាន ពួកបងៗរបស់គាត់នឹងក្រាបថ្វាយបង្គំគាត់។ ពួកគេនឹងមិនដឹងថា បុគ្គលដែលពួកគេបានក្រាបថ្វាយបង្គំនោះ គឺជាលោក យ៉ូសែបនោះទេ (លោកុប្បត្តិ 42)។ ពួកបងៗរបស់លោកយ៉ូសែបនឹងលះបង់អំនួតចេញពីចិត្តរបស់ពួកគេ នៅពេលដែលលោកយ៉ូសែបបានបង្ខំអោយពួកគេនាំលោកបេនយ៉ាមីនមកកាន់ស្រុកអេស៊ីព្ទ (លោកុប្បត្តិ 43)។ បន្ទាប់មក ពួកបងៗនឹងទូលសូមសេចក្តីមេត្តាចំពោះលោកបេនយ៉ាមីនពីមេដឹកនាំសាសន៍អេស៊ីព្ទដ៏មានអំណាចម្នាក់នេះ នៅពេលដែលពួកគេមានអារម្មណ៍ថា ពួកគេកំពុងតែស្ថិតនៅក្នុងគ្រោះថ្នាក់។ នៅចុងបញ្ចប់ លោកយ៉ូសែបនឹងប្រាប់ពួកគេថា គាត់គឺជាប្អូនប្រុសរបស់ពួកគេ។ ពេលនោះ ពួកបងៗនឹងបានយល់ថា ព្រះបានបណ្តោយអោយពួកគេប្រព្រឹត្តអំពើអាក្រក់ ដើម្បីអោយ ទ្រង់អាចប្រទានពរដល់ពួកគេទាំងអស់គ្នានៅពេលក្រោយ។

យើងអាចរៀនចំណុចជាច្រើនចេញពីរឿងនេះ ប៉ុន្តែ មិនត្រឹមតែលោកយ៉ូសែបនោះឡើយ។ យើងក៏អាចរៀនចំណុចជាច្រើនអំពីពួកបងៗរបស់គាត់ផងដែរ។ ពួកបងៗបានធ្វើដំណើរទៅមករវាង លោកយ៉ូសែប ហើយនិងឪពុករបស់ពួកគេ រួមទាំងការសាកល្បងពិបាកៗជាច្រើនផងដែរ។ ដំណើរ និងការសាកល្បងទាំងនេះបានជួយអោយពួកបងៗនឹកចាំអំពីទង្វើអាក្រក់របស់ពួកគេចំពោះលោក យ៉ូសែប ហើយនិងឪពុករបស់ពួកគេ។ ពួកបងៗក៏បានឃើញទំហំនៃអំពើបាបដែលពួកគេបានធ្វើទាស់ នឹងព្រះផងដែរ។ ពួកគេបានយល់ថា ព្រះកំពុងតែជំនុំជម្រះពួកគេហើយ។ នៅចុងបញ្ចប់ លោកយ៉ូសែប បានអត់ឱនទោសអោយពួកបងៗរបស់គាត់។ ពួកគេទាំងអស់គ្នាបានយំ និងមានអំណរជាខ្លាំង។ រឿង ដ៏ជក់ចិត្តនេះក៏បានពាល់ចិត្តរបស់យើងជាមួយនឹងសារនៃសេចក្តីអត់ឱនទោសរបស់វាផងដែរ។ លោក យ៉ូសែបបានអត់ឱនទោសអោយពួកបងៗរបស់គាត់ចំពោះអ្វីៗគ្រប់យ៉ាងដែលពួកគេបានធ្វើមកលើគាត់។