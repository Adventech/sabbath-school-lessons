---
title:  លោកយ៉ូសែបបានជួបពួកបងៗរបស់គាត់មុខទល់នឹងមុខ
date:  13/06/2022
---

`សូមអានរឿងនៅក្នុងបទគម្ពីរលោកុប្បត្តិ 42។ តើមានអ្វីកើតឡើងនៅក្នុងរឿងនេះ? តើរឿង នេះបានបង្ហាញយើងថា ព្រះគឺជាអ្នកគ្រប់គ្រងអ្វីៗដែលបានកើតឡើងនោះដោយរបៀបណា?`

នោះមានអំណត់ពេញនៅលើផែនដី។ អំណត់បានធ្វើអោយលោកយ៉ាកុបបញ្ជូនពួកកូនប្រុស របស់គាត់ទៅឯស្រុកអេស៊ីព្ទ ដើម្បីទិញស្រូវ (លោកុប្បត្តិ 42៖1)។ នៅពេលនោះ លោកយ៉ាកុបមិនបាន ដឹងការពិតនៅឡើយទេ ប៉ុន្តែ មិនយូរប៉ុន្មាន គាត់នឹងបានឃើញកូនប្រុសដែលគាត់ធ្លាប់តែគិតថា បាន ស្លាប់ទៅហើយនោះ។

សុបិនដែលលោកយ៉ូសែបបានយល់សប្តិជាយូរណាស់មកហើយ ឥឡូវនេះ បានចាប់ផ្តើម ហើយ។ (លោកុប្បត្តិ 37៖7)។ លោកយ៉ូសែបគឺជាមេត្រួតត្រានៃស្រុកអេស៊ីព្ទ (លោកុប្បត្តិ 42៖6)។ គេបានហៅគាត់ថាជា «ចៅហ្វាយនៃស្រុកនោះ» (លោកុប្បត្តិ 42៖30, 33)។ លោកយ៉ូសែបមាន អំណាចជាទីបំផុត។ រីឯពួកបងៗរបស់គាត់វិញខ្វះខាតជាទីបំផុត។ ពួកគេបានក្រាបថ្វាយបង្គំផ្កាប់មុខដល់ដីនៅចំពោះលោកយ៉ូសែប (លោកុប្បត្តិ 42៖6) ពួកបងៗទាំង10នាក់ដដែលនេះហើយដែលបានសើច ចំអកដល់លោកយ៉ូសែប និងសុបិនរបស់គាត់។ ពួកគេមិនជឿថា ពួកគេនឹងក្រាបថ្វាយបង្គំ លោកយ៉ូសែប នោះឡើយ (លោកុប្បត្តិ 37៖8)។

តើលោកអ្នកបានឃើញពាក្យថា «គេនិយាយគ្នា» (លោកុប្បត្តិ 42៖21) ដែរឬទេ? យើងបាន ឃើញពាក្យដដែលនេះនៅក្នុងរឿងអំពីផែនការដ៏អាក្រក់ដែលពួកបងៗបានរៀបចំទាស់នឹងលោកយ៉ូសែប ជាយូរណាស់មកហើយ (លោកុប្បត្តិ 37៖19)។ ដូច្នេះ រឿងទាំងពីរនេះបានផ្សាភ្ជាប់គ្នាដោយពាក្យទាំងនេះ។ ទំនាក់ទំនងនេះបានបង្ហាញយើងថា ឥឡូវនេះ ព្រះនឹងបណ្តោយអោយពួកបងៗទទួលរងនូវអ្វីដែលពួកគេបានធ្វើចំពោះលោកយ៉ូសែបកាលពីមុនមក។ ពួកបងៗបានស្នាក់នៅក្នុងគុកអស់មួយរយៈពេលខ្លី (លោកុប្បត្តិ 40៖3, 4)។ លោកយ៉ូសែបក៏បានចំណាយពេលនៅក្នុងគុកនោះផងដែរ (លោកុប្បត្តិ 40៖3)។ ពួកបងៗបានជឿថា ពួកគេត្រូវគេចាប់ដាក់គុក ដោយសារតែអ្វីដែលពួកគេបានធ្វើចំពោះលោកយ៉ូសែបកាលពីមុនមក។ «រួចគេនិយាយគ្នាគេថា ‘ប្រាកដជាយើងមានទោសដោយព្រោះប្អូនយើងហើយ ពីព្រោះយើងបានឃើញសេចក្តីទុក្ខព្រួយក្នុងចិត្តវា ក្នុងកាលដែលវាអង្វរដល់យើងនោះ តែយើងមិនបាន ស្តាប់តាមវាសោះ គឺដោយហេតុនោះឯង បានជាសេចក្តីទុក្ខព្រួយនេះបានធ្លាក់មកលើយើងរាល់គ្នាវិញ’» (លោកុប្បត្តិ 42៖22)។ ពាក្យទាំងនេះបានជួយអោយយើងនឹកចាំអំពីការដាស់តឿនដែលលោករូបេន បានប្រាប់ដល់ពួកប្អូនៗរបស់គាត់អំពីលោកយ៉ូសែបកាលពីមុនយ៉ាងដូច្នេះ៖ «កុំបង្ហូរឈាមវាធ្វើអ្វី» (លោកុ-ប្បត្តិ 37៖22, គខប)។ ដូច្នេះ រឿងដែលបានកើតឡើងដល់ពួកបងៗនៅក្នុងពេលនេះ គឺដោយសារតែទង្វើដែលពួកគេបានធ្ចើកាលពីមុនមក។

`ពួកយើងភាគច្រើនបានសាងកំហុសកាលពីមុនមក ដែលបណ្តាលអោយយើងមានអារម្មណ៍ វិប្បដិសារីហូតដល់ពេលនេះ។ តើយើងអាចធ្វើអ្វីបានខ្លះ ដើម្បីអោយរឿងវិប្បដិសារីទាំងនោះបានប្រសើរ ឡើង?`