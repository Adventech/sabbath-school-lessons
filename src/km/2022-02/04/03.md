---
title:  ទឹកជំនន់
date:  18/04/2022
---

យើងបានឃើញពីម្សិលមិញរួចមកហើយថា កិរិយាស័ព្ទ «អាស្សា (asah)» មានន័យថា «ធ្វើ»។ កិរិយាស័ព្ទនេះបានបង្ហាញយើងអំពីទង្វើរបស់លោកណូអេ។ «អាស្សា» ក៏ជាពាក្យដ៏សំខាន់មួយនៅក្នុង រឿងស្តីអំពីរបៀបដែលព្រះបានបង្កើតផ្ទៃមេឃ និងផែនដីផងដែរ (លោកុប្បត្តិ 1៖7, 16, 25, 26, 31; លោកុប្បត្តិ 2៖2)។ ទង្វើរបស់លោកណូអេដូចគ្នាទៅនឹងទង្វើរបស់ព្រះ នៅពេលដែលទ្រង់បង្កើតផ្ទៃមេឃ និងផែនដីដូច្នេះដែរ។ ដូច្នេះ តើទំនាក់ទំនងរវាងរឿងទាំង2នេះបានបង្ហាញយើងដូចម្តេច? ទំនាក់ទំនង នេះបានបង្ហាញយើងថា ទឹកជំនន់មិនមែនត្រឹមតែជាទណ្ឌកម្មប៉ុណ្ណោះទេ ប៉ុន្តែ វាក៏បានបង្ហាញយើងអំពី របៀបដែលព្រះចង់សង្គ្រោះមនុស្សលោកផងដែរ។

`សូមអានបទគម្ពីរលោកុប្បត្តិ 7។ តើហេតុអ្វីបានជារឿងនៃទឺកជំនន់នេះអាចជួយអោយយើង នឹកចាំអំពីរបៀបដែលព្រះបានបង្កើតផ្ទៃមេឃ និងផែនដីយ៉ាងដូច្នេះ? តើយើងអាចរៀនមេរៀនអ្វីខ្លះ ចេញ ពីទំនាក់ទំនងនៃរឿងទាំង2នេះ?`

នៅពេលដែលលោកអ្នកបានអានរឿងស្តីអំពីទឹកជំនន់នេះ លោកអ្នកនឹងមើលឃើញថា រឿង នេះបានប្រើពាក្យដូចគ្នាទៅនឹងបទគម្ពីរលោកុប្បត្តិ 1-2 ជាច្រើនដង។ នេះគឺជាបញ្ជីពាក្យដែលបានឃើញ នៅក្នុងរឿងទាំង2នេះ៖

1. «7» (លោកុប្បត្តិ 7៖2, 3, 4, 10; សូមប្រៀបធៀបជាមួយនឹងខគម្ពីរលោកុប្បត្តិ 2៖1-3)។

2. «ទាំងឈ្មោលទាំងញី» (លោកុប្បត្តិ 7៖2, 3, 9, 16; សូមប្រៀបធៀបជាមួយនឹងខគម្ពីរ លោកុប្បត្តិ 1៖27)។

3. «គ្រប់ទាំងសត្វព្រៃតាមពូជ» (លោកុប្បត្តិ 7៖14; សូមប្រៀបធៀបជាមួយនឹងខគម្ពីរលោកុ-ប្បត្តិ 1៖11, 12, 21, 24, 25)។

4. «សត្វជើង4» «សត្វស្លាប» និង «សត្វលូនវារនៅដីគ្រប់មុខ» (លោកុប្បត្តិ 7៖8, 14, 21, 23; សូមប្រៀបធៀបជាមួយនឹងខគម្ពីរលោកុប្បត្តិ 1៖24, 25)។

5. «ដង្ហើមជីវិត» (លោកុប្បត្តិ 7៖15, 22; សូមប្រៀបធៀបជាមួយនឹងខគម្ពីរលោកុប្បត្តិ 2៖7)។

ដូច្នេះ ពាក្យទាំងនេះបានបង្ហាញយើងថា រឿងនៃទឹកជំនន់ស្រដៀងគ្នាទៅនឹងរឿងនៅក្នុងបទ គម្ពីរលោកុប្បត្តិ 1-2 ជាខ្លាំង។ រឿងនៅក្នុងបទគម្ពីរលោកុប្បត្តិ 1-2 បានជួយអោយយើងមើលឃើញ ថា ព្រះដែលបានបង្កើតអ្វីៗគ្រប់យ៉ាង ទ្រង់ក៏ជាព្រះតែមួយដែលមានអំណាចក្នុងការបំផ្លាញអ្វីៗគ្រប់យ៉ាង ផងដែរ (ចោទិយកថា32៖39)។ បញ្ជីពាក្យទាំងនេះក៏ជាសារមួយនៃសេចក្តីសង្ឃឹមផងដែរ គឺថា៖ព្រះ នឹងប្រើទឹកជំនន់ ដើម្បីធ្វើអោយអ្វីៗគ្រប់យ៉ាងនៅលើផែនដីនេះថ្មីឡើងវិញម្តងទៀត។

ការជន់ជោរនៃទឹកជំនន់បានបង្ហាញយើងថា ព្រះកំពុងតែបង្វែរអ្វីៗគ្រប់យ៉ាងដែលទ្រង់បានបង្កើត នៅក្នុងបទគម្ពីរលោកុប្បត្តិ 1 ឡើងវិញ។ ក្នុងខគម្ពីរលោកុប្បត្តិ 1៖7 ព្រះបានញែកទឹកនៅលើមេឃចេញ ពីទឹកនៅក្រោមមេឃ។ រីឯនៅក្នុងទឹកជំនន់វិញ ព្រះបានបញ្ចូលទឹកនៅលើមេឃ និងទឹកនៅក្រោមមេឃ ចូលគ្នាវិញ។ បន្ទាប់មក ទឹកទាំងនោះបានផ្ទុះឡើង បណ្តាលអោយកើតជាទឹកជំនន់ដ៏ធំមួយ (លោកុប្បត្តិ 7៖11)។

តើយើងគួរតែអនុញ្ញាតអោយព្រះបំផ្លាញអ្វីខ្លះ នៅក្នុងចិត្តរបស់យើង មុនពេលដែលទ្រង់អាច ប្រទានជីវិតថ្មីមួយដល់យើងបាន? សម្រាប់ចម្លើយ សូមអានខគម្ពីររ៉ូម 6៖1-6។