---
title:  ព្រះបានរៀបចំអោយខ្ញុំជួបមនុស្ស2នាក់
date:  20/05/2022
---

ខ្ញុំមិនទម្លាប់ធ្វើដំណើរទៅណាមកណាដោយមិនបានទូលសួរព្រះជាមុនថា ដំណើរនោះស្រប តាម ឬមិនស្របតាមព្រះហឫទ័យទ្រង់នោះឡើយ។ ខ្ញុំរស់នៅក្នុងប្រទេសអៀរឡង់ ក្រុមគ្រួសាររបស់ខ្ញុំ រស់នៅឯប្រទេសអាហ្វ្រិកខាងត្បូង រីឯបងស្រីវិញរស់នៅឯប្រទេសណាមីប៊ី។ ខ្ញុំបានចុះទៅសួរសុខទុក្ខ ពួកគាត់មួយឆ្នាំម្តង។ ខ្ញុំបានអានព្រះគម្ពីរ សៀវភៅអ្នកស្រីអែល្លីន ជីវ៉ៃត៍ និងសៀវភៅមគ្គទេសក៍សិក្សា ព្រះគម្ពីរមេរៀនថ្ងៃសប្បាតហ៍សម្រាប់មនុស្សចាស់នៅលើយន្តហោះ។ ខ្ញុំក៏តែងតែដាក់សៀវភៅជំហ៊ាន ទៅកាន់ព្រះគ្រីស្ទនៅក្នុងកាបូបរបស់ខ្ញុំផងដែរ។ សៀវភៅទាំងនេះបានជួយបង្រួមការធ្វើដំណើរអោយកាន់តែឆាប់ដល់ ហើយនិងនាំអោយមានការសន្ទនាដ៏គួរអោយចាប់អារម្មណ៍មួយចំនួនទៀតផងដែរ។ រាល់ពេលដែលខ្ញុំកំពុងតែធ្វើដំណើរនោះ តែងតែមានហេតុការណ៍ដ៏គួរអោយចាប់អារម្មណ៍កើតឡើងជា និច្ច។

គ្រាមួយ ខណៈពេលដែលខ្ញុំកំពុងតែរង់ចាំជើងយន្តហោះរបស់យើងនៅឯព្រលានយន្តហោះនៃទីក្រុងឌូលីន (Dublin) នោះ ខ្ញុំបានចាប់ផ្តើមនិយាយទៅកាន់បុរសម្នាក់អង្គុយនៅជិតខ្ញុំ។ បុរសម្នាក់នោះមានតួនាទីជាអ្នកស៊ើបអង្កេតពិសេសសម្រាប់កងកម្លាំងប៉ូលិសអៀរឡង់ ហើយគាត់ក៏កំពុងតែធ្វើដំណើរត្រឡប់ទៅស្រុកវិញ ដើម្បីជួបជុំគ្រួសាររបស់គាត់នៅក្នុងទីក្រុងខេប (Cape) ប្រទេសអាហ្វ្រិកខាង ត្បូង រៀងរាល់2ទៅ3ខែម្តងផងដែរ។ ពួកយើងបានពិគ្រោះអំពីជីវិត ខណៈពេលដែលពួកយើងកំពុងតែរង់ចាំវេនឡើងយន្តហោះរបស់ពួកយើង។ នៅលើយន្តហោះ ស្ត្រីវ័យក្មេងម្នាក់បានអង្គុយនៅជិតខ្ញុំ រួច នាងចាប់ផ្តើមនិយាយមកកាន់ខ្ញុំភ្លាម។ នាងបាននិយាយថា «ខ្ញុំបានមកដល់ព្រលានយន្តហោះយឺតបន្តិច ខ្ញុំតានតឺងមែនទែន ទម្រាំបានឡើងយន្តហោះនេះ»។ ខ្ញុំបាននិយាយទៅកាន់ស្ត្រីនោះថា «ព្រះទ្រង់ជ្រាប ថា អ្នកត្រូវជិះយន្តហោះនេះ។ ខ្ញុំបាននិយាយអំពីរបៀបដែលព្រះបានផ្លាស់ប្តូរជីវិតរបស់យើង នៅពេល ដែលយើងអនុញ្ញាតអោយទ្រង់ផ្លាស់ប្តូរជីវិតរបស់យើង។ មុនពេលយន្តហោះចេញដំណើរ អ្នកបម្រើលើ យន្តហោះបានប្រាប់ស្ត្រីម្នាក់នោះថា នាងបានអង្គុយខុសកន្លែងហើយ។ ស្ត្រីម្នាក់នោះបានក្រោកចេញ ទៅ ហើយអ្នកដែលត្រូវមកអង្គុយជិតខ្ញុំនោះគឺជាប៉ូលិសអ្នកស៊ើបអង្កេតម្នាក់នោះទៅវិញ។ ខ្ញុំបាននិយាយ ថា «ពិតជាគួរអោយចាប់អារម្មណ៍មែន ខ្ញុំជឿថា ព្រះធ្វើដូច្នេះប្រាកដជាមានហេតុផលអ្វីមួយហើយ មើល ទៅ»។ បុរសនោះបានសួរខ្ញុំថា «តើអ្នកជឿព្រះដែរ មែនទេ?»។ គាត់បានសួរនាំអំពីប្រវត្តិនៃសាសនា របស់ខ្ញុំ ហើយខ្ញុំបានឆ្លើយទៅគាត់វិញថា ខ្ញុំគឺជាសេវេនដេយអាត់វេនទីស្ទ។ គាត់បាននិយាយថា «ពិត ជាចម្លែកមែន ប្រពន្ធរបស់ខ្ញុំដែលជាសេវេនដេយអាត់វេនទីស្ទ តែងតែព្យាយាមបញ្ចុះបញ្ចូលខ្ញុំអោយជឿ អស់រយៈពេលជាច្រើនឆ្នាំ»។ ខ្ញុំបាននិយាយថា «ខ្ញុំពិតជាចង់សំណេះសំណាលជាមួយនឹងអ្នកណាស់»។ ឥឡូវនេះ ខ្ញុំបានជួបអ្នកមែន។ យើងបានពិគ្រោះគ្នាអំពីសេចក្តីសង្គ្រោះ បន្ទាប់មក ខ្ញុំបានអោយសៀវភៅ ជំហ៊ានទៅកាន់ព្រះគ្រីស្ទមួយច្បាប់ដល់គាត់។ គាត់បាននិយាយថា «ប្រពន្ធខ្ញុំតែងតែព្យាយាមបញ្ចុះបញ្ចូល អោយខ្ញុំអានសៀវភៅនេះ ឥឡូវនេះ ខ្ញុំនឹងសាកអានវាមើល»។

មនុស្សដែលខ្ញុំបានជួបទាំង2នាក់នេះពិតជាគួរអោយកត់សម្គាល់មែនទែន។ ចិត្តរឹងរូសរបស់ ប៉ូលិសស៊ើបអង្កេតត្រូវបានបំបែកចេញ មុនពេលដែលយន្តហោះរបស់ យើងបានចាកចេញទៅ។ ខ្ញុំក៏បាន ចែករំលែកអំពីព្រះជាមួយនឹងស្ត្រី ម្នាក់ដែលអង្គុយខុសកន្លែងផងដែរ។ ប្រទេសអៀរឡង់គឺជាប្រទេសបែប លោកីយ៍សុទ្ធសាត ហើយការនិយាយអំពីសាសនាគ្រីស្ទទៅកាន់អ្នកដទៃ នោះមិនមែនជារឿងងាយស្រួលនោះឡើយ។ ប៉ុន្តែ ព្រះបានប្រទានឱកាស 2ដងដល់ខ្ញុំ មុនពេលដែលយន្តហោះបានហោះឡើងទៅ។