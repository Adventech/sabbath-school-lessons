---
title:  ព្រះនឹងប្រទានដល់យើងនូវអ្វីដែលយើងត្រូវការ
date:  16/05/2022
---

`តើព្រះបានរក្សាសេចក្តីសន្យារបស់ទ្រង់ដែលថា ទ្រង់នឹងប្រទាននូវអ្វីដែលលោកអ័ប្រាហាំ និង លោកអ៊ីសាកត្រូវការដោយរបៀបណា? តើព្រះបានប្រទានអ្វីខ្លះ ដល់ពួកគេ? សម្រាប់ចម្លើយ សូមអាន ខគម្ពីរលោកុប្បត្តិ 22៖8, 4, 18។`

លោកអ៊ីសាកបានសួរឪពុករបស់គាត់ថា ពួកគេបានកូនចៀមមកពីណាសម្រាប់តង្វាយដុតនោះ។ លោកអ័ប្រាហាំផ្តល់ចម្លើយដ៏សំខាន់មួយដល់កូនប្រុសរបស់គាត់យ៉ាងដូច្នេះ៖ «កូនអើយ កូនចៀម ដែលសំរាប់ជាតង្វាយដុត នោះព្រះទ្រង់នឹងផ្គត់ផ្គង់ឲ្យ» (លោកុប្បត្តិ 22៖8)។ ខគម្ពីរនេះក៏អាចសរសេរ ថា៖ «ព្រះទ្រង់នឹងថ្វាយអង្គទ្រង់ផ្ទាល់ទុកជាកូនចៀម» បានដែរ។

ចម្លើយរបស់លោកអ័ប្រាហាំបានបង្ហាញយើងអំពីអត្ថន័យទាំងមូលនៃផែនការសង្គ្រោះរបស់ព្រះ។ ព្រះអម្ចាស់ទ្រង់ផ្ទាល់នឹងត្រូវរងការឈឺចាប់ ដើម្បីចេញថ្លៃលោះសម្រាប់អំពើបាបរបស់យើង។

`រឿងអំពីលោកអ័ប្រាហាំ និងលោកអ៊ីសាកនៅលើភ្នំម៉ូរីយ៉ាបានបង្ហាញយើងអំពីអ្វីដែលនឹងត្រូវ កើតឡើងនៅលើឈើឆ្កាង។ សូមអានខគម្ពីរយ៉ូហាន 1៖1-3 និងរ៉ូម 5៖6-8។ តើខទាំងនេះអាចជួយ អោយយើងយល់អំពីអ្វីដែលបានកើតឡើងនៅត្រង់ឈើឆ្កាងដោយរបៀបណាដែរ?`

នៅលើភ្នំម៉ូរីយ៉ានោះ លោកអ័ប្រាហាំបានងាកទៅឃើញចៀមឈ្មោលមួយ «ជាប់ស្នែងនៅព្រៃ ខាងក្រោយខ្លួន» (លោកុប្បត្តិ 22៖13)។ ចៀមឈ្មោលនេះបានបង្ហាញយើងអំពីព្រះយេស៊ូវដែលបាន ពាក់មកុដមួយធ្វើពីបន្លា។ លោកអ័ប្រាហាំក៏បានឃើញព្រះយេស៊ូវតាមរយៈរូបស័ព្ទនៃចៀមនេះផងដែរ។ នេះគឺជាមូលហេតុដែលលោក «អ័ប្រាហាំហៅកន្លែងនោះថា ‘យេហូវ៉ា-យីរេ’ ដូចជាគេក៏និយាយដរាបដល់ សព្វថ្ងៃនេះដែរ ថានៅភ្នំនៃព្រះយេហូវ៉ា គឺទ្រង់នឹងផ្គត់ផ្គង់ឲ្យ»។ ព្រះយេស៊ូវអង្គទ្រង់ផ្ទាល់បានប្រទាននូវ ទីសំគាល់មួយដល់យើងដែរថា នៅថ្ងៃនោះ នៅលើភ្នំ លោកអ័ប្រាហាំក៏បានឃើញទ្រង់តាមរយៈយញ្ញបូជា នៃកូនចៀមផងដែរ។ ព្រះយេស៊ូវបានមានបន្ទូលថា «លោកអ័ប្រាហាំ ជាអយ្យកោអ្នករាល់គ្នា លោកបាន ត្រេកអរដោយឃើញគ្រាខ្ញុំ លោកក៏បានឃើញមែន ហើយមានសេចក្តីរីករាយ» (យ៉ូហាន 8៖56)។

«ព្រះបានបង្គាប់អោយលោកអ័ប្រាហាំសម្លាប់កូនប្រុសរបស់គាត់។ តើហេតុអ្វីបានជាព្រះប្រទាន ការសាកល្បងដ៏លំបាកនេះដល់លោកអ័ប្រាហាំយ៉ាងដូច្នេះ? នោះគឺដោយសារតែព្រះចង់ប្រទានការសាក ល្បងមួយនៃសេចក្តីជំនឿដល់លោកអ័ប្រាហាំ។ ព្រះក៏ចង់បង្ហាញលោកអ័ប្រាហាំអំពីផែនការសង្គ្រោះរបស់ ទ្រង់ផងដែរ។ លោកអ័ប្រាហាំបានឈឺចាប់យ៉ាងខ្លាំង នៅក្នុងអំឡុងពេលនៃការសាកល្បងនេះ។ ព្រះបាន បណ្តោយអោយលោកអ័ប្រាហាំឈឺចាប់ចេញពីបទពិសោធន៍របស់គាត់ផ្ទាល់ ដើម្បីអោយគាត់បានយល់ អំពីទំហំនៃការឈឺចាប់ដែលទ្រង់មានចំពោះយើង នៅពេលដែលទ្រង់ប្រទានព្រះរាជបុត្រារបស់ទ្រង់អោយ មកសង្គ្រោះយើងដែលជាមនុស្សលោក»។ ដកស្រង់ពី Ellen G. White, Patrairchs and Prophets, page 154, adapted។

`តើរឿងអំពីលោកអ័ប្រាហាំនេះជួយអោយយើងយល់អំពីអ្វីដែលបានកើតឡើងនៅត្រង់ឈើឆ្កាងដោយកាន់តែប្រសើរឡើងដោយរបៀបណា?`