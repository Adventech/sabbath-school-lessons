---
title:  តម្រូវការសម្រាប់សេចក្តីសញ្ញាថ្មី
date:  15/05/2022
---

`តើការសាកល្បងដែលព្រះបានប្រទានដល់លោកអ័ប្រាហាំនោះមានន័យយ៉ាងដូចម្តេចដែរ? តើយើងអាចរៀនមេរៀនខាងឯវិញ្ញាណអ្វីខ្លះ ចេញពីរឿងដ៏គួរអោយភ្ញាក់ផ្អើលនេះ? សម្រាប់ចម្លើយ សូម អានខគម្ពីរលោកុប្បត្តិ 22៖1-12 និងហេព្រើរ 11៖17។`

ព្រះបានបង្គាប់អោយលោកអ័ប្រាហាំថ្វាយលោកអ៊ីសាកដល់ទ្រង់ទុកជាតង្វាយដុត។ សេចក្តី បង្គាប់នេះបានប្រឆាំងទាស់ក្បួនច្បាប់នៃព្រះគម្ពីរដ៏សំខាន់មួយ មែនទេ? ព្រះបានហាមមិនអោយរាស្ត្ររបស់ទ្រង់សម្លាប់មនុស្សលោកដទៃទៀត ហើយថ្វាយពួកគេទុកជាយញ្ញបូជាខាងឯសាសនាដល់ទ្រង់នោះ ឡើយ។ បើដូច្នេះមែន តើហេតុអ្វីបានជាពេលនេះ ព្រះបានសាកល្បងលោកអ័ប្រាហាំតាមវិធីដ៏លំបាក និងគួរអោយភ្ញាក់ផ្អើលបែបនេះទៅវិញ?

ជាដំបូង យើងត្រូវយល់អំពីការសាកល្បងនៃព្រះគម្ពីរជាមុនសិន។ បន្ទាប់មក យើងនឹងបានយល់អំពីចម្លើយឆ្លើយតបទៅនឹងសំណួរដ៏ពិបាកនេះកាន់តែប្រសើរឡើង។ នៅក្នុងព្រះគម្ពីរ ការសាកល្បង បង្គាប់នូវចំណុច2យ៉ាង។ ចំណុចទី1 នៃការសាកល្បងនៃព្រះគម្ពីរនោះគឺ ដើម្បីបង្ហាញអំពីអ្វីដែលមាន នៅក្នុងចិត្តរបស់លោកអ្នក (ចោទិយកថា 8៖2; សូមប្រៀបធៀបជាមួយនឹងខគម្ពីរលោកុប្បត្តិ 22៖12)។ ចំណុចទី2 នៃការសាកល្បងនៃព្រះគម្ពីរនោះគឺ ដើម្បីបង្ហាញអំពីសេចក្តីមេត្តារបស់ព្រះចំពោះបុគ្គលដែល ទទួលការសាកល្បងនេះ (និក្ខមនំ 18-20)។

ដូច្នេះ លោកអ័ប្រាហាំសុខចិត្តប្រថុយនៅក្នុងការសាកល្បងនេះ។ ប្រសិនបើគាត់ថ្វាយលោក អ៊ីសាកដល់ព្រះនោះ គាត់នឹងបាត់បង់ «អនាគត» របស់គាត់ (គឺថា កូនចៅជំនាន់ក្រោយរបស់គាត់នឹងកើតមកដោយសារតែលោកអ៊ីសាក)។ ប៉ុន្តែ លោកអ័ប្រាហាំបានជឿទុកចិត្តទៅលើព្រះ ទោះបីជាគាត់មិនបានយល់អំពីការសាកល្បងនេះក៏ដោយ។ សេចក្តីជំនឿមានន័យថា យើងជឿទុកចិត្តទៅលើអ្វីដែល យើងមើលមិនឃើញ ឬមិនយល់ដល់ មែនទេ?

សេចក្តីជំនឿខាងឯព្រះគម្ពីរមិនមែនស្តីអំពីអ្វីដែលថ្វាយដល់ព្រះនោះទេ។ ជាការពិតណាស់ អ្វីដែលយើងថ្វាយដល់ព្រះនោះក៏សំខាន់ដែរ (រ៉ូម 12៖1)។ ប៉ុន្តែ សេចក្តីជំនឿខាងឯព្រះគម្ពីរពិតប្រាកដ នោះ គឺស្តីអំពីការជឿទុកចិត្តរបស់យើងទៅលើព្រះ និងការទទួលយកព្រះគុណរបស់ទ្រង់ដែលយើងមិន បានធ្វើអ្វីសោះទៅវិញទេ។

យើងបានឃើញសេចក្តីពិតនៃព្រះគម្ពីរនេះនៅក្នុងរឿងនៅលើភ្នំម៉ូរីយ៉ា។ សូមក្រឡេកមើលរឿងល្អដែលលោកអ័ប្រាហាំបានធ្វើនៅក្នុងជីវិតរបស់គាត់កន្លងមក។ លោកអ័ប្រាហាំបានធ្វើកិច្ចការល្អៗ ជាច្រើន។ គាត់មានចិត្តសប្បុរស និងជួយយកអាសាដល់អ្នកដទៃ។ ឥឡូវនេះ គាត់បានធ្វើដំណើរទៅ កាន់ភ្នំម៉ូរីយ៉ាជាមួយនឹងកូនប្រុសរបស់គាត់។ ជាការពិតណាស់ ដំណើរនេះបានធ្វើអោយលោកអ័ប្រាហាំ ឈឺចាប់ជាខ្លាំង នៅពេលដែលគាត់គិតអំពីអ្វីដែលនឹងកើតឡើងចំពោះលោកអ៊ីសាកនៅទីនោះ។ ប៉ុន្តែ កិច្ចការទាំងនេះមិនទាន់គ្រប់គ្រាន់ ដើម្បីអោយលោកអ័ប្រាហាំបានសង្គ្រោះនោះឡើយ។ តើហេតុអ្វី? នោះគឺដោយសារតែព្រះទ្រង់ផ្ទាល់បានប្រទានចៀមឈ្មោលមួយជំនួសវិញ។ ចៀមឈ្មោលបានបង្ហាញ យើងថា ព្រះយេស៊ូវគឺជាក្តីសង្ឃឹមងតែមួយគត់របស់យើងក្នុងការបានសង្គ្រោះ។

រឿងនេះក៏បានបង្ហាញយើងអំពីព្រះគុណរបស់ព្រះសម្រាប់យើងផងដែរ។ ទង្វើល្អរបស់យើង មិនអាចសង្គ្រោះយើងបានឡើយ។ មានតែការស្តាប់បង្គាប់របស់ព្រះយេស៊ូវមួយគត់ដែលអាចសង្គ្រោះ យើងបាន (អេភេសូរ 3៖8; សូមប្រៀបធៀបជាមួយនឹងខគម្ពីររ៉ូម 11៖33)។

`តើរឿងអំពីលោកអ័ប្រាហាំនេះបានបង្រៀនលោកអ្នកយ៉ាងដូចម្តេច អំពីសេចក្តីជំនឿ? តើយើង គួរតែបង្ហាញសេចក្តីជំនឿរបស់យើងដោយរបៀបណាដែរ?`