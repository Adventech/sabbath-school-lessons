---
title:  ការសិក្សាបន្ថែម
date:  15/04/2022
---

«ព្រះគម្ពីរបានចែងថា «លោកហេណុកគាត់ជាអ្នកដើរជាមួយនឹងព្រះ» (លោកុប្បត្តិ 5:22,24)។ រូបស័ព្ទនេះបានបង្ហាញយើងថា លោកហេណុកមានមិត្តភាពជិតស្និទ្ធផ្ទាល់ជាមួយនឹងព្រះ។ លោកហេណុកបានចំណាយពេលជាមួយនឹងព្រះជារៀងរាល់ថ្ងៃ។ មិត្តភាពនេះរវាងលោកហេណុក និង ព្រះពិសេសជាទីបំផុត។ នេះគឺជាមូលហតុដែល «ព្រះទ្រង់បានទទួលយកគាត់ទៅ» (លោកុប្បត្តិ 5៖24)។ ខនេះមិនបានគាំទ្រគំនិតដែលថា លោកហេណុកបានស្លាប់ហើយ ទើបបានឡើងស្ថានសួគ៌នោះទេ។ លោកណូអេក៏បានដើរជាមួយនឹងព្រះ (លោកុប្បត្តិ 6៖9) ផងដែរ មែនទេ? ប៉ុន្តែ លោកណូអេក៏បានស្លាប់ ដូចជាមនុស្សលោកដទៃទៀតដែរ រួមទាំងលោកអ័ដាម និងលោកមធូសាឡាផង។ អ្នកស្រីអែល្លីន ជីវ៉ៃត៍ បានសរសេរអំពីលោកហេណុកថា៖ «គាត់គឺជាអ្នកអធិប្បាយ។ សេចក្តីអធិប្បាយរបស់គាត់គឺស្តីអំពីការអត់ ឱនទោស និងសេចក្តីមេត្តារបស់ព្រះ។ គាត់បានប្រាប់អ្នកដទៃអំពីរឿងដែលព្រះបានបង្ហាញគាត់។ មនុស្ស ជាច្រើនដែលគោរពព្រះបានចូលទៅឯលោកហេណុក ដើម្បីរៀនអំពីសេចក្តីពិតនៃព្រះគម្ពីរ។ គាត់ក៏បានអធិស្ឋានសម្រាប់មនុស្សទាំងនេះផងដែរ។ លោកហេណុកក៏បានធ្វើកិច្ចការជាសាធារណៈផងដែរ។ គាត់ បានចែកចាយសារមកពីព្រះទៅកាន់មនុស្សគ្រប់គ្នាដែលចង់ឮអំពីអ្វីដែលគាត់បម្រុងនឹងប្រាប់ដល់ពួកគេ។ លោកហេណុកមិនត្រឹមតែបានជួយដល់មនុស្សពីពូជអំបូងរបស់លោកសេតប៉ុណ្ណោះឡើយ។ គាត់ក៏បានធ្វើដំណើរទៅឯទឹកដីកាណានផងដែរ។ លោកកាអ៊ីនបានរត់ទៅជ្រកនៅស្រុកនេះ បន្ទាប់ពីគាត់បានចាក ចេញពីព្រះមក។ លោកហេណុកបានប្រាប់មនុស្សនៅទីនោះ អំពីការបើកសម្តែងដ៏អស្ចារ្យដែលព្រះបាន ប្រទានដល់គាត់។ ‘មើល ព្រះអម្ចាស់ទ្រង់យាងមក នៅកណ្តាលពួកបរិសុទ្ធទ្រង់ទាំងសល់សែន ដើម្បីនឹង កាត់ទោសដល់គ្រប់មនុស្សទាំងឡាយ ហើយនិងរំឭកពួកទមិលល្មើសទាំងអម្បាលម៉ាន ឲ្យដឹងខ្លួនពីគ្រប់ ទាំងការទមិលល្មើស ដែលគេបានប្រព្រឹត្តធ្វើ ដោយចិត្តល្មើស ហើយពីអស់ទាំងសេចក្តីរឹងទទឹងទាំងប៉ុន្មាន ដែលអស់ពួកទមិលល្មើសដ៏មានបាបទាំងនោះ បានពោលទាស់នឹងទ្រង់’ (យ៉ូដាស 1៖14, 15)»។ ដក ស្រង់ពី Ellen G. White, Patriarchs and Prophets, page 86, adapted។

**សំណួរពិភាក្សា**

`1. តើហេតុអ្វីបានជាលោកកាអ៊ីនសម្លាប់ប្អូនប្រុសរបស់គាត់? យើងប្រហែលជាមិនបានសម្លាប់អ្នកណាម្នាក់នោះឡើយ។ ប៉ុន្តែ តើយើងអាចប្រុងប្រយ័ត្នកុំអោយចិត្តរបស់យើងមានអារម្មណ៍ដូចជាលោកកាអ៊ីននោះ ដោយរបៀបណា?`

`2. មនុស្សបានរស់នៅយ៉ាងយូរអង្វែង មុនទឹកជំនន់ដ៏ធំ (បទគម្ពីរលោកុប្បត្តិ 5)។ សូមប្រៀបធៀបជីវិតដ៏យូរអង្វែងរបស់ពួកគេជាមួយនឹងជីវិតរបស់មនុស្សដែលបានរស់នៅ បន្ទាប់ពីទឹកជំនន់ដ៏ធំនោះរួចមក។ តើយើងអាចបកស្រាយអំពីការប្រែប្រួលនៅក្នុងមនុស្សលោកពីអាយុវែងទៅអាយុខ្លីដោយរបៀបណា? វិទ្យាសាស្ត្រសម័យទំនើបបាននិយាយថា មនុស្សលោកកាន់តែប្រសើរទៅៗ។`