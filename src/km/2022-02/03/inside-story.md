---
title:  ការអត់ឱនទោសនៅក្នុងគុក ភាគ2
date:  15/04/2022
---

នៅថ្ងៃសប្បាតហ៍បន្ទាប់ អ្នកទោសម៉ាធាបានជំរាបសួរលោកដាន់តេ ដែលជាសិស្សទេវវិទ្យាអាយុ36ឆ្នាំម្នាក់មកពីមហាវិទ្យាល័យអាត់វេនទីស្ទសាហ្គាន់តូ ជាមួយនឹងការសន្ទនាយ៉ាងសប្បាយរីករាយ នៅគុកនៃប្រទេសអេស៉្បាញ។ ប៉ុន្មាននាទីក្រោយមក ស្រាប់តែលោកម៉ាធាផ្លាស់ប្តូរសំឡេងរបស់គាត់ភ្លាម ហើយចាប់ផ្តើមភ័យញ័រ។ គាត់បាននិយាយអំពីកុមារភាព និងវ័យជំទង់របស់គាត់។ គាត់បានពិពណ៌នា អំពីការជម្នះសេចក្តីប៉ងប្រាថ្នាខាងឯអំពើបាបរបស់គាត់អស់រយៈពេលជាច្រើនឆ្នាំ។

គាត់បាននិយាយថា «ខ្ញុំមិនមានអារម្មណ៍ថា ខ្ញុំធ្វើខុសទាល់តែសោះ នៅពេលដែលខ្ញុំចេញពី គុក ខ្ញុំនឹងធ្វើវាទៀត»។ គាត់បានសម្លឹងមើលលោកដាន់តេ រង់ចាំមើលប្រតិកម្មរបស់លោកដាន់តេ។ លោក ដាន់តេបានយល់ឃើញថា លោកម៉ាធាកំពុងតែសាកល្បងគាត់។ ។ លោកម៉ាធាចង់ឃើញថា លោកដាន់តេ នឹងបញ្ចេញប្រតិកម្មជាអ្នកថ្កោលទោស ឬជាអ្នកដែលប្រកបដោយសេចក្តីស្រឡាញ់។ លោកដាន់តេបាន អធិស្ឋាននៅក្នុងចិត្តថា «ឱព្រះយេស៊ូវអើយ សូមទ្រង់ផ្តល់ព្រះគុណរបស់ទ្រង់ដល់ទូលបង្គំផង ដ្បិតទ្រង់ បានអត់ឱនទោសអោយទូលបង្គំ ទ្រង់ក៏អាចអត់ឱនទោសអោយគាត់បានដែរ»។ ដោយឃើញលោកដាន់តេអង្គុយយ៉ាងស្ងៀមស្ងាត់នោះ លោកម៉ាធាក៏សួរម្តងទៀតថា «ប្រសិនបើលោកគ្រូចាប់ខ្ញុំបាន តើ លោកគ្រូនឹងធ្វើដូចម្តេច?»។ កំពុងតែអធិស្ឋាននៅក្នុងចិត្ត លោកដាន់តេបានឆ្លើយយ៉ាងយឿតៗថា «ប្រសិន បើទ្រង់អាចប្រទានព្រះគុណ និងសេចក្តីសង្គ្រោះដល់ខ្ញុំបាន ទ្រង់ក៏អាចប្រទានព្រះគុណ និងសេចក្តីសង្គ្រោះ ដល់អ្នកបានដែរ»។ មុខរបស់លោកម៉ាធាបានប្រែទៅជាភ្ញាក់ផ្អើលជាខ្លាំង។ គាត់បានសួរថា «តើលោកគ្រូ មិនថ្កោលទោសខ្ញុំទេអី?»។ លោកដាន់តេបានបើកអានខគម្ពីររ៉ូម 7៖19,20 ដែលបានចែងថា «ខ្ញុំមិន ប្រព្រឹត្តការល្អ ដែលខ្ញុំចង់ធ្វើនោះទេ តែការអាក្រក់ដែលខ្ញុំមិនចង់ធ្វើ នោះបែរជាខ្ញុំធ្វើវិញ ដូច្នេះ បើខ្ញុំប្រព្រឹត្ត ការដែលខ្ញុំមិនចង់ធ្វើ នោះមិនមែនខ្ញុំដែលធ្វើការនោះទៀតទេ គឺជាបាបទេតើ ដែលនៅក្នុងខ្លួនខ្ញុំវិញ»។ លោកដាន់តេបានតបទៅវិញថា «យើងតែងតែមិនយល់អំពីសកម្មភាពរបស់យើងជានិច្ច ដ្បិតយើងមិន បានធ្វើអ្វីដែលយើងចង់ធ្វើនោះទេ តែនៅទីបញ្ចប់ យើងបែរជាធ្វើអ្វីដែលយើងមិនចង់ធ្វើទៅវិញ។ តើវា អាចទេ ដែលអ្នកមិនមានអារម្មណ៍សោកស្តាយចំពោះទង្វើរបស់អ្នកទាល់តែសោះ ដោយសារតែអ្នកមិន អាចគ្រប់គ្រងវាបាន?»។ លោកម៉ាធាបានចាប់យកព្រះគម្ពីរពីដៃរបស់លោកដាន់តេយកមកអាន។ លោក ដាន់តេបានបើកអានខរ៉ូម 8៖1, 2 ដែលបានចែងថា «ហេតុនោះ នៅជាន់នេះ អ្នកណាដែលនៅក្នុងព្រះគ្រីស្ទយេស៊ូវនោះគ្មានទោសសោះ ដ្បិតអំណាចរបស់ព្រះវិញ្ញាណនៃជីវិត ដែលនៅក្នុងព្រះគ្រីស្ទ យេស៊ូវ នោះបានប្រោសឲ្យខ្ញុំរួចពីអំណាចរបស់អំពើបាប និងសេចក្តីស្លាប់ហើយ»។ លោកដាន់តេបាន និយាយទៀតថា «ព្រះនឹងមិនថ្កោលទោសអ្នកឡើយ ផ្ទុយទៅវិញ ទ្រង់ស្រឡាញ់អ្នក និងចង់ជួយអ្នក ជានិច្ច។ អ្នកអាចរស់នៅក្នុងជីវិតខុសពីនេះ ដោយអ្នកគ្រាន់តែអនុញ្ញាតអោយព្រះវិញ្ញាណរបស់ព្រះសណ្ឋិតនៅក្នុងអ្នកប៉ុណ្ណោះ។ ទ្រង់ក៏ចង់ជួយដល់អ្នក ដូចជាទ្រង់បានជួយដល់ខ្ញុំផងដែរ»។

ទឹកមុខរបស់លោកម៉ាធាពោរពេញទៅដោយទុក្ខព្រួយជាខ្លាំង។ ការសើចចំអក និងសេចក្តីសម្អប់បានចេញពីគាត់បាត់ទៅ។ នេះជាលើកដំបូងហើយ ដែលលោកដាន់តេបានដឹងថា លោកម៉ាធា កំពុងតែមានអារម្មណ៍ថា ខ្លួនមានកំហុសជាខ្លាំង។ ចាប់ពីពេលនោះមក អ្វីៗគ្រប់យ៉ាងបានផ្លាស់ប្តូរ។ លោកម៉ាធាបានឈប់ចំអកអោយព្រះ និងព្រះគម្ពីរតទៅទៀតឡើយ។

លោកដាន់តេបាននិយាយនៅក្នុងកិច្ចសម្ភាសន៍ថា «ចាប់ពីពេលនោះមក ខ្ញុំបានចាប់ផ្តើមសិក្សាព្រះគម្ពីរជាមួយនឹងគាត់ ហើយចាប់ពីពេលនោះឯង ដែលគាត់ចង់ផ្លាស់ប្តូរជីវិតរបស់គាត់។ គាត់ លែងចង់បន្តនៅក្នុងផ្លូវចាស់របស់គាត់ទៀតឡើយ តែគាត់ចង់នៅក្បែរព្រះវិញម្តង»។