---
title:  តង្វាយទាំង2យ៉ាង
date:  11/04/2022
---

ជាការពិតណាស់ លោកកាអ៊ីន និងលោកអេបិលមានលក្ខណៈខុសពីគ្នាយ៉ាងដាច់ស្រឡះ។ ដូចដែលឈ្មោះរបស់ពួកគេបានបង្ហាញយើងអ៊ីចឹង។ យើងបានឃើញអំពីលក្ខណៈខុសគ្នារបស់ពួកគេនៅក្នុងកិច្ចការដែលពួកគេបានធ្វើ។ «អេបិលជាអ្នកគង្វាលហ្វូងសត្វ តែកាអ៊ីនជាអ្នកធ្វើស្រែចំការវិញ» (លោកុប្បត្តិ 4៖2)។ ក្នុងនាមជាអ្នកចំការ លោកកាអ៊ីនត្រូវការកម្លាំងជាច្រើនក្នុងការដាំដុះដំណាំរបស់គាត់។ ក្នុងនាមជាអ្នកគង្វាលហ្វូងសត្វ លោកអេបិលបានបង្ហាញថា គាត់មានចិត្តស្រឡាញ់ និងយកចិត្ត ទុកដាក់ចំពោះហ្វូងសត្វរបស់គាត់។

លោកកាអ៊ីនដាំដំណាំហូបផ្លែ។ រីឯអេបិលវិញចិញ្ចឹមសត្វចៀម។ ការងាររបស់បងប្អូនទាំង2នាក់នេះបានជួយអោយយើងយល់អំពីមូលហេតុដែលបណ្តាលអោយពួកគេនាំយកតង្វាយខុសពីគ្នាមក ថ្វាយដល់ព្រះ។ តង្វាយទាំងនេះក៏បានបង្ហាញយើងអំពីអារម្មណ៍ខុសគ្នានៅក្នុងចិត្តរបស់បងប្អូនទាំង2 នាក់។ តង្វាយរបស់លោកកាអ៊ីនបានបង្ហាញយើងថា គាត់បានខិតខំប្រមូលផ្លែឈើដែលគាត់បានដាំ។ រីឯលោកអេបិលវិញ គាត់បានថែរក្សាហ្វូងចៀមដែលព្រះបានប្រទានដល់គាត់យ៉ាងយកចិត្តទុកដាក់។

`តើហេតុអ្វីបានជាព្រះទទួលយកតង្វាយរបស់លោកអេបិល តែមិនបានទទួលយកតង្វាយរបស់ លោកកាអ៊ីនយ៉ាងដូច្នោះ? សម្រាប់ចម្លើយ សូមអានខគម្ពីរលោកុប្បត្តិ 4៖1-5 និងហេព្រើរ 11៖4។`

«ព្រះមិនបានអត់ឱនទោសអំពើបាបដោយគ្មានតង្វាយឈាមបានឡើយ។ លោកកាអ៊ីន និងលោកអេបិលត្រូវតែបង្ហាញសេចក្តីជំនឿរបស់ពួកគេតាមរយៈព្រះយេស៊ូវ។ ព្រះយេស៊ូវនឹងចេញថ្លៃលោះ អំពើបាបរបស់ពួកគេនាពេលអនាគត។ ដូច្នេះ លោកកាអ៊ីន និងលោកអេបិលត្រូវតែថ្វាយតង្វាយមួយ ចេញពីហ្វូងសត្វរបស់ពួកគេ។ ពួកគេត្រូវតែនាំយកចៀមដំបូងមួយក្បាលមកថ្វាយដល់ព្រះ។ ម៉្យាងទៀត ព្រះបានបង្គាប់អោយលោកកាអ៊ីន និងលោកអេបិលនាំយកតង្វាយថ្លែងអំណរគុណថ្វាយដល់ព្រះ។ តង្វាយ នេះត្រូវតែជាផលផ្លែដំបូងរបស់ពួកគេ»។ ដកស្រង់ពី Ellen G. White, Patrarchs and Prophets, page 71, adapted។

លោកអេបិលបានគោរពតាមព្រះ។ គាត់បាននាំយកទាំងតង្វាយសត្វ និងរុក្ខជាតិដែលព្រះបាន បង្គាប់។ ប៉ុន្តែ លោកកាអ៊ីនមិនបានធ្វើដូច្នេះឡើយ។ លោកកាអ៊ីនបាននាំយកត្រឹមតែ «បានយកផលដែល កើតពីដី មកថ្វាយជាតង្វាយដល់ព្រះយេហូវ៉ា» (លោកុប្បត្តិ 4៖3, 4)។ គាត់មិនបានគោរពតាមព្រះនោះ ទេ។ រឿងនេះបានបង្ហាញយើងអំពីការបង្រៀនខុសគ្នា2យ៉ាងអំពីរបៀបដែលយើងត្រូវបានសង្គ្រោះ។ តង្វាយរបស់លោកអេបិលបានបង្ហាញយើងថា យើងត្រូវបានសង្គ្រោះតាមរយៈព្រះគុណរបស់ព្រះ។ រីឯ តង្វាយរបស់លោកកាអ៊ីនបានបង្ហាញយើងអំពីការបង្រៀនខុសឆ្គងមួយដែលថា យើងអាចសង្គ្រោះខ្លួនយើងបានតាមរយៈទង្វើល្អរបស់យើងផ្ទាល់។

តង្វាយរបស់លោកកាអ៊ីន និងលោកអេបិលគឺជារូបស័ព្ទដែលបង្ហាញយើងអំពីសេចក្តីពិតដ៏ស៊ី ជម្រៅមួយ។ ប៉ុន្តែ យើងត្រូវចាំថា តង្វាយទាំងនេះមិនមានតម្លៃដោយខ្លួនវាផ្ទាល់បានឡើយ។ តង្វាយទាំងនេះបានបង្ហាញយើងអំពីព្រះដែលយកព្រះទ័យទុកដាក់ចំពោះតម្រូវការផ្ទាល់ខ្លួនរបស់យើង និងបាន សង្គ្រោះយើង។

`សូមអានខគម្ពីរមីកា 6៖7 និងអេសាយ 1៖11។ តើក្បួនច្បាប់សំខាន់អ្វី ដែលលោកអ្នកបាន ឃើញនៅក្នុងខទាំងនេះ? តើយើងអាចបង្ហាញក្បួនច្បាប់នេះនៅក្នុងជីវិត និងនៅក្នុងការថ្វាយបង្គំរបស់យើងដោយរបៀបណាដែរ?`