---
title:  ព្រះដែលបានបង្កើតផ្ទៃមេឃ និងផែនដី
date:  27/03/2022
---

`សូមអានខគម្ពីរទំនុកដំកើង 100៖1-3។ តើយើងគួរតែមានអារម្មណ៍យ៉ាងដូចម្តេច ចំពោះ ព្រះដែលបានបង្កើតយើងមក ដូចដែលខទាំងនេះបានបង្ហាញដល់យើង? តើហេតុអ្វីបានជាយើងគួរមាន អារម្មណ៍យ៉ាងដូច្នោះ?`

កណ្ឌគម្ពីរលោកុប្បត្តិបានចាប់ផ្តើមឡើងជាមួយនឹងសារមួយស្តីអំពីព្រះដែលបានបង្កើតយើង។ យើងបានឃើញសេចក្តីពិតនេះតាមរយៈពាក្យពេចន៍ដែលបានសរសេរថា៖ «ព្រះបានបង្កើតផ្ទៃមេឃ និង ផែនដី» (លោកុប្បត្តិ 1៖1)។ «ព្រះ» គឺជាពាក្យដ៏សំខាន់បំផុតនៅក្នុងឃ្លាដំបូងនេះ។

បទគម្ពីរលោកុប្បត្តិ 1 និង 2 បានបង្ហាញយើងអំពីរូបភាពខុសគ្នា2យ៉ាងរបស់ព្រះ។ យើងបានឃើញរូបភាពទី1របស់ព្រះនៅក្នុងខគម្ពីរលោកុប្បត្តិ 1៖1-24។ ខទាំងនេះបានបង្ហាញយើងថា ព្រះ ទ្រង់ខ្ពស់ជាងមនុស្សលោក។ ពាក្យ «ព្រះ» នៅក្នុងខគម្ពីរលោកុប្បត្តិ 1៖1 ប្រែមកពីពាក្យថា «អែឡូហ៊ីម (Elohim)» ជាភាសាហេព្រើរ។ ឈ្មោះអែឡូហ៊ីមបានបង្ហាញយើងថា ព្រះទ្រង់អស្ចារ្យ និងមានពេញទៅ ដោយអំណាចទាំងអស់។ ពាក្យ «អែឡូហ៊ីម» គឺជាពហុវចនៈ។ ដូច្នេះ អែឡូហ៊ីមបានបង្ហាញយើងនូវបុគ្គល លើសពីម្នាក់។ អែឡូហ៊ីមក៏បានបង្ហាញយើងថា ព្រះទ្រង់ស្មោះត្រង់ និងល្អឥតខ្ចោះជាងអ្នកណាទៀតទាំងអស់។

បន្ទាប់មក យើងបានឃើញរូបភាពទី2របស់ព្រះនៅក្នុងខគម្ពីរលោកុប្បត្តិ 2៖4-25។ រូប-ភាពនេះ បានបង្ហាញយើងអំពីព្រះកាន់តែច្បាស់ឡើង។ យើងបានឃើញព្រះតាមវិធីរៀងៗខ្លួន។ យេហ៊ូវ៉ា (YHWH) គឺជានាមរបស់ព្រះជាភាសាហេព្រើរនៅក្នុងខទាំងនេះ។ នាមនេះបានបង្ហាញយើងថា ព្រះចង់ មានមិត្តភាពជិតស្និទ្ធជាមួយនឹងយើង។ តើអ្វីជាមេរៀនដ៏សំខាន់បំផុត ដែលយើងបានរៀនចេញពីរូបភាព ទី2របស់ព្រះ។ យើងបានដឹងថា រឿងនៃកណ្ឌគម្ពីរលោកុប្បត្តិស្តីអំពីជីវិតនោះ គឺជាការត្រាស់ហៅអោយ យើងថ្វាយបង្គំព្រះយ៉ាងពិតប្រាដក។ ដើម្បីធ្វើដូច្នេះបាន យើងត្រូវតែដឹងថា សិរីលំអនៃភាពស្មោះត្រង់ និងអំណាចរបស់ទ្រង់នោះគឺជាការពិតជាមុនសិន។ ទន្ទឹមគ្នានេះ យើងក៏ត្រូវតែមានអារម្មណ៍ថា យើងត្រូវការព្រះយ៉ាងពិតប្រាកដផងដែរ។ យើងត្រូវតែពឹងផ្អែកទៅលើទ្រង់ទាំងស្រុង ពីព្រោះទ្រង់បានបង្កើត យើងមក។ ម្ល៉ោះហើយ «យើងខ្ញុំជារបស់ផងទ្រង់» (ទំនុកដំកើង 100៖3)។ ឥឡូវនេះ តើលោកអ្នកបាន ឃើញអំពីមូលហេតុដែលនាំអោយមានចម្រៀងនៃព្រះគម្ពីរជាច្រើនបានផ្សាភ្ជាប់ទៅនឹងការថ្វាយបង្គំព្រះ ទាក់ទងនឹងរឿងស្តីអំពីរបៀបដែលជីវិតបានកកើតឡើងនៅលើផែនដីនេះដែរឬទេ (ទំនុកដំកើង95៖1-6; ទំនុកដំកើង 139៖13, 14; សូមប្រៀបធៀបជាមួយនឹងខគម្ពីរវិវរណៈ 14៖7)?

កណ្ឌគម្ពីរលោកុប្បត្តិបានផ្តល់អោយយើងនូវរូបភាព2យ៉ាងរបស់ព្រះ ដើម្បីបង្ហាញយើងអំពីសេចក្តី ពិតនៃព្រះគម្ពីរដ៏សំខាន់មួយទាក់ទងទៅនឹងការថ្វាយបង្គំ។ ព្រះទ្រង់ស្មោះត្រង់ និងមានពេញទៅដោយ អំណាច។ ទន្ទឹមគ្នានេះ ព្រះអង្គដែលពេញទៅដោយអំណាចនេះចង់នៅជាប់ជាមួយនឹងយើង។ ម្ល៉ោះហើយ យើងត្រូវតែបង្ហាញការគោរពដល់ព្រះជានិច្ច។ ជាការពិតណាស់ ព្រះចង់អោយយើងមានអារម្មណ៍សប្បាយ រីករាយ ដោយសារតែទ្រង់ស្រឡាញ់យើង និងប្រាថ្នាចង់នៅកៀកនឹងយើង (សូមអានខគម្ពីរទំនុកដំកើង 2៖11)។ ប៉ុន្តែ យើងក៏ត្រូវតែចាំថា ព្រះទ្រង់ខ្ពស់ជាងយើង និងពោរពេញទៅដោយអំណាចផងដែរ។ ពេលនោះ យើងនឹងយល់អំពីរបៀបថ្វាយបង្គំទ្រង់កាន់តែប្រសើរឡើង។ ហើយយើងក៏នឹងរីករាយជាមួយ នឹងព្រះគុណរបស់ទ្រង់នៅក្នុងជីវិតរបស់យើងផងដែរ។

`ព្រះទ្រង់មានអំណាចជាទីបំផុត។ ទ្រង់បានទ្រទ្រង់របស់ទាំងអស់។ ទន្ទឹមគ្នានេះ ទ្រង់ក៏ចង់នៅកៀកនឹងយើងម្នាក់ៗផងដែរ។ តើហេតុអ្វីបានជាសេចក្តីពិតនៃព្រះគម្ពីរនេះគួរអោយភ្ញាក់ផ្អើល និង អស្ចារ្យជាទីបំផុត?`