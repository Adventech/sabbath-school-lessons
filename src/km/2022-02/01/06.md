---
title:  អំណោយទានទាំង3យ៉ាង
date:  31/03/2022
---

តើព្រះបានធ្វើអ្វីភ្លាម បន្ទាប់ពីទ្រង់បានបង្កើតបុរសមក? ទ្រង់បានប្រទានអំណោយទាន3យ៉ាងដល់គាត់៖ (1) សួនច្បារអេដែន (លោកុប្បត្តិ 2៖8) (2) អាហារ (លោកុប្បត្តិ 2៖16) និង (3) ស្ត្រី (លោកុប្បត្តិ 2៖22)។

`តើមនុស្សលោកគួរតែមានអារម្មណ៍យ៉ាងណា ចំពោះព្រះ និងភពផែនដីមួយនេះ? តើព្រះ និង ភពផែនដីនេះមានទំនាក់ទំនងអ្វីនឹងគ្នាដែរ? សម្រាប់ចម្លើយ សូមអានខគម្ពីរលោកុប្បត្តិ 2៖15-17។_____________________________________________________________________`

ព្រះបានមានបន្ទូលតាមរយៈលោកម៉ូសេថា «ព្រះយេហូវ៉ាដ៏ជាព្រះទ្រង់យកអ័ដាមទៅដាក់នៅក្នុងសួនច្បារអេដែន ឲ្យគាត់ធ្វើការហើយថែរក្សា» (លោកុប្បត្តិ 2៖15)។ ពាក្យសរសេរថា «ធ្វើការ» ប្រែមក ពីពាក្យថា «អាវ៉ាត (avad)» ជាភាសាហេព្រើរ។ ពាក្យអាចជួយអោយយើងយល់អំពីអ្វីដែលព្រះចង់អោយ យើងធ្វើជាមួយនឹងអំណោយទានរបស់យើង។ យើងត្រូវតែខិតខំធ្វើការ ដើម្បីអោយអំណោយទាននេះ បានរីកចម្រើនឡើង។ ព្រះយេស៊ូវក៏បានបង្រៀនយើងអំពីមេរៀនដូចគ្នានេះនៅក្នុងរឿងប្រៀបធៀបរបស់ ទ្រង់ក្នុងខគម្ពីរម៉ាថាយ 25៖14-30 ផងដែរ។ ក្នុងខគម្ពីរលោកុប្បត្តិ 2៖15 កិរិយាស័ព្ទដែលសរសេរ ថា «ថែរក្សា» ប្រែមកពីពាក្យថា «ស្សាម៉ា (shamar)» ជាភាសាហេព្រើរ។ «ស្សាម៉ា» ក្នុងភាសាហេព្រើរ មានន័យថា «រក្សា»។ «ស្សាម៉ា» បានបង្ហាញយើងថា យើងត្រូវតែការពារអំណោយទានរបស់យើងទាំង អម្បាលម៉ាន។

ព្រះក៏បានប្រទានអំណោយទានចំណីអាហារដល់បុរសផងដែរ (លោកុប្បត្តិ 1៖29)។ បន្ទាប់ មក«ព្រះយេហូវ៉ាដ៏ជាព្រះទ្រង់បង្គាប់ទៅអ័ដាមថា ‘ឯងនឹងស៊ីផ្លែទាំងអស់ក្នុងសួនច្បារនេះបានតាមចិត្ត’» (លោកុប្បត្តិ 2៖16)។ មនុស្សលោកមិនបង្កើតដើមឈើ ឬអាហាររបស់ពួកគេនោះទេ។ ដើមឈើ និង អាហារគឺជាអំណោយទានមួយ។ អំណោយទាននេះបានបង្ហាញយើងអំពីសេចក្តីស្រឡាញ់របស់ព្រះ។

អំណោយទានខាងឯអាហារនេះក៏អមមកជាមួយនឹងក្រឹត្យវិន័យផងដែរ។ ព្រះបានបង្គាប់បុរស ថា «តែឯត្រង់ដើមដឹងខុសត្រូវ នោះមិនត្រូវឲ្យឯងស៊ីផលឡើយ ដ្បិតនៅថ្ងៃណាដែលឯងស៊ី នោះនឹងត្រូវស្លាប់ជាមិនខាន» (លោកុប្បត្តិ 2៖17)។ ក្រឹត្យវិន័យដ៏សំខាន់នេះគឺជាការសាកល្បងមួយ។ ព្រះបាន សាកល្បងមនុស្សលោកសម្រាប់សេចក្តីល្អរបស់ពួកគេ។ ប្រសិនបើពួកគេបរាជ័យ ព្រះនឹងមិនអនុញ្ញាត អោយពួកគេបរិភោគផ្លែចេញពីដើមជីវិតនោះឡើយ។

ស្ត្រីគឺជាអំណោយទានទី3។ ព្រះក៏បានចេញសេចក្តីបង្គាប់មួយអំពីអំណោយទាននេះផងដែរ។ សេចក្តីបង្គាប់នេះបានបង្ហាញយើងនូវក្រឹត្យវិន័យដ៏សំខាន់មួយអំពីអាពាហ៍ពិពាហ៍យ៉ាងដូច្នេះថា៖ «មនុស្សប្រុសនឹងលាចេញពីឪពុកម្តាយខ្លួន ទៅនៅជាប់នឹងប្រពន្ធវិញ ហើយអ្នកទាំង2នោះនឹងត្រឡប់ ជាសាច់តែ1សុទ្ធ» (លោកុប្បត្តិ 2៖24)។ ពាក្យសរសេរថា «សាច់តែ1» គឺជារូបស័ព្ទមួយ។ ពាក្យនេះ បានបង្ហញយើងថា ប្តី និងប្រពន្ធនឹងក្លាយមកជាមនុស្សតែ1 នៅពេលដែលពួកគេបានរៀបអាពាហ៍ពិពាហ៍ រួច (សូមប្រៀបធៀបជាមួយនឹងខគម្ពីរម៉ាថាយ 19៖7-9)។ អាពាហ៍ពិពាហ៍គឺជាអំណោយទានមួយមកពី ព្រះ។ ប្តី និងប្រពន្ធមានទំនួលខុសត្រូវក្នុងការធ្វើអោយប្រាកដថា អាពាហ៍ពិពាហ៍របស់ពួកគេគឺជោគជ័យ មួយ។

`ព្រះបានប្រទានអំណោយទានដ៏អស្ចារ្យជាច្រើនដល់លោកអ្នក។ តើលោកអ្នកអាចការពារ អំណោយទាននេះដោយរបៀបណា? តើលោកអ្នកអាចប្រើអំណោយទានទាំងនេះសម្រាប់ទ្រង់បានដោយ របៀបណា?`