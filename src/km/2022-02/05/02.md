---
title:  លោកណូអេបានដាក់បណ្តាសាដល់កូនប្រុសរបស់លោកហាំ
date:  24/04/2022
---

`សូមអានរឿងអំពីលោកណូអេ និងលោកហាំនៅក្នុងខគម្ពីរលោកុប្បត្តិ 9៖18-27។ តើសារ នៃសាររឿងនេះគឺជាអ្វី?`

រឿងអំពីលោកណូអេ និងលោកហាំ ហើយនឹងរឿងអំពីលោកអ័ដាម និងផ្លែឈើហាមឃាត់មាន លក្ខណៈដូចគ្នាជាច្រើនយ៉ាង។ រឿងទាំង2បានពិពណ៌នាអំពី (1) ផ្លែឈើមិនល្អ (2) ការអាក្រាត (3) ការគ្របបាំង (4) បណ្តាសា និង (5) ព្រះពរ។

ព្រះមិនបានមានផែនការអោយមនុស្សផឹកទឹកផ្លែឈើផ្អូមនោះឡើយ។ នៅពេលដែលលោក ណូអេផឹកស្រាទំពាំងបាយជូរនោះ គាត់បានស្រវឹងជាខ្លាំង។ ពេលនោះ លោកណូអេបានបាត់បង់ស្មារតី ហើយបានដោះខោអាវរបស់គាត់ចេញអស់។ បន្ទាប់មក លោកហាំបាន «ឃើញ» ឪពុករបស់គាត់។ លោក ហាំបានឃើញអ្វីដែលគាត់មិនគួរឃើញ។ ម្ល៉ោះហើយ លោកហាំក៏ដូចជានាងអេវ៉ា ដែលបាន «ឃើញ» ផ្លែឈើហាមឃាត់យ៉ាងដូច្នោះដែរ (លោកុប្បត្តិ 3៖6)។ ទំនាក់ទំនងរវាងលោកហាំ និងនាងអេវ៉ានេះ បាន បង្ហាញយើងថា លោកហាំមិនបានឃើញអ្វីមួយដោយចៃដន្យនោះឡើយ។ គាត់បានប្រាប់បងៗ របស់គាត់អំពីការអាក្រាតរបស់ឪពុកគាត់។ ប៉ុន្តែ លោកហាំមិនបានព្យាយាមជួយឪពុករបស់គាត់នោះឡើយ។ លោកហាំបានចាកចេញពីលោកណូអេ ដោយទុកអោយគាត់នៅយ៉ាងដូច្នោះ។ ប៉ុន្តែ លោកសិម និងលោកយ៉ាផែតបានយកអាវវែងទៅបាំងកេរ្តិ៍ខ្មាសឪពុករបស់ពួកគេវិញ។

ឪពុកម្តាយរបស់យើងបានបង្ហាញយើងនូវអតីតកាលរបស់យើងកាលពីមុន។ ទើបពួកគាត់ បង្ហាញយើងថា យើងជាអ្នកណា ហើយមកពីណាបាន ដោយសារតែពួកគាត់បានកើតមុនយើង។ កាល ណាយើងអាក់ខានមិនបានគោរពឪពុកម្តាយនោះ យើងនឹងមានបញ្ហានៅពេលអនាគតជាមិនខាន (និក្ខមនំ 20៖12; សូមប្រៀបធៀបជាមួយនឹងខគម្ពីរអេភេសូរ 6៖2)។ លោកហាំមិនបានគោរពឪពុករបស់គាត់ នោះទេ។ ម្ល៉ោះហើយ ព្រះបានដាក់បណ្តាសាដល់លោកកាណានដែលជាកូនរបស់គាត់វិញ។ បណ្តាសា នេះនឹងផ្លាស់ប្តូរជីវិតរបស់លោកហាំនៅពេលអនាគត ព្រមទាំងជីវិតនៃចៅរបស់គាត់ទៀតផង។

យើងមិនត្រូវប្រើរឿងនេះ ដើម្បីនិយាយថា យើងគួរតែស្អប់អ្នកណាម្នាក់ដែលមកពីពូជអំបូរ របស់លោកហាំនោះទេ។ បណ្តាសានេះត្រូវបានទម្លាក់ទៅលើកូនប្រុសរបស់លោកហាំតែប៉ុណ្ណោះ។ ប៉ុន្តែ បណ្តាសានេះបានបង្ហាញយើងថា កូនចៅជំនាន់ក្រោយរបស់លោកកាណាននឹងមានកំហុសនៅក្នុងអំពើ ឧក្រិដ្ឋកម្ម និងអំពើបាបដូចជាលោកហាំដូច្នោះដែរ (លោកុប្បត្តិ 19៖5-7, 31-35)។

បណ្តាសារបស់លោកកាណានត្រូវបានរាប់បញ្ចូលជាព្រះពរសម្រាប់លោកសិមទៅវិញ។ តើ ព្រះពរនោះគឺជាអ្វី? ឈ្មោះកាណានបានផ្តល់តម្រុយដ៏ធំមួយដល់យើង។ ពាក្យថា «កាណាន» ជាភាសា ហេព្រើរមានន័យថា «បង្រ្កាបអ្នកណាម្នាក់ ឬអ្វីមួយ»។ ឈ្មោះនេះបានបង្ហាញយើងថា ពូជអំបូររបស់លោក សិមនឹងដណ្តើមយកទឹកដីសន្យាពីកូនចៅរបស់លោកកាណាន។ ជ័យជម្នះនេះនឹងធ្វើអោយរាស្ត្ររបស់ព្រះ អាចរៀបចំផ្លូវសម្រាប់អោយព្រះអង្គសង្គ្រោះយាងមកឯផែនដីនេះបាន។ ព្រះអង្គសង្គ្រោះនឹងធ្វើអោយកូនចៅរបស់លោកយ៉ាផែត «អាស្រ័យនៅក្នុងទីលំនៅរបស់សិម» ផងដែរ (លោកុប្បត្តិ 9៖27)។ ខនេះ គឺជាបទទំនាយមួយដែលបានបង្ហាញយើងថា ព្រះនឹងប្រទានព្រះគុណរបស់ទ្រង់ដល់មនុស្សគ្រប់គ្នានៅ លើផែនដីនេះ (ដានីយ៉ែល 9៖27; អេសាយ 66៖18-20; រ៉ូម 11៖25)។ ដូច្នេះ យើងបានឃើញថា នៅទីបំផុត បណ្តាសានៅលើលោកហាំនេះនឹងក្លាយមកជាព្រះពរសម្រាប់មនុស្សគ្រប់គ្នានៅលើផែនដីនេះវិញ។