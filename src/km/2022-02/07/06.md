---
title:  លោកឡុតនៅក្នុងក្រុងសូដុំម
date:  12/05/2022
---

`សូមអានរឿងអំពីក្រុងសូដុំមនៅក្នុងខគម្ពីរលោកុប្បត្តិ 18៖16-19៖29។ តើលោកអ័ប្រាហាំ មានទំនួលខុសត្រូវយ៉ាងណាចំពោះលោកឡុតដែលរស់នៅក្នុងក្រុងសូដុំមនោះ?`

ព្រះបានមានបន្ទូលប្រាប់លោកអ័ប្រាហាំម្តងទៀតថា ទ្រង់នឹងប្រទានកូនប្រុសម្នាក់ដល់គាត់។ បន្ទាប់មក តើលោកអ័ប្រាហាំបានធ្វើអ្វីទៀត? តើគាត់បានអបអរសាទរចំពោះដំណឹងល្អនេះដែរឬទេ? ទេ។ លោកអ័ប្រាហាំចង់ពិភាក្សាជាមួយនឹងព្រះ អំពីលោកឡុតនៅក្នុងក្រុងសូដុំម។ លោកអ័ប្រាហាំគឺជាហោរា ម្នាក់។ ក្នុងនាមជាហោរា លោកអ័ប្រាហាំគឺជាបុគ្គលម្នាក់ដែលចូលទៅឯព្រះ ដើម្បីទូលសូមអោយទ្រង់សង្គ្រោះពួកបាបជន និងពួកមនុស្សអាក្រក់។ «បុរសទាំងនោះចេញដំណើរឆ្ពោះទៅកាន់ក្រុងសូដុំម។ រីឯ លោកអ័ប្រាហាំវិញ លោកឈរនៅជាមួយព្រះអម្ចាស់ដដែល» (លោកុប្បត្តិ 18៖22, គខប)។ តើលោក អ្នកបានឃើញពាក្យថា «លោកឈរនៅជាមួយព្រះអម្ចាស់ដដែល» ដែរឬទេ? ពាក្យទាំងនេះបានបង្ហាញ យើងថា លោកអ័ប្រាហាំកំពុងតែអធិស្ឋាននៅឡើយ។

លោកអ័ប្រាហាំបានសូមអោយព្រះសង្គ្រោះក្រុងសូដុំម ដែលជាកន្លែងដែលក្មួយប្រុសរបស់គាត់បានស្នាក់នៅ។ លោកអ័ប្រាហាំបានចរចាជាមួយនឹងព្រះ សម្រាប់ជីវិតនៃមនុស្សនៅក្នុងក្រុងនេះ។ ព្រះបានយល់ព្រមសង្គ្រោះមនុស្សនៅក្នុងក្រុងសូដុំម ប្រសិនបើមានមនុស្សល្អត្រឹមតែ10នាក់នៅក្នុងក្រុងនោះ។

ក្នុងពេលនេះផងដែរ ទេវតា2អង្គក៏បានចូលទៅក្នុងក្រុងសូដុំម ដើម្បីព្រមានលោកឡុតផង ដែរ (លោកុប្បត្តិ19៖1-3)។ ហេតុការណ៍ដែលបានកើតឡើងបន្ទាប់នោះបានបង្ហាញយើងថា ក្រុងសូដុំម អាក្រក់ជាទីបំផុត (លោកុប្បត្តិ 19៖4-10)។

«ឥឡូវនេះ យប់ចុងក្រោយនៃក្រុងសូដុំមបានមកដល់ហើយ។ នៅពីលើទីក្រុងមានសុទ្ធតែដុំពពកដ៏ខ្មៅងងឹត។ ដុំពពកទាំងនេះគឺជាទីសំគាល់មួយ។ ដុំពពកទាំងនេះបានបង្ហាញអំពីសេចក្តីក្រោធ របស់ព្រះ។ ប៉ុន្តែ មនុស្សនៅក្នុងក្រុងសូដុំមមិនបានយល់អំពីទីសំគាល់នេះឡើយ។ ពួកទេវតាបំផ្លាញបាន ចូលមកជិតក្រុងរួចរាល់ហើយ។ នៅពេលបន្ទាប់បែបនេះ មនុស្សនៅក្នុងក្រុងបែរជាគិតអំពីសេចក្តីស្រើប ស្រាល និងភាពមានបានទៅវិញ។ ថ្ងៃចុងក្រោយនៃក្រុងសូដុំមនេះក៏ដូចគ្នាទៅនឹងថ្ងៃពីមុនៗផងដែរ។ ល្ងាចបានចូលមកដល់។ ខណៈពេលដែលពន្លឺនៃព្រះអាទិត្យកំពុងតែរសាត់ចេញទៅ ទីក្រុងមើលទៅហាក់ ដូចជាមានសុវត្ថិភាព និងស្រស់ត្រកាលជាទីបំផុត។ ភាពត្រជាក់នាពេលល្ងាចនោះបានទាក់ទាញមនុស្ស ដែលរស់នៅក្នុងទីក្រុងនោះ។ ហ្វូងមនុស្សបានចេញមកខាងក្រៅ ដើម្បស្វែងរកការសប្បាយ។ នៅនាទី នោះ ពួកគេគិតតែពីភាពត្រេកត្រអាលដែលពួកគេអាចរកបានតែប៉ុណ្ណោះ»។ ដកស្រង់ពី Ellen G. White, Patriarchs and Prophets, pages 157, 158, adapted។

នៅទីបំផុត ព្រះអាចសង្គ្រោះត្រឹមតែលោកឡុត ប្រពន្ធ និងកូនស្រីទាំង2របស់គាត់ប៉ុណ្ណោះ (លោកុប្បត្តិ 19៖15)។ កូនប្រសារបស់លោកឡុតមិនបានចេញពីក្រុងឡើយ (លោកុប្បត្តិ 19៖14)។ បន្ទាប់មក ទឹកដីដ៏ស្រស់ស្អាតមួយនេះត្រូវបានបំផ្លាញទៅ។ ពាក្យថា «បំផ្លាញ» ប្រែមកពីពាក្យថា «ហាហ្វាខ (hafakh)» ជាភាសាហេព្រើរ។ យើងបានឃើញពាក្យនេះជាច្រើនដងនៅក្នុងរឿងនេះ (លោកុប្បត្តិ 19៖21, 25, 29)។ ពាក្យថា «ហាហ្វាខ» បានបង្ហាញយើងថា ក្រុងសូដុំមត្រូវបានបំផ្លាញទាំងស្រុង (ចោទិ-យកថា 29៖23; អេម៉ុស 4៖11)។ គ្មានសល់អ្វីឡើយ។ ដូច្នេះ ក្រុងសូដុំមត្រូវបាន «លុប» ចេញ ដូច ជាទឹកជំនន់ដែលបាន «លុប» អ្វីគ្រប់យ៉ាងដែលព្រះបានបង្កើតយ៉ាងដូច្នោះដែរ (លោកុប្បត្តិ 6៖7)។ ហេតុការណ៍ដែលបានកើតឡើងដល់ក្រុងសូដុំមក៏ជារូបស័ព្ទមួយផងដែរ។ ហេតុការណ៍នេះបានបង្ហាញ យើងអំពីអ្វីដែលត្រូវកើតឡើងនៅគ្រាចុងក្រោយ (យូដា 1៖7)។