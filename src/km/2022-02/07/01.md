---
title:  សេចក្តីសញ្ញាជាមួយនឹងលោកអ័ប្រាហាំ
date:  07/05/2022
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
លោកុប្បត្តិ 15៖1-21; លោកុប្បត្តិ 16៖1-16; លោកុប្បត្តិ 17៖1-19; លោកុប្បត្តិ 18៖1-15; លោកុប្បត្តិ 18៖16-19៖29។

> <p>ខចងចាំ</p>
> «នោះអាប់រ៉ាមគាត់ទូលសួរថា ឱព្រះយេហូវ៉ាជាព្រះអម្ចាស់អើយ តើទ្រង់នឹងប្រទានអ្វីមកទូលបង្គំ ដែលទូលបង្គំចេះតែនៅដោយឥតមានកូនដូច្នេះ ហើយអ្នកដែលត្រូវធ្វើជាម្ចាស់លើផ្ទះទូលបង្គំ នោះមានតែអេលាស៊ើរជាអ្នកស្រុកដាម៉ាសនេះប៉ុណ្ណោះ» (លោកុប្បត្តិ 15៖2)។

យើងបានអានអំពីសេចក្តីសញ្ញាដែលព្រះបានតាំងឡើងជាមួយនឹងលោកអាប់រ៉ាមនៅក្នុងបទគម្ពីរលោកុប្បត្តិ 15។ សេចក្តីសញ្ញានេះគឺជាសេចក្តីសញ្ញាជាលើកទី2 ដែលព្រះបានតាំងឡើងជាមួយនឹងមនុស្សលោក។ ព្រះបានតាំងសេចក្តីសញ្ញាទី1ជាមួយនឹងលោកណូអេ។ សេចក្តីសញ្ញាដែលបានតាំងឡើងជាមួយនឹងលោកណូអេក៏បានភ្ជាប់មកជាមួយនឹងព្រះពរសម្រាប់សាសន៍ដទៃ ផងដែរ។ រីឯសេចក្តីសញ្ញាដែលបានតាំងឡើងជាមួយនឹងលោកអាប់រ៉ាមវិញនោះ ក៏បានភ្ជាប់មកជា មួយនឹងព្រះពរសម្រាប់សាសន៍ដទៃផងដែរ (លោកុប្បត្តិ 17៖7; ហេព្រើរ 13៖20)។

ទន្ទឹមនឹងនេះ ជីវិតរបស់លោកអាប់រ៉ាមក៏ពេញទៅដោយការភ័យខ្លាច និងការសើចសប្បាយ ផងដែរ។ ព្រះគម្ពីរបានបង្ហាញប្រាប់យើងថា លោកអាប់រ៉ាមមានសេចក្តីភ័យខ្លាច (លោកុប្បត្តិ 15៖1)។ សារ៉ាក៏មានសេចក្តីភ័យខ្លាចដែរ (លោកុប្បត្តិ 18៖15)។ ចំណែកឯនាងហាការវិញក៏មានសេចក្តី ភ័យខ្លាចដូចជាពួកគេដែរ (លោកុប្បត្តិ 21៖7)។ នៅពេលដែលលោកអាប់រ៉ាមសើច (លោកុប្បត្តិ 17៖17) នាងសារ៉ាក៏សើចដែរ (លោកុប្បត្តិ 18៖12) រួមទាំងលោកអ៊ីស្មាអែលផង (លោកុប្បត្តិ 21៖9)។ ជំពូកទាំងនេះបានបង្ហាញយើងអំពីអារម្មណ៍កក់ក្តៅ និងសេចក្តីស្រឡាញ់នៅក្នុងចិត្តរបស់លោកអាប់រ៉ាម។ លោកអាប់រ៉ាមបានយកចិត្តទុកដាក់យ៉ាងខ្លាំងចំពោះមនុស្សអាក្រក់នៅក្នុងក្រុងសូដុំម។ គាត់ ចង់អោយពួកគេបានសង្គ្រោះ។ លោកអាប់រ៉ាមក៏បានបង្ហាញថា គាត់បានយកចិត្តទុកដាក់យ៉ាង ខ្លាំងចំពោះនាងសារ៉ា នាងហាការ និងលោកឡុតផងដែរ។ ហើយគាត់ក៏មានសេចក្តីសប្បុរសចំពោះ ភ្ញៀវ3នាក់ផងដែរ (លោកុប្បត្តិ 18៖6)។

ក្នុងអំឡុងពេលនេះ ព្រះបានប្តូរឈ្មោះរបស់លោកអាប់រ៉ាមទៅជាលោកអ័ប្រាហាំវិញ។ ឈ្មោះ នេះបានបង្ហាញយើងថា លោកអ័ប្រាហាំនឹងធ្វើជា «ឪពុកនៃសាសន៍ជាច្រើន» (លោកុប្បត្តិ 17៖5)។ ជាការពិតណាស់ សេចក្តីសន្យានេះបានបង្ហាញយើងថា ព្រះមានផែនការធំៗជាច្រើនសម្រាប់លោកអ័ប្រាហាំ។