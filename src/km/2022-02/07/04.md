---
title:  ទីសំគាល់នៃសេចក្តីសញ្ញា
date:  10/05/2022
---

`តើការកាត់ស្បែកបានបង្ហាញយើងយ៉ាងដូចម្តេច សេចក្តីពិតនៃព្រះគម្ពីរ? ការកាត់ស្បែកគឺជា សកម្មភាពនៃការកាត់ស្បែកចុងស្វាសនៃប្រដាប់ភេទបុរស។ តើការកាត់ស្បែកក៏ជាសេចក្តីសន្យាដ៏ពិសេស មួយអំពីអនាគតដោយរបៀបណាដែរ? សម្រាប់ចម្លើយ សូមអានខគម្ពីរលោកុប្បត្តិ 17៖1-19 និងរ៉ូម 4៖11។`

លោកអាប់រ៉ាមបានសង្ស័យចំពោះព្រះ (លោកុប្បត្តិ 16)។ ការសង្ស័យរបស់គាត់បានញែកគាត់ចេញពីព្រះ។ នៅក្នុងអំឡុងពេលនោះ ព្រះទ្រង់បានស្ងៀមស្ងាត់ទៅ។ ឥឡូវនេះ ព្រះបានមានបន្ទូល មកកាន់លោកអាប់រ៉ាមម្តងទៀតជាលើកដំបូង តាំងតែពីគាត់បានសង្ស័យមក។ ព្រះបានទំនាក់ទំនងជាមួយនឹងលោកអាប់រ៉ាមម្តងទៀត នៅពេលដែលព្រះបានតាំងសេចក្តីសញ្ញាជាមួយនឹងគាត់។

ការកាត់ស្បែកគឺជាទីសំគាល់មួយនៃសេចក្តីសញ្ញាដែលព្រះបានប្រទានដល់លោកអាប់រ៉ាម។ ការកាត់ស្បែករួមបញ្ចូលទាំងការកំចាយឈាមផងដែរ (និក្ខមនំ 4៖25)។ ដូច្នេះ យើងអាចមើលឃើញថា ការកាត់ស្បែកគឺជារូបស័ព្ទមួយតំណាងអោយតង្វាយដែលព្រះបានបង្កើតឡើងសម្រាប់អំពើបាបរបស់យើង។ គោលគំនិតនេះបានបង្ហាញយើងថា «លោកបានសុចរិតដោយសារជំនឿដែលលោកមានកាល ពីមិនទាន់កាត់ស្បែកនៅឡើយ (រ៉ូម 4៖11)។

សេចក្តីសញ្ញា និងទីសំគាល់នៃការកាត់ស្បែកក៏បានជួយអោយយើងនឹកចាំអំពីសេចក្តីសន្យា ដំបូងគេបង្អស់នៃព្រះអង្គសង្គ្រោះមួយអង្គ ដែលព្រះបានតាំងឡើងជាមួយនឹងមនុស្សលោកផងដែរ។ (សូម ប្រៀបធៀបខគម្ពីរលោកុប្បត្តិ 17៖7 ជាមួយនឹងខគម្ពីរលោកុប្បត្តិ 3៖15)។ សេចក្តីសន្យារបស់ព្រះ ចំពោះលោកអាប់រ៉ាមបានបង្ហាញយើងលើសពីអនាគតនៃមនុស្សជំនាន់នៃសាសន៍អ៊ីស្រាអែលទៅទៀត។ សេចក្តីសន្យាចំពោះលោកអ័ប្រាហាំក៏បានរួមបញ្ចូលទាំងផែនការសង្គ្រោះរបស់ព្រះសម្រាប់មនុស្សទាំងអស់ នៅលើផែនដីនេះផងដែរ។ សេចក្តីសន្យានៃសេចក្តីសញ្ញាដ៏នៅអស់កល្ប (លោកុប្បត្តិ 17៖7) បានបង្ហាញ យើងអំពីកិច្ចការដែលព្រះយេស៊ូវត្រូវធ្វើ។ យើងអាចមើលឃើញ អំពីការសុគតរបស់ព្រះយេស៊ូវនៅលើ ឈើឆ្កាងជំនួសយើងបាន តាមរយៈសន្យានេះដល់លោកអ័ប្រាហាំ។ ការសុគតរបស់ទ្រង់នឹងផ្តល់ជីវិត អស់កល្បដល់មនុស្សទាំងឡាយណាដែលបានទទួលយកអំណោយទាននេះដោយសេចក្តីំជំនឿ (សូមអាន ខគម្ពីររ៉ូម 6៖23 និងទីតុស 1៖2)។

យើងបានឃើញសេចក្តីសន្យានៃជីវិតដ៏នៅអស់កល្បនេះនៅក្នុងការផ្លាស់ប្តូរឈ្មោះសម្រាប់លោកអាប់រ៉ាម និងនាងសារ៉ាយ។ អាប់រ៉ាមមានន័យថា «ឪពុកដ៏ខ្ពង់ខ្ពស់បំផុត»។ ចំណែកឯសារ៉ាយវិញ មានន័យថា «ព្រះនាងរបស់ខ្ញុំ»។ ការផ្លាស់ប្តូរឈ្មោះរបស់ពួកគេបានបង្ហាញយើងអំពីផែនការនាពេល អនាគតរបស់ព្រះសម្រាប់ជីវិតរបស់ពួកគេ។ អ័ប្រាហាំមានន័យថា «ឪពុករបស់មនុស្សជាច្រើននាក់»។ សារ៉ាមានន័យថា «ព្រះនាង» (សម្រាប់មនុស្សគ្រប់គ្នា)។ ហើយអ៊ីសាកដែលជាឈ្មោះកូនប្រុសរបស់ពួក គេនោះមានន័យថា «គាត់នឹងសើច»។ ឈ្មោះនេះបានជួយអោយយើងនឹកចាំអំពីការសើចរបស់លោកអ័ប្រាហាំនៅក្នុងខគម្ពីរលោកុប្បត្តិ 17៖17។ ការសើចនេះបានបង្ហាញយើងអំពីការសង្ស័យរបស់គាត់ ឬមួយ អាចជាការអស្ចារ្យរបស់គាត់ចំពោះសេចក្តីសន្យាដ៏មានអំណាចរបស់ព្រះក៏ថាបាន។ មែនហើយ លោកអ័ប្រាហាំបានជឿជាក់ចំពោះអ្វីដែលព្រះអម្ចាស់បានសន្យានឹងគាត់។ ទោះបីជាយ៉ាងនេះក្តី មាន ពេលខ្លះ គាត់ក៏មានការលំបាកក្នុងការរស់នៅដោយសេចក្តីជំនឿដ៏ល្អឥតខ្ចោះ និងជឿជាក់ទៅលើព្រះ ផងដែរ។

`តើយើងអាចរៀនរក្សាការជឿជាក់ទៅលើព្រះយ៉ាងដូចម្តេចទៅបាន នៅពេលដែលយើងកំពុង តែលំបាកក្នុងការជឿទុកចិត្តទៅទ្រង់នោះ? តើយើងត្រូវធ្វើអ្វីខ្លះ ជាមួយនឹងការសង្ស័យរបស់យើង?`