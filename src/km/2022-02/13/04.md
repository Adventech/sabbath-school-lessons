---
title:  លោកយ៉ាកុបបានអោយពរដល់ពួកកូនប្រុសរបស់លោកយ៉ូសែប
date:  21/06/2022
---

មិនយូរប៉ុន្មាន លោកយ៉ាកុបនឹងត្រូវស្លាប់ជាមិនខាន។ នៅពេលនេះ គាត់បាននឹកចាំអំពីដំណើរ របស់គាត់ទៅកាន់បេតអែល (លោកុប្បត្តិ 35៖1-15)។ នៅទីនោះ ព្រះបានប្រទានសេចក្តីសន្យានៃស្រុក កាណានម្តងទៀត។ ទឹកដីនេះនឹងក្លាយទៅជាកម្មសិទ្ធិរបស់លោកយ៉ាកុប ហើយនិងពួកកូនចៅជំនាន់ក្រោយរបស់គាត់ជារៀងរហូត (លោកុប្បត្តិ 17៖8)។ សេចក្តីសង្ឃឹមនៃទឹកដីសន្យាបានកំសាន្តចិត្តរបស់ លោកយ៉ាកុប។ បន្ទាប់មក លោកយ៉ាកុបបានអោយពរដល់កូនប្រុសទាំង2របស់លោកយ៉ូសែប។

`សូមអានរឿងនៅក្នុងបទគម្ពីរលោកុប្បត្តិ 48។ តើហេតុអ្វីបានជានៅក្នុងរឿងនេះ លោកយ៉ាកុប បានអោយពរដល់កូនប្រុសទាំង2របស់លោកយ៉ូសែប តែមិនបានអោយពរដល់ចៅដទៃទៀតរបស់គាត់ យ៉ាងដូច្នេះ?`

លោកយ៉ាកុបបានអោយពរដល់ចៅតែ2នាក់ប៉ុណ្ណោះ គឺលោកម៉ាន៉ាសេ1 និងលោកអេប្រាអិម 1។ ព្រះពរនេះបានផ្លាស់ប្តូរពួកគេពីចៅទៅជាកូនរបស់លោកយ៉ាកុបវិញ (លោកុប្បត្តិ 48៖5)។ លោក ម៉ាន៉ាសេគឺជាកូនច្បង ហើយលោកអេប្រាអិមគឺជាកូនប្អូន។ ព្រះពររបស់លោកយ៉ាកុបបានបង្ហាញថា កុលសម្ព័ន្ធរបស់លោកអេប្រាអិមនឹងមានកម្លាំងខ្លាំងក្លាជាងកុលសម្ព័ន្ធរបស់លោកម៉ាន៉ាសេទៅទៀត។ ទន្ទឹមគ្នានេះ យើងបានឃើញថា ព្រះពរនេះក៏ស្តីអំពីលោកយ៉ូសែបផងដែរ (លោកុប្បត្តិ 48៖15)។

ព្រះពរនេះបានបង្ហាញថា ព្រះបានរក្សាសេចក្តីសន្យារបស់ទ្រង់ដល់រាស្ត្ររបស់ទ្រង់។ ទ្រង់ បានការពារពួកគេកាលពីមុនមក។ ទ្រង់ក៏នឹងបន្តការពារពួកគេនៅពេលអនាគតផងដែរ។ លោកយ៉ាកុប បានមានប្រសាសន៍អំពីព្រះនៃលោកអ័ប្រាហាំ និងលោកអ៊ីសាក (លោកុប្បត្តិ 48៖15)។ ព្រះបានប្រទាន ចំណីអាហារ និងការពារពួកគេ។ ព្រះដដែលនេះក៏បានសង្គ្រោះលោកយ៉ាកុបចេញពីបញ្ហាទាំងអស់របស់ គាត់ផងដែរ (លោកុប្បត្តិ 48៖16)។ លោកយ៉ាកុបក៏បាននឹកចាំអំពីកាលដែលគាត់បានចំបាប់ជាមួយនឹងព្រះនៃបេតអែលនៅពេលអធ្រាត្រផងដែរ (លោកុប្បត្តិ 31៖13; លោកុប្បត្តិ 32៖29)។ នៅទីនោះ ព្រះបានផ្លាស់ប្តូរឈ្មោះរបស់លោកយ៉ាកុបទៅជាអ៊ីស្រាអែលវិញ (លោកុប្បត្តិ 32៖26-29)។

បទពិសោធន៍ទាំងអស់នេះបានបង្ហាញយើងអំពីរបៀបដែលព្រះបានកែប្រែសេចក្តីអាក្រក់អោយ ទៅជាសេចក្តីល្អវិញ។ លោកយ៉ាកុបបានបង្ហាញសេចក្តីសង្ឃឹមរបស់គាត់ថា ព្រះនឹងរក្សាចៅៗរបស់គាត់ ដូចដែលទ្រង់បានថែរក្សាលោកយ៉ាកុប និងលោកយ៉ូសែបកាលពីមុនមកយ៉ាងដូច្នោះដែរ។ លោកយ៉ាកុប ក៏បានគិតអំពីអនាគត នៅពេលដែលកូនចៅជំនាន់ក្រោយរបស់គាត់ត្រឡប់ទៅឯស្រុកកាណានវិញផង ដែរ។ គោលគំនិតនេះបានផ្តល់សេចក្តីសង្ឃឹមដល់គាត់។ យើងមើលឃើញសេចក្តីសង្ឃឹមនេះ នៅពេល ដែលលោកយ៉ាកុបបានមានប្រសាសន៍អំពីស៊ីគែម (លោកុប្បត្តិ 48៖22)។ ស៊ីគែមគឺជាកន្លែងដ៏ល្អបំផុត នៅក្នុងប្រវត្តិសាស្ត្រនៃសាសន៍អ៊ីស្រាអែល។ លោកយ៉ាកុបបានទិញដីមួយកន្លែងនេះ (លោកុប្បត្តិ 33៖19)។ ធាតុរបស់លោកយ៉ូសែបក៏ត្រូវបានគេបញ្ចុះនៅកន្លែងនេះផងដែរ (យ៉ូស្វេ 24៖32)។ ទឹកដីសន្យានឹងត្រូវបំបែកចេញនៅត្រង់ស៊ីគែម ដើម្បីប្រគល់ទៅអោយកុលសម្ព័ន្ធទាំងអម្បាលម៉ាននៃសាសន៍ អ៊ីស្រាអែលនៅចំណេរក្រោយមកទៀត (យ៉ូស្វេ 24៖1)។

`សូមអានខគម្ពីរកិច្ចការ 3៖25, 26។ តើលោកពេត្រុសបានបង្ហាញថា ព្រះបានរក្សាសេចក្តី សន្យាដែលទ្រង់បានតាំងឡើងនៅក្នុងខគម្ពីរលោកុប្បត្តិ 12៖3 ដូចដែលយើងបានឃើញនៅក្នុងបទគម្ពីរកិច្ចការដោយរបៀបណា? តើយើងបានទទួលព្រះពរនេះដោយរបៀបណា?`