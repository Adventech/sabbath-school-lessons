---
title:  លោកយ៉ាកុបបានធ្វើដំណើរទៅរកលោកយ៉ូសែប
date:  19/06/2022
---

`សូមអានរឿងនៅក្នុងបទគម្ពីរលោកុប្បត្តិ 46 អំពីការចាកចេញពីស្រុកកាណានរបស់លោកយ៉ាកុប។ តើរឿងនេះបានបង្ហាញយើងអំពីសេចក្តីពិតអ្វីខ្លះ?`

នៅពេលដែលលោកយ៉ាកុបបានចាកចេញពីស្រុកកាណានមក គាត់មានពេញទៅដោយសេចក្តី សង្ឃឹម។ គាត់លែងស្រេកឃ្លានទៀតហើយ។ សំខាន់ជាងនេះទៅទៀតនោះគឺថា លោកយ៉ូសែបដែលជាកូនប្រុសរបស់គាត់នោះនៅមានជីវិតនៅឡើយទេ។ ជាការពិតណាស់ ដំណឹងល្អនេះបានផ្តល់កម្លាំង ដល់លោកយ៉ាកុបក្នុងការចាកចេញពីទឹកដីសន្យា។

រឿងនេះបានជួយអោយយើងនឹកចាំអំពីបទពិសោធន៍មួយរបស់លោកអ័ប្រាហាំ។ លោកអ័ប្រាហាំ បានធ្វើដំណើរឆ្ពោះទៅកាន់ទឹកដីសន្យា។ រីឯលោកយ៉ាកុប គាត់បានធ្វើដំណើរចេញពីទឹកដីសន្យាវិញ។ ប៉ុន្តែ យើងបានឃើញសេចក្តីសន្យាតែមួយមកពីព្រះតាមរយៈរឿងទាំង2នេះ។ ព្រះនឹងប្រទានកូនចៅជាច្រើនដល់លោកយ៉ាកុប។ កូនចៅទាំងនេះនឹងក្លាយទៅជាសាសន៍ដ៏អស្ចារ្យបំផុត (លោកុប្បត្តិ 46៖3; សូមប្រៀបធៀបជាមួយនឹងខគម្ពីរលោកុប្បត្តិ 12៖2)។ ព្រះក៏បានមានបន្ទូលប្រាប់លោកយ៉ាកុបថា «កុំឲ្យខ្លាច» ផងដែរ (លោកុប្បត្តិ 46៖3)។ ព្រះក៏បានមានបន្ទូលនូវពាក្យពេចន៍ដដែលនេះទៅកាន់លោក អ័ប្រាហាំផងដែរ (លោកុប្បត្តិ 15៖1)។ បន្ទាប់មក ព្រះបានតាំងសេចក្តីសន្យាអំពីអនាគតដ៏រុងរឿងមួយ ដល់បុរសទាំង2នាក់។

បន្ទាប់មក យើងបានអានបញ្ជីឈ្មោះនៃកូនៗរបស់លោកអ៊ីស្រាអែលដែលបានធ្វើដំណើរទៅ ឯស្រុកអេស៊ីព្ទ រួមទាំងពួកកូនស្រីរបស់គាត់ផងដែរ (លោកុប្បត្តិ 46៖7)។ បញ្ជីឈ្មោះនេះបានជួយ អោយយើងនឹកចាំអំពីសេចក្តីសន្យាដែលព្រះបានតាំងឡើងជាមួយនឹងលោកអ័ប្រាហាំ ដោយប្រទានអោយ គាត់មានកូនចៅជាច្រើន។ កូនចៅរបស់លោកអ៊ីស្រាអែលមានចំនួន70នាក់។ តួលេខនេះរាប់បញ្ចូល ទាំងលោកយ៉ូសែប និងកូនប្រុសទាំង2នាក់របស់គាត់ផងដែរ។ តួលេខ70នៅក្នុងព្រះគម្ពីរបានបង្ហាញ យើងចំនួនសរុបនៃអ្វីមួយ។ ដូច្នេះ ពួកអ៊ីស្រាអែលទាំងអស់បានធ្វើដំណើរទៅឯស្រុកអេស៊ីព្ទ។ តួលេខ70ក៏បានជួយអោយយើងនឹកចាំអំពីគ្រួសារទាំង70ក្រុមនៅក្នុងបទគម្ពីរលោកុប្បត្តិ 10។ ទំនាក់ទំនង នេះបានជួយអោយយើងមើលឃើញថា អនាគតនៃជាតិសាសន៍ទាំងអស់នឹងត្រូវពឹងផ្អែកទៅលើដំណើរ របស់លោកយ៉ាកុបទៅកាន់ស្រុកអេស៊ីព្ទនេះហើយ។ យើងនឹងបានឃើញគោលគំនិតនេះ នៅពេលដែល ព្រះយេស៊ូវសុគតនៅលើឈើឆ្កាងជំនួសមនុស្សគ្រប់គ្នានៅគ្រប់ទីកន្លែងនៅពេលក្រោយៗមកទៀត។

គោលគំនិតនេះបានជួយអោយយើងមើលឃើញថា រឿងទាំងអម្បាលម៉ាននៅក្នុងកណ្ឌគម្ពីរលោកុប្បត្តិមិនត្រឹមតែជារឿងគួរអោយចាប់អារម្មណ៍នោះឡើយ។ រឿងទាំងនោះក៏ត្រូវបានសរសេរឡើង ដើម្បីបង្ហាញយើងអំពីសេចក្តីពិតខាងឯព្រលឹងវិញ្ញាណផងដែរ។ រឿងទាំងនោះគឺជាបំណែកប្រវត្តិសាស្ត្រ នៃផែនការរបស់ព្រះក្នុងការសង្គ្រោះយើង។ ផែនការនោះមិនត្រឹមតែសង្គ្រោះយើងប៉ុណ្ណោះទេ តែនឹងសង្គ្រោះមនុស្សជាច្រើននៅលើភពផែនដីនេះតាមដែលអាចធ្វើទៅបាន។

`«សាសន៍យូដា និងសាសន៍ក្រេកមិនខុសអំពីគ្នាឡើយ ដ្បិតព្រះអម្ចាស់ដដែលនៃគ្រប់គ្នា ទ្រង់ មានជាបរិបូរ សំរាប់អស់អ្នកណា ដែលអំពាវនាវរកទ្រង់» (រ៉ូម 10៖12, 13)។ តើប្រសាសន៍របស់លោក ប៉ុលបានបង្ហាញយើងថា ដំណឹងល្អអំពីព្រះយេស៊ូវគឺសម្រាប់មនុស្សគ្រប់គ្នាដោយរបៀបណា? សំខាន់ ជាងនេះទៅទៀតនោះ តើយើងគួរតែធ្វើអ្វីខ្លះ ក្នុងនាមជាពួកជំនុំម្នាក់ដែលកំពុងតែចែកចាយដំណឹងល្អ ជាមួយអ្នកដទៃនោះ?`