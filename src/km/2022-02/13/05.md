---
title:  លោកយ៉ាកុបបានអោយពរដល់ពួកកូនប្រុសរបស់គាត់
date:  22/06/2022
---

`សូមអានអំពីព្រះពរនៅក្នុងខគម្ពីរលោកុប្បត្តិ 49៖1-28។ តើហេតុអ្វីបានជាលោកយ៉ាកុប អោយពរដល់ពួកកូនប្រុសរបស់គាត់យ៉ាងដូច្នេះ? តើព្រះពរទាំងនេះបានបង្ហាញយើងអំពីសេចក្តីពិតនៃ ព្រះគម្ពីរយ៉ាងដូចម្តេចដែរ?`

ព្រះពរទាំងនេះបានបង្ហាញអំពីប្រវត្តិសាស្ត្រនាពេលអនាគតនៃកុលសម្ព័ន្ធទាំង12នៃសាសន៍ អ៊ីស្រាអែល។ ទន្ទឹមគ្នានេះ ព្រះពរទាំងនេះក៏ជាសេចក្តីសង្ឃឹមរបស់លោកយ៉ាកុបចំពោះព្រះអង្គសង្គ្រោះ ដែលត្រូវយាងមកផងដែរ។ យើងបានឃើញសេចក្តីសង្ឃឹមនេះនៅក្នុងពាក្យពេចន៍ដំបូង របស់លោក យ៉ាកុបថា៖ «នៅជាន់ក្រោយ» (លោកុប្បត្តិ 49៖1)។ ពាក្យពេចន៍ទាំងនេះបានបង្ហាញយើងថា លោក យ៉ាកុបកំពុងតែមានប្រសាសន៍អំពីការយាងមករបស់ព្រះអង្គសង្គ្រោះនៃសេចក្តីសន្យា (អេសាយ 2៖2; ដានីយ៉ែល 10៖14)។

បន្ទាប់មក លោកយ៉ាកុបបានមានប្រសាសន៍អំពីបទពិសោធន៍នៃអនាគតកុលសម្ព័ន្ធនីមួយៗ នៃពួកកូនប្រុសរបស់គាត់។ បទពិសោធន៍ទាំងនេះបានបង្ហាញយើងអំពីអត្តចរិកនៃកូនប្រុសនីមួយៗ របស់គាត់ រួមទាំងកិច្ចការដែលកូនចៅជំនាន់ក្រោយរបស់ពួកគេត្រូវធ្វើផងដែរ។ ព្រះទ្រង់ជ្រាបអំពីអ្វីដែលយើងត្រូវធ្វើ មុនពេលដែលយើងធ្វើកិច្ចការនោះទៅទៀត។ ព្រះតំរិះនេះមិនដូចគ្នាទៅនឹងការដែល ទ្រង់បណ្តាលអោយយើងធ្វើកិច្ចការអ្វីមួយនោះឡើយ។

`សូមអានខគម្ពីរលោកុប្បត្តិ 49៖8-12។ តើយើងបានឃើញបទទំនាយអំពីអនាគតយ៉ាងដូចម្តេច នៅក្នុងខទាំងនេះ? តើហេតុអ្វីបានជាសារនេះសំខាន់ម្ល៉េះ?`

ព្រះទ្រង់ជ្រាបអំពីអនាគត។ ម្ល៉ោះហើយ ទ្រង់បានរៀបអោយព្រះអង្គសង្គ្រោះប្រសូតចេញពីពូជអំបូរយូដា (លោកុប្បត្តិ 49៖8-12)។ យូដាត្រូវបង្ហាញថា ជាសត្វសិង្ហមួយក្បាល (លោកុប្បត្តិ 49៖9)។ សត្វសិង្ហគឺរូបស័ព្ទតំណាងអោយភក្តីភាព និងការសរសើរតម្កើង។ ស្តេចដាវីឌនឹងប្រសូត ចេញពីពូជអំបូរយូដា។ ស្តេចស៊ីឡូរក៏នឹងប្រសូតចេញពីពូជអំបូរនេះដែរ។ ស្តេចស៊ីឡូរគឺជាព្រះអង្គដែល នឹងនាំមកនូវសន្តិភាព (អេសាយ 9៖6, 7)។ មនុស្សជាច្រើននឹងគោរពកោតខ្លាចដល់ទ្រង់ (លោកុប្បត្តិ 49៖10)។

ជាយូរលង់មកហើយ ពួកយូដាបានជឿថា បទទំនាយនេះបង្ហាញអំពីព្រះអង្គសង្គ្រោះដែលនឹងត្រូវយាងមក។ ពួកគ្រីស្ទានបានជឿថា បទទំនាយនេះបង្ហាញយើងអំពីព្រះយេស៊ូវ។ នៅពេលដែល ទ្រង់យាងមក «[ពួក] បណ្តាជនទាំងឡាយនឹងចុះចូលចំពោះទ្រង់» (លោកុប្បត្តិ 49៖10)។ បទទំនាយ បានជួយអោយយើងមើលឃើញសេចក្តីសន្យានៃគម្ពីរសញ្ញាថ្មីថា៖ «កាលណាឮព្រះនាមព្រះយេស៊ូវ នោះឲ្យគ្រប់ទាំងជង្គង់នៅស្ថានសួគ៌ នៅផែនដី ហើយនៅក្រោមផែនដីត្រូវលុតចុះ» (ភីលីព 2៖10)។

អ្នកស្រីអែល្លីន ជីវ៉ៃត៍ក៏បានសរសេរយ៉ាងដូច្នេះដែរថា៖ «សត្វសិង្ហគឺជាស្តេចព្រៃ។ ម្ល៉ោះហើយ សត្វនេះគឺជារូបស័ព្ទដ៏ល្អឥតខ្ចោះតំណាងអោយកុលសម្ព័ន្ធយូដា។ ស្តេចដាវីឌចេញមកពីពូជអំបូរនេះ។ ស្តេចស៊ីឡូរគឺជាបុត្រារបស់ស្តេចដាវីឌ។ ស្តេចស៊ីឡូវគឺជាសិង្ហដ៏ពិតប្រាកដនៃពូជអំបូរយូដា។ នៅទី បញ្ចប់ មនុស្សទាំងអស់នឹងក្រាបថ្វាយបង្គំទ្រង់»។ ដកស្រង់ពី Patriarchs and Prophets, page 236, adapted។