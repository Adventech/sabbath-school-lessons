---
title:  លោកយ៉ូសែបដែលជាទាសករនៅក្នុងស្រុកអេស៊ីព្ទ
date:  08/06/2022
---

ឥឡូវនេះ យើងនឹងត្រឡប់មកឯរឿងអំពីលោកយ៉ូសែបវិញម្តង។ នៅពេលនេះ លោកយ៉ូសែប គឺជាទាសករម្នាក់របស់លោកប៊ូទីផារ។ លោកប៊ូទីផារគឺជាមេនៃកងទ័ពការពារផារ៉ោនដែលជាស្តេចនៃស្រុកអេស៊ីព្ទ។ លោកប៊ូទីផារក៏ជាអ្នកគ្រប់គ្រងគុកសម្រាប់ដាក់ពួកអ្នកធ្វើការនៅក្នុងរាជវាំងស្តេចផងដែរ (លោកុប្បត្តិ 40៖3, 4; លោកុប្បត្តិ 41៖10-12)។

`សូមអានរឿងនៅក្នុងបទគម្ពីរលោកុប្បត្តិ 39។ យើងបានឃើញហើយថា លោកយ៉ូសែប បានធ្វើជាអ្នកមើលការខុសត្រូវជំនួសលោកប៊ូទីផារ។ តើអ្វីទៅដែលធ្វើអោយលោកយ៉ូសែបទទួលបានជោគជ័យនៅក្នុងកិច្ចការងាររបស់គាត់នោះ?`

តែមួយភ្លែតសោះ លោកយ៉ូសែបត្រូវបានបង្ហាញថា ជាមនុស្សដ៏ជោគជ័យម្នាក់បាត់ទៅហើយ (លោកុប្បត្តិ 39៖2, 3)។ លោកយ៉ូសែបបានបំពេញការងាររបស់គាត់យ៉ាងស្ទាត់ជំនាញ។ ម្ចាស់របស់ គាត់បានជឿទុកចិត្តទៅលើគាត់ទាំងស្រុង។ មិនយូរប៉ុន្មាន លោកប៊ូទីផារបានតែងតាំងលោកយ៉ូសែប អោយធ្វើជាអ្នកគ្រប់គ្រងនៅក្នុងផ្ទះរបស់គាត់ទាំងមូល (លោកុប្បត្តិ 39៖4)។ មែនហើយ លោកយ៉ូសែប បានទទួលជោគជ័យ។ ប៉ុន្តែ ភាពជោគជ័យរបស់គាត់មិនបានធ្វើអោយគាត់បែរចេញពីព្រះនោះឡើយ។

មិនទាន់បានបុ៉ន្មានផង លោកយ៉ូសែបបានជួបនឹងបញ្ហា។ ប្រពន្ធរបស់លោកប៊ូទីផារបានឃើញ លោកយ៉ូសែប ហើយមានបំណងចង់ដេកជាមួយនឹងគាត់។ លោកយ៉ូសែបបានបដិសេធមិនព្រមធ្វើបាប ជាមួយនឹងនាងជាដាច់ខាត។ គាត់បានជ្រើសយកការបាត់បង់ការងាររបស់គាត់ តែមិនព្រមធ្វើបាបទាស់ នឹងព្រះនោះឡើយ (លោកុប្បត្តិ 39៖9)។ ប្រពន្ធរបស់លោកប៊ូទីផារបានឈឺចិត្ត និងអាម៉ាស់ជាខ្លាំង នៅពេលដែលលោកយ៉ូសែបបដិសេធនឹងនាងនោះ។ ដូច្នេះ នាងបានប្រឌិតរឿងមិនពិតមួយអំពីលោក យ៉ូសែបប្រាប់ដល់ពួកបាវបម្រើរបស់នាង រួមទាំងប្តីរបស់នាងផងដែរ។ ប្រពន្ធរបស់លោកប៊ូទីផារបានចោទប្រកាន់លោកយ៉ូសែបថា បានព្យាយាមបង្ខំនាងអោយដេកជាមួយនឹងគាត់ទៅវិញ។ ពេលនោះ លោក យ៉ូសែបត្រូវបានគេចាប់ដាក់គុក។

លោកយ៉ូសែបមានអារម្មណ៍ថា គាត់ឯកោជាខ្លាំង។ បើសិនជាយើងវិញ ក៏មានអារម្មណ៍យ៉ាង ដូច្នេះដែរ មែនទេ? ប៉ុន្តែ «ព្រះយេហូវ៉ាទ្រង់ [បាន] គង់ជាមួយនឹងយ៉ូសែប» (លោកុប្បត្តិ 39៖21) នៅ គ្រាដ៏លំបាកនេះវិញ។

ព្រះអម្ចាស់បានជួយដល់លោកយ៉ូសែបនៅក្នុងពេលវេលាដ៏ត្រឹមត្រូវមួយ។ ព្រះអម្ចាស់បាន ប្រទានពរដល់លោកយ៉ូសែបនៅក្នុងគុក។ លោកយ៉ូសែបគឺជាមនុស្សដ៏ចំណានម្នាក់។ មែនហើយ គាត់ គឺជាទាសករម្នាក់នៅក្នុងគុក។ ប៉ុន្តែ លោកយ៉ូសែបបានចំណាយពេលដ៏ល្អបំផុតរបស់គាត់នៅទីនោះ។ ព្រះបានធ្វើអោយលោកយ៉ូសែបជោគជ័យម្តងទៀត។ «មេភូឃុំលែងត្រួតត្រាមើលអ្វីទាំងអស់ដែលនៅក្រោមអំណាចគាត់ ពីព្រោះព្រះយេហូវ៉ាទ្រង់គង់ជាមួយនឹងគាត់ ហើយការអ្វីដែលគាត់ធ្វើ នោះទ្រង់ធ្វើឲ្យចំរើនឡើងគ្រប់ជំពូក» (លោកុប្បត្តិ 39៖23)។ យើងក៏ត្រូវចាំ អំពីប្រភពនៃភាពជោគជ័យរបស់យើង មកពីណា ដូចជាលោកយ៉ូសែបយ៉ាងដូច្នោះដែរ។

`សូមអានខគម្ពីរលោកុប្បត្តិ 39៖7-12។ តើលោកយ៉ូសែបបានប្រឆាំងទាស់នឹងអំពើបាបនៃប្រពន្ធរបស់លោកប៊ូទីផារ និងការបបួលរបស់នាងដោយរបៀបណា? តើហេតុអ្វីបានជាលោកយ៉ូសែប និយាយថា អ្វីដែលនាងបានបបួលគាត់នោះ គឺជាអំពើបាបទាស់នឹងព្រះយ៉ាងដូច្នេះ? តើពាក្យពេចន៍របស់ លោកយ៉ូសែបបានបង្ហាញយើងយ៉ាងដូចម្តេច អំពីអំពើបាប?`