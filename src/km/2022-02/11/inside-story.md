---
title:  អំណោយទានដ៏អស់កល្បជានិច្ច
date:  10/06/2022
---

សោកនាដកម្មមួយបានធ្វើអោយជីវិតនារីវ័យក្មេងវីស្សាលីនី (Vishalini) អាប់អួរយ៉ាងខ្លាំង នៅ ពេលដែលឪពុកម្តាយរបស់នាងបានលែងលះគ្នា ដោយសារតែភាពមិនចុះសម្រុងគ្នានៅក្នុងគ្រួសារ។ នាងវីស្សាលីនីបានលាម្តាយទៅយ៉ាងក្រៀមក្រំ បន្ទាប់ពីឪពុកបានទទួលសិទ្ធិចិញ្ចឹមនាង។ មិនយូរប៉ុន្មាន ឪពុកបានរៀបការម្តងទៀត។ ដោយសារតែនាងវីស្សាលីនីជាកូនម្តាយដើម ដូច្នេះ នាងមានអារម្មណ៍ ឯកោជាខ្លាំង។ ម្តាយចុងរបស់នាងមិនចូលចិត្តម្តាយនាងទាល់តែសោះ។ ប៉ុន្តែ នាងវីស្សាលីនីបានស្រឡាញ់ ម្តាយនាងជាខ្លាំង។ នាងបានទន្ទឹងរង់ចាំការមកលេងម្តងម្កាលពីសំណាក់ម្តាយនាង។ នៅពេលដែលឃើញ ម្តាយម្តងៗ នាងតែងតែញញឹម ហើយរត់ទៅឱបគាត់យ៉ាងណែនជាទីបំផុត។ ម្តាយនាងក៏បានឱបនាង ដោយក្តីអំណរផងដែរ។ ម្តាយនាងតែងតែយករបស់ផ្សេងៗមកផ្ញើនាងជានិច្ច។ គាត់ក៏បានទិញអំណោយ មួយចំនួនផងដែរ។ គាត់បានប្រគល់របស់ញុាំខ្លះអោយនាង ដោយនិយាយថា «នេះគឺជារបស់កូនណ៎ា»។

នាងវីស្សាលីនីបានញញឹមដោយក្តីរីករាយ។ នាងចូលចិត្តអំណោយ និងរបស់ញុាំទាំងនោះ ណាស់។ ប៉ុន្តែ ម្តាយចុងរបស់នាងតែងតែកញ្ឆក់យកអាហារទាំងនោះចេញពីនាងជានិច្ច។ ម្តាយចុងបាន និយាយទាំងគំរោះគំរើយថា «ឯងមិនត្រូវទទួលយកអំណោយណាមួយមកពីម្តាយឯងជាដាច់ខាត»។

នាងវីស្សាលីនីមានអារម្មណ៍ឯកោជាខ្លាំង។ នៅពេលដែលនាងធំពេញវ័យ ឪពុកនាងបាន បញ្ជូននាងអោយទៅរៀននៅឯសាលារៀនដ៏សែនឆ្ងាយមួយនៅក្នុងរដ្ឋតាមីលណាឌី (Tamil Nadu)។ ជា ដំបូង នាងមានអារម្មណ៍ភ័យខ្លាចជាខ្លាំង ប៉ុន្តែ នាងក៏សប្បាយចិត្តណាស់ដែរ ដែលបានចាកចេញពី គ្រួសារដ៏តានតឹងមួយនេះ ទៅនៅជាមួយនឹងលោកគ្រូ អ្នកគ្រូ ហើយនិងក្មេងៗដ៏រាក់ទាក់ទាំងនោះវិញ។ ជាច្រើនសប្តាហ៍បានកន្លងផុតទៅ នាងចាប់ផ្តើមមានចំណាប់អារម្មណ៍ចង់ដឹងចង់ឮអំពីបុគ្គលម្នាក់ដែល ពួកក្មេងៗបានហៅថាជា «ព្រះពិត»។ នាងចង់ដឹងបន្ថែមទៀតណាស់ ដូច្នេះ នាងបានចាប់ផ្តើមរៀនអំពី ព្រះយេស៊ូវ។

សព្វថ្ងៃនេះ នាងវីស្សាលីនីបានហៅព្រះយេស៊ូវថា ជាមិត្តភក្តិរបស់នាង។ នាងថែមទាំងបាន និយាយថា នាងលែងឯកោទៀតផង។ តើហេតុអ្វីបានជានាងនិយាយយ៉ាងដូច្នេះ? នោះគឺដោយសារតែ ព្រះយេស៊ូវបានសន្យាថា «ហើយមើល ខ្ញុំក៏នៅជាមួយនឹងអ្នករាល់គ្នាជារាល់ថ្ងៃដែរ ដរាបដល់បំផុតកល្ប» (ម៉ាថាយ 28៖20)។ នាងវីស្សាលីនីបានទទួលអំណោយមួយដែលគ្មានអ្នកណាម្នាក់អាចឆក់យកពី នាងបានទៀតឡើយ។

សូមអរគុណសម្រាប់តង្វាយសប្បាតហ៍ទី13របស់លោកអ្នក ដែលបានយកមកជួយនៅក្នុងការសាងសង់អគារស្នាក់នៅសិស្សស្រីនៅឯសាលារៀនអនុវិទ្យាល័យជែម មេមម៉ូរៀល (James Memorial) របស់នាងវីស្សាលីនី នៅក្នុងរដ្ឋតាមីលណាឌីនៃប្រទេសឥណ្ឌាបែបអាស៊ីអាគ្មេយ៍។ អគារថ្មីនេះនឹងធ្វើអោយនាងវីស្សាលីនី ក៏ដូចជាពួកក្មេងៗស្រីៗដទៃទៀតអាចផ្លាស់ចេញពីអគារដ៏សែនទ្រុឌទ្រោមនេះបាន។