---
title:  លោកយ៉ូសែបត្រូវពួកបងៗវាយប្រហារ
date:  06/06/2022
---

មិនយូរប៉ុន្មាន សុបិនរបស់លោកយ៉ូសែបបាននាំអោយគាត់ជួបនឹងបញ្ហា។

`សូមអានរឿងនៅក្នុងខគម្ពីរលោកុប្បត្តិ 37៖12-36។ តើរឿងនេះបានបង្រៀនយើងយ៉ាង ដូចម្តេច អំពីមនុស្សដែលមិនជាកម្មសិទ្ធរបស់ព្រះយេស៊ូវនោះ? តើសេចក្តីអាក្រក់នៅក្នុងចិត្តរបស់មនុស្ស លោកអាចដឹកនាំយើងអោយធ្វើអ្វីខ្លះ នៅពេលដែលយើងមិនស្ថិតនៅក្រោមការគ្រប់គ្រងរបស់ព្រះនោះ?`

ព្រះបានបង្ហាញព្រះគុណរបស់ទ្រង់ដល់លោកយ៉ូសែប។ ពួកបងៗរបស់លោកយ៉ូសែបបានឃើញព្រះគុណនេះ ហើយបានច្រណែននឹងលោកយ៉ូសែប (កិច្ចការ 7៖9)។ យើងបានឃើញព្រះគុណ របស់ព្រះ នៅពេលដែលលោកយ៉ូសែបធ្វើដំណើរទៅរកពួកបងៗរបស់គាត់។ នៅពេលដែលលោកយ៉ូសែប វង្វេងផ្លូវនោះ ព្រះបានចាត់មនុស្សម្នាក់អោយមកជួយដល់លោកយ៉ូសែបអោយរកឃើញពួកបងៗរបស់ គាត់ (លោកុប្បត្តិ 37៖15)។ នៅពេលដែលពួកបងៗរបស់គាត់រៀបផែនការសម្លាប់គាត់នោះ លោក រូបេនបានបញ្ឈប់ពួកគេ។ លោករូបេនបានផ្តល់យោបល់ថា ពួកគេគួរតែបោះលោកយ៉ូសែបទៅក្នុងរណ្តៅ ទៅ (លោកុប្បត្តិ 37៖20-22)។

យើងប្រហែលជាពិបាកយល់អំពីសេចក្តីសម្អប់ដែលពួកបងៗរបស់លោកយ៉ូសែបមានចំពោះ គាត់ហើយមើលទៅ។ តើពួកបុរសវ័យក្មេងៗទាំងនេះបានធ្វើរឿងដ៏សាហាវនេះចំពោះសមាជិកក្រុមគ្រួសារ របស់ពួកគេផ្ទាល់យ៉ាងដូចម្តេចទៅបាន? តើពួកគេមិនបានគិតថា អំពើឧក្រិដ្ឋកម្មរបស់ពួកគេនឹងធ្វើអោយ ឪពុករបស់ពួកគេមានការឈឺចាប់ខ្លាំងប៉ុនណាទេឬអី? អ្វីដែលពួកបុរសវ័យក្មេងទាំងនេះបានធ្វើនោះ គឺជាការអាក្រក់ជាទីបំផុត។ សកម្មភាពរបស់ពួកគេបានបង្ហាញយើងថា កម្រិតនៃសេចក្តីអាក្រក់ដែលមនុស្សលោកអាចធ្វើទៅបាន។

«ប៉ុន្តែ ពួកបងៗខ្លះមិនមានអារម្មណ៍ល្អចំពោះអ្វីដែលពួកគេបានធ្វើទៅលើលោកយ៉ូសែបនោះ ឡើយ។ ពួកគេក៏មិនមានសេចក្តីអំណរតាមដែលពួកគេបានរំពឹងទុក បន្ទាប់ពីពួកគេបានធ្វើបាបប្អូនប្រុស របស់ពួកគេនោះដែរ។ មិនយូរប៉ុន្មាន ពួកបងៗបានឃើញពួកអ្នកដំណើរមួយក្រុមកំពុងតែធ្វើដំណើរមក។ ពួកអ្នកដំណើរទាំងនេះគឺជាពួកអ៊ីសម៉ាអែលមកពីខាងនាយទន្លេយ័រដាន់។ ពួកគេកំពុងតែធ្វើដំណើរឆ្ពោះ ទៅស្រុកអេស៊ីព្ទជាមួយនឹងគ្រឿងម្ហូប ជ័រពិដោរ និងជ័រល្វីងទេស។ ឥឡូវនេះ លោកយូដាបានណែនាំផែនការថ្មីមួយទៀតដល់ពួកបងប្អូនរបស់គាត់។ ពួកគេមិនគួរសម្លាប់លោកយ៉ូសែបនោះទេ។ ពួកគេគួរ តែលក់គាត់ទៅអោយពួកជំនួញអ៊ីសម៉ាអែលទាំងនេះវិញ។ ពេលនោះ ពួកគេនឹងមិនមានកំហុសក្នុងការ កំចាយឈាមរបស់គាត់នោះឡើយ»។ ដកស្រង់ពី Ellen G. White, Patriarchs and Prophts, page 211, adapted។

ដូច្នេះ ពួកបងៗបានលក់លោកយ៉ូសែបទៅអោយពួកជំនួញទៅ (លោកុប្បត្តិ37៖28)។ បន្ទាប់មក ពួកជំនួញបានលក់លោកយ៉ូសែបបន្តទៅអោយបុរសម្នាក់នៅក្នុងស្រុកអេស៊ីព្ទ (លោកុប្បត្តិ 37៖36)។

`តើហេតុអ្វីបានជាការសូមអោយព្រះជួយអោយយើងយកឈ្នះទៅលើការប្រឆាំងទាស់នឹងគោល គំនិត និងអារម្មណ៍អាក្រក់ៗរបស់យើង មុនពេលដែលយើងអាចនឹងធ្វើរឿងដែលយើងនឹកមិនដល់នោះ មានសារៈសំខាន់ម្ល៉េះ?`