---
title:  លោកយ៉ាកុបបានចាកចេញទៅ
date:  26/05/2022
---

លោកយ៉ាកុបបានបម្រើលោកឡាបាន់អស់រយៈពេលជាច្រើនឆ្នាំ។ លោកយ៉ាកុបគឺជាអ្នកធ្វើការដ៏ស្មោះត្រង់ម្នាក់។ គាត់បានខិតខំធ្វើការអោយឪពុកមាររបស់គាត់។ លោកយ៉ាកុបចង់សងសឹងជាមួយឪពុកមាររបស់គាត់ដែលបានបោកបញ្ឆោតគាត់នៅយប់ផ្សំដំណេករបស់គាត់។ លោកឡាបាន់គឺមិន មែនជាមនុស្សប្រកាន់យុត្តិធម៌នោះឡើយ។ ប៉ុន្តែ លោកយ៉ាកុបមិនបានរអ៊ូរទាំអ្វីឡើយ។ គាត់បានធ្វើកិច្ចការ គ្រប់យ៉ាងដែលលោកឡាបាន់បានសូមដល់គាត់។ នៅពេលដែលនាងរ៉ាជែលមានកូនជា លើកដំបូងនោះ គ្រប់យ៉ាងបានផ្លាស់ប្តូរទៅ។ លោកយ៉ាកុបបានធ្វើការអោយឪពុកមាររបស់គាត់អស់រយៈពេល14ឆ្នាំ (លោកុប្បត្តិ 30៖26)។ ឥឡូវនេះ លោកយ៉ាកុបបានគិតអំពីការត្រឡប់ទៅកាន់ទឹកដីសន្យាដែលជាស្រុកកំណើតរបស់គាត់វិញ។ ប៉ុន្តែ លោកយ៉ាកុបមានការព្រួយបារម្ភជាខ្លាំង។ តើគាត់នឹងមានទ្រព្យ ល្មមគ្រប់គ្រាន់ ដើម្បីផ្គត់ផ្គង់តម្រូវការនៃក្រុមគ្រួសាររបស់គាត់ដែរឬទេ (លោកុប្បត្តិ 30៖30)?

`សូមអានរឿងនៅក្នុងខគម្ពីរលោកុប្បត្តិ 30៖25-32។ តើមានអ្វីកើតឡើងនៅក្នុងរឿងនេះ? តើលោកយ៉ាកុបបានប្រាប់ហេតុផលអ្វីខ្លះ ទៅកាន់លោកឡាបាន់? តើលោកឡាបាន់បានឆ្លើយតបយ៉ាង ដូចម្តេចដែរ?`

លោកយ៉ាកុបបានឆ្លងកាត់ដំណើរជីវិតដ៏វែងឆ្ងាយមួយ តាំងតែពីគាត់បានចាកចេញពីស្រុកកំណើតរបស់គាត់មក។ គាត់មិនដែលរំពឹងថា នឹងចាកចេញពីស្រុកកំណើតគាត់យូរយ៉ាងនេះឡើយ។ប៉ុន្តែ រឿងជាច្រើនបានកើតឡើងចំពោះគាត់ ដែលឃាត់មិនអោយគាត់ត្រឡប់ទៅផ្ទះរបស់គាត់អស់រយៈ ពេលជាច្រើនឆ្នាំ។ ឥឡូវនេះ ដល់ពេលដែលគាត់ត្រូវត្រឡប់ទៅស្រុកកំណើតគាត់វិញជាមួយនឹងក្រុមគ្រួសាររបស់គាត់ហើយ។

តើហេតុអ្វីបានលោកយ៉ាកុបរង់ចាំយ៉ាងយូរក្នុងការត្រឡប់ទៅផ្ទះយ៉ាងដូច្នេះ? តើហេតុអ្វីបាន ជាលោកយ៉ាកុបមិនព្រមចាកចេញពីលោកឡាបាន់លឿនជាងនេះ? ចម្លើយគឺថា លោកយ៉ាកុបបានផ្លាស់ ប្តូរហើយ។ យើងអាចឃើញអំពីការអត់ធ្មត់របស់លោកយ៉ាកុបបាន តាមរយៈពេលដ៏ជាយូរឆ្នាំដែលគាត់ បានបំពេញការងារអោយឪពុកមាររបស់គាត់។ មែនហើយ លោកយ៉ាកុបមិនដូចមុនទៀតឡើយ។ ឥឡូវ នេះ គាត់បានយល់ថា គាត់ត្រូវតែរង់ចាំព្រះ និងជឿជាក់ទៅលើទ្រង់ជាមុនសិន។ គាត់បានរង់ចាំអោយ ព្រះមានបន្ទូលប្រាប់គាត់អំពីពេលមួយដ៏ស័ក្តិសមមួយក្នុងការត្រឡប់ទៅស្រុកកំណើតរបស់គាត់វិញ។ លោកយ៉ាកុបនឹងចាកចេញទៅតាមសេចក្តីបង្គាប់របស់ព្រះ។ ព្រះបានបង្ហាញអង្គទ្រង់ដល់លោកយ៉ាកុប ក្នុងរូបភាពជា «ព្រះនៃបេតអែល» (លោកុប្បត្តិ 31៖13)។ បន្ទាប់មក ព្រះបានបង្គាប់អោយលោកយ៉ាកុបចាកចេញពីលោកឡាបាន់ទៅ «នៅឯស្រុកកំណើត ឯងវិញទៅ» (លោកុប្បត្តិ 31៖13)។ ពាក្យទាំងនេះ បានជួយអោយយើងនឹកចាំអំពីពាក្យពេចន៍ដែលព្រះ បានប្រើ ដើម្បីបង្គាប់អោយលោកអ័ប្រាហាំចាកចេញពី «ញាតិសន្តាន និងពីផ្ទះឪពុកឯង» ទៅ (លោកុប្បត្តិ 12៖1)។ រឿងមួយទៀតដែលជួយអោយលោកយ៉ាកុប យល់ឃើញថា ដល់ពេលត្រឡប់ទៅស្រុកកំណើត ខ្លួនវិញនោះ គឺជាឥរិយាបថរបស់លោកឡាបាន់ហើយ និងកូនៗរបស់លោកឡាបាន់ផ្ទាល់តែម្តង (សូមអានខគម្ពីរលោកុប្បត្តិ 31៖1, 2)។ «លោកយ៉ាកុបចង់ ចាកចេញពីលោកឡាបាន់ជាយូរមកហើយ។ ប៉ុន្តែ លោកយ៉ាកុបមានការភ័យខ្លាចមិនហ៊ានទៅជួបនឹងលោកអេសាវនោះឡើយ។ លោកឡាបាន់ និង កូនៗរបស់គាត់បានច្រណែននឹងទ្រព្យសម្បត្តិដែលលោក យ៉ាកុបមាន។ លោកយ៉ាកុបខ្លាចក្រែងពួកគេព្យាយាមធ្វើបាបគាត់ ព្រមទាំងលួចទ្រព្យសម្បត្តិរបស់គាត់ ទៀតផង»។ ដកស្រង់ពី Ellen G. White, Patriarchs and Prophets, page 193, adapted។

ដូច្នេះ លោកយ៉ាកុបបាននាំយកគ្រួសារ និងទ្រព្យសម្បត្តិរបស់គាត់ទាំងប៉ុន្មានចាកចេញពីនោះ ទៅ។ គាត់បានចាប់ផ្តើមនូវដំណើរមួយដែលជាការចាប់ផ្តើមនៃជំពូកថ្មីមួយនៅក្នុងផែនការនៃរាស្ត្រជ្រើស តាំងរបស់ព្រះ។