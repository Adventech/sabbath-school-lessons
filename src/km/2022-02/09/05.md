---
title:  ព្រះពរនៃគ្រួសារ
date:  25/05/2022
---

ចំពោះលោកយ៉ាកុប ការងារ7ឆ្នាំចុងក្រោយរបស់គាត់សម្រាប់លោកឡាបាន់នោះ គឺជាបន្ទុក ដ៏ធ្ងន់មួយ។ ទន្ទឹមនឹងនេះ ព្រះក៏បានប្រទានព្រះពរដល់លោកយ៉ាកុបផងដែរ។ កូនប្រុសទាំង11ក្នុងចំណោម12នាក់នឹងក្លាយមកជាពួកអយ្យកោនៃសាសន៍អ៊ីស្រាអែល។

ក្នុងខគម្ពីរលោកុប្បត្តិ 29៖31-30៖22 យើងបានអានអំពីកូនៗដែលលោកយ៉ាកុបបានបង្កើត។ ខទាំងនេះបានផ្តើម និងបញ្ចប់ជាមួយនឹងពាក្យដ៏សំខាន់ទាំងនេះថា៖ ព្រះបាន «ប្រោស»។ ជា ដំបូង ព្រះបាន «ប្រោស» អោយនាងលេអាបង្កើតកូនបាន (លោកុប្បត្តិ 29៖31)។ បន្ទាប់មក ព្រះក៏ បាន «ប្រោស» អោយនាងរ៉ាជែលមានកូនម្នាក់ផងដែរ។ តើពាក្យនេះបានបង្ហាញយើងយ៉ាងដូចម្តេចដែរ? ពាក្យនេះបានបង្ហាញយើងថា កូនៗទាំងនេះសុទ្ធតែជាបាដិហារ្យទាំងអស់។ ពួកគេគឺជាអំណោយទាន មកពីព្រះ។

`សូមអានរឿងនៅក្នុងខគម្ពីរលោកុប្បត្តិ 29៖31-30៖22។ តើយើងនៅសព្វថ្ងៃនេះអាចយល់អំពីហេតុការណ៍ដែលបានកើតឡើងនៅក្នុងរឿងនេះដោយរបៀបណាដែរ?`

ព្រះបានប្រទានកូនម្នាក់ដល់នាងលេអា។ នាងបានដាក់ឈ្មោះគាត់ថា រូបេន។ តើហេតុអ្វីបាន ជានាងលេអាដាក់ឈ្មោះគាត់យ៉ាងដូច្នេះ? ឈ្មោះ «រូបេន» នេះប្រែមកពីពាក្យ «រ៉ាអា (ra’ah)» ជាភាសា ហេព្រើរ ដែលមានន័យថា «បានឃើញ»។ ដូច្នេះ ព្រះ «បានទតឃើញ» ថា លោកយ៉ាកុបមិនបានស្រឡាញ់ នាងលេអានោះឡើយ (លោកុប្បត្តិ 29៖31)។ លោករូបេនគឺជាអំណោយទានមកពីព្រះ។ ព្រះបាន ប្រទានកូនប្រុសម្នាក់ដល់នាងលេអា ដើម្បីកំសាន្តនាង។ នាងលេអាបានដាក់ឈ្មោះកូនប្រុសទី2របស់ នាងថា ស៊ីម្មាន។ ស៊ីម្មានប្រែមកពីកិរិយាស័ព្ទ «ស្សាមា (shama)» ដែលមានន័យថា «បានឮ»។ ព្រះ «បានឮ» អារម្មណ៍នៃការឈឺចាប់ និងការអាម៉ាស់ជាខ្លាំងរបស់នាងលេអា។ ម្ល៉ោះហើយ ព្រះមានព្រះហឫទ័យអាណិតអាសូរដល់នាង ដូចដែលទ្រង់មានចំពោះនាងហាការយ៉ាងដូច្នោះដែរ (លោកុប្បត្តិ 29៖33)។

ឈ្មោះថា «ស៊ីម្មាន» នេះក៏មានទំនាក់ទំនងជាមួយនឹងឈ្មោះរបស់លោកអ៊ីសម៉ាអែលដែលជា កូនប្រុសរបស់នាងហាការផងដែរ។ អ៊ីសម៉ាអែលមានន័យថា «ព្រះទ្រង់នឹងឮ» (សូមអានខគម្ពីរលោកុប្បត្តិ 16៖11)។ នៅពេលដែលនាងលេអាបានកូនពៅរបស់នាងនោះ នាងបានដាក់ឈ្មោះថា «យូដា» ដែល មានន័យថា «សរសើរតម្កើង»។ ឈ្មោះនេះបានបង្ហាញយើងថា ព្រះបានប្រោសអោយនាងបានធូរស្បើយ ជាខ្លាំង។ នាងលេអាលែងនិយាយអំពីការឈឺចាប់របស់នាងតទៀតឡើយ។ នាងបានសរសើរតម្កើងព្រះ សម្រាប់ការអស្ចារ្យ និងសេចក្តីមេត្តារបស់ទ្រង់ចំពោះនាងតែប៉ុណ្ណោះ។

បន្ទាប់មក ព្រះបាន «នឹកចាំ» អំពីនាងរ៉ាជែល រួចទ្រង់ក៏ប្រោសអោយនាងមានកូនប្រុសមួយផងដែរ (លោកុប្បត្តិ 30៖20)។ ប៉ុន្តែ នាងរ៉ាជែលត្រូវរង់ចាំអស់រយៈពេលជាង14ឆ្នាំជាមុនសិន រហូត ដល់ព្រះបានប្រោសអោយនាងមានកូនម្នាក់ (លោកុប្បត្តិ 29៖18, 27; សូមប្រៀបធៀបជាមួយនឹងខគម្ពីរលោកុប្បត្តិ 30៖25)។ នាងរ៉ាជែលបានដាក់ឈ្មោះកូនប្រុសរបស់នាងថា «យ៉ូសែប» ដើម្បី បង្ហាញថា « ព្រះទ្រង់បានដកសេចក្តីដំនៀលពីអញចេញ ហើយនាងឲ្យឈ្មោះថា យ៉ូសែប ដោយថា សូម ព្រះយេហូវ៉ាបន្ថែមឲ្យខ្ញុំម្ចាស់មានកូន1ទៀត» (លោកុប្បត្តិ 30៖23, 24)។

`ជាការពិតណាស់ យើងបានរារាំងផែនការរបស់ព្រះសម្រាប់ជីវិតរបស់យើងដោយមិនដឹងខ្លួន។ យើងតែងតែមិនគោរពតាមផែនការរបស់ទ្រង់ជានិច្ច។ ហើយយើងក៏បានសាងកំហុសផងដែរ។ តើរឿង អំពីនាងរ៉ាជែល និងនាងលេអាបានបង្ហាញយើងថា ផែនការរបស់ព្រះនឹងសម្រេចនៅផែនដី និងស្ថានសួគ៌ ដោយរបៀបណា?`