---
title:  នាងរស់ និងលោកបូអូស
date:  09/06/2025
---

នាងណាអូមីបានសូមឱ្យនាងរស់ប្តូរឈ្មោះរបស់នាងថា ជានាង «ម៉ារ៉ា» វិញ។ ពីព្រោះម៉ារ៉ា មានន័យថា «រសជាតិល្វីង» ឬ មានន័យថា «ពិបាកនឹងទ្រាំ»។ នាងចង់បានឈ្មោះនេះ ដោយសារតែជីវិត របស់នាងបានប្រែមកជាលំបាក និងឈឺចាប់ខ្លាំង (សូមអានគម្ពីរនាងរស់ 1:20)។ ទន្ទឹមគ្នានេះ អំពើបាប ក៏បានធ្វើបាបទំនាក់ទំនងដែលយើងមានចំពោះព្រះដែរ។ យើងក៏ប្រៀបដូចជាមនុស្សខ្សត់ខ្សោយ ដែល គ្មានរបស់អ្វីសោះផងដែរ។ ជីវិតរបស់យើង មើលទៅ ហាក់ដូចជាគ្មានសង្ឃឹមសោះ ដោយសារតែយើង បានចំណាយពេលធ្វើការ នៅក្នុងចម្ការដែលគ្មានដែនបញ្ចប់នោះ ដូចជានាងរស់យ៉ាងដូច្នោះដែរ។ ប៉ុន្តែ រឿងគ្រប់យ៉ាងបានផ្លាស់ប្តូរ នៅពេលដែលនាងបានរកឃើញចំណុចសំខាន់មួយដែលថា៖ ព្រះបាននឹកចាំ ពីយើង ដែលជារាស្ត្ររបស់ទ្រង់ ទោះបីជាយើងនៅក្នុងអំឡុងពេលនៃគ្រាលំបាកក៏ដោយ។

`សូមអានគម្ពីរនាងរស់ 2:5-20។ តើហេតុអ្វីបានជាខទាំងនេះសំខាន់ម្ល៉េះ នៅក្នុងសាច់រឿង នេះ? នាងណាអូមីបានដឹងថា លោកបូអូសជាអ្នកណា និងបានទំនាក់ទំនងរបស់គាត់ជាមួយនឹងនាងរស់។ តើលោកអ្នកគិតថា ហេតុអ្វីបានជាដំណឹងដែលនាងណាអូមីបានដឹងនេះ ជាដំណឹងល្អសម្រាប់ខ្លួននាង និងនាងរស់នោះយ៉ាងដូច្នេះ?`

នាងណាអូមី មិនអាចគ្រប់គ្រងដីនៃស្វាមីអេលីម៉ាលេចរបស់នាង ដោយគ្មានជំនួយពីសាច់ញាតិ នៃក្រុមគ្រួសាររបស់នាងនោះទេ។ ប៉ុន្តែ ព្រះបានរៀបចំផ្លូវសម្រាប់ប្រជាជននៃសាសន៍អ៊ីស្រាអែល ដើម្បី ឱ្យពួកគេបានត្រឡប់មកកាន់ទឹកដីសន្យានេះវិញ។ ដូច្នេះហើយ នាងណាអូមីត្រូវការសាច់ញាតិជិតដិត ម្នាក់ ដើម្បីធានាដីរបស់លោកអេលីម៉ាលេចមកឱ្យនាងវិញ។ នាងណាអូមីបានសង្ឃឹមថា នាងរស់នឹងអាច រៀបការជាមួយនឹងសាច់ញាតិជិតដិតម្នាក់ ពីក្រុមគ្រួសាររបស់លោកអេលីម៉ាលេច បន្ទាប់មក នាងនឹង មានកូន ដើម្បីបន្តនាមត្រកូលរបស់លោកអេលីម៉ាលេច។ ប៉ុន្តែ លោកបូអូសដែលជាសាច់ញាតិនឹងលោក អេលីម៉ាលេច មិនគ្រាន់តែជាម្ចាស់ចម្ការចិត្តល្អនោះទេ។

នាងណាអូមីបានត្រេកអរជាខ្លាំង នៅពេលដែលនាងបានដឹងថា លោកបូអូសគឺជាមនុស្សដែល ខ្វល់ខ្វាយពីអ្នកដទៃ ហើយក៏ជាសាច់ញាតិជិតដិតនឹងនាងនោះដែរ។ ពីព្រោះលោកបូអូសអាចនឹងជួយ ដល់នាងណាអូមី និងនាងរស់ ឱ្យរួចផុតពីភាពខ្សត់ខ្សោយ។

អ្នកគ្រីស្ទានបានចាត់ទុកលោកបូអូសថា ជានិមិត្តរូបតំណាងឱ្យព្រះយេស៊ូវ។ ដ្បិតទ្រង់មិនត្រឹមតែ ជាព្រះ ដែលបានបង្កើតយើងនោះទេ។ ប៉ុន្តែ ទ្រង់ក៏ជាសាច់ញាតិម្នាក់នឹងយើងដែរ គឺនៅពេលដែលទ្រង់ បានចូលរួមជាមួយនឹងពូជអំបូរមនុស្សលោក ដោយបានក្លាយមកជាមនុស្សលោកពិតប្រាកដម្នាក់នោះដែរ។ ហើយនេះក៏ជាមូលហេតុ ដែលនាំឱ្យព្រះយេស៊ូវមានបន្ទូលម្តងហើយម្តងទៀតថា ទ្រង់គឺជាកូនមនុស្ស នោះដែរ (ម៉ាថាយ 12:8; ម៉ាកុស 8:31; លូកា 22:22; យ៉ូហាន 3:14)។

មនុស្សជាច្រើននាក់បានជឿថា ព្រះគឺជាតួអង្គអាក្រក់ និងឃោរឃៅ។ ពួកគេបានគិតថា ទ្រង់ នឹងអនុញ្ញាតឱ្យយើងចូលទៅក្នុងនគរស្ថានសួគ៌ បើសិនជាយើងបានធ្វើរឿងទាំងអស់ឱ្យបានត្រឹមត្រូវនោះ។ ប៉ុន្តែ ទ្រង់គ្រាន់តែអនុញ្ញាតឱ្យយើងចូលទៅក្នុងនគរស្ថានសួគ៌ ដោយសារតែទ្រង់ចាំបាច់ត្រូវធ្វើដូច្នោះ មិនមែនដោយសារតែទ្រង់មានបំណងចង់ធ្វើដូច្នោះទេ។ ដូច្នេះហើយ គោលគំនិតអំពីព្រះបែបនេះ គឺជា គោលគំនិតខុសឆ្គង។ ពីព្រោះគោលគំនិតអំពីព្រះ ដែលលោកបូអូសបានបង្ហាញយើងនោះគឺថា ព្រះទ្រង់ ស្រឡាញ់យើងខ្លាំងណាស់។ ទ្រង់បានសង្កេតមើលយើង ដូចជាទ្រង់បានសង្កេតមើលនាងរស់យ៉ាងដូច្នោះ ដែរ។ ជាការពិតណាស់ យើងគឺជាមនុស្សខ្សត់ខ្សោយ ដែលគ្មានទ្រព្យសម្បត្តិខាងឯវិញ្ញាណ។ ប៉ុន្តែ បើទោះ ជាយ៉ាងនេះក្តី ទ្រង់នៅតែចង់ឱ្យយើងក្លាយមកជាកូនក្រមុំរបស់ទ្រង់ដដែល។