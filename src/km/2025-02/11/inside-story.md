---
title:  វគ្គ7៖ «សាលារៀនយើងក៏ត្រូវការផ្នែកនេះដែរ»
date:  13/06/2025
---

នាងដាយអាណា និងលោកឡូរេន ហ្វីស បានសម្រេចការងារទៅតាមក្តីស្រមៃរបស់ពួកគេ។ នាងដាយអាណាកំពុងតែធ្វើការខាងឯផ្នែកអភិវឌ្ឍន៍ នៅឯមន្ទីពេទ្យសេវេនដេយអាត់វេនទីស្ទ នៅក្នុងទីក្រុង អ័រឡង់ដូនៃរដ្ឋផ្លរីដា ចំណែកឯលោកឡូរេនវិញ គាត់ក៏បានជោគជ័យនៅក្នុងផ្នែកប្រឹក្សាផងដែរ។ ប៉ុន្តែ ពួកគេនៅតែមានអារម្មណ៍ថា ពួកគេខ្វះអ្វីម៉្យាង។ ដូច្នេះហើយ ពួកគេបាននាំគ្នាអធិស្ឋាន។

ក្រោយមកទៀត នាងដាយអាណាបានចូលរួមសន្និបាទនាយកដ្ឋានស្ត្រី នៃភូមិភាគអាមេរិកាំង ខាងជើង ដោយក្តីរីករាយ។ នៅក្នុងសាលតាំងពិពណ៌ នាងបានឈប់នៅត្រង់ស្តង់សាលាសេវេនដេយ អាត់វេនទីស្ទឥណ្ឌាហូលប្រ៊ុក ដើម្បីកោតសរសើរដល់គ្រឿងស្មូន ដែលពួកសិស្សបានផលិតឡើង។ នៅ ពេលដែលស្ត្រីលក់គ្រឿងស្មូនបានដឹងថា នាងដាយអាណាបានធ្វើការនៅក្នុងផ្នែកអភិវឌ្ឍន៍ នោះនាងបាន និយាយទាំងរំភើបថា សាលារៀនរបស់នាង កំពុងតែត្រូវការប្រធានផ្នែកអភិវឌ្ឍន៍។ ប៉ុន្តែ នាងដាយអាណា បានច្រានចោល នូវគោលគំនិតដែលថា ព្រះអាចនឹងត្រាស់ហៅនាង ឱ្យធ្វើការនៅសាលារៀនមួយនៅក្នុង រដ្ឋអារីសូណា។ 6ខែក្រោយមក លោកឡូរេនបានសម្រេចចិត្តនៅពេលចុងក្រោយថា គាត់នឹងចូលរួម នៅក្នុងវគ្គសិក្សាថ្នាក់កំពូលនៃព្រះវិហារអាត់វេនទីស្ទ នៅក្នុងទីក្រុងសាន់ អានតូនីញ៉ូនៃរដ្ឋតិចសាស់។ នៅក្នុងសាលតាំងពិពណ៌ គាត់បានដើរមើលរហូតដល់ស្តង់ហូលប្រ៊ុករបស់ស្ត្រីម្នាក់នោះ។ នៅពេលដែលស្ត្រី នៅក្នុងស្តង់នោះបានដឹងថា លោកឡូរេនគឺជាបុគ្គលិកសង្គមកិច្ចដែលមានអាជ្ញាប័ណ្ណ នោះនាងបាននិយាយ ទាំងរំភើបថា «សាលារៀនយើងត្រូវការអ្នកឯកទេសខាងឯផ្នែកសង្គមកិច្ចនេះដែរ»។ បន្ទាប់មក នាងបានសួរនាំ អំពីការងារភរិយារបស់គាត់ ហើយគាត់បានតបទៅវិញថា នាងបានធ្វើការនៅក្នុងផ្នែកអភិវឌ្ឍន៍។ ស្ត្រីម្នាក់ នោះបាននិយាយថា «ពួកយើងក៏ត្រូវការអ្នកដែលមានជំនាញនេះដែរ» ខណៈពេលដែលនាងបានគ្រវីដៃ ទៅកាន់ស្វាមីរបស់នាង ដែលជានាយកសាលារៀនហូលប៊្រុកនោះតែម្តង។

ប៉ុន្មានសប្តាហ៍ក្រោយមក ស្វាមី និងភរិយាមួយគូនេះ បានចូលទៅលេងសាលារៀនហូលប្រ៊ុក បន្ទាប់ពីពួកគេបានសុំច្បាប់ទៅជួបនឹងក្រុមគ្រួសាររបស់ពួកគេ នៅក្នុងរដ្ឋខូឡូរ៉ាដូ។ ពួកគេបានចំណាយ ពេលនិយាយជាមួយនឹងបុគ្គលិកនៅទីនោះ អំពីបេសកកម្មរបស់សាលារៀន ដែលត្រូវផ្តល់ទីជ្រកកោន ដល់កុមារកូនកាត់ជនជាតិអាមេរិក និងជនជាតិឥណ្ឌា ដើម្បីឱ្យពួកគេបានសិក្សា និងបានស្ថាបនាឡើង។ លោកឡូរេន និងនាងដាយអាណាបានដឹងថា បុគ្គលិកម្នាក់នោះមានក្តីស្រមៃ ចង់ឱ្យមានការប្រឹក្សាជាលក្ខណៈគ្រីស្ទានតាមបែបប្រចាំការ ដែលអាចដោះស្រាយនូវការប៉ះទង្គិចផ្លូវចិត្ត និងបញ្ហាសុខភាពផ្លូវចិត្ត ផ្សេងទៀត។ បន្ទាប់មកទៀត នោះនាងដាយអាណាបានផ្លាស់ប្តូរចិត្តរបស់នាង នៅពេលដែលពួកគេសម្រាក នៅក្នុងបន្ទប់ទទួលភ្ញៀវនៅនាពេលរាត្រី។ លុះដល់ព្រឹកឡើង នាងដាយអាណាបានកត់សម្គាល់សៀវភៅ 2ក្បាល ដែលគេបានដាក់នៅលើធ្នើរ។ នាងមានអារម្មណ៍ថា នាងដូចជាធ្លាប់ស្គាល់សៀវភៅទាំងនោះ។ នាងដាយអាណាបានលូកដៃចូលទៅក្នុងកាបូបរបស់នាង ហើយយកសៀវភៅដូចគ្នានោះចេញមក។ សៀវភៅ នោះ គឺជាសៀវភៅដែលលោកឡូរេនបានទទួល នៅក្នុងវគ្គសិក្សានៃថ្នាក់កំពូលនៃព្រះវិហារសេវេនដេយ អាត់វេនទីស្ទ។ សៀវភៅនោះមានចំណងជើងថា ការដើរតាមព្រះគ្រប់ពេលវេលា គ្រប់ទីកន្លែង និងគ្រប់ អ្វីៗទាំងអស់ (Follow: Anytime, Anywhere, at Any Cost) ដែលបានសរសេរឡើងដោយលោក ដន ម៉ាខ្លាហ្វឺរទី (Don MacLafferty។ រំពេចនោះ នាងដាយអាណាបានដឹងថា ព្រះកំពុងតែត្រាស់ហៅពួកគេ ឱ្យធ្វើការនៅក្នុងសាលារៀននេះ។ ដូច្នេះហើយ នាងបានអធិស្ឋានថា «សូមឱ្យទ្រង់ជួយឱ្យចិត្តស្វាមីរបស់ទូលបង្គំ មានចិត្តផុសផុលដូចជាទូលបង្គំនេះផង»។ ប៉ុន្មានថ្ងៃក្រោយមក នៅពេលដែលពួកគេត្រឡប់មកកាន់រដ្ឋផ្លរីដាវិញ នោះលោកឡូរេនបានប្រាប់នាងដាយអាណាថា គាត់បានអធិស្ឋានទៅព្រះ ហើយមានអារម្មណ៍ថា ព្រះកំពុងតែត្រាស់ហៅពួកគេឱ្យបម្រើការនៅក្នុងសាលារៀនហូលប្រ៊ុក។ នៅពេលល្ងាចនោះ ពួកគេបាន បញ្ជូនប្រវត្តិរូបសង្ខេបរបស់ពួកគេ ហើយបានរៀបចំអីវ៉ាន់របស់ពួកគេ។ 2សប្តាហ៍ក្រោយមក សាលារៀន បានប្រគល់តួនាទីដល់ពួកគេ។ លោកឡូរេន និងដាយអាណាបានធ្វើការនៅទីនោះ អស់រយៈពេល10 ឆ្នាំ។ នាងដាយអាណាបាននិយាយថា «ព្រះទ្រង់អស្ចារ្យណាស់ ពីព្រោះទ្រង់បានបង្ហាញខ្ញុំ ពីគ្រប់ជំហាន នៃវិធីសាស្ត្រ ដែលទ្រង់កំពុងតែធ្វើនៅក្នុងជីវិតរបស់ខ្ញុំ។ ទ្រង់បានស្គាល់ខ្ញុំ និងបានរៀបផែនការសម្រាប់ខ្ញុំ តាំងពីមុនពេលដែលខ្ញុំបានស្គាល់ទ្រង់ទៅទៀត»។