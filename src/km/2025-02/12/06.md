---
title:  តើអ្វីទៅដែលព្រះចង់បានពិតប្រាកដនោះ?
date:  19/06/2025
---

ប៉ុន្មានឆ្នាំក្រោយមកទៀត មានអ្នកខ្លះបានចាប់ផ្តើមសង្ស័យ ចំពោះសារអំពីគ្រាចុងក្រោយរបស់ ព្រះវិហារអាត់វេនទីស្ទ។ ពួកគេបានចាប់ផ្តើមឆ្ងល់ថា តើការថ្វាយបង្គំនៅថ្ងៃអាទិត្យទូទាំងពិភពលោក នឹង កើតមានឡើងពិតប្រាកដដែរឬទេ។ ពួកគេក៏បានសង្ស័យផងដែរថា តើថ្ងៃសប្បាតហ៍គឺជារឿងសំខាន់ នៅក្នុងសង្គ្រាមចុងក្រោយ រវាងសេចក្តីល្អ និងសេចក្តីអាក្រក់នោះដែរឬទេ។

គម្ពីរវិវរណៈបានប្រាប់យើងយ៉ាងច្រើន អំពីអ្វីដែលត្រូវកើតឡើង គឺថា៖ យើងនឹងថ្វាយបង្គំព្រះ ឬមួយក៏យើងនឹងថ្វាយបង្គំសត្វសាហាវ និងព្រះក្លែងក្លាយរបស់វា។ ពីព្រោះការសាកល្បងចុងក្រោយ ប្រាកដជាស្តីអំពីអ្វីម៉្យាង ដែលបានបង្ហាញថា យើងបានស្មោះត្រង់ចំពោះព្រះ។ នៅពេលណាដែលយើង ថ្វាយបង្គំព្រះនៅក្នុងថ្ងៃសប្បាតហ៍ នោះមានន័យថា យើងបានបង្ហាញថា យើងបានស្មោះត្រង់ចំពោះព្រះ ដែលបានបង្កើតយើងមកនោះហើយ។ ពីព្រោះថ្ងៃសប្បាតហ៍មានអាយុកាលស្មើនឹងសួនច្បារអេដែនដែរ (សូមអានគម្ពីរលោកុប្បត្តិ 2:1-3)។ ដូច្នេះហើយ យើងមិនគួរភ្ញាក់ផ្អើលនោះឡើយ បើសិនជាការសាកល្បង ស្តីអំពីការថ្វាយបង្គំពិតមែននោះ។ ជាការពិតណាស់ នៅក្នុងសម័យចុងក្រោយ ថ្ងៃសប្បាតហ៍នឹងបានក្លាយ ទៅជាថ្ងៃសំខាន់ ដោយសារតែសត្វសាហាវបានផ្លាស់ប្តូរបញ្ញត្តិនៃថ្ងៃសប្បាតហ៍ ពីថ្ងៃសៅរ៍ទៅជាថ្ងៃអាទិត្យ វិញ។ ប៉ុន្តែ ព្រះមិនបានអនុញ្ញាតឱ្យអំណាចនៃសត្វសាហាវ បង្កើតនូវការផ្លាស់ប្តូរនេះទេ។ ដោយមានគោលគំនិតទាំងនេះនៅក្នុងចិត្តរបស់យើង នោះយើងនឹងបានយល់ពីមូលហេតុ ដែលនាំឱ្យថ្ងៃដែលយើង បានថ្វាយបង្គំ នឹងក្លាយមកជាការសាកល្បងចុងក្រោយបង្អស់ ដែលការសាកល្បងនោះគឺថា យើងនឹងថ្វាយបង្គំព្រះដែលបានបង្កើតយើងមក (វិវរណៈ 14:6, 7) ឬមួយក៏យើងនឹងថ្វាយបង្គំសត្វសាហាវ។ ដូច្នេះហើយ គម្ពីរសញ្ញាថ្មីនឹងជួយឱ្យយើងយល់បន្ថែមទៀត អំពីការសាកល្បួងនេះ។

`សូមអានខគម្ពីរទាំងនេះ៖ ម៉ាថាយ 12:9-14 និងយ៉ូហាន 5:1-16។ តើហេតុអ្វីបានជាអ្នកដឹកនាំនៃសាសន៍យូដា ចង់សម្លាប់ព្រះយេស៊ូវយ៉ាងដូច្នេះ?`

នៅក្នុងបទគម្ពីរម៉ាថាយ ជំពូក12 ព្រះយេស៊ូវបានព្យាបាលបុរសស្វិតដៃម្នាក់ (ម៉ាថាយ 12:9- 13)។ នៅពេលដែលព្រះយេស៊ូវបានព្យាបាលបុរសម្នាក់នេះនៅក្នុងថ្ងៃសប្បាតហ៍ តើអ្នកដឹកនាំនៃសាសន៍ យូដាបានធ្វើអ្វីខ្លះ? ពួកគេបាន «ពិគ្រោះគ្នារកហេតុនឹងធ្វើគុតព្រះអង្គ» (ម៉ាថាយ 12:14)។ តើលោកអ្នក បានឃើញចំណុចនេះដែរឬទេ? ពួកគេចង់ធ្វើគុតព្រះយេស៊ូវ ដោយសារតែថ្ងៃទី7នេះឯង។ នៅក្នុងគម្ពីរ យ៉ូហាន 5:1-16 ព្រះយេស៊ូវបានធ្វើបាដិហារ្យនៃការព្យាបាលនៅក្នុងថ្ងៃទី7។ បន្ទាប់មក «ពួកសាសន៍ យូដា ចាប់ផ្តើមបៀតបៀនព្រះយេស៊ូវ ព្រោះព្រះអង្គធ្វើការនៅថ្ងៃសប្បាតហ៍» (យ៉ូហាន 5:16)។ ដូច្នេះហើយ បានជាពួកគេបានព្យាយាម «សម្លាប់ទ្រង់»។

តើអ្នកគ្រីស្ទានសមតែស្លាប់ ដោយសារតែច្បាប់ដែលមនុស្សបានបង្កើត ទាស់នឹងការព្យាបាល នៅក្នុងថ្ងៃសប្បាតហ៍នេះដែរឬទេ? (នៅក្នុងព្រះគម្ពីរ គ្មានកន្លែងណាដែលបានចែងថា ការព្យាបាលមនុស្ស នៅក្នុងថ្ងៃសប្បាតហ៍ គឺជាការរំលងបញ្ញត្តិរបស់ព្រះនោះទេ។ ផ្ទុយទៅវិញ នៅក្នុងព្រះគម្ពីរ ពុំមានកន្លែង ណាដែលបានបង្រៀនថា យើងគួរតែលើកថ្ងៃអាទិត្យជំនួសថ្ងៃសប្បាតហ៍នោះដែរ)។ ជាការពិតណាស់ នៅក្នុងខទាំងនេះ បញ្ហាអំពីថ្ងៃសប្បាតហ៍ មិនមែនដូចជាបញ្ហានៃថ្ងៃសប្បាតហ៍នៅក្នុងសម័យក្រោយនោះទេ។ ប៉ុន្តែ ខទាំងនេះបានជួយឱ្យយើងយល់ថា ការសាកល្បងនៅក្នុងសម័យចុងក្រោយ នឹងស្តីអំពី ជម្រើសរវាងបញ្ញត្តិរបស់ព្រះ ហើយនិងច្បាប់ដែលមនុស្សលោកបានបង្កើតឡើង។ ដូច្នេះហើយ នៅក្នុង សាច់រឿងនៃបទគម្ពីរយ៉ូហាន ជំពូក5 និងបទគម្ពីរវិវរណៈ ជំពូក13 បានបង្ហាញថា ការសាកល្បងចុង ក្រោយ គឺស្តីអំពីថ្ងៃសប្បាតហ៍នេះឯង។