---
title:  ការថ្វាយបង្គំរូបសំណាកជាថ្មីម្តងទៀត
date:  17/06/2025
---

សិស្សនៃព្រះគម្ពីរ បានមើលឃើញទំនាក់ទំនងរវាងបទគម្ពីរដានីយ៉ែល ជំពូក3 ជាមួយនឹងព្រឹត្តិការណ៍នៃគ្រាចុងក្រោយនៅក្នុងគម្ពីរវិវរណៈ។ ហើយការមើលឃើញនេះ ក៏ដើម្បីហេតុផលល្អមួយ ផងដែរ។ នៅក្នុងទំនាក់ទំនងនេះ បទគម្ពីរដានីយ៉ែល ជំពូក3 បានពិពណ៌នាការចេញបង្គាប់ ឱ្យថ្វាយបង្គំ រូបសំណាក។ បើអ្នកណាមិនបានថ្វាយបង្គំរូបសំណាកនេះទេ អ្នកទាំងនោះនឹងត្រូវគេសម្លាប់ (ដានីយ៉ែល 3:15)។ ទន្ទឹមគ្នានេះ គម្ពីរវិវរណៈក៏បានបង្រៀនយើង អំពីការបង្គាប់ឱ្យថ្វាយបង្គំរូបសំណាកដទៃទៀត ដែរ។ បើអ្នកណាមិនបានថ្វាយបង្គំរូបសំណាកនេះទេ អ្នកនោះក៏នឹងត្រូវគេសម្លាប់ដែរ។ ពីព្រោះសត្វសាហាវ «វាមានអំណាច អាចធ្វើឲ្យរូបសត្វនោះមានខ្យល់ដង្ហើម ដើម្បីឲ្យរូបសត្វនោះចេះនិយាយ ហើយមានអំណាច នឹងធ្វើឲ្យពួកអ្នកដែលមិនព្រមក្រាបថ្វាយបង្គំរូបសត្វនោះ ត្រូវស្លាប់ផង» (វិវរណៈ 13:15)។

`តើការប្រយុទ្ធនៅក្នុងសម័យចុងក្រោយ នឹងស្តីអំពីអ្វីដែរ? សម្រាប់ចម្លើយ សូមអានគម្ពីរវិវរណៈ 13:11-17; វិវរណៈ 14:9, 11, 12; វិវរណៈ 16:2; វិវរណៈ 19:20 និងវិវរណៈ 20:4។`

ព្រះបានបង្គាប់ឱ្យរាស្ត្ររបស់ទ្រង់ ថ្វាយបង្គំទ្រង់ដោយសារតែទ្រង់បាន «បង្កើតផ្ទៃមេឃ ផែនដី សមុទ្រ និងរន្ធទឹកទាំងប៉ុន្មាន» (វិវរណៈ 14:7)។ រាស្ត្ររបស់ព្រះ ត្រូវតែថ្វាយបង្គំទ្រង់ មិនមែនថ្វាយបង្គំ សត្វសាហាវ និងព្រះក្លែងក្លាយរបស់វានោះទេ។ ទន្ទឹមគ្នានេះ កំលោះហេព្រើរទាំង3នាក់ ត្រូវតែធ្វើនូវការសម្រេចចិត្តដូចគ្នានេះដែរ។ ពួកគេបានបដិសេធមិនព្រមថ្វាយបង្គំរបស់អ្វីផ្សេងឡើយ ក្រៅពីព្រះដែល បានបង្កើតពួកគេនោះ។ អ្វីកើតឡើងនៅក្នុងបទគម្ពីរដានីយ៉ែល ជំពូក3 ហើយនិងអ្វីដែលបានកើតឡើង នៅក្នុងបទគម្ពីរវិវរណៈ ជំពូក13 អាចនឹងមានចំណុចខុសគ្នាមួយចំនួន។ ប៉ុន្តែ ការបង្គាប់ឱ្យថ្វាយបង្គំ ព្រះក្លែងក្លាយ ដែលមិនមែនជាព្រះនៃស្ថានសួគ៌នោះ បានកើតឡើងដូចគ្នា នៅក្នុងជំពូកទាំង2នេះ។

`សូមអានគម្ពីររ៉ូម 1:18-25។ តើលោកអ្នកបានមើលឃើញទំនាក់ទំនងរវាងគម្ពីររ៉ូម 1:18 និងគម្ពីរវិវរណៈ 14:9, 10 ដែលបានចែងអំពីសេចក្តីខ្ញាល់របស់ព្រះដែរឬទេ? តើហេតុអ្វីបានជាទ្រង់ខ្ញាល់យ៉ាងដូច្នេះ? តើការថ្វាយបង្គំព្រះក្លែងក្លាយពិតប្រាកដនោះ ស្តីអំពីអ្វីទៅ?`

ការថ្វាយបង្គំមិនមែនសំដៅទៅលើការក្រាបចុះ និងការថ្វាយបង្គំតង្វាយពីគ្រឿងក្រអូបដ៏ឈ្ងុយ-ឈ្ងប់ប៉ុណ្ណោះទេ (ប៉ុន្តែ ការថ្វាយបង្គំក៏អាចនឹងរាប់បញ្ចូលរបស់ទាំងនេះដែរ)។ ជាការពិតណាស់ យើង បានថ្វាយបង្គំទៅលើអ្វី ដែលយើងបានបម្រើ ឬបានបង្ហាញពីភក្តីភាពរបស់យើង។ សូមគិតអំពីអត្តសញ្ញាណ របស់ព្រះ និងអ្វីដែលទ្រង់បានធ្វើសម្រាប់យើងតាមរយៈព្រះយេស៊ូវ។ ទ្រង់បានបង្កើតយើង និងបានប្រទាន ព្រះយេស៊ូវ ឱ្យមកសុគតជំនួសបាបរបស់យើង។ ដូច្នេះហើយ ហេតុផលទាំង2នេះ គួរជាហេតុផលដែល ល្មមគ្រប់គ្រាន់ឱ្យយើងថ្វាយបង្គំទ្រង់។ ចំណែករបស់ផ្សេងទៀតដែលយើងបានថ្វាយបង្គំ គឺជាព្រះក្លែងក្លាយ វិញ។ គោលគំនិតបែបនេះ អាចជួយបកស្រាយនូវពាក្យពេចន៍ ដែលព្រះយេស៊ូវបានមានបន្ទូលថា «អ្នកណា ដែលមិននៅជាមួយខ្ញុំ អ្នកនោះប្រឆាំងនឹងខ្ញុំ ហើយអ្នកណាដែលមិនប្រមូលជាមួយខ្ញុំ អ្នកនោះជាអ្នកកម្ចាត់កម្ចាយ» (ម៉ាថាយ 12:30)។ សរុបមក ព្រឹត្តិការណ៍នៃគ្រាចុងក្រោយ នឹងបង្ហាញពីសេចក្តីពិតនៃព្រះបន្ទូលរបស់ព្រះយេស៊ូវ តាមរយៈជីវិតនៃមនុស្សគ្រប់គ្នានៅលើផែនដីនេះ។