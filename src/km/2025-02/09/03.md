---
title:  ក្តីសង្ឃឹមនៅក្នុងអំឡុងនៃគ្រាលំបាក
date:  26/05/2025
---

សំណេរនៅក្នុងគម្ពីរទំនុកតម្កើងភាគច្រើន បានប្រើនិមិត្តរូប និងរូបស័ព្ទ។ ប៉ុន្តែ នៅពេលដែល គម្ពីរទំនុកតម្កើងបានពិពណ៌នា អំពីរបៀបដែលព្រះត្រូវបង្កើតផែនដីថ្មី នោះយើងបានដឹងថា សេចក្តីសន្យា នេះ មិនមែនជានិមិត្តរូប ឬជារូបស័ព្ទនោះទេ។ ផ្ទុយទៅវិញ សេចក្តីសន្យានៃផែនដីថ្មី គឺជារឿងពិតប្រាកដ វិញ។ បទគម្ពីរទំនុកតម្កើង ជំពូក46 បានជួយឱ្យយើងនឹកចាំថា ការយាងមកជាលើកទី2 នឹងផ្លាស់ប្តូរ ផែនដីនេះ លើសពីថ្ម និងសមុទ្រដែលត្រូវប្តូររូបរាងនោះទៅទៀត។ ពីព្រោះប្រវត្តិសាស្ត្រនៃផែនដីនេះនឹង ត្រូវបញ្ចប់ទៅ ដោយភាពហិនវិនាសនៃនគរនៅលើផែនដីនេះ ពោលគឺថា រដ្ឋាភិបាលដែលជាមនុស្សលោក ទាំងនេះ បានធ្វើឱ្យមនុស្សជាច្រើននាក់ត្រូវរងទុក្ខជាច្រើនពាន់ឆ្នាំ នៅក្នុងប្រវត្តិសាស្ត្រមនុស្សលោក។

នៅចុងបំផុត នគរទាំងអស់នេះ ការរងទុក្ខ និងការអាក្រក់ ដែលពួកគេបានធ្វើដាក់អ្នកដទៃនោះ នឹងត្រូវឈានដល់ទីបញ្ចប់។

`សូមអានគម្ពីរយេរេមា 4:23-26។ តើខទាំងនេះបានប្រាប់យើងអ្វីខ្លះ អំពីហេតុការណ៍ដែល ត្រូវកើតឡើងដល់ផែនដីនេះ យ៉ាងហោចណាស់ ក៏រហូតដល់ព្រះយេស៊ូវបានបង្កើតផ្ទៃមេឃថ្មី និងផែនដីថ្មី នោះដែរ (វិវរណៈ 21:1)?`

ព្រះគម្ពីរបានបង្ហាញយើង នូវអ្វីដែលត្រូវកើតឡើងដល់ផែនដីនេះ។ នៅក្នុងគម្ពីរដានីយ៉ែល ជំពូក7 សុបិននិមិត្តរបស់លោកដានីយ៉ែល បានបង្ហាញយើងអំពីសមុទ្រដែលមានព្យុះ។ ជាតិសាសន៍ ឬពូជ អំបូរទាំងឡាយនៅលើផែនដីនេះ បានចេញមកពីសមុទ្រនេះ។ ហើយខ្យល់នៃសង្គ្រាម បានបក់កាត់សមុទ្រ នៃសាសន៍ដទៃ (ខ្យល់នេះតំណាងឱ្យមនុស្សនៅលើផែនដីនេះ)។ ដ្បិតពីនគរមួយទៅនគរមួយ សុទ្ធតែ មានប្រភពមកពីសមុទ្រនេះទាំងអស់។ នៅក្នុងចំណោមនគរទាំងនេះ ពុំមាននគរណាអាចដោះស្រាយ បញ្ហាជាក់ស្តែង ដែលបានធ្វើឱ្យមនុស្សលោករងទុក្ខបានឡើយ។ ដ្បិតអ្នកដឹកនាំនៃនគរទាំងនេះ តែងតែ ធ្វើឱ្យយើងខកចិត្តជានិច្ច ពីព្រោះពួកគេគឺជាមនុស្សអាត្មានិយម និងពេញទៅដោយអំពើបាប ដូចជាយើង ទាំងអស់គ្នាដែរ។

នៅក្នុងសុបិននិមិត្តរបស់គាត់ លោកដានីយ៉ែលបានឃើញនគរជាច្រើន ដែលនៅលើផែនដី នេះ។ នៅក្នុងចំណោមនគរទាំងនេះ ពុំមាននគរណាដែលមានសុវត្ថិភាពសម្រាប់រាស្ត្ររបស់ព្រះនោះទេ។ ប៉ុន្តែ យើងមានសេចក្តីសង្ឃឹមទៅលើសេចក្តីសន្យាដែលថា យើងគឺជាពលរដ្ឋនៃនគររបស់ព្រះ (ភីលីព 3:20)។ ពីព្រោះព្រះដែលគង់នៅលើបល្ល័ង្ក ទ្រង់មានអំណាចខ្លាំងពូកែជាងអ្នកដឹកនាំ នៃនគរទាំងអស់ នៅលើផែនដីនេះ។ ព្រះយេស៊ូវក៏បានមានព្រះបន្ទូលប្រាប់យើងផងដែរថា រឿងគ្រប់យ៉ាងនៅលើផែនដី នេះ នឹងកាន់តែអាក្រក់ទៅៗ រហូតដល់ទ្រង់យាងត្រឡប់មកវិញ (ម៉ាថាយ ជំពូក24)។ ប៉ុន្តែ យើងអាច ជឿជាក់បានថា ព្រះមិនបានបាត់បង់ការគ្រប់គ្រងរបស់ទ្រង់នោះទេ។ ផ្ទុយទៅវិញ ទ្រង់នឹងបំពេញសេចក្តី សន្យារបស់ទ្រង់ដែលថា៖ «សាសន៍ទាំងឡាយជ្រួលច្របល់ នគរនានាពពាក់ពពូនឡើង ព្រះអង្គបន្លឺព្រះ សូរសៀង ហើយផែនដីក៏រលាយទៅ។ ព្រះយេហូវ៉ានៃពួកពលបរិវារ ព្រះអង្គគង់នៅជាមួយយើង ព្រះរបស់លោកយ៉ាកុបជាទីពឹងជ្រករបស់យើង» (ទំនុកតម្កើង 46:6, 7)។

`ជីវិតនៅលើផែនដីយើងនេះ មើលទៅហាក់ដូចជាមិនអាចគ្រប់គ្រងបាន។ ប៉ុន្តែ តើសុបិននៅក្នុង បទគម្ពីរដានីយ៉ែល ជំពូក7 គួរតែបានផ្តល់ឱ្យយើងនូវក្តីសង្ឃឹមដែលថា ព្រះនឹងអន្តរាគមន៍យ៉ាងដូចម្តេច បើសិនជាយើងបានជឿទុកចិត្តទៅលើទ្រង់នោះ?`