---
title:  នៅក្រោមព្រះបាទារបស់ទ្រង់
date:  27/05/2025
---

`សូមអានគម្ពីរទំនុកតម្កើង 47:1-4។ តើខទាំងនេះបានប្រាប់យើងអ្វីខ្លះ អំពីនគររបស់ព្រះ?`

នៅចុងបញ្ចប់ អនាគតរបស់យើង នឹងមានពេញដោយក្តីសង្ឃឹម។ ប៉ុន្តែ ទម្រាំដល់ពេលនោះ មកដល់ជីវិតរបស់យើង នឹងពេញទៅដោយការរងទុក្ខ ដោយសារតែយើងបានប្រគល់ផែនដីរបស់យើង ទៅឱ្យអារក្សនោះឯង។ ដ្បិតនៅពេលដែលសាតាំងបានបង្ហាញខ្លួន នៅក្នុងសាលប្រជុំនៅឯស្ថានសួគ៌ នោះវាបានអួតប្រាប់ព្រះថា ផែនដីនេះគឺជាកម្មសិទ្ធិរបស់វា នៅពេលព្រះយេហូវ៉ាមានព្រះបន្ទូលសួរសាតាំង ថា៖ «តើឯងមកពីណា?» សាតាំងទូលឆ្លើយថា៖ «មកពីដើរចុះឡើងទៅមកនៅផែនដី» (យ៉ូប 1:7)។

តើសាតាំងមានចេតនាចង់ធ្វើអ្វី នៅពេលដែលវាប្រកាសថា ផែនដីនេះជាកម្មសិទ្ធិរបស់វានោះ? នៅក្នុងគម្ពីរសញ្ញាចាស់ អ្នកសរសេរព្រះគម្ពីរបានប្រើពាក្យថា «នៅក្រោមជើង» (ទំនុកតម្កើង 47:3) ដើម្បីបង្ហាញថា អ្នកណាម្នាក់ជាម្ចាស់នៃរបស់ អ្វីមួយ។ នេះហើយជាមូលហេតុដែលព្រះបានបង្គាប់លោកអ័ប្រាហាំថា «ចូរក្រោកឡើង ហើយដើរចុះឡើង ក្នុងស្រុកនេះ តាមបណ្តោយ និងទទឹងចុះ ដ្បិតយើងប្រគល់ឲ្យអ្នកហើយ» (លោកុប្បត្តិ 13:17)។

`សូមប្រៀបធៀបគម្ពីរថែស្សាឡូនីចទី1 4:13-17 ជាមួយនឹងគម្ពីរសាការី 14:4។ តើសំណុំ នៃខទាំង2នេះ ខុសពីគ្នាយ៉ាងដូចម្តេច? តើខគម្ពីរទាំងនេះបានបង្រៀនយើងអ្វីខ្លះ អំពីផ្នែកខុសគ្នា2យ៉ាង ប៉ុន្តែ មានទំនាក់ទំនងនឹងគ្នា ហើយស្ថិតនៅក្រោមការគ្រប់គ្រងរបស់ព្រះយេស៊ូវនោះ?`

អ្នកស្រីអេឡែន ជីវ៉ៃត៍បានពិពណ៌នា អំពីអ្វីដែលព្រះយេស៊ូវត្រូវធ្វើ នៅចុងបញ្ចប់នៃ1000ឆ្នាំ នោះយ៉ាងដូច្នេះថា៖ «ព្រះយេស៊ូវបានយាងចុះមកលើភ្នំអូលីវ។ ហើយព្រះក៏បានលើកទ្រង់ពីភ្នំអូលីវដដែលនេះដែរ នៅពេលដែលទ្រង់បានយាងត្រឡប់ទៅស្ថានសួគ៌វិញ បន្ទាប់ពីទ្រង់បានមានព្រះជន្មរស់ពី សុគតឡើងវិញ។ នៅត្រង់កន្លែងដដែលនេះ ទេវតាបានប្រាប់សិស្សរបស់ព្រះយេស៊ូវថា ទ្រង់នឹងយាង ត្រឡប់មកវិញ។ លោកសាការីដែលជាហោរារបស់ព្រះ បានមានប្រសាសន៍ថា៖ “ព្រះយេហូវ៉ាជាព្រះនៃ ខ្ញុំនឹងយាងមក មានទាំងពួកបរិសុទ្ធទាំងអស់មកជាមួយដែរ (ខ5)។ នៅថ្ងៃនោះ ព្រះបាទរបស់ព្រះអង្គនឹងជាន់លើភ្នំដើមអូលីវ ដែលនៅប្រឈមនឹងក្រុងយេរូសាឡិមខាងកើត ហើយភ្នំដើមអូលីវនឹងត្រូវពុះញែក ជាពីរចំពាក់កណ្ដាល (ខ4) . . . . ព្រះយេហូវ៉ានឹងធ្វើជាមហាក្សត្រលើផែនដីទាំងមូល នៅថ្ងៃនោះ នឹងមានតែព្រះយេហូវ៉ាជាព្រះមួយព្រះអង្គ ហើយព្រះនាមព្រះអង្គនឹងមានតែមួយដែរ (ខ9)» (សាការី 14:5, 4, 9)។ ទីក្រុងយេរូសាឡិមថ្មី នឹងចុះពីលើស្ថានសួគ៌មកកាន់ផែនដីនេះ។ ហើយព្រះនឹងដាក់ទីក្រុង ដ៏ភ្លឺចែងចាំងមួយនេះ នៅត្រង់កន្លែងដែលព្រះបានសម្អាត និងបានរៀបចំសម្រាប់ទីក្រុងនេះ។ បន្ទាប់មក ព្រះយេស៊ូវនឹងយាងចូលទៅក្នុងទីក្រុងដ៏បរិសុទ្ធនេះ ជាមួយរាស្ត្ររបស់ទ្រង់ និងទេវតារបស់ព្រះ»។ ដក ស្រង់ពី Ellen G. White, The Great Controversy, pages 662, 663, adapted។

`តើជីវិតនេះនឹងលំបាកយ៉ាងណាទៅ បើសិនជាអ្វីៗគ្រប់យ៉ាងត្រូវបញ្ចប់ទៅដោយការស្លាប់វិញ នោះ? តើព្រះបានផ្តល់ក្តីសង្ឃឹមអ្វីដល់យើង តាមរយៈព្រះយេស៊ូវនោះ?`