---
title:  វគ្គ5៖ អាពាហ៍ពិពាហ៍ និងក្តីស្រឡាញ់
date:  30/05/2025
---

នាងដាយអាណា និងលោកឡូរេនកំពុងតែរៀបចំគម្រោងរៀបអាពាហ៍ពិពាហ៍ នៅក្នុងទីក្រុង សាន់តា ហ្វេ នៃរដ្ឋញូវមុិកសុិក នៅពេលដែលពួកគេមានកូនជាមួយនឹងគ្នា។ នាងដាយអាណាបានពន្យារ ថ្ងៃរៀបអាពាហ៍ពិពាហ៍ ដោយសារតែនាងមិនចង់យកកូននៅក្នុងផ្ទៃនាង មកធ្វើជាហេតុផលបង្កឱ្យលោក ឡូរេនរៀបអាពាហ៍ពិពាហ៍ជាមួយនឹងនាង។

បន្ទាប់ពីនាងបានបង្កើតទារកនោះរួចហើយ នោះពួកគេទាំង2នាក់ បានផ្លាស់ទៅរស់នៅក្នុង ទីក្រុងស៊ល ឡេក (Salt Lake) នៃរដ្ឋអ៊ូតាហ៍ (Utah) ជាកន្លែងដែលឪពុកម្តាយរបស់នាងកំពុងតែរស់នៅ។ ពួកគេមានអារម្មណ៍ថា ដល់ពេលដែលពួកគេត្រូវចាកចេញពីទីក្រុងសាន់តា ហ្វេនោះហើយ។

ទោះបីជានាងដាយអាណា និងលោកឡូរេន មិនបានរស់នៅក្នុងជីវិតជាគ្រីស្ទានក៏ដោយក៏ លោកឡូរេននៅតែចង់រៀបអាពាហ៍ពិពាហ៍នៅក្នុងព្រះវិហារ។ គាត់បានរើសយកព្រះវិហារអាត់វេនទីស្ទ ហើយបានទំនាក់ទំនងជាមួយនឹងប៉ាស្ទ័រនៃព្រះវិហារនោះ។ គាត់ក៏បានសូមឱ្យឪពុករបស់គាត់ ដែលជា ប៉ាស្ទ័រអាត់វេនទីស្ទ ដែលបានរស់នៅក្បែរទីក្រុងឈីកាហ្គោនោះ ឱ្យមកប្រារព្ធពិធីអាពាហ៍ពិពាហ៍នោះដែរ។ សំណូមពរបែបនេះ បានធ្វើឱ្យមានផលលំបាកដល់ប៉ាស្ទ័រទាំង2រូប ពីព្រោះនាងដាយអាណាមិនមែនជា សមាជិកព្រះវិហារ ហើយអ្នកទាំង2នាក់ ក៏មិនបានរស់នៅក្នុងជីវិតជាគ្រីស្ទានដែរ។ ប៉ុន្តែ បន្ទាប់ពីបាន អធិស្ឋានជាច្រើនដងរួចមក នោះពួកគេបាននិយាយថា ពួកគេមានអារម្មណ៍ថា «ពួកគេមានកំហុសទាស់ នឹងសេចក្តីស្រឡាញ់»។ ដូច្នេះហើយ ឪពុករបស់លោកឡូរេន បានទូរស័ព្ទមកប្រឹក្សាជាមួយនឹងពួកគេ។

នៅក្នុងថ្ងៃរៀបអាពាហ៍ពិពាហ៍របស់ពួកគេ នាងដាយអាណាបានភ្ញាក់ផ្អើលជាខ្លាំង ដោយបាន ឃើញសមាជិកដែលនាងមិនបានស្គាល់ នៅក្នុងបញ្ជីវត្តមាន។ នាងបានគិតថា តើអ្នកណាដែលចង់មក ចូលរួមអាពាហ៍ពិពាហ៍នៃកូនកំលោះ និងកូនក្រមុំ ដែលពួកគេមិនបានស្គាល់នោះ?។ ការភ្ញាក់ផ្អើលរបស់ នាងបានកើនឡើង នៅពេលដែលនាងបានឃើញសមាជិកព្រះវិហារបានចងដៃនាង។

នៅពេលដែលនាងរើអីវ៉ាន់នៅក្នុងផ្ទះ នោះនាងបានប្រទះឃើញសៀវភៅមួយក្បាលតូច ដែល មានចំណងជើងថា អាហារខាងឯសុភមង្គល (Happiness Digest)។ នាងបានគិតថា សៀវភៅនេះ គឺជា សៀវភៅដែលស្ត្រីទទូចទាំង3នាក់ បានជូនដល់នាង នៅពេលដែលពួកគេសួរសុខទុក្ខនាងនៅក្នុងទីក្រុង ខូឡូរ៉ាដូ។ នាងបានចាប់ផ្តើមអានសៀវភៅនោះយ៉ាងជក់ចិត្ត។ លុះដល់ពេលដែលលោកឡូនរេនត្រឡប់ មកផ្ទះវិញ នោះនាងបាននិយាយទាំងភ្ញាក់ផ្អើលថា «សៀវភៅនេះហើយ គឺជាសេចក្តីពិត»។ លោកឡូរេន បាននិយាយថា «អូ សៀវភៅនេះគឺជាសៀវភៅដែលមានឈ្មោះថា ជំហានទៅកាន់ព្រះគ្រីស្ទ ដែលបាន សរសេរដោយ ហោរាម្នាក់ដែលមានឈ្មោះថា អ្នកស្រីអេឡែន ជីវ៉ៃត៍»។ គោលគំនិតរបស់អ្នកស្រីអេឡែន ជីវ៉ៃត៍ បានធ្វើឱ្យនាងដាយអាណាយល់ច្រឡំ ប៉ុន្តែ បំណងប្រាថ្នានៃការចង់ទៅមើលព្រះវិហារអាត់វេនទីស្ទ និងបំណងប្រាថ្នានៃការចង់ដឹងចង់យល់ អំពីអ្វីដែលនាងបានអាននោះ បានផុសឡើងនៅក្នុងចិត្តរបស់នាង។

នៅពេលដែលនាងដាយអាណាបង្ហាញខ្លួននៅក្នុងព្រះវិហារ នោះក្រុមជំនុំមិនបាននិយាយអ្វីទាំងអស់។ ពួកគេបានទទួលយកនាង ហើយថែមទាំងជួយមើលថែកូនៗរបស់នាង ដើម្បីឱ្យនាងបានស្តាប់ ព្រះបន្ទូលផងដែរ។ នៅពេលដែលនាងបានឮចាស់ទុំនិយាយអំពីថ្នាក់ព្រះគម្ពីរ នោះនាងបានប្រាប់ចាស់ទុំម្នាក់នោះថា «ខ្ញុំក៏ចង់រៀនដែរ លោកអ៊ំ»។ ប៉ុន្តែ លោកឡូរេនបាននិយាយកាត់ថា «បងអាចប្រាប់អូនបាន នូវរឿងគ្រប់យ៉ាងដែលអូនចង់ដឹង»។ គាត់និយាយដូច្នេះ ដោយសារតែគាត់នឹកខ្មាសថា គាត់មិនបានសិក្សា ព្រះគម្ពីរជាមួយនឹងនាងដែរ។ ប៉ុន្តែ នាងដាយអាណាបានតបទៅវិញថា «កុំអីបង ខ្ញុំគ្រាន់តែចង់រៀនព្រះគម្ពីរ ដោយខ្លួនឯងប៉ុណ្ណោះ។

លោកឡូរេល ហឺរ៉ល (Lorell Herold) ដែលជាចាស់ទុំនិងនាងខារូ៉ល (Carol) ដែលជាភរិយា របស់គាត់ បានមកបង្រៀននៅឯផ្ទះរបស់ពួកគេ អស់រយៈពេល28សប្តាហ៍។ ខណៈពេលដែលនាងបាន សិក្សាព្រះគម្ពីរ នោះចំណាប់អារម្មណ៍ទៅលើរឿងលោកីយ៍របស់នាង ក៏បានផ្លាស់ប្តូរដែរ។ មិនមានអ្នកណា និយាយបកស្រាយ ឬអធិប្បាយប្រាប់នាងឱ្យធ្វើដូច្នេះឡើយ។ ប៉ុន្តែ នៅសុខៗ នាងលែងមានចំណាប់អារម្មណ៍ ទៅលើរបស់របរនៅលើពិភពលោកទៀតហើយ ដោយសារតែក្រុមជំនុំស្រឡាញ់នាង និងដោយសារតែនាង បានរៀនអំពីសេចក្តីស្រឡាញ់របស់ព្រះ ដែលបានចាក់បង្ហូរតាមរយៈព្រះជន្មរបស់ព្រះយេស៊ូវ ការសុគត និងការរស់ឡើងវិញរបស់ទ្រង់។

ភាពផុសផុលដែលនាងមានចំពោះព្រះគម្ពីរ បានធ្វើឱ្យលោកឡូរេនមានការភ្ញាក់ផ្អើល។ គាត់បានងឿងឆ្ងល់ពីអ្វីដែលគាត់មិនបានដឹង នៅពេលដែលគាត់ដឹងក្តីឡើង ដូច្នេះហើយ គាត់ក៏បានចាប់ផ្តើម សិក្សាព្រះគម្ពីរដោយខ្លួនឯងដែរ។ នៅទីបំផុត អ្នកទាំង2នាក់បានទទួលបុណ្យជ្រមុជទឹកជាមួយនឹងគ្នា។