---
title:  តួមានជីវិតទាំងអស់នឹងបានឃើញលោកអ្នកសង្គ្រោះមនុស្សមានបាប
date:  29/05/2025
---

`សូមអានបទគម្ពីរទំនុកតម្កើង ជំពូក67។ តើទំនុកសរសើរតម្កើងនេះ បានជួយឱ្យលោកអ្នក យល់យ៉ាងដូចម្តេច អំពីកិច្ចការដែលរាស្ត្ររបស់ព្រះត្រូវធ្វើនោះ? សម្រាប់ចម្លើយ សូមអានគម្ពីរវិវរណៈ 14:6-12។`

អ្នកវិទ្យាសាស្ត្រនៅក្នុងសាលាអិមអាយធី (MIT) បានបង្កើតថ្នាំលាបពណ៌ខ្មៅថ្មីមួយ។ ថ្នាំលាប ពណ៌ខ្មៅនេះ នៅពេលដែលគេយកមករុំរបស់អ្វីមួយ របស់នោះសឹងតែមើលមិនឃើញ។ ថ្នាំលាបពណ៌ ថ្មីនេះ ខ្មៅដិតជាងសារធាតុខ្មៅផ្សេងៗទៀត ដែលបានបង្កើតឡើងកាលពីមុនមក។ ថ្នាំលាបថ្មីនេះអាច ស្រូបយកពន្លឺដែលយើងបានឃើញ រហូតទៅដល់99.995% ឯណោះ។ ពន្លឺដ៏ភ្លឺចែងចាំងមិនអាចចាំង ធ្លុះវត្ថុ ដែលបានលាបដោយថ្នាំពណ៌ខ្មៅដិតនេះបានឡើយ។

បទគម្ពីរទំនុកតម្កើង ជំពូក67 បានចាប់ផ្តើមឡើង ដោយកវីបានទូលសូម «ព្រះប្រណីសន្ដោស ដល់យើង ហើយប្រទានពរយើង សូមព្រះភក្ត្រព្រះអង្គរះលើយើងខ្ញុំ ដើម្បីឲ្យមនុស្សលោកបានស្គាល់ផ្លូវ របស់ព្រះអង្គ ស្គាល់ព្រះចេស្ដាសង្គ្រោះរបស់ព្រះអង្គ នៅកណ្ដាលអស់ទាំងជាតិសាសន៍» (ទំនុកតម្កើង 67:1, 2)។ ដ្បិតផែនការដែលព្រះបានរៀបចំនៅក្នុងការសង្គ្រោះមនុស្សលោក ក៏បានបញ្ចូលនូវវិធីមួយ ដើម្បីឱ្យទ្រង់បានទទួលយកពួកគេចូលមកក្នុងពន្លឺរបស់ទ្រង់ ដោយមិនចាំបាច់ឱ្យសិរីល្អរបស់ទ្រង់បំផ្លាញ ពួកគេនោះទេ។ សូម្បីតែនៅក្នុងជីវិតនៅពេលនេះក៏ដោយ ក៏ឈើឆ្កាងរបស់ព្រះយេស៊ូវ បានអនុញ្ញាតឱ្យក្តី ស្រឡាញ់របស់ព្រះ ចែងចាំងមកលើយើងដែរ។ ប៉ុន្តែ មានដំណឹងល្អបន្ថែមទៀត គឺថា៖ ព្រះមានបំណងចង់ ឱ្យយើងបង្ហាញសេចក្តីស្រឡាញ់របស់ទ្រង់ ទៅកាន់មនុស្សគ្រប់គ្នានៅលើផែនដីនេះ។ ដូច្នេះហើយ បានជា ព្រះប្រគល់កិច្ចការនេះដល់សាសន៍អ៊ីស្រាអែល។ ទ្រង់ចង់ឱ្យរោងឧបោសថរបស់ ទ្រង់បានក្លាយមកជា ដំណាក់អធិស្ឋាន សម្រាប់ជាតិសាសន៍ទាំងអស់នៅលើផែនដីនេះ ដោយមានបន្ទូលថា៖ «នោះយើងនឹងនាំគេមកឯភ្នំបរិសុទ្ធរបស់យើង ហើយឲ្យគេបានអរសប្បាយ នៅក្នុងដំណាក់របស់យើង ដែលសម្រាប់ជាទីអធិស្ឋាន យើងនឹងទទួលអស់ទាំងតង្វាយដុត និងយញ្ញបូជារបស់គេ នៅលើអាសនា ដ្បិតដំណាក់យើងត្រូវហៅថា ជាទីអធិស្ឋានសម្រាប់គ្រប់ទាំងសាសន៍» (អេសាយ 56:7)។

នៅក្នុងបទគម្ពីរទំនុកតម្កើង ជំពូក67 ស្តេចដាវីឌបានប្រាប់យើងថា ព្រះចង់ឱ្យមនុស្សនៅលើ ផែនដីនេះបានដឹងថា ទ្រង់អាចសង្គ្រោះពួកគេបាន (ខ2)។ ប៉ុន្តែ គួរឱ្យសោកស្តាយណាស់ ជាញឹកញាប់ រាស្ត្ររបស់ព្រះបានធ្វើឱ្យទ្រង់ខកព្រះទ័យនៅក្នុងកិច្ចការនេះ។ ប្រវត្តិសាស្ត្រនៃសាសន៍អ៊ីស្រាអែល ដែល បានចែងនៅក្នុងគម្ពីរចាស់ ក៏មានផ្ទុកជំពូកដ៏អាប់អួមួយចំនួនដែរ។ ប្រវត្តិសសាស្ត្រនៃក្រុមជំនុំគ្រីស្ទាន ជាង2000ឆ្នាំកន្លងមកនេះ ក៏ដូចគ្នានឹងសាសន៍អ៊ីស្រាអែលនេះដែរ។ ចំណុចនេះក៏ដូចជាយើងបានលាបពណ៌នៅលើចិត្តរបស់យើង ដោយប្រើថ្នាំខ្មៅដិតខ្លាំង ដែលយើងបានពិភាក្សាគ្នាមុននេះបន្តិចអ៊ីចឹង ដែរ។ គឺថា យើងពេញចិត្តនឹងស្រូបយកពន្លឺរបស់ព្រះ ប៉ុន្តែ យើងមិនបានចែករំលែកពន្លឺរបស់ទ្រង់ ជាមួយ នឹងអ្នកដទៃនោះឡើយ។

នៅក្នុងបទគម្ពីរវិវរណៈ ជំពូក14 ក្រុមជំនុំរបស់ព្រះនៅក្នុងគ្រាចុងក្រោយ មិនត្រឹមតែឈរនៅលើភ្នំស៊ីយ៉ូនជាមួយនឹងព្រះយេស៊ូវប៉ុណ្ណោះទេ។ ពួកគេក៏បានចេញទៅគ្រប់ទីកន្លែងនៅលើផែនដីនេះ ដើម្បីអញ្ជើញមនុស្សដទៃទៀត ឱ្យចូលរួមជាមួយនឹងពួកគេ នៅលើភ្នំដ៏បរិសុទ្ធរបស់ព្រះ។

`តើយើងគួរតែគិតថា យើងមានកាតព្វកិច្ចផ្ទាល់ខ្លួនអ្វីខ្លះ ដើម្បីបង្រៀនអ្នកដទៃអំពីសេចក្តីពិត នៃព្រះគម្ពីរ ដែលយើងចូលចិត្តជាទីបំផុតនោះ?`