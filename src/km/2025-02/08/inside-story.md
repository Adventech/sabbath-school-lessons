---
title:  វគ្គ4៖ សង្សារចាស់ដែលជាអ្នកអាត់វេនទីស្ទ
date:  23/05/2025
---

គំនិតរបស់នាងដាយអាណា បានបែរមករកព្រះវិហារ បន្ទាប់ពីនាងបានឮសំឡេងដ៏ស្រទន់ ដែល បានបញ្ឈប់នាងមិនឱ្យធ្វើអត្តឃាត។ នៅថ្ងៃអាទិត្យនោះ នាងបាននាំកូនទាំង3នាក់របស់នាង ទៅកាន់ ព្រះវិហារដ៏តូចមួយ នៅក្នុងទីក្រុងសាន់តា ហ្វេ នៃរដ្ឋញូវមុិកសុិក។ ពួកគេបានអង្គុយនៅលើកៅអីឈើ រហូតដល់អ្នកតន្រ្តីប្រចាំព្រះវិហារបានចាប់ផ្តើមលេងភ្លេង។ នាងមិនចូលចិត្តតន្ត្រី ដែលនាងបានឮចេញពី វេទិកានោះមកទេ។ តន្ត្រីនោះ បានរំឭកនាងអំពីផ្នែកអាក្រក់នៃជីវិតរបស់នាង។ ដូច្នេះហើយ នាងបានដើរ ចេញពីព្រះវិហារនោះ ជាមួយនឹងកូនៗរបស់នាង។

ជីវិតរបស់នាងដាយអាណា មើលទៅហាក់ដូចជាអាប់អួខ្លាំងណាស់។ ពីព្រោះចោរបានទម្លុះ ចូលមកក្នុងផ្ទះជួលរបស់នាង ព្រមទាំងបានលួចយក នូវអ្វីដែលនាងបានសល់តិចតួចនោះយកទៅអស់។ បន្ទាប់មក នាងបានមានផ្ទៃពោះជាមួយនឹងមិត្តប្រុសដែលបានរំលោភនាង ហើយមិត្តប្រុសម្នាក់នោះបាន និយាយថា «ខ្ញុំនឹងចេញប្រាក់ឱ្យនាងយកកូននេះចេញ»។ យប់មួយ បន្ទាប់ពីកូនៗបានគេងលង់លក់នៅលើ គ្រែរួចរាល់ហើយ នោះនាងបានអង្គុយនៅត្រង់កន្លែងងងឹតនៃបន្ទប់ទទួលភ្ញៀវ ដោយភាពអាម៉ាស់ និងការ ស្អប់ខ្លួនឯង។ នាងបានស្រែកអំពាវនាវរកព្រះដោយកំហឹងថា «តើទ្រង់សង្គ្រោះទូលបង្គំ ដើម្បីឱ្យទូលបង្គំ ក្លាយជាមនុស្សបែបនេះឬ?»។ កំហឹងរបស់នាង បានធ្វើឱ្យនាងស្រក់ទឹកភ្នែក នៅពេលដែលនាងបាននឹកឃើញពីការតស៊ូរបស់នាងជាច្រើនឆ្នាំកន្លងមក។ នាងបានទូលអង្វរថា «ឱព្រះយេស៊ូវអើយ ទូលបង្គំ ត្រូវការទ្រង់»។ រំពេចនោះ នាងមានអារម្មណ៍ថា មានថាមពលចម្លែកម៉្យាងបានចូលមកក្នុងខ្លួននាង។ នាងមានអារម្មណ៍ថា ថាមពលចម្លែកនេះ ហាក់ដូចជាព្រះនៃស្ថានសួគ៌ បានឱបក្រសោបនាងអ៊ីចឹង។ ចិត្ត របស់នាងបែរជាមានសេចក្តីអំណរ សេចក្តីសុខសាន្ត និងសេចក្តីស្រឡាញ់យ៉ាងលើសលប់វិញ។ មួយសន្ទុះ ក្រោយមក នាងបានលង់លក់យ៉ាងសុខសាន្តវិញ។ លុះដល់ព្រឹកឡើង អារម្មណ៍តានតឹងបានរលត់បាត់អស់ ប៉ុន្តែ នាងមានអារម្មណ៍ថា មានអ្វីម៉្យាងខុសប្រក្រតី។

ប៉ុន្មានខែក្រោយមក នាងបានជួបនឹងមនុស្សចម្លែកម្នាក់។ លោកឡូរេន ហ្វុីស (Loren Fish) គឺជាអ្នកសេវេនដេយអាត់វេនទីស្ទជំនាន់ទី4។ ឪពុករបស់គាត់ គឺជាប៉ាស្ទ័រ និងជាអ្នកដាំក្រុមជំនុំ។ ប៉ុន្តែ នៅក្នុងអំឡុងពេលនៃការសិក្សានៅឆ្នាំដំបូង លោកឡូរេនបានដើរចេញពីព្រះ ដោយចាប់ផ្តើមញុាំស្រា រហូតដល់គាត់បោះបង់នូវការសិក្សា។ គាត់បានជួបនឹងនាងដាយអាណា នៅក្នុងក្លឹបនៃទីក្រុងសាន់តា ហ្វេ នៃរដ្ឋញូវមុិកសុិក ដូច្នេះហើយ គាត់បានសូមឱ្យនាងជូនគាត់ត្រឡប់ទៅផ្ទះវិញ។ នាងដាយអាណាបាន ដឹងថា មនុស្សចម្លែកម្នាក់នេះ គួរឱ្យធុញទ្រាន់ ប៉ុន្តែ នាងបានយល់ព្រមនឹងសំណើរបស់គាត់។ បន្ទាប់ពី នោះមក លោកឡូរេនចេះតែមករកនាងរហូត។ គាត់បានរកឃើញកន្លែងដែលនាងបានធ្វើការ ហើយគាត់ ក៏បានទៅលេងនាងនៅទីនោះដែរ។ ប៉ុន្តែ នាងមិនចង់មានទំនាក់ទំនងស្នេហាម្តងទៀតឡើយ។ ប៉ុន្តែ អ្វី ដែលជាការពិតនោះ គឺថា នាងគ្រាន់តែមិនចង់ឱ្យគាត់ដឹងនូវភាពស្មុគស្មាញរបស់នាង ហើយក៏មិនចង់ឈឺចាប់ម្តងទៀតប៉ុណ្ណោះ ដោយសារតែនាងក៏ស្ថិតនៅក្នុងទំនាក់ទំនងចាស់របស់នាង។ ហើយលើសពីនេះ ទៅទៀតនោះ លោកឡូរេនក៏មានអាយុក្មេងជាងនាងចំនួន4ឆ្នាំកន្លះ ដែលមើលទៅដូចជាមនុស្សឆោតល្ងង់ និងដូចជាមនុស្សមិនទាន់ពេញវ័យផងដែរ។ ដូច្នេះហើយ នាងបានព្យាយាមគេចមុខពីគាត់។ លោកឡូរេន បានចាកចេញពីទីក្រុងសាន់តា ហ្វេ ទៅរស់នៅក្បែរទីក្រុងឈីកាហ្គោវិញ។

បន្ទាប់មក មានយប់មួយ លោកឡូរេនបានទូរស័ព្ទមកកាន់នាងដាយអាណា បន្ទាប់ពីមិត្តប្រុស របស់នាងដាយអាណា បានប្រើអំពើហិង្សា ដោយបានវាយកំទេចសំបកកង់រថយន្តរបស់នាង និងបានវាយដំនាងនៅក្នុងកន្លែងដាក់កាសែត ដែលពួកគេបានធ្វើរួមគ្នា។ ដូច្នេះហើយ នាងដាយអាណាសប្បាយ ចិត្តជាខ្លាំង ដែលបានឮសំឡេងលោកឡូរេន និងបានធ្វើឱ្យនាងនឹកចាំពីអារម្មណ៍កក់ក្តៅ នៅពេលដែល នាងនៅជាមួយនឹងគាត់។ នាងបានប្រាប់គាត់ថា «អ្នកអាចមកលេងខ្ញុំនៅពេលណាក៏បាន»។ បន្ទាប់មក លោក ឡូរេនបានមកដល់ផ្ទះនាង នៅចុងសប្តាហ៍នេះតែម្តង ហើយចាប់ពីពេលនោះមក គាត់នៅក្បែរនាងជានិច្ច។