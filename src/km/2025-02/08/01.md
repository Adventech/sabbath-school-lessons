---
title:  នៅក្នុងគម្ពីរទំនុកតម្កើង វគ្គ1
date:  17/05/2025
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ហេព្រើរ 9:11-15; ទំនុកតម្កើង 15; ទំនុកតម្កើង 24; និក្ខមនំ 33:18-23; ទំនុកតម្កើង 5; វិវរណៈ 14:1-12។

> <p>ខចងចាំ</p>
> «បន្ទាប់មក ខ្ញុំមើលទៅឃើញកូនចៀមឈរនៅលើភ្នំស៊ីយ៉ូន ហើយមានមនុស្សមួយសែនបួនម៉ឺនបួនពាន់នាក់ នៅជាមួយព្រះអង្គ ដែលអ្នកទាំងនោះមានព្រះនាមព្រះអង្គ និងព្រះនាមព្រះវរបិតា របស់ព្រះអង្គកត់នៅលើថ្ងាស» (វិវរណៈ 14:1)។

នៅក្នុងនាមជាអ្នកសេវេនដេយអាត់វេនទីស្ទ យើងបានស្រាវជ្រាវរឿងនៅក្នុងគម្ពីរសញ្ញាចាស់ ដើម្បីស្វែងរកនិមិត្តរូបដដែល ដែលអ្នកនិពន្ធបានប្រើនៅក្នុងគម្ពីរវិវរណៈ។ រឿងទាំងនេះបានជួយឱ្យ យើងយល់កាន់តែប្រសើរ អំពីនិមិត្តរូបនៅក្នុងគម្ពីរវិវរណៈ។ រឿងទាំងនេះ មិនមែនត្រឹមតែជាផ្នែកនៃ ព្រះគម្ពីរ ដែលមាននិមិត្តរូបប៉ុណ្ណោះទេ។

គម្ពីរទំនុកតម្កើងក៏មាននិមិត្តរូប ដែលយើងបានអាននៅក្នុងគម្ពីរវិវរណៈនោះដែរ។ ពីព្រោះ គម្ពីរទំនុកតម្កើង គឺជាសំណុំនៃចម្រៀង និងកំណាព្យដ៏បរិសុទ្ធ ដោយបានពិពណ៌នាអំពីបទពិសោធន៍ របស់មនុស្សលោកជាច្រើននាក់។ បទពិសោធន៍ទាំងនេះ រួមមានទាំងការរងទុក្ខ និងអារម្មណ៍សោកសៅ អំពីអំពើបាប ទៅជាមានអំណរដោយសារតែសេចក្តីសន្យានៃការលើកលែងទោស និងសេចក្តីមេត្តារបស់ ព្រះវិញ។

ជាការពិតណាស់ នៅពេលដែលយើងអានគម្ពីរទំនុកតម្កើងយ៉ាងប្រុងប្រយ័ត្ន នោះយើងនឹង បានយល់ពីគម្ពីរវិវរណៈកាន់តែប្រសើរឡើង។ យើងនឹងយល់ពីបទគម្ពីរវិវរណៈ ជំពូក14 ដែលបាន ពិពណ៌នាអំពីកិច្ចការចុងក្រោយនៃក្រុមជំនុំរបស់ព្រះ ដែលរស់នៅក្នុងគ្រាចុងក្រោយ។ ពីព្រោះព្រះ បានប្រទានកិច្ចការដដែលដល់ក្រុមជំនុំរបស់ទ្រង់នៅក្នុងគ្រាចុងក្រោយ ដូចជាទ្រង់បានប្រទានដល់សាសន៍អ៊ីស្រាអែលកាលពីបុរាណនោះដែរ ពោលគឺថា៖ យើងត្រូវតែចែកចាយនៃសេចក្តីមេត្តារបស់ព្រះ ជាមួយនឹងមនុស្សគ្រប់គ្នាដែលនៅលើផែនដីនេះ។ គម្ពីរវិវរណៈ អាចផ្តល់ឱ្យយើងនូវវិធីសាស្ត្រថ្មីៗ ដើម្បី ឱ្យយើងបានយល់ពីកិច្ចការរបស់យើង នៅក្នុងសម័យចុងក្រោយនៃប្រវត្តិសាស្ត្រផែនដីនេះ។