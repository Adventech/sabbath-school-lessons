---
title:  បញ្ញត្តិដែលបានចារនៅក្នុងចិត្តរបស់យើង
date:  20/05/2025
---

មនុស្សមួយក្រុមតូច បានឈរនៅលើភ្នំស៊ីយ៉ូន។ ពួកគេម្នាក់ៗបានទទួលព្រះនាមមួយ នៅលើ ថ្ងាសរបស់ពួកគេ។ តើព្រះនាមនោះគឺជាព្រះនាមរបស់អ្នកណា? ព្រះនាមនោះ គឺជាព្រះនាមរបស់ព្រះវរបិតា និងកូនចៀមនោះឯង។ តើព្រះនាមទាំង2នេះ ជាព្រះនាមដែលផ្សេងពីគ្នាឬ? ទេ មិនមែនដូច្នោះទេ ពីព្រោះ ព្រះវរបិតា និងព្រះយេស៊ូវបានរួមមកតែមួយ មែនទេ? ឈ្មោះនៅក្នុងព្រះគម្ពីរ មានអត្ថន័យលើសពីស្លាក ឈ្មោះ ដែលយើងបានហៅគ្នាទៅវិញទៅមកទៅទៀត។ ដូច្នេះហើយ ឈ្មោះនៅក្នុងព្រះគម្ពីរ បានបង្ហាញ នូវអ្វីដែលមាននៅក្នុងចិត្តបុគ្គលណាម្នាក់។ សព្វថ្ងៃនេះ មានមនុស្សជាច្រើននាក់បាននិយាយថា បុគ្គល ម្នាក់នឹងទទួលបាន «កេរ្តិ៍ឈ្មោះល្អ» នៅពេលដែលអ្នកដទៃបានគិតថា បុគ្គលម្នាក់នោះគឺជាមនុស្សល្អ។

`សូមអានគម្ពីរនិក្ខមនំ 33:18-23; និក្ខមនំ 34:1-7 និងទំនុកតម្កើង 119:55។ តើព្រះ បានសន្យាថា ទ្រង់នឹងបង្ហាញឱ្យលោកម៉ូសេឃើញរបស់អ្វី នៅពេលដែលគាត់បានទូលសូមព្រះ ដើម្បីឱ្យគាត់បានមើលឃើញសិរីល្អរបស់ទ្រង់នោះ? តើមានអ្វីបានកើតឡើង បន្ទាប់ពីព្រះបានប្រកាសព្រះនាម របស់ទ្រង់ដល់លោកម៉ូសេនោះ (និក្ខមនំ 34:5)?`

អ្នកខ្លះបានគិតថា សិរីល្អរបស់ព្រះ គឺជាពន្លឺមួយដ៏ចែងចាំង ដែលគ្មានអ្នកណាម្នាក់អាចចូលទៅជិតបានឡើយ។ គោលគំនិតបែបនេះ ជាគោលគំនិតដែលត្រឹមត្រូវ។ ប៉ុន្តែ ទន្ទឹមគ្នានេះ សិរីល្អរបស់ព្រះ គឺភ្លឺជាងពន្លឺដ៏ចែងចាំងនោះទៀត។ ហើយសិរីល្អរបស់ទ្រង់ ក៏បានរួមបញ្ចូលសេចក្តីស្រឡាញ់ និងសេចក្តី មេត្តារបស់ទ្រង់ផងដែរ។ ដូច្នេះហើយ ព្រះនាមរបស់ព្រះ ក៏មានបែបបទតាមបែបយ៉ាងនេះដែរ។

ដ្បិតនៅពេលដែលព្រះគម្ពីរបានចែងអំពីមនុស្សមួយក្រុមតូច ដែលមានព្រះនាមរបស់ព្រះ កត់ត្រា នៅលើថ្ងាសរបស់ពួកគេ នោះព្រះគម្ពីរមិនបានពិពណ៌នា អំពីតួអក្សរដែលបានសរសេរនៅលើថ្ងាសរបស់ ពួកគេនោះទេ។ ប៉ុន្តែ អ្វីដែលព្រះគម្ពីរចង់បង្ហាញពិតប្រាកដនោះ គឺថា ព្រះបានចារសេចក្តីស្រឡាញ់ ការលើកលែងទោស និងសេចក្តីមេត្តារបស់ព្រះ នៅក្នុងចិត្ត នៅក្នុងគំនិត និងនៅក្នុងជីវិតរបស់លោកអ្នក ឯណោះវិញ។ ដ្បិតនៅពេលដែលយើងបានបង្ហាញសេចក្តីស្រឡាញ់របស់ទ្រង់ដល់អ្នកដទៃ នោះមាន ន័យថា យើងបានបង្ហាញព្រះនាមរបស់ព្រះ នៅក្នុងជីវិតរបស់យើងនោះហើយ ពីព្រោះព្រះបានសង្គ្រោះ យើង ហើយយើងក៏បានស្រឡាញ់ទ្រង់វិញ ដោយសារតែទ្រង់ជាអ្នកណា និងដោយសារតែអ្វីដែលទ្រង់ បានធ្វើសម្រាប់យើងនោះដែរ។

នៅពេលដែលព្រះទ្រង់ប្រកាសពីក្តីស្រឡាញ់ និងក្តីមេត្តារបស់ព្រះអង្គដល់លោកម៉ូសេ នោះ ទ្រង់ក៏បានប្រទានបញ្ញត្តិ10ប្រការ ដល់លោកម៉ូសេថែមទៀតដែរ។ បញ្ញត្តិទាំង10ប្រការបានបង្ហាញយើង ពីក្តីស្រឡាញ់ដែលមាននៅក្នុងព្រះទ័យព្រះវរបិតា។ ដ្បិតនៅក្នុងបទគម្ពីរវិវរណៈ ជំពូក14 អ្នកដែលមាន ព្រះនាមរបស់ព្រះលើថ្ងាស ពួកគេបានគោរពតាមបញ្ញត្តិរបស់ព្រះ។ ម្តងនេះ សូមកត់ចំណាំនូវពាក្យពេចន៍ ដែលបាននៅក្នុងគម្ពីរហេព្រើរយ៉ាងដូច្នេះ៖ «ព្រះអម្ចាស់មានព្រះបន្ទូលថា “នេះជាសេចក្ដីសញ្ញាដែលយើងនឹងតាំងជាមួយពួកគេក្រោយគ្រានោះ គឺថា យើងនឹងដាក់ក្រឹត្យវិន័យនៅក្នុងចិត្តរបស់គេ ហើយចារ ក្រឹត្យវិន័យទាំងនោះនៅក្នុងគំនិតរបស់គេ”។ ព្រះអង្គក៏មានព្រះបន្ទូលបន្ថែមទៀតថា៖ “យើងនឹងលែងនឹកចាំពីអំពើបាប និងអំពើទុច្ចរិតរបស់គេទៀត”» (ហេព្រើរ 10:16, 17)។

ព្រះនាមរបស់ព្រះ បានបង្ហាញគ្រប់គ្នាថា ទ្រង់ជាអ្នកណា។ ទន្ទឹមគ្នានេះ បញ្ញត្តិរបស់ទ្រង់ក៏បាន បង្ហាញថា ទ្រង់ជាអ្នកណាដែរ។ ដូច្នេះហើយ នៅក្នុងសម័យចុងក្រោយ ក្រុមដែលបានឈរនៅលើកំពូល ភ្នំដ៏បរិសុទ្ធរបស់ព្រះ នឹងបានពេញដោយក្តីស្រឡាញ់ចំពោះព្រះអង្គ។ ដ្បិតការស្តាប់បង្គាប់របស់ពួកគេ ចំពោះបញ្ញត្តិរបស់ព្រះ ក៏បានបង្ហាញពីក្តីស្រឡាញ់ដែលពួកគេមានចំពោះទ្រង់ផងដែរ។