---
title:  សម្តេចសង្ឃរបស់យើង
date:  18/05/2025
---

ព្រះបានបង្គាប់ឱ្យលោកម៉ូសេ សាងសង់រោងឧបោសថថ្វាយទ្រង់ នៅត្រង់កន្លែងដែលទ្រង់អាច ស្នាក់នៅក្នុងចំណោមរាស្ត្ររបស់ទ្រង់។ ប៉ុន្តែ ព្រះមិនបានអនុញ្ញាតឱ្យលោកម៉ូសេ ធ្វើតាមការតុបតែងដែល គាត់បានចូលចិត្តនោះទេ។ ផ្ទុយទៅវិញ ព្រះបានប្រទានគម្រោងដ៏ពិសេស ឱ្យលោកម៉ូសេបានធ្វើតាម ដោយទ្រង់បានមានបន្ទូលថា៖ «ត្រូវប្រយ័ត្នធ្វើឲ្យត្រឹមត្រូវតាមគំរូ ដូចដែលបានបង្ហាញអ្នកនៅលើភ្នំ» (និក្ខមនំ 25:40)។ ទន្ទឹមគ្នានេះ គម្ពីរហេព្រើរក៏បានប្រាប់យើងថា គំរូដែលលោកម៉ូសេបានប្រើ គឺជាគំរូនៃរោងឧបោសថដែលនៅឯស្ថានសួគ៌។

`សូមអានគម្ពីរហេព្រើរ 9:11-15 អំពីព្រះយេស៊ូវដែលជាសម្តេចសង្ឃរបស់យើង នៅក្នុងរោង ឧបោសថនៃស្ថានសួគ៌។ តើខទាំងនេះបានបង្រៀនយើងអ្វីខ្លះ អំពីកិច្ចការដែលព្រះបានធ្វើសម្រាប់យើង នៅក្នុងពេលឥឡូវនេះ?`

និមិត្តរូបនៅក្នុងគម្ពីរសញ្ញាចាស់ ដែលតំណាងឱ្យតង្វាយ និងការថ្វាយបង្គំ បានបង្ហាញពីកិច្ចការ នាពេលអនាគត ដែលព្រះយេស៊ូវត្រូវធ្វើ។គ្រឿងសម្ភារៈនៅក្នុងរោងឧបោសថ ដែលបានមកពីគ្រឿងបរិក្ខារ និងបានមកពីតង្វាយដែលសាសន៍អ៊ីស្រាអែលបានយកមកថ្វាយពួកសង្ឃ សុទ្ធតែបានសំដែងប្រាប់អំពីព្រះយេស៊ូវទាំងអស់។

គម្ពីរវិវរណៈក៏មានផ្ទុកនូវរូបស័ព្ទទាំងនេះជាច្រើន ដូចជានៅក្នុងបទគម្ពីរវិវរណៈ ជំពូក1 យើង បានអានអំពីជើងចង្កៀង នៅក្នុងខដំបូង។ នៅក្នុងជំពូក4 យើងបានអានអំពីហឹបសញ្ញារបស់ព្រះ។ ដូច្នេះ ហើយ បើសិនជាយើងបានយល់ពីរោងឧបោសថនៅក្នុងគម្ពីរ សញ្ញាចាស់ នោះមានន័យថា យើងក៏នឹងបានយល់ពីសុបិននិមិត្តរបស់លោកយ៉ូហាន នៅក្នុងគម្ពីវិវរណៈនោះដែរ។ ម្យ៉ាងទៀត លោកប៉ុលក៏បាន មានប្រសាសន៍ថា បទពិសោធន៍នៃសាសន៍អ៊ីស្រាអែល នៅក្នុងសម័យ ព្រះគម្ពីរក៏ «បានកើតឡើងដល់ពួកលោកទុកជាគំរូ ហើយបានចែងទុកសម្រាប់ទូន្មានយើង ដែលយើងរស់នៅគ្រាចុងក្រោយ បង្អស់នេះ» ដែរ (កូរិនថូសទី1 10:11)។

យើងអានដឹងបានច្រើនជាងនេះទៀត នៅពេលដែលយើងសិក្សាអំពីរោងឧបោសថនៅក្នុងសម័យព្រះគម្ពីរ។ ពោលគឺយើងនឹងបានដឹងពីព័ត៌មានសំខាន់ៗមួយចំនួន ដែលនឹងជួយឱ្យយើងយល់ពីរោងឧបោសថកាន់តែច្បាស់ឡើង។ ហើយយើងក៏នឹងរៀនអំពីអារម្មណ៍ ដែលរាស្ត្ររបស់ព្រះយល់ឃើញ ព្រមទាំងយល់អំពីកិច្ចការដែលព្រះអង្គសង្គ្រោះត្រូវធ្វើ នៅពេលដែលទ្រង់បានយាងមកនោះដែរ។ រឿង ទាំងនេះ បានជួយឱ្យយើងមើលឃើញព្រះយេស៊ូវ។ ដ្បិតនៅពេលដែលយើងយល់ពីមេរៀន ដែលព្រះបានបង្រៀនយើងនៅក្នុងរោងឧបោសថ នោះយើងក៏អាចដឹងពីមេរៀនសំខាន់ៗសម្រាប់ខ្លួនយើង ដែល ស្តីអំពីបទពិសោធន៍ផ្ទាល់ខ្លួនដែលយើងមានជាមួយនឹងព្រះ។

`សូមអានបទគម្ពីរទំនុកតម្កើង ជំពូក122។ ជាការពិតណាស់ យើងមិនអាចចូលទៅក្នុងដំណាក់ របស់ព្រះ ដូចជាសាសន៍អ៊ីស្រាអែលបានធ្វើនៅក្នុងសម័យព្រះគម្ពីរនោះទេ។ ប៉ុន្តែ យើងអាចពិចារណាបាន អំពីរឿងគ្រប់យ៉ាងដែលព្រះអម្ចាស់បានធ្វើសម្រាប់យើង។ ដូច្នេះហើយ សូមកត់សម្គាល់នូវគោលគំនិតស្តី អំពីសេចក្តីសុខសាន្ត ការសរសើរតម្កើង សុវត្ថិភាព ហើយនិងកិច្ចការចៅក្រមរបស់ព្រះ។ តើគម្ពីរទំនុកតម្កើង ជំពូក122 បានផ្តល់ក្តីសង្ឃឹមអំពីកិច្ចការដែលព្រះអម្ចាស់បានធ្វើ សម្រាប់យើងនោះដោយរបៀបណា?`