---
title:  «ឥឡូវនេះ យើងនឹងភ្នាល់គ្នាសាកលមើល»
date:  27/06/2025
---

នាងម៉ារា (Maria) សប្បាយចិត្តជាខ្លាំង នៅពេលដែលម្ចាស់ផ្ទះបានអញ្ជើញនាងចូលទៅក្នុង ផ្ទះដើម្បីមើលសៀវភៅ ដែលគាត់កំពុងតែលក់ នៅក្នុងប្រទេសអាស៊ីអាគ្នេយ៍មួយកន្លែង ដែលមិនមែនជា ប្រទេសគ្រីស្ទាន។ នាងម៉ារាបានដកយកសៀវភៅសុខភាពមួយចំនួនចេញពីកាបូបនាង ប៉ុន្តែ ម្ចាស់ផ្ទះ បានឃាត់នាងដោយនិយាយថា «ខ្ញុំដឹងហើយថា អ្នកបម្រុងនឹងធ្វើអ្វី។ អ្នកចង់លក់សៀវភៅស្រាលៗបែប សាមញ្ញជាមុនសិន បន្ទាប់មក ពេលដែលខ្ញុំភ្លេចខ្លួន អ្នកនឹងយកសៀវភៅគ្រីស្ទានមកបង្ហាញខ្ញុំមែនទេ។ ខ្ញុំដឹងពីចេតនារបស់អ្នក ដូច្នេះហើយ អ្នកត្រូវតែចែកចាយសៀវភៅគ្រីស្ទានទាំងនេះឱ្យអស់ជាមុនសិន»។

នាងបានអធិស្ឋានទូលទៅព្រះយ៉ាងស្ងៀមស្ងាត់។ នាងបានអធិស្ឋានថា «ឱព្រះអម្ចាស់អើយ សូមជួយទូលបង្គំផង ដ្បិតទូលបង្គំមិនដឹងថា ទូលបង្គំគួរនិយាយបែបណាទេ»។ នាងបានអធិស្ឋានខ្លាំងៗថា «ទូលបង្គំមានសៀវភៅសាសនា និងសៀវភៅសុខភាពមួយចំនួន ដូច្នេះហើយ ទូលបង្គំនឹងចែកចាយ ដល់អស់អ្នកណាដែលចង់បានសៀវភៅទាំងនេះ។ បើសិនជាមានគេចាប់អារម្មណ៍ទៅលើផ្នែកសុខភាព នោះទូលបង្គំនឹងចែកចាយសៀវភៅសុខភាព។ ប៉ុន្តែ បើសិនជាមានគេចាប់អារម្មណ៍ទៅលើផ្នែកសាសនា នោះទូលបង្គំក៏សប្បាយចិត្ត នឹងចែករំលែកសៀវភៅសាសនាជាមួយនឹងពួកគេដែរ»។

ម្ចាស់ផ្ទះបានអង្អែលពុកចង្ការរបស់គាត់ រួចនិយាយថា «ឥឡូវនេះ យើងនឹងភ្នាល់គ្នា»។ បើសិនជា ខ្ញុំសួរសំណួរអំពីសាសនារបស់អ្នក ហើយអ្នកអាចឆ្លើយសំណួរទាំងនោះបាន នោះខ្ញុំនឹងទិញសៀវភៅ ទាំងអស់របស់អ្នក»។ នៅពេលបានឮពាក្យសម្តីរបស់ម្ចាស់ផ្ទះ នោះនាងក៏កើតចិត្តថប់បារម្ភ។ នាងបាន និយាយទាំងដកដង្ហើមធំៗថា «ខ្ញុំពុំមានប្រាជ្ញាគ្រប់គ្រាន់ ដែលអាចនឹងឆ្លើយសំណួរទាំងអស់ដែលអ្នក បានសួរខ្ញុំនោះទេ។ ខ្ញុំត្រូវការជំនួយ។ តើខ្ញុំអាចអធិស្ឋានមុននឹងឆ្លើយសំណួរបានទេ?»។ ម្ចាស់ផ្ទះបាន យល់ព្រម។ នាងម៉ារាបានអធិស្ឋានម្តងទៀត។ នាងបានទូលសូមព្រះ នូវចំណេះដឹង និងប្រាជ្ញា បន្ទាប់មក នាងបានបញ្ចប់សេចក្តីអធិស្ឋានរបស់នាង ដោយនូវព្រះនាមព្រះយេស៊ូវគ្រីស្ទ។ រំពេចនោះ ម្ចាស់ផ្ទះ បានសួរថា «ពួកគេបានអះអាងថា ព្រះយេស៊ូវជាហោរា ប៉ុន្តែ អ្នកបែរជាអះអាងថា ព្រះយេស៊ូវជាព្រះទៅ វិញ។ តើហេតុអ្វីបានជាអ្នកហ៊ានអះអាងបែបដូច្នេះ? តើមនុស្សលោកធម្មតាម្នាក់ អាចក្លាយទៅជាព្រះបាន ដោយរបៀបណា?»។ នាងម៉ារាបានឆ្លើយទៅវិញដោយមិនបង្អង់មថា «មានមនុស្សជាច្រើននាក់បានគិតថា ព្រះយេស៊ូវទើបតែចាប់ផ្តើមមានព្រះជន្មរបស់ទ្រង់ នៅពេលដែលទ្រង់ប្រសូតជាទារកនៅលើផែនដីនេះ ប៉ុណ្ណោះ ប៉ុន្តែ តាមពិតទៅ ទ្រង់មានព្រះជន្មតាំងពីមុនពេលដែលទ្រង់បានចាប់កំណើតមកម្ល៉េះ។ ព្រះយេស៊ូវ ជាផ្នែកមួយនៃក្រុមគ្រួសាររបស់ព្រះ ប៉ុន្តែ ព្រះបានចាត់ឱ្យទ្រង់មកកាន់ផែនដីនេះ នៅក្នុងសភាពជាទារក ដូចជាមនុស្សលោកដទៃទៀតដែរ។ បន្ទាប់មក មនុស្សលោកបានហៅទ្រង់ថាជាហោរា ប៉ុន្តែ នៅពេលដែលព្រះបានត្រាស់ហៅទ្រង់ឱ្យលះបង់ព្រះជន្មរបស់ទ្រង់ នោះព្រះបានហៅទ្រង់ថាជាសម្តេចសង្ឃវិញ។ ដូច្នេះហើយ សព្វថ្ងៃនេះ ទ្រង់កំពុងតែទូលអង្វរព្រះជំនួសអំពើបាបរបស់យើង។ ព្រះយេស៊ូវមិនមែនត្រឹមតែ ជាហោរាប៉ុណ្ណោះទេ ប៉ុន្តែ ព្រះបានត្រាស់ហៅទ្រង់ឱ្យធ្វើកិច្ចការលើសពីពួកហោរាទៅទៀត។ ទ្រង់មិនត្រឹមតែជាសម្តេចសង្ឃសម្រាប់ខ្ញុំប៉ុណ្ណោះទេ ទ្រង់ក៏ជាសម្តេចសង្ឃដល់អស់អ្នកណាដែលបានទទួលយក ទ្រង់ផងដែរ»។ ម្ចាស់ផ្ទះបានងក់ក្បាល ទាំងដៃច្រត់ចង្ការ រួចនិយាយថា «នេះគឺជារឿងដែលល្អបំផុត ដែល ខ្ញុំមិនធ្លាប់បានឮពីមុនមក»។

សំណួរដែលម្ចាស់ផ្ទះបានសួរនាងម៉ារា គឺជាសំណួរដំបូង និងជាសំណួរចុងក្រោយរបស់គាត់។ គាត់បានទិញសៀវភៅទាំងអស់ដែលនាងមាន ជាមួយនឹងទឹកភ្នែករលីងរលោង។ នៅពេលដែលពួកគេ ទាំង2នាក់បម្រុងនឹងលាគ្នា នោះម្ចាស់ផ្ទះបាននិយាយថា «អ្នកពិតជាបានពន្យល់ប្រាប់ខ្ញុំ នូវអ្វីដែលខ្ញុំ ចង់ដឹង ឥឡូវនេះ ខ្ញុំនឹងរង់ចាំអានសៀវភៅទាំងអស់ដែលអ្នកបានលក់ឱ្យខ្ញុំ»។