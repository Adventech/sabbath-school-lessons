---
title:  «ដានីយ៉ែលអើយ សូមលាក់សារនេះជាសម្ងាត់»
date:  01/04/2025
---

`សូមអានគម្ពីរដានីយ៉ែល 12:4។ តើនៅក្នុងខនេះ ព្រះអម្ចាស់កំពុងតែមានបន្ទូលប្រាប់លោក ដានីយ៉ែលយ៉ាងដូចម្តេច? (សូមប្រៀបធៀបជាមួយនឹងគម្ពីរវិវរណៈ 22:10)។`

អ្នកអធិប្បាយជាច្រើននាក់ បានជឿថា គម្ពីរដានីយ៉ែល 12:4 បានបង្រៀនយើងថា ចំណេះដឹង របស់យើងអំពីវិទ្យាសាស្ត្រ នឹងបានកើនឡើងយ៉ាងឆាប់រហ័ស មុនពេលដែលព្រះយេស៊ូវបានយាងត្រឡប់ មកវិញ។ អ្នកអធិប្បាយខ្លះទៀត ក៏បាននិយាយថា គម្ពីរដានីយ៉ែល 12:4 បានពិពណ៌នាអំពីរបៀបដែល មនុស្សនៅក្នុងសម័យចុងក្រោយ នឹងច្នៃ ប្រឌិតមធ្យោបាយថ្មីៗ ដើម្បីឱ្យពួកគេបានធ្វើដំណើរបានឆាប់រហ័ស ពីកន្លែងមួយទៅកន្លែងទៀត។ សៀវភៅអាត់វេនទីស្ទរបស់យើងជាច្រើនក្បាល ក៏បានបង្រៀនយើងនូវគោលគំនិតដដែលនេះដែរ។ ជាការពិតណាស់ រឿងទាំងនេះបានកើតឡើងពិតមែន។ បុ៉ន្តែ ទន្ទឹមគ្នានេះ តើខគម្ពីរដានីយ៉ែល 12:4 មានអត្ថន័យផ្សេងទៀតដែរឬទេ?

សូមអានខនេះម្តងទៀត។ រឿងដំបូងបង្អស់ដែលទេវតាបានប្រាប់លោកដានីយ៉ែលឱ្យធ្វើនោះ គឺជាការ «ដានីយ៉ែលអើយ សូមលាក់សារនេះជាសម្ងាត់» (ដានីយ៉ែល 12:4, បកប្រែថ្មីពី ERV)។ តើ ទេវតាកំពុងតែថ្លែង អំពីសារអ្វីដែរ? សារដែលទេវតាបានថ្លែងនោះ គឺជាកណ្ឌគម្ពីរដានីយ៉ែលនេះឯង។ ដូច្នេះហើយ ចំណេះដឹង ដែលយើងនឹងរីកចម្រើនឡើងនៅក្នុងគ្រាចុងក្រោយ គឺជាចំណេះដឹងដែលយើង នឹងទទួលបានពីកណ្ឌគម្ពីរដានីយ៉ែល។

កណ្ឌគម្ពីរដានីយ៉ែល មានលក្ខណៈខុសគ្នាពីកណ្ឌគម្ពីរវិវរណៈ។ ព្រះអម្ចាស់បានបង្គាប់មិនឱ្យ លោកយ៉ូហាន លាក់ទុកកណ្ឌគម្ពីររបស់គាត់នោះទេ (វិវរណៈ 22:10)។ ផ្ទុយទៅវិញ ទ្រង់មានបំណងចង់ ឱ្យរាស្ត្ររបស់ទ្រង់ យល់ពីកណ្ឌគម្ពីរវិវរណៈតាំងតែដើមខ ដោយសារតែ «ពេលវេលា នោះជិតដល់ហើយ» (វិវរណៈ 1:3)។ សូមប្រៀបធៀបខនេះ ជាមួយនឹងគម្ពីរដានីយ៉ែល 12:4 ដែលបានប្រាប់យើង នូវអ្វីដែល រាស្ត្ររបស់ទ្រង់ ត្រូវយល់ពីកណ្ឌគម្ពីរដានីយ៉ែល 12:4 នៅពេលអនាគត ឱ្យកាន់តែច្បាស់ឡើងបន្ថែម ទៀត។

កាលពីមុន អ្នកប្រាជ្ញគ្រីស្ទានជាច្រើននាក់ បានព្យាយាមបកស្រាយកណ្ឌគម្ពីរដានីយ៉ែល។ អ្នកប្រាជ្ញទាំងនេះមួយចំនួន បានរីករាយជាមួយនឹងភាពជោគជ័យនៅក្នុងផ្នែកសិក្សារបស់ពួកគេ។ ប៉ុន្តែ មនុស្សបានចាប់ផ្តើមយល់ពីកណ្ឌគម្ពីរដានីយ៉ែលបន្ថែមទៀត បន្ទាប់ពីបទទំនាយនៃពេលវេលា1260 ឆ្នាំបានបញ្ចប់ទៅនោះ។ បទទំនាយអំពីគ្រាចុងក្រោយនេះ បានបញ្ចប់នៅក្នុងឆ្នាំ1798នៃគ្រិស្តសករាជ។ ទន្ទឹមគ្នានេះ អ្នកប្រាជ្ញគ្រីស្ទានជាច្រើននាក់ទូទាំងពិភពលោក បានចាប់ផ្តើមជឿថា ហេតុការណ៍ដ៏សំខាន់ មួយនឹងត្រូវកើតឡើងនៅម្តុំឆ្នាំ1843។ លោកវីល្លៀម មិល្លើរ (William Miller) គឺជាអ្នកប្រាជ្ញដែលល្បីជាងគេបំផុត នៅក្នុងចំណោមអ្នកប្រាជ្ញទាំងនេះ។ ការអធិប្បាយរបស់គាត់ បានធ្វើឱ្យមនុស្សនៅគ្រប់ទី កន្លែង បានត្រៀមខ្លួនជាស្រេច សម្រាប់ការយាងមកវិញជាលើកទី2។ ព្រះវិហារសេវេនដេយអាត់វេនទីស្ទ បានចាប់ផ្តើមកកើតឡើង នៅក្នុងពេលនេះឯង ពីព្រោះមនុស្សបានចាប់ផ្តើមយល់កាន់ច្បាស់ឡើង អំពីសារ នៃទេវតាទាំង3។

សូមគិតអំពីរបៀបដែលគ្រីស្ទានជាច្រើន មិនបានយល់សេចក្តីពិតសំខាន់សម្រាប់សម័យកាល នេះ។ អ្នកគ្រីស្ទានជាច្រើន បានថ្វាយបង្គំនៅថ្ងៃអាទិត្យ មិនមែននៅថ្ងៃសប្បាតហ៍នោះទេ។ ពួកគេ បានជឿថា ព្រលឹងមនុស្សស្លាប់បានរស់នៅតទៅទៀត បន្ទាប់ពីរាងកាយរបស់ពួកគេបានស្លាប់ ឬឆេះនៅស្ថាននរក ជារឿងរហូតនោះ។ ដូច្នេះហើយ យើងគួរតែអរគុណចំពោះសេចក្តីពិតនៃព្រះគម្ពីរ ដែលព្រះបានប្រទាន ដល់ក្រុមជំនុំរបស់យើង។