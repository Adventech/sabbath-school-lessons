---
title:  «ខ្ញុំចង់បានសៀវភៅមួយនោះ!»
date:  04/04/2025
---

លោកធីមគឺជាបេសកជនថ្មីម្នាក់ ដែលមានចិត្តភ័យខ្លាច។ គាត់កំពុងតែលក់សៀវភៅគ្រីស្ទាន នៅលើកោះមួយកន្លែង ដែលមិនសូវមានអ្នកគ្រីស្ទាន ហេតុដូច្នេះហើយ បានជាគាត់មិនចង់មានបញ្ហា។

នៅពេលដែលលោកធីមបានធ្វើដំណើរនៅតាមផ្លូវ នោះគាត់បានអធិស្ឋាន រួចដើរចូលទៅក្នុង ហាងកាត់ដេរមួយកន្លែងទាំងភ័យញ័រ។ គាត់បានឃើញមនុស្ស4នាក់ កំពុងតែតម្រង់ជួររង់ចាំនៅមុខគាត់។ ពេលវេលានៃការរង់ចាំ ហាក់ដូចជាអូសបន្លាយច្រើន។

លោកធីមបានចំណាយពេលរង់ចាំអស់រយៈយ៉ាងយូរ លើសពីគាត់បានរំពឹងទុកទៅទៀត។ គាត់ចង់ចាកចេញពីទីនោះ ប៉ុន្តែ មានអ្វីម៉្យាងបានរារាំងគាត់។ គាត់បានកត់សម្គាល់ថា ជាងកាត់ដេរ បានបន្តសម្លឹងមើលទៅកន្លែងដែលលោកធីមបានឈរ ដោយមានទឹកមុខចម្លែក។ នាងបានរំកិលខ្លួន ម្តងបន្តិចៗ ទៅកាន់បញ្ជរម្ខាងទៀត ដែលនៅជិតជញ្ជាំង ដើម្បីឱ្យនាងបានមើលជុំវិញអតិថិជនផ្សេងទៀត និងដើម្បីឱ្យបានឃើញមុខលោកធីមច្បាស់បន្តិច។

នៅទីបំផុត អតិថិជនចុងក្រោយបានចាកចាញទៅ ឥឡូវនេះ ដល់វេនលោកធីមម្តង។ ប៉ុន្តែ មុនពេលដែលគាត់ហៀបនឹងបើកមាត់និយាយ នោះជាងកាត់ដេរបានចង្អុលទៅកាន់សៀវភៅមួយក្បាល ដែលបានហើបចេញពីកាបូបរបស់គាត់។ បន្ទាប់មក នាងបានឧទានថា «ខ្ញុំពិតជាចង់បានសៀវភៅនោះ ណាស់»។ លោកធីមបានតបទៅវិញថា «អម្បាញ់មិញ អ្នកស្រីនិយាយថាម៉េច? តើអ្នកស្រីបានដឹងថា ខ្ញុំមានសៀវភៅលក់ដោយរបៀបណា?»។ ជាងកាត់ដេរបាននិយាយថា «ខ្ញុំបានសុបិនឃើញរឿងមួយ នៅក្នុងសុបិននោះ ខ្ញុំបានឃើញបុរសវ័យក្មេងម្នាក់ ដែលមើលទៅដូចជាប្អូនណាស់ ។ បុរសរ័យក្មេងម្នាក់ នោះមានសៀវភៅ ដែលខ្ញុំត្រូវអាន ប៉ុន្តែ នៅក្នុងចំណោមសៀវភៅទាំងនោះ មានសៀវភៅមួយក្បាល ដែលមានឈ្មោះថា មហាវិវាទ។ ដូច្នេះហើយ បានជាខ្ញុំបានដឹងថា ប្អូនប្រុសនឹងមកទីនេះ។ ហើយបង ក៏ដឹងថា បងត្រូវតែទិញសៀវភៅមហាវិវាទនោះដែរ។ អ៊ីចឹង តើប្អូនប្រុសមានលក់សៀវភៅមហាវិវាទដែរឬទេ?»។

ចាប់ពីពេលនោះមក ការភ័យខ្លាចរបស់លោកធីម អំពីបញ្ហាប្រឈមនៅក្នុងនាមជាបេសកជន នោះ ក៏រសាយបាត់អស់។ ហើយគាត់ក៏កាន់តែរំភើប នៅក្នុងការលក់សៀវភៅទាំងនោះដែរ។ ពីព្រោះ គាត់បានដឹងសេចក្តីពិតនៅក្នុងខគម្ពីរចោទិយកថា 31:8 ដែលបានចែងយ៉ាងដូច្នេះថា «គឺព្រះយេហូវ៉ា ហើយដែលយាងនាំមុខអ្នក ព្រះអង្គគង់ជាមួយអ្នក ព្រះអង្គនឹងមិនចាកចោលអ្នក ក៏មិនលះចោលអ្នកឡើយ។ កុំខ្លាច ឬស្រយុតចិត្តឱ្យសោះ»។ ហើយគាត់ក៏បានដឹងថា ព្រះនឹងយាងទៅមុនគាត់ ដើម្បីនឹង រៀបចំផ្លូវឱ្យគាត់បានចែកចាយដំណឹងល្អអំពីព្រះយេស៊ូវ និងការយាងមកវិញរបស់ទ្រង់នៅក្នុងពេលខាងមុខនេះផងដែរ។