---
title:  ព្រះយេស៊ូវនៅក្នុងព្រះវិហារ
date:  07/05/2025
---

ព្រះទ្រង់ចង់សន្ទនាជាមួយនឹងយើង ទៅតាមរបៀបដែលទ្រង់បានធ្វើកាលពីដើមដំបូង មុនពេល ដែលលោកអ័ដាម និងនាងអេវ៉ាបានប្រព្រឹត្តអំពើបាប។ ទន្ទឹមគ្នានេះ ទ្រង់ក៏ចង់ឱ្យព្រះទ័យរបស់ព្រះអង្គ នៅជាប់នឹងយើងដែរ។ ប៉ុន្តែ បើសិនជាព្រះបានអនុញ្ញាត ឱ្យមនុស្សមានបាបបានចូលមកជិតនឹងទ្រង់នោះ សិរីល្អដ៏ចែងចាំងរបស់ទ្រង់នឹងបំផ្លាញពួកគេ។ ត្រង់នេះហើយជាមូលហេតុដែលនាំឱ្យស្តេចដាវីឌមានបន្ទូលថា«ព្រះអង្គមិនមែនជាព្រះ ដែលសព្វព្រះហឫទ័យនឹងអំពើទុច្ចរិតទេ អំពើអាក្រក់មិនអាចនៅជាមួយព្រះអង្គបានឡើយ» (ទំនុកតម្កើង 5:4)។ ទន្ទឹមគ្នានេះ ស្តេចដាវីឌក៏បានសរសេរថា «ដោយសារព្រះហឫទ័យសប្បុរសដ៏បរិបូររបស់ព្រះអង្គ ទូលបង្គំនឹងក្រាបថ្វាយបង្គំ ឆ្ពោះទៅព្រះវិហារដ៏បរិសុទ្ធរបស់ ព្រះអង្គ ដោយកោតខ្លាចដល់ព្រះអង្គ» ផងដែរ (ទំនុកតម្កើង 5:7)។

`សូមអានគម្ពីរហាកាយ 2:7-9។ នៅពេលដែលសាសន៍អ៊ីស្រាអែលបានសាងសង់ព្រះវិហារ ជាលើកទី2 នោះលោកហាកាយដែលជាហោរារបស់ព្រះ បានតាំងសេចក្តីសន្យាមួយដ៏គួរភ្ញាក់ផ្អើល គឺថា៖ ព្រះវិហារថ្មីនេះ នឹងមានសម្រស់ស្រស់ស្អាត ជាងព្រះវិហារកាលពីមុន។ តើលោកហាកាយចង់មានន័យ យ៉ាងណា?`

បន្ទាប់ពីស្តេចសាឡូម៉ូនបានសាងសង់ព្រះវិហារជាលើកដំបូង នោះព្រះវិហារមានពេញទៅដោយសិរីល្អរបស់ព្រះ។ ពួកសង្ឃមិនអាចស្នាក់នៅក្នុងព្រះវិហារ ដើម្បីបង្ហើយការងារបស់ពួកគេបានឡើយ។ ពួកគេត្រូវតែចាកចេញពីព្រះវិហារ (ពង្សាវតារក្សត្រទី1 8:10, 11)។ ប៉ុន្តែ បន្ទាប់ពីសាសន៍ អ៊ីស្រាអែលបានសាងសង់ព្រះវិហារទី2រួចមក នោះហឹបសញ្ញារបស់ព្រះ បានបាត់ចេញពីព្រះវិហារ ដោយសារតែលោកយេរេមាបានលាក់ហឹបនោះ។ ហឹបសញ្ញា គឺជានិមិត្តរូបតំណាងឱ្យបល្ល័ង្ករបស់ព្រះ។ ប៉ុន្តែ នៅក្នុងអំឡុងពេលនោះ ព្រះមិនបានបំពេញព្រះវិហារដោយសិរីល្អរបស់ទ្រង់នោះទេ។ ម្ល៉ោះហើយ បានជាសាសន៍យូដាអន់ចិត្ត។ ប៉ុន្តែ ក្រោយមកទៀត តើសេចក្តីសន្យារបស់លោកហាកាយ បានក្លាយមក ជាការពិតដោយរបៀបណា?

សេចក្តីសន្យារបស់លោកហាកាយ បានកើតឡើងនៅពេលដែលព្រះយេស៊ូវដ៏ជាព្រះ បានគង់នៅ ក្នុងរូបកាយរបស់មនុស្សលោក ដែលបានចូលមកក្នុងព្រះវិហារដោយផ្ទាល់។ ព្រះយេស៊ូវបានក្លាយមកជា មនុស្សលោកម្នាក់ដូចជាយើង និងបានចូលរួមស្នាក់នៅជាមួយនឹងយើង នៅលើផែនដីនេះ ដែលមានពេញ ទៅដោយអំពើបាប។ ព្រះយេស៊ូវដែលជាព្រះរាជបុត្រារបស់ព្រះ បានក្លាយមកជាកូនមនុស្ស ដែលមនុស្ស គ្រប់គ្នាបានឃើញព្រះភ័ក្ត្រទ្រង់ បានឮសំឡេងទ្រង់ និងបានឃើញទ្រង់ពាល់មនុស្សឃ្លង់ និងបានធ្វើ ស្អាតបាតឡើងវិញ (ម៉ាថាយ 8:3)។ មនុស្សឃ្លង់ គឺជាអ្នកដែលមានជំងឺសើស្បែក។ ជាការពិតណាស់ ព្រះមិនបាននាំយើងទៅរកទ្រង់នោះទេ ប៉ុន្តែ ព្រះអង្គទ្រង់ផ្ទាល់បានយាងចុះមករកយើង នៅក្នុងសភាព ជាមនុស្សលោកវិញ។ ដូច្នេះហើយ បានជាព្រះគម្ពីរបានចែងអំពីព្រះយេស៊ូវយ៉ាងដូច្នេះថា៖ «មើល៍! នាង ព្រហ្មចារីនឹងមានគភ៌ប្រសូតបានបុត្រាមួយ ហើយគេនឹងថ្វាយព្រះនាមបុត្រនោះថា “អេម៉ាញូអែល” មាន ន័យថា “ព្រះគង់ជាមួយយើង”» (ម៉ាថាយ 1:23)។ សូមគិតអំពីអត្ថន័យពិតប្រាកដ នៃពាក្យដែលថា «ព្រះ គង់ជាមួយ»។ គឺថា ព្រះដែលបានបង្កើតនគរឋានសួគ៌ បានបន្ទាបអង្គទ្រង់ចុះពីឋាននេះ មកស្នាក់នៅក្នុង ចំណោមយើងរាល់គ្នានៅលើផែនដីនេះ។ បន្ទាប់មក ទ្រង់ក៏បានសុគតជំនួយយើងផងដែរ។

`ឈើឆ្កាងគឺជាគំរូដ៏មានអំណាចបំផុត នៅក្នុងការបង្ហាញសេចក្តីស្រឡាញ់របស់ព្រះ។ ប៉ុន្តែ តើ មានគំរូអ្វីខ្លះទៀត នៅក្នុងជីវិតនេះ ដែលបានបង្ហាញយើងពីក្តីស្រឡាញ់របស់ព្រះនោះ?`