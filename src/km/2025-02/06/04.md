---
title:  ព្រះយេស៊ូវដែលជាកូនចៀមរបស់ព្រះ
date:  06/05/2025
---

គម្ពីរវិវរណៈបានចែងថា ព្រះយេស៊ូវជាកូនចៀម ប្រហែលជាជិត30ដង។ កាលពីសម័យដើម រាស្ត្ររបស់ព្រះបានប្រើកូនចៀម ទុកជានិមិត្តរូបតំណាងឱ្យព្រះអង្គសង្គ្រោះដែលត្រូវយាងមក។ លោក អេបិលបានថ្វាយកូនសត្វដំបូងគេ ដែលបានកើតនៅក្នុងហ្វូងសត្វរបស់គាត់ (លោកុប្បត្តិ 4:4)។ មុនពេល ដែលសាសន៍អ៊ីស្រាអែលបានចាកចេញពីស្រុកអេស៊ីព្ទ នៅពេលនោះ ព្រះបានបង្គាប់ឱ្យពួកគេលោះយក កូនច្បង ឬសត្វចិញ្ចឹមដែលបានកើតមុនគេ។ តើពួកគេត្រូវចេញថ្លៃលោះច្រើនប៉ុនណាដែរ? ថ្លៃលោះដែល ពួកគេត្រូវចេញនោះ គឺជាកូនចៀមដែលមានអាយុ1ឆ្នាំ (និក្ខមនំ 12:5)។

`សូមអានគម្ពីរនិក្ខមនំ 12:1-11; អេសាយ 53:7, 8; កូរិនថូសទី1 5:7 និងវិវរណៈ 5:6។ តើខទាំងនេះបានបង្រៀនយើងអ្វីខ្លះ អំពីព្រះយេស៊ូវដែលជាតង្វាយនៃបុណ្យរំលងរបស់យើងនោះ? បុណ្យ រំលងគឺជាគ្រាមួយ នៅពេលដែលព្រះបានជួយឱ្យរាស្ត្ររបស់ទ្រង់ បានរួចផុតពីភាពជាទាសករនៅក្នុងស្រុក អេស៊ីព្ទ។ តើវាមានន័យយ៉ាងណាដែលថា ព្រះយេស៊ូវជាតង្វាយនៃបុណ្យរំលងរបស់យើងនោះ?`

ជាច្រើនឆ្នាំក្រោយមក បន្ទាប់ពីព្រះយេស៊ូវបានសុគត បានមានព្រះជន្មរស់ឡើងវិញ និងបាន យាងទៅស្ថានសួគ៌វិញ នោះលោកពេត្រុសបានសរសេរអំពីអ្វីដែលបានកើតឡើងនេះយ៉ាងដូច្នេះថា «អ្នករាល់គ្នាបានដឹងហើយថា ព្រះបានលោះអ្នករាល់គ្នាឲ្យរួចពីកិរិយាឥតប្រយោជន៍ ដែលជាដំណែលពីដូនតា របស់អ្នករាល់គ្នា មិនមែនដោយរបស់ពុករលួយ ដូចជាប្រាក់ ឬមាសនោះទេ គឺបានលោះដោយសារព្រះលោហិតដ៏ថ្លៃវិសេស របស់ព្រះគ្រីស្ទវិញ ដែលប្រៀបដូចជាឈាមរបស់កូនចៀមឥតខ្ចោះ ឥតស្លាកស្នាម» (ពេត្រុសទី1 1:18, 19)។

ព្រះយេស៊ូវ បានរស់នៅក្នុងជីវិតដ៏ល្អឥតខ្ចោះ និងបរិសុទ្ធ ដែលព្រះបានទទួលយកជីវិតរបស់ ព្រះយេស៊ូវ ទុកជាតង្វាយលោះបាបយើង។

ព្រះយេស៊ូវ បានក្លាយមកជាលោកអ័ដាមទី2 (កូរិនថូសទី1 15:45)។ ពីព្រោះព្រះយេស៊ូវ បានរស់នៅក្នុងជីវិតដ៏ល្អឥតខ្ចោះ ដែលយើងបានបរាជ័យ។ ព្រះយេស៊ូវគឺជាអ្វីៗគ្រប់យ៉ាងដែលយើងចង់បាន។ ព្រះយេស៊ូវបានបង្ហាញយើង ពីសិរីល្អដ៏ល្អឥតខ្ចោះរបស់ព្រះ។ នេះហើយជាមូលហេតុដែលនាំឱ្យព្រះយេស៊ូវប្រាប់លោកភីលីពថា « អ្នកណាដែលបានឃើញខ្ញុំ អ្នកនោះក៏បានឃើញព្រះវរបិតាដែរ» (យ៉ូហាន 14:9)។

ព្រះយេស៊ូវត្រូវបានគេឆ្កាងនៅលើឈើឆ្កាង នៅក្នុងថ្ងៃនៃបុណ្យរំលង។ ការសុគតរបស់ទ្រង់ បានបង្ហាញថា ទ្រង់គឺជាកូនចៀមពិតប្រាកដ ដែលជាសច្ចស័ព្ទនៃតង្វាយកាលពីមុនទាំងអស់ ដែលព្រះបាន តាំងឡើងនឹងសាសន៍អ៊ីស្រាអែល។ នៅក្នុងគម្ពីរយ៉ូហាន 18:19, 20 ព្រះយេស៊ូវបានមានបន្ទូលថា «ខ្ញុំបាននិយាយប្រាប់មនុស្សលោក នៅកណ្តាលជំនុំ ខ្ញុំតែងតែបង្រៀនក្នុងសាលាប្រជុំ និងក្នុងព្រះវិហារ ជាកន្លែងដែលពួកសាសន៍យូដាប្រជុំគ្នា ខ្ញុំមិនដែលនិយាយដោយសម្ងាត់ទេ»។ ទន្ទឹមគ្នានេះ សាសន៍អ៊ីស្រាអែលក៏បានរើសយកកូនចៀមសម្រាប់ថ្ងៃបុណ្យរំលងនោះដែរ ដោយបានដាក់កូនចៀមនោះ នៅ កន្លែងដែលពួកបណ្តាជនអាចមើលឃើញបាន មុនពេលដែលពួកគេសម្លាប់វា។ ដ្បិតនៅពេលដែលពួក សង្ឃនៃសាសន៍យូដា បានសួរព្រះយេស៊ូវអំពីការបង្រៀនរបស់ទ្រង់ នោះទ្រង់បានមានបន្ទូលថា ទ្រង់បានបង្ហាញអង្គទ្រង់នៅក្នុងព្រះវិហារទាំងបើកចំហ ដើម្បីឱ្យមនុស្សគ្រប់គ្នាបានឃើញទ្រង់។ ដូច្នេះហើយ ព្រះជន្មរបស់ព្រះយេស៊ូវ កិច្ចការ និងការបង្រៀនរបស់ទ្រង់ទាំងអស់ បានបង្ហាញថា ទ្រង់ជាកូនចៀមដ៏ល្អឥតខ្ចោះរបស់ព្រះ។