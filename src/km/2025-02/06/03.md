---
title:  ឈាមដែលបានហូរចេញពីសត្វពពែ និងគោឈ្មោល
date:  05/05/2025
---

អ្នកខ្លះបាននិយាយថា គោលគំនិតនៃការថ្វាយតង្វាយ គឺជាគោលគំនិតស្មោកគ្រោក អយុត្តិធម៌ និងឃោរឃៅ។ ជាការពិតណាស់ គោលគំនិតនេះជាគោលគំនិតអយុត្តិធម៌។ ពីព្រោះការសុគតរបស់ព្រះយេស៊ូវនៅលើឈើឆ្កាង ក៏មិនមែនជារឿងដែលយុត្តិធម៌នោះដែរ។ ដ្បិតទ្រង់ដែលជាតួអង្គដែលគ្មាន កំហុស បានសុគតជំនួសអ្នកមានទោស។ រឿងនេះអយុត្តិធម៌ចំពោះទ្រង់ណាស់។ ប៉ុន្តែ នេះគឺជាអ្វីដែល ព្រះត្រូវធ្វើ ដើម្បីដោះស្រាយបញ្ហាអំពើបាប។ ដូច្នេះហើយ តង្វាយដែលស្មោកគ្រោក និងឃោរឃៅដ៏ អយុត្តិធម៌ទាំងនេះ បានបង្ហាញយើងពីការសុគតរបស់ព្រះយេស៊ូវ នៅលើឈើឆ្កាងនៅពេលអនាគត។

`សូមអានគម្ពីរហេព្រើរ 10:3-10។ តើខទាំងនេះបានបង្រៀនយើងអ្វីខ្លះ អំពីតង្វាយដែល រាស្ត្ររបស់ព្រះ បានថ្វាយដល់ទ្រង់នៅក្នុងគម្ពីរសញ្ញាចាស់នោះ? តើហេតុអ្វីបានជាពួកគេបានថ្វាយតង្វាយ ទាំងនេះយ៉ាងដូច្នេះ បើសិនជាតង្វាយទាំងនេះ មិនបានសង្គ្រោះមនុស្សមានបាបនោះ?`

កូនចៀម និងតង្វាយសត្វដទៃទៀត គឺជារូបស័ព្ទ។ រូបស័ព្ទទាំងនេះ បានបង្ហាញអំពីការសុគត ដែលព្រះយេស៊ូវបានពលីជំនួសអំពើបាបរបស់យើង។ តង្វាយនៃសត្វទាំងនេះ គឺជាសកម្មភាពដែល បង្ហាញពីជំនឿ។ ដ្បិតមនុស្សមានបាបបានថ្វាយតង្វាយទាំងនេះ ដើម្បីបង្ហាញថា ខ្លួនគេមានជំនឿទៅលើ កិច្ចការរបស់ព្រះអង្គសង្គ្រោះដែលត្រូវយាងមក។ ពាក្យថា «និមិត្តស័ព្ទ (types)» គឺជាឈ្មោះមួយទៀតតំណាងឱ្យរូបស័ព្ទទាំងនេះ។ ប៉ុន្តែ នៅពេលដែលតួអង្គពិតប្រាកដបានកើតឡើង នោះយើងបានហៅ ហេតុការណ៍នោះថាជា «សច្ចស័ព្ទ (antitype)» វិញ។ ដូច្នេះហើយ កូនចៀមគឺជានិមិត្តស័ព្ទ ឬរូបស័ព្ទតំណាង ឱ្យព្រះអង្គសង្គ្រោះដែលត្រូវយាងមក។ ប៉ុន្តែ ព្រះយេស៊ូវគឺជាសច្ចស័ព្ទ ដែលជាកូនចៀមពិតប្រាកដវិញ។

តង្វាយនៃគម្ពីរសញ្ញាចាស់ ប្រៀបបាននឹងការបង់ថ្លៃដំណើរ។ ដ្បិតនៅពេលដែលលោកអ្នកទិញសំបុត្រឡានក្រុង ឬរថភ្លើង នោះលោកអ្នកនឹងមិនបានចេញដំណើរភ្លាមៗ បន្ទាប់ពីលោកអ្នកបានបង់ថ្លៃដំណើរនោះទេ។ ប៉ុន្តែ អ្វីដែលលោកអ្នកបានទទួលនោះ គឺជាសំបុត្រឡានក្រុង ឬរថភ្លើងនោះវិញ។ សំបុត្រគឺជានិមិត្តរូប ឬជារូបស័ព្ទតំណាងឱ្យការធ្វើដំណើរនៅពេលខាងមុខ។ លោកអ្នកអាចអង្គុយនៅលើ សំបុត្រនោះ តាមដែលលោកអ្នកចង់បាន។ ប៉ុន្តែ សំបុត្រនោះ នឹងមិនជូន លោកអ្នកទៅកាន់កន្លែង ដែល លោកអ្នកចង់បាននោះទេ។ ប៉ុន្តែ នៅពេលដែលលោកអ្នកឡើងលើឡានក្រុង ឬរថភ្លើង នោះការធ្វើដំណើរ នឹងចាប់ផ្តើមដំណើរការឡើង ។ លោកអ្នកនឹងទទួលបាន នូវអ្វីដែលលោកអ្នកបានចំណាយ។ លោកអ្នក ក៏មិនចាំបាច់ត្រូវការក្រដាសសំបុត្រនោះដែរ។

ទន្ទឹមគ្នានេះ តង្វាយសត្វក៏ចាំបាច់ណាស់ដែរ។ ប៉ុន្តែ នៅពេលដែលព្រះយេស៊ូវ ដែលជាកូនចៀម ពិតប្រាកដ បានសុគតជំនួសអំពើបាបរបស់យើង តង្វាយទាំងនេះលែងមានប្រយោជន៍តទៅទៀតហើយ។ នេះហើយជាមូលហេតុ ដែលនាំឱ្យវាំងននខ័ណ្ឌទីបរិសុទ្ធ និងទីបរិសុទ្ធខ្ពស់បំផុតនោះ បានរហែកជា2 ពីលើចុះទៅក្រោម (ម៉ាកុស 15:38)។ តង្វាយទាំងអស់នេះ បានបង្ហាញពីការសុគតរបស់ព្រះយេស៊ូវ នៅលើឈើឆ្កាង។ ពីព្រោះនៅពេលដែលព្រះយេស៊ូវបានសុគតនៅលើឈើឆ្កាង និងបានរស់ពីសុគតឡើង វិញ នោះមានន័យថា និមិត្តស័ព្ទ ឬតង្វាយសត្វ លែងចាំបាច់តទៅទៀតហើយ។

`សូមគិតអំពីទំហំដ៏អាក្រក់នៃអំពើបាប ដែលមានតែការសុគតរបស់ព្រះយេស៊ូវប៉ុណ្ណោះ ដែល អាចលោះបាប។ ពីព្រោះព្រះយេស៊ូវ គឺជាព្រះបន្ទូលរបស់ព្រះ (សូមអានគម្ពីរយ៉ូហាន 1:1-3, 14)។តើគោលគំនិតនេះបានប្រាប់យើងយ៉ាងដូចម្តេច អំពីទំហំដ៏អាក្រក់នៃអំពើបាបនោះ?`