---
title:  វគ្គ2៖ ការដង្ហោយហៅរកជំនួយ
date:  09/05/2025
---

នៅចុងរដូវក្តៅ បន្ទាប់ពីនាងបានបញ្ចប់ការសិក្សានៅឯវិទ្យាល័យ ការរស់នៅតាមបែបជប់លៀង របស់នាងដាយអាណា បានចាប់ផ្តើមធ្វើឱ្យប៉ះពាល់ដល់ជីវិតរបស់នាង។ ថ្ងៃមួយ នៅពេលដែលនាងដាយអាណាអង្គុយលេងនៅក្នុងសួននៃទីក្រុងម៉ុនតេ វីស្តា នោះនាងបានងើយមើលស្លឹកឈើ ដែលមាន ពន្លឺព្រះអាទិត្យចាំងឆ្លុះ។ នៅពេលនោះ នាងបានឮសំឡេងមួយនិយាយថា «បើសិនជាឯងមិនចាកចេញ ពីនេះទេ នោះឯងនឹងត្រូវស្លាប់នៅទីនេះមិនខាន»។ នាងដាយអាណាបានដឹងថា សំឡេងនោះកំពុងតែ និយាយថា របៀបនៃការរស់នៅរបស់នាង នឹងនាំនាងទៅរកការស្លាប់មុនអាយុ ដូច្នេះហើយ នាងត្រូវតែ ចាកចេញពីការរស់នៅបែបនេះ បើសិនជានាងចង់ឱ្យខ្លួននាងមានជីវិតយូរជាងនេះ។

នាងបានព្រឹក្សាយោបល់ ជាមួយនឹងម្តាយរបស់នាងអំពីអនាគត ហើយម្តាយរបស់នាងបានសួរ នាងថា «តើកូនធ្លាប់បានគិតថា កូនចង់ធ្វើជាទាហានជើងទឹកដែរឬទេ?»។ នាងដាយអាណាបានធុញទ្រាន់ ចំពោះអ្វី ដែលនាងបានគិតថា ជាសំណួរលីលា ប៉ុន្តែ 3ខែក្រោយមក នាងបានចុះឈ្មោះធ្វើជាទាហាន ជើងទឹក ដែលបានហ្វឹកហាត់នៅក្នុងទីក្រុងអ័រឡង់ដូ (Orlando) នៃរដ្ឋកាលីហ្វ័រញ៉ា។ បន្ទាប់ពីនោះមក នាងបាន ជិះទូកនៅជុំវិញពិភពលោក។ នៅតាមផ្លូវ នាងបានមើលឃើញរបស់ជាច្រើន ដែលបានធ្វើឱ្យ នាងខកចិត្ត។ ពីព្រោះនៅតាមកំពង់ផែនីមួយៗ មានល្បែងស៊ីសង មានពេស្យាចារ និងមានរឿងអាក្រក់ ជាងនេះទៅទៀត។ មិនយូរប៉ុន្មាន នាងដាយអាណាបានជួបនាវិកម្នាក់ រួចបានរៀបអាពាណ៍ពិពាហ៍ជាមួយនឹងម្នាក់នោះ ជាហេតុធ្វើឱ្យគេរំសាយនាងចេញពីការងារទាហានជើងទឹក និងបានបង្កើតកូនប្រុស3នាក់។ បន្ទាប់មក ពួកគេបានផ្លាស់ទៅទីក្រុងម៉ុនតេ វីស្តានៃរដ្ឋខូឡូរ៉ាដូ ប៉ុន្តែ ស្វាមីរបស់នាងមិនបានសប្បាយចិត្ត ជាមួយនឹងជីវិតតាមបែបគ្រួសារនោះទេ។ នាងបានបាក់ទឹកចិត្ត ហើយបានចាប់ផ្តើមមានគំនិតចង់ស្លាប់។ មុនដំបូង នាងបានសូមឱ្យខ្លួននាងធ្លាក់ខ្លួនឈឺ ដើម្បីឱ្យនាងបាត់ជីវិតទៅ។ ក្រោយមកទៀត នាងបានគិត ថា នាងនឹងធ្វើអត្តឃាតខ្លួនឯងវិញម្តង។ ប៉ុន្តែ ដោយអស់សង្ឃឹមខ្លាំងពេក នោះនាងបានអធិស្ឋានថា «ឱ ព្រះអម្ចាស់អើយ ទូលបង្គំជឿថា ទ្រង់ជាព្រះពិត ប៉ុន្តែ ទូលបង្គំមិនដឹងថា ទ្រង់គង់នៅទីណានោះទេ»។

ប៉ុន្តែ គួរឱ្យចម្លែកណាស់ នៅសប្តាហ៍បន្ទាប់ នាងបានសន្ទនាជាមួយនឹងមនុស្ស ដែលមកពី ក្រុមជំនឿ4ផ្សេងគ្នា។ មុនដំបូង មានបេសកជន2នាក់ បានចូលមកកាន់មាត់ទ្វារផ្ទះរបស់នាង។ បន្ទាប់មក នាងបានអនុញ្ញាតឱ្យពួកគេចូលទៅក្នុងផ្ទះរបស់នាងរួចរាល់ហើយ នោះមានបេសកជនម្នាក់បានបើក សៀវភៅ ហើយអាននូវអត្ថបទមួយដែលបាននិយាយថា មនុស្សស្បែកខ្មៅ មិនអាចចូលទៅក្នុងនគរ ស្ថានសួគ៌ដ៏ខ្ពស់ឧត្តមបានឡើយ ដោយសារតែពួកគេជាប់បណ្តាសា។ នៅពេលដែលនាងឮបែបនេះ នោះនាងបានអាក់អន់ចិត្តជាខ្លាំង។ ពីព្រោះនាងក៏ជាជនជាតិស្បែកសតែម្នាក់គត់ នៅក្នុងថ្នាក់រៀនរបស់ នាងដែរ នៅអំឡុងពេលនៃការបែងចែករដ្ឋវៀស៊ីនីញ៉ា (Virginia)។ នាងបានដឹងថា ព្រះទ្រង់ស្រឡាញ់ មនុស្សគ្រប់គ្នា ដូច្នេះហើយ នាងបានប្រាប់បេសកជនទាំងនោះថា «អ្នកត្រូវតែចេញពីទីនេះ»។ នាងបាន ងឿងឆ្ងល់នៅក្នុងចិត្តថា «តើហេតុអ្វីបានជាពួកគេអានអត្ថបទនេះ ឱ្យនាងស្តាប់យ៉ាងដូច្នេះ?»។

នៅថ្ងៃបន្ទាប់ មានស្ត្រី3នាក់ បានចូលមកកាន់មាត់ទ្វារផ្ទះរបស់នាង។ នៅក្នុងអំឡុងដែលពួកគេ សំណេះសំណាលគ្នា នោះនាងបានសួរពួកគេអំពីថ្ងៃសប្បាតហ៍។ ស្ត្រីម្នាក់បានឆ្លើយថា «ពួកយើងថ្វាយបង្គំ ព្រះជារៀងរាល់ថ្ងៃ»។ នាងដាយអាណាបានគិតថា ចម្លើយនេះអាចទទួលយកបាន ដូច្នេះហើយ បានជានាង យល់ព្រមជួបពួកគេម្តងទៀត។ នៅថ្ងៃបន្ទាប់ ស្ត្រីចំណាស់ម្នាក់ដែលមានមាឌល្អិត បានចូលមកគោះទ្វារផ្ទះ របស់នាង នៅក្នុងយប់ថ្ងៃសុក្រដែលមានព្យុះភ្លៀង។ ស្ត្រីម្នាក់នេះ កំពុងតែដើរប្រមូលមូលនិធិ សម្រាប់អង្គការជួយសង្គ្រោះគ្រោះមហន្តរាយ។ ទោះបីជាគ្រួសាររបស់នាង មានប្រាក់តិចតួចក៏ដោយ ក៏នាង ដាយអាណបានបរិច្ចាគប្រាក់ ដែលនាងបានសន្សំទុកនៅក្នុងក្រឡកែវ ដែលបានមកពីការធ្វើការនៅក្នុងហាងភីហ្សា ហាត់ (Pizza Hut)។ ចាប់ពីពេលនោះមក នាងមិនដែលបានឃើញស្ត្រីម្នាក់នោះម្តងទៀត ឡើយ។ នៅក្នុងសប្តាហ៍ដដែលនោះ មិត្តភក្តិរបស់នាងដាយអាណា បានបបួលនាងទៅលេងព្រះវិហារមួយ ទៀត។ ប៉ុន្តែ គ្រាន់តនាងចូលព្រះវិហារនោះភ្លាម នោះនាងមានអារម្មណ៍ថា មានវិញ្ញាណអាក្រក់សណ្ឋិត នៅទីនោះ ដូច្នេះហើយ នាងបានគេចខ្លួនចេញ បន្ទាប់ពីថ្វាយបង្គំរួច។