---
title:  វគ្គ6៖ ការលះបង់សុរា
date:  06/06/2025
---

នាងដាយអាណាបានផឹកស្រាជាលើកចុងក្រោយ នៅក្នុងថ្ងៃបុណ្យឯករាជ្យជាតិនៃសហរដ្ឋអាមេរិក។ នាងបា្រប់មិត្តភ័ក្តិរបស់នាង ទាំងគាស់កំប៉ុងស្រាបៀរយ៉ាងដូច្នេះថា «ថ្ងៃក្តៅអ៊ីចឹង គ្មានអ្វីដែលល្អប្រសើរជាង ផឹកស្រាបៀរត្រជាក់ៗនោះទេ»។ បន្ទាប់មក នាងបានផឹកមួយក្អឹកធំចូលទៅក្នុងមាត់ ប៉ុន្តែ នាងមានអារម្មណ៍ ថា ចង់ក្អួត ដូច្នេះហើយ នាងបានយកស្រាបៀផ្សេងទៀត ចេញពីធុងទឹកកក។ សម្រាប់នាង ស្រាបៀរនោះ ក៏មានរសជាតិភ្លាវដែរ។ ប៉ុន្តែ មិត្តភក្តិម្នាក់បាននិយាយថា ស្រាបៀរទាំង2ប្រភេទនេះមានរសជាតិធម្មតា។ នៅថ្ងៃនោះ នាងឌីណាបានឈប់ផឹកស្រា។ រឿងនេះមិនមែនដោយសារតែព្រះគម្ពីរបានចែងថា ស្រាបៀរគឺជា របស់មិនល្អនោះទេ ប៉ុន្តែ ដោយសារតែព្រះវិញ្ញាណបរិសុទ្ធ បានផ្លាស់ប្តូរចំណង់ដែលនាងមានចំពោះសុរា នោះវិញ។

ប៉ុន្មានថ្ងៃក្រោយមក ឪពុករបស់លោកឡូរេនបានធ្វើពិធីបុណ្យជ្រមុជទឹកឱ្យនាងដាយអាណា និងលោកឡូរេន នៅក្នុងឱកាសមួយឆ្នាំម្តងនៃការជួបជុំបងប្អូនសាច់ញាតិរបស់គាត់ ដែលនៅក្បែរទីក្រុង ឈីកាហ្គោ។ នាងដាយអាណាបានភ្ញាក់ផ្អើល នៅពេលដែលនាងបានឮពាក្យសច្ចានៃបុណ្យជ្រមុជទឹកជាលើកដំបូង។ អ្នកជ្រមុជទឹកក៏បានរួមបញ្ចូលនូវសំណួរមួយចំនួនយ៉ាងដូច្នេះថា «តើលោកអ្នកជឿ ថា រូបកាយរបស់លោកអ្នកជាព្រះវិហារនៃព្រះវិញ្ញាណបរិសុទ្ធដែរឬទេ? តើលោកអ្នកនឹងលើកតម្កើងព្រះ ដោយ ការយកចិត្តទុកដាក់ចំពោះព្រះវិហាររបស់ទ្រង់ ដោយការជៀសវាងប្រើនូវរបស់ដែលបង្កឱ្យមានគ្រោះថ្នាក់ ដែរឬទេ? តើលោកអ្នកនឹងជៀសវាងពីការបរិភោគអាហារមិនស្អាតដែរឬទេ? តើលោកអ្នកនឹងជៀសវាង ពីការជួញដូរ ការផលិត ឬការប្រើប្រាស់គ្រឿងស្រវឹងដែរឬទេ? តើលោកអ្នកនឹងជៀសវាងពីការជួញដូរ ការផលិត ឬការប្រើប្រាស់ថ្នាំជក់គ្រប់ប្រភេទដែលធ្វើឱ្យប៉ះពាល់ដល់អ្នកដទៃដែរឬទេ? តើលោកអ្នកនឹង ជៀសវៀងពីការរំលោភបំពាន ឬការជួញដូរគ្រឿងញៀននោះដែរឬទេ?»។

នាងដាយអាណាបានសម្លឹងមើលលោកឡូរេន រួចគិតគ្នាថា យើងមិនបានដឹងពីរឿងនេះសោះ។នាងបានធ្វើការនៅក្នុងបារមួយកន្លែង នៅក្នុងអាកាសយានដ្ឋាននៃទីក្រុងស៊ល លេគ (Salt Lake City)។ សម្រាប់កម្មករដែលគ្មានជំនាញអ្វីទាល់តែសោះ ការងារបែបនេះត្រូវបានគេចាត់ទុកថា ជាការងារដែល ល្អបំផុត ដោយសារតែការងារនេះជាការងារស្រួល និងរកបានប្រាក់ក្រៅបន្ថែមទៀត។ ប៉ុន្តែ នាងបានធ្វើឱ្យមិត្តភក្តិរួមការងាររបស់នាងស្រឡាំងកាំង នៅពេលដែលនាងប្រាប់ពួកគេថា នាងនឹងឈប់ធ្វើការ ដូច្នេះហើយ បានជាពួកគេសួរនាំនាងពីមូលហេតុដែលនាងចង់ឈប់។ អ្នកក្រឡុកស្រាបានសួរនាំនាង ជាច្រើន លើកច្រើនសា។ ពួកគេបានសួរនាំនាង ដោយសារតែពួកគេបានចាប់អារម្មណ៍ទៅលើជំនឿថ្មី របស់នាង។ នាងដាយអាណាបានផ្លាស់ទៅកាន់អាកាសយានដ្ឋានមួយកន្លែងទៀត ដែលនាងបានធ្វើការ ជាអ្នកលក់ដូរនំធម្មតាវិញ។ នាងមិនបានទទួលប្រាក់កម្រៃច្រើនពីការងារថ្មីនេះទេ ប៉ុន្តែ នាងមានឱកាស បានសម្រាកនៅថ្ងៃសប្បាតហ៍វិញ។ មិនយូរប៉ុន្មាន នាងដាយអាណា និងលោកឡូរេនបានដឹងថា ព្រះកំពុងតែដឹកនាំពួកគេឱ្យផ្លាស់ទៅកាន់ទីក្រុងតេណេស៊ីវិញ ដើម្បីនឹងជួយដល់ឪពុកម្តាយរបស់លោកឡូរេន។ ពួកគេបានតាំងទីលំនៅ នៅក្បែរសាកលវិទ្យាល័យអាត់វេនទីស្ទសៅធឺន (Southern)។ ពេលនោះឯង គឺជាពេលនៃការលំបាកយ៉ាងធ្ងន់ធ្ងរខាងឯវិញ្ញាណ។ ពោលគឺនាងដាយអាណានៅតែមានចរិតលក្ខណៈបែប លោកីយ៍ជាច្រើនទៀត ដែលនាងត្រូវថ្វាយដល់ព្រះ។ នៅពេលដែលសាច់ញាតិម្នាក់របស់លោកឡូរេន បានឮថា នាងដាយអាណាមានបទពិសោធន៍ខាងកាសែត នោះគាត់បានសូមឱ្យនាងដាក់ពាក្យស្នើសុំធ្វើការនៅក្នុងស្ថានីយ៍វិទ្យុសៅធឺន ដែលជាកន្លែងដែលលោកឡូរេនបម្រើការជាអ្នកគ្រប់គ្រងទូទៅ។ នាង ដាយអាណាមិនចង់ធ្វើការងារបែបនេះនោះទេ ប៉ុន្តែ លោកឡូរេនបានអង្វរនាងឱ្យអធិស្ឋានទូលប្រាប់ព្រះ។ នៅទីបំផុត នាងបានធ្វើការនៅក្នុងស្ថានីយ៍វិទ្យុសៅធឺនអស់រយៈពេលជិត10ឆ្នាំ បូករួមទាំងការធ្វើការជា ប្រធានអភិវឌ្ឍន៍ស្ថានីយ៍វិទ្យុនេះ អស់រយៈពេល7ឆ្នាំនោះផងដែរ។ នៅក្នុងអំឡុងពេលនេះ ព្រះបានជួយឱ្យ នាងយកឈ្នះអំពើបាបដែលបានយាយីនាង ចាប់ពីពេលដែលនាងត្រូវគេធ្វើបាបកាលពីនៅក្មេងមកម្ល៉េះ។

បន្ទាប់មក សាខាមន្ទីរពេទ្យអាត់វេនទីស្ទនៅក្នុងរដ្ឋផ្លរីដា បានស្នើសុំឱ្យនាងដាក់ពាក្យធ្វើការមុខតំណែងជាប្រធានអភិវឌ្ឍន៍ នៅក្នុងស្ថាប័នរបស់ពួកគេ។ នាងមានអារម្មណ៍ថា នាងមិនស័ក្តិសមនឹង ធ្វើការងារនេះទេ ហើយនាងក៏មិនចង់ដាក់ពាក្យធ្វើការនេះដែរ ប៉ុន្តែ លោកឡូរេនបានអង្វរនាងឱ្យអធិស្ឋាន ម្តងទៀត។ នៅទីបំផុត នាងបានធ្វើការនៅក្នុងមន្ទីរពេទ្យនោះ អស់រយៈពេល10ឆ្នាំបន្ថែមទៀត។ ក្រោយ មកទៀត នាងបានឮព័ត៌មានអំពីសាលាឥណ្ឌាហូលប៊្រុក (Holbrook)។