---
title:  ការអធិប្បាយរបស់លោកម៉ូសេ
date:  02/06/2025
---

លោកពេត្រុសបានប្រាប់យើងថា នឹងមានមនុស្សជាច្រើននាក់ ដែលមិនបានត្រៀមខ្លួនជាស្រេច សម្រាប់ការយាងមកជាលើកទី2 ដោយសារតែពួកគេបាន «ធ្វើជាភ្លេចថា កាលពីបុរាណ ផ្ទៃមេឃ និងផែនដី កកើតចេញពីទឹក ហើយផ្សំឡើងពីធាតុទឹក ដោយសារព្រះបន្ទូលរបស់ព្រះជាម្ចាស់» (ពេត្រុសទី2 3:5)។ ប្រវត្ថិសាស្ត្របានបង្ហាញយើងថា កាលពីមុន មានមនុស្សជាច្រើននាក់បានជឿថា មានទឹកជំនន់ ទូទាំងពិភពលោក។ សាសន៍ក្រេកនៅក្នុងសម័យព្រះគម្ពីរ និងសាសន៍ម៉ាយាន (Mayans) ក៏មានរឿងនិទានអំពីទឹកជំនន់នេះដែរ។ ប៉ុន្តែ សព្វថ្ងៃនេះ មានមនុស្សជាច្រើន បានសើចចម្អកអំពីរឿងរបស់លោក ណូអេ និងទឹកជំនន់នេះវិញ។

`នៅក្នុងគម្ពីរម៉ាថាយ 24:37-39 ព្រះយេស៊ូវបានមានបន្ទូលថា ជីវិតនៅលើផែនដីនេះ នឹងបានដូចជាសម័យកាលរបស់លោកណូអេយ៉ាងដូច្នេះដែរ។ សូមប្រៀបធៀបគម្ពីរម៉ាថាយ 24:37-39 ជាមួយនឹងគម្ពីរលោកុប្បត្តិ 6:1-8។ តើមានអំពើបាបអ្វីខ្លះ ដែលបានបង្កឱ្យមានទឹកជំនន់នោះ? តើអ្វីទៅ ដែលបានកើតឡើងនៅក្នុងសម័យលោកណូអេ ប៉ុន្តែ ក៏បានកើតឡើង នៅក្នុងសម័យចុងក្រោយដែរនោះ?`

គម្ពីរហេព្រើរ 11:7 បានប្រាប់យើងថា លោកណូអេ «បានទទួលការទូន្មានពីព្រះ អំពីហេតុការណ៍ ដែលមើលមិនទាន់ឃើញនៅឡើយ ហើយដោយលោកគោរពកោតខ្លាច លោកបានសង់ទូកមួយយ៉ាងធំ ដើម្បីសង្គ្រោះក្រុមគ្រួសាររបស់លោក។ ដោយសារជំនឿនេះឯង ដែលលោកបានកាត់ទោសលោកីយ៍ ហើយត្រឡប់ជាអ្នកស្នងមត៌កនៃសេចក្ដីសុចរិត ដោយសារជំនឿ»។

តើលោកអ្នកបានគិតថា លោកអ្នកអាចអធិប្បាយនៅក្នុងរយៈពេល120ឆ្នាំ ដូចជាលោកណូអេ ដែរឬទេ? នៅពេលដែលគាត់អធិប្បាយចប់ នោះមានតែគ្រួសាររបស់គាត់ប៉ុណ្ណោះ ដែលបានចូលទៅក្នុង ទូកជាមួយនឹងគាត់។ បើសិនជាលោកអ្នកជាអ្នកអធិប្បាយសម័យនេះវិញ នោះអ្នកដទៃនឹងនិយាយថា គាត់ជាមនុស្សបរាជ័យមិនខាន។

ទន្ទឹមគ្នានេះ ព្រះវិហាររបស់យើង ក៏កំពុងតែចែកចាយអំពីសារនៃទេវតាទាំង3 ទូទាំងពិភពលោក ផងដែរ។ មានមនុស្សជាច្រើននាក់ បានទទួលយកសារនេះ។ ពួកគេបានចាប់ផ្តើមស្គាល់ព្រះអម្ចាស់។ បន្ទាប់មក ទ្រង់បានដាស់តឿនពួកគេពេលវេលាបានមកដល់ហើយ គឺថា «សេចក្តីមេត្តាដែលទ្រង់បានប្រទានដល់ពួកគេ នឹងត្រូវបញ្ចប់ទៅ។ បន្ទាប់មក កិច្ចការសង្គ្រោះមនុស្សលោកចុងក្រោយបង្អស់របស់ព្រះអង្គសង្គ្រោះ ក៏នឹងត្រូវបញ្ចប់ទៅដែរ»។ ដកស្រង់ពី Ellen G. White, The Great Controversy, page 428, adapted។

ទម្រាំដល់ពេលនោះមកដល់ យើងដែលជាក្រុមជំនុំ ក៏មានកិច្ចការដែលត្រូវធ្វើដែរ។

`តើយើងអាចរៀនមិនឱ្យខ្លួនយើង បាត់បង់ក្តីសង្ឃឹមបានដោយរបៀបណា នៅពេលដែលការខិតខំចែកចាយពីព្រះយេស៊ូវជាមួយនឹងអ្នកដទៃនោះ មើលទៅហាក់ដូចជាមិនអាចយកចិត្តពួកគេថ្វាយ ព្រះបាននោះ? តើហេតុអ្វីបានជាយើងត្រូវតែបន្តព្យាយាមចែកចាយ ពីព្រះយេស៊ូវនេះតទៅទៀត? (សូម អានគម្ពីរយ៉ូហាន 4:37)។`