---
title:  រឿងអំពីទីក្រុងសូដុំម និងទីក្រុងកូម៉ូរ៉ា
date:  03/06/2025
---

លោកពេត្រុសបានពិភាក្សារឿងមួយទៀត ស្តីអំពីសម័យចុងក្រោយ ដែលរឿងនោះគឺជារឿង អំពីទីក្រុងសូដុំម និងទីក្រុងកូម៉ូរ៉ា។ ទីក្រុងដែលនៅតាមវាលទាំងនេះ បានក្លាយមកជាទីក្រុងដែលល្បីឈ្មោះ ដោយសារតែបាប និងការអាក្រក់របស់ពួកគេ។ ទីក្រុងសូដុំម និងទីក្រុងកូម៉ូរ៉ា ក៏បានក្លាយមកជាទីក្រុង គំរូអាក្រក់ដំបូងគេបង្អស់ ដែលព្រះបានបំផ្លាញ ដោយប្រើភ្លើងពីស្ថានសួគ៌ផងដែរ។

`សូមអានគម្ពីរពេត្រុសទី2 2:4-11; យូដាស ខ5-8 និងអេសាយ 16:46-50។ តើមាន អំពើបាបណាខ្លះ ដែលបានជំរុញឱ្យព្រះបំផ្លាញទីក្រុងសូដុំម និងទីក្រុងកូម៉ូរ៉ានោះ? តើទីក្រុងទាំង2នេះ គឺជារូបស័ព្ទតំណាងឱ្យទីក្រុង និងអំពើបាប ដែលកំពុងតែកើតឡើងនៅតាមទីក្រុង នៅពេលបច្ចុប្បនេះ យ៉ាងដូចម្តេច?`

រឿងអំពីទីក្រុងសូដុំម និងទីក្រុងកូម៉ូរ៉ា គឺជាការដាស់តឿនដល់មនុស្សដែលបានរស់នៅ ក្នុង សម័យចុងក្រោយថា ព្រះនឹងបំផ្លាញមនុស្សអាក្រក់ ដោយប្រើភ្លើង ដូចដែលយើងបានអាននៅក្នុងគម្ពីរ វិវរណៈ ជំពូក20 យ៉ាងដូច្នោះដែរ។ អំពើបាបនឹងបាំងភ្នែកយើង ដើម្បីមិនឱ្យយើងបានឃើញការអាក្រក់ នៅក្នុងចិត្តរបស់យើង។ ប៉ុន្តែ យើងបានមើលឃើញការអាក្រក់ ដែលមាននៅក្នុងអ្នកដទៃឯណោះវិញ។ សាសន៍យូដាបានក្លាយជាបែបនេះ នៅក្នុងសម័យកាលរបស់ហោរាអេសេគាល ដែលអ្នកនាំសាររបស់ ព្រះថា ទ្រង់បានប្រាប់រាស្ត្ររបស់ទ្រង់ថា ទ្រង់ស្រឡាញ់ពួកគេខ្លាំងណាស់។ ទន្ទឹមគ្នានេះ ព្រះបានដាស់តឿន សាសន៍អ៊ីស្រាអែលថា ពួកគេអាក្រក់ជាងសាសន៍សូដុំមទៅទៀត។

សាសន៍អ៊ីស្រាអែល «កំពុងតែផិតក្បត់» ព្រះអម្ចាស់ ទៅនៅជាមួយព្រះក្លែងក្លាយ (អេសេគាល 16:41)។ ជាការពិតណាស់ ប្រជាជននៃសាសន៍អ៊ីស្រាអែល ប្រាកដជាបានភ្ញាក់ផ្អើលខ្លាំង នៅពេល ដែលពួកគេបានឮថា ពួកគេមានកំហុសនៅក្នុងព្រះនេត្ររបស់ព្រះ ជាងមនុស្សនៅក្នុងទីក្រុងសូដុំមទៅ ទៀត។

គួរឱ្យសោកស្តាយណាស់ សព្វថ្ងៃនេះ យើងក៏ដូចជាសាសន៍អ៊ីស្រាអែលកាលពីមុនដែរ។ នៅក្នុង គម្ពីររ៉ូម 1:18-32 លោកប៉ុលបានបង្ហាញយើង នូវបញ្ជីដ៏វែងអន្លាយ ស្តីអំពីការអាក្រក់របស់មនុស្ស លោក។ នៅក្នុងខទាំងនេះ លោកប៉ុលបានពិពណ៌នាអំពីអំពើបាប ដែលសាសន៍ដទៃកំពុងតែធ្វើ។ ប៉ុន្តែ គាត់មិនបានពិភាក្សាអំពីបាបរបស់អ្នកដទៃ ដើម្បីរាស្ត្ររបស់ព្រះមានអារម្មណ៍ថា ខ្លួនប្រសើរជាងអ្នកដទៃ នោះទេ។ ទន្ទឹមគ្នានេះ ហោរាណាថានក៏បានប្រាប់ស្តេចដាវីឌ ស្តីអំពីបុរសអ្នកមានម្នាក់ ដែលបានលួច កូនចៀមពីបុរសអ្នកក្រ។ រឿងនេះបានធ្វើឱ្យស្តេចដាវីឌខ្ញាល់ជាខ្លាំង (សាំយូអែលទី2 12:5)។ ប៉ុន្តែ ស្តេចដាវីឌមិនបានយល់ថា រឿងនេះសំដៅទៅលើទ្រង់នោះទេ រហូតទាល់តែលោកណាថានទូលប្រាប់ទ្រង់ថា «ឯមនុស្សនោះ គឺជាអង្គទ្រង់នេះហើយ» (សាំយូអែលទី2 12:7)។

យើងចាំបាច់ត្រូវតែចាំថា ផ្នែកនៃព្រះគម្ពីរភាគច្រើន ត្រូវបានសរសេរទៅកាន់រាស្ត្ររបស់ព្រះដោយផ្ទាល់ មិនមែនទៅកាន់អ្នកដែលមិនជឿទ្រង់នោះទេ។ ដូច្នេះហើយ នៅពេលដែលយើងអានអំពីអំពើបាបដ៏អាក្រក់របស់មនុស្សលោក នៅក្នុងបទគម្ពីរវិវរណៈ ជំពូក13 និងជំពូក17 នោះយើងគួរតែ ចាត់ទុកអំពើបាបថា ជាការព្រមានវិញ។ យើងត្រូវតែប្រុងប្រយ័ត្ន បើមិនដូច្នោះទេ យើងក៏អាចនឹងធ្លាក់ ទៅក្នុងអន្ទាក់នៃអំពើបាបនេះដែរ។