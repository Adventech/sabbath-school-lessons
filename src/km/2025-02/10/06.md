---
title:  ពេលវេលាដែលព្រះត្រូវដកហូតអំពើបាបទាំងអស់
date:  05/06/2025
---

បទគម្ពីរដានីយ៉ែល ជំពូក7 បានផ្តល់ឱ្យយើងនូវទស្សនៈមួយ ស្តីអំពីកិច្ចការចៅក្រមរបស់ព្រះ។ យើងនឹងបានឃើញពីរបៀបដែលព្រះនឹងដោះស្រាយបញ្ហានៃអំពើបាប ខណៈពេលដែលទ្រង់បានសង្គ្រោះ មនុស្សលោក ដែលទ្រង់ចង់ឱ្យពួកគេរស់នៅ ដោយមានទំនាក់ទំនងបរិសុទ្ធជាមួយនឹងទ្រង់។

`សូមអាននូវអ្វីដែលលោកដានីយ៉ែលបានពិភាក្សា អំពីពេលវេលាដែលព្រះបានស៊ើបអង្កេតជីវិតនៃរាស្ត្ររបស់ទ្រង់ (ដានីយ៉ែល 7:9, 10, 13, 14, 22, 26, និងខ27)។ តើព្រះបានធ្វើអ្វីខ្លះ នៅក្នុងនាមជាចៅក្រមនេះ? តើទ្រង់នឹងសម្រេចព្រះទ័យយ៉ាងដូចម្តេច នៅចុងបញ្ចប់នៃកិច្ចការរបស់ទ្រង់ បានចប់សព្វគ្រប់នោះ? តើការសម្រេចព្រះទ័យនេះ បានប្រាប់លោកអ្នកយ៉ាងដូចម្តេច អំពីផែនការដែល ព្រះបានរៀបចំ ដើម្បីសង្គ្រោះមនុស្សមានបាបនោះ?`

ព្រះនឹងជំនំុជម្រះមនុស្សទាំងអស់។ គម្ពីរសាស្តា 12:14 បានប្រាប់យើងថា «ព្រះនឹងនាំគ្រប់ការ ទាំងអស់មកដើម្បីជំនុំជម្រះ ព្រមទាំងអ្វីៗដែលលាក់កំបាំងផង ទោះល្អ ឬអាក្រក់ក្តី»។ លោកប៉ុលបាន ប្រាប់យើងថា យើងមិនចាំបាច់វិនិច្ឆ័យអ្នកដទៃនោះទេ ពីព្រោះយើងទាំងអស់គ្នា «នឹងត្រូវឈរនៅចំពោះ ទីជំនុំជម្រះរបស់ព្រះ» (រ៉ូម 14:10)។ ជាការពិតណាស់ ព្រះមិនចាំបាច់ត្រូវការកំណត់ត្រា ដើម្បីឱ្យ ទ្រង់បានដឹងថា អ្នកណាដែលទ្រង់បានសង្គ្រោះ ឬអ្នកណាដែលបានបាត់បង់នោះទេ។តាំងតែ ពីដើមមក ទេវតាក៏បានពិនិត្យមើលអំពីផែនការ ដែលព្រះបានរៀបចំ ដើម្បីសង្គ្រោះមនុស្សមានបាបដែរ (ពេត្រុស ទី1 1:12)។ ពីព្រោះទេវតាក៏នឹងមានសំណួរដែលត្រូវសួរព្រះដែរ ដោយសារតែពួកគេបានឃើញសាតាំង ប្រឆាំងទាស់នឹងទ្រង់។ ពួកគេបានឃើញទេវតា1ភាគ3 បានចាកចេញពីស្ថានសួគ៌ ដើម្បីចូលរួមធ្វើសង្គ្រាម ជាមួយនឹងសាតាំងដែរ (វិវរណៈ 12:4)។ ម្តងនេះ ព្រះនឹងនាំយើងចូលទៅក្នុងពន្លឺ និងសិរីល្អរបស់ទ្រង់ ដោយទ្រង់នឹងបើកបញ្ជីជីវិត ហើយអនុញ្ញាតឱ្យរាស្ត្រដ៏បរិសុទ្ធរបស់ទ្រង់ បានឃើញពីរឿងគ្រប់យ៉ាង។

លោកអ័ប្រាហាំបានទូលសូមឱ្យព្រះបង្ហាញសេចក្តីមេត្តា ដល់ទីក្រុងសូដុំម និងទីក្រុងកូម៉ូរ៉ា។ រឿងនេះបានបង្ហាញយើង នូវសេចក្តីពិតសំខាន់ៗមួយចំនួននៅក្នុងព្រះគម្ពីរ ដែលស្តីអំពីកិច្ចការក្រោយ របស់ព្រះ នៅក្នុងនាមជាចៅក្រមនេះ។ គឺថា ទ្រង់បានពិនិត្យមើលអំពើបាបនៅក្នុងទីក្រុងសូដុំម។ ហើយ ទ្រង់បានមានបន្ទូលថា អំពើបាបនៅក្នុងទីក្រុងនេះអាក្រក់ជាទីបំផុត រហូតដល់មានមនុស្សស្រែកអំពាវនាវ ឱ្យព្រះទាស់នឹងទីក្រុងនេះ (លោកុប្បត្តិ 18:20)។ ព្រះបានអនុញ្ញាតឱ្យលោកអ័ប្រាហាំពិនិត្យមើលកំហុសនៃមនុស្សនៅក្នុងទីក្រុងសូដុំម និងទីក្រុងកូម៉ូរ៉ា មុនពេលដែលទ្រង់បានបំផ្លាញពួកគេ។ ព្រះក៏បាន អនុញ្ញាតឱ្យលោកអ័ប្រាហាំសិក្សា ពីការដែលទ្រង់បានសម្រេចព្រះទ័យបំផ្លាញទីក្រុងសូដុំមនោះដែរ។ បន្ទាប់មក លោកអ័ប្រាហាំនឹងអាចសម្រេចដោយខ្លួនគាត់បានថា ព្រះកំពុងតែធ្វើរឿងដែលត្រឹមត្រូវនោះ ដែរឬទេ។

ទន្ទឹមគ្នានេះ នៅក្នុងបទគម្ពីរដានីយ៉ែល ជំពូក7 ព្រះយេស៊ូវក៏បានបង្ហាញអង្គទ្រង់ នៅក្នុងទីជំនំុជម្រះនៃស្ថានសួគ៌ដែរ (ដានីយ៉ែល 7:13; សូមអានគម្ពីរម៉ាថាយ 20:28 ផងដែរ)។ ដ្បិតព្រះយេស៊ូវ ទ្រង់ជាហេតុផលតែមួយគត់ ដែលព្រះនឹងជំនុំជម្រះរាស្ត្ររបស់ទ្រង់ដោយក្តីយោគយល់។ មានតែព្រះជន្ម ដ៏ល្អឥតខ្ចោះរបស់ព្រះយេស៊ូវមួយគត់ ដែលបានបណ្តាលឱ្យព្រះទទួលយករាស្ត្ររបស់ទ្រង់ នៅក្នុងពេល ជំនុំជម្រះនោះ។

`សូមស្រមៃថា លោកអ្នកកំពុងតែនៅមុខព្រះដ៏បរិសុទ្ធរបស់លោកអ្នក។ ហើយទ្រង់បានជ្រាប ពីអាថ៌កំបាំងទាំងអស់របស់លោកអ្នក។ តើនៅក្នុងពេលនោះ អ្វីទៅដែលជាក្តីសង្ឃឹមតែមួយគត់របស់ លោកអ្នកនោះ? (សម្រាប់ចម្លើយ សូមអាននូវមេរៀននៅក្នុងថ្ងៃសុក្រ)។`