---
title:  ការយល់ដឹងអំពីសេចក្តីស្រឡាញ់របស់ព្រះ
date:  07/04/2025
---

នៅពេលដែលយើងយល់សេចក្តីពិតនៃព្រះគម្ពីរអំពីសេចក្តីស្រឡាញ់ នោះយើងនឹងយល់កាន់តែ ច្បាស់ឡើង ពីបទទំនាយរបស់ព្រះអំពីគ្រាអនាគត។ សេចក្តីស្រឡាញ់របស់ព្រះ ជាប្រធានបទមួយ នៅក្នុង មហាវិវាទរវាងសេចក្តីល្អ និងសេចក្តីអាក្រក់។ ប៉ុន្តែ មនុស្សជាច្រើននាក់មិនបានយល់សេចក្តីពិតនៃព្រះគម្ពីរ អំពីសេចក្តីស្រឡាញ់ និងសេចក្តីមេត្តារបស់ព្រះនោះទេ។ អ្នកស្រីអេឡែន ជីវ៉ៃត៍បានមានប្រសាសន៍អំពី សេចក្តីស្រឡាញ់របស់ព្រះ បន្ទាប់ពីមហាវិវាទរវាងសេចក្តីល្អ និងសេចក្តីអាក្រក់បានបញ្ចប់រួចមកនោះ យ៉ាងដូច្នេះថា៖ «អ្វីៗគ្រប់យ៉ាងដែលមាននៅលើស្ថានសួគ៌ និងនៅលើផែនដីនេះនឹងត្រូវបានសម្អាត។ របស់គ្រប់យ៉ាងដែលព្រះជាម្ចាស់បានបង្កើត នឹងមានសុភមង្គល និងសេចក្តីស្ងប់សុខ។ ព្រះនឹងបំពេញអ្វីៗ គ្រប់យ៉ាង ឱ្យមានជីវិត មានពន្លឺ និងមានអំណរ។ ដ្បិតរបស់គ្រប់យ៉ាងនឹងប្រកាសថា ទ្រង់គឺជាសេចក្តី ស្រឡាញ់ពីរបស់ដ៏តូចបំផុតដែលព្រះបានបង្កើត រហូតដល់របស់ដែលធំបំផុត»។ ដកស្រង់ពី The Great Controversy, page 678, adapted។

`សូមអានគម្ពីរលោកុប្បត្តិ 22:1-13។ យើងបានអានអំពី «សេចក្តីស្រឡាញ់» ជាលើកដំបូង នៅក្នុងព្រះគម្ពីរនោះ គឺស្ថិតនៅក្នុងខគម្ពីរលោកុប្បត្តិ 22:2។ តើរឿងនៅក្នុងគម្ពីរលោកុប្បត្តិ 22:1-13 បានបង្រៀនយើងអ្វីខ្លះ អំពីសេចក្តីស្រឡាញ់របស់ព្រះ?`

មានពេលខ្លះ សិស្សនៃព្រះគម្ពីរ បានស្វែងរកកណ្ឌគម្ពីរដទៃទៀតនៅក្នុងព្រះគម្ពីរ ដែលបានពិពណ៌នាអំពីប្រធានបទដដែលណាមួយ។ ប្រសិនបើប្រធានបទរបស់យើងជាប្រធានបទនៃ «សេចក្តី ស្រឡាញ់» នោះយើងប្រហែលជាចង់អាន នូវអ្វីដែលអ្នកសរសេរសារដំណឹងល្អបានពិពណ៌នា។ អ្នក សរសេរសារដំណឹងល្អ គឺជាលោកម៉ាថាយ ម៉ាកុស លូកា និងលោកយ៉ូហាន។ អ្នកសរសេរសារដំណឹងល្អ បានពិពណ៌នាអំពី «សេចក្តីស្រឡាញ់» មុនគេបង្អស់ នៅក្នុងគម្ពីរម៉ាថាយ 3:17; ម៉ាកុស 1:11; លូកា 3:22 និងយ៉ូហាន 3:16។

លើកដំបូងដែលលោកយ៉ូហានបានសរសេរអំពីសេចក្តីស្រឡាញ់ នៅក្នុងដំណឹងល្អរបស់គាត់ ដើម្បីជួយឱ្យយើងដឹងពីសេចក្តីស្រឡាញ់របស់ព្រះកាន់តែប្រសើរឡើង។ ខគម្ពីររបស់លោកយ៉ូហាន បាន ជួយឱ្យយើងនឹកចាំអំពីលោកអ៊ីសាកនៅលើអាសនា (លោកុប្បត្តិ 22:9)។ នៅពេលនោះ ជំនឿរបស់ លោកអ័ប្រាហាំចំពោះព្រះ មានភាពរឹងមាំណាស់។ គាត់បានជឿថា ព្រះអាចនឹងប្រោសលោកអ៊ីសាកឱ្យ រស់ពីស្លាប់ឡើងវិញបាន បើសិនជាគាត់បានថ្វាយលោកអ៊ីសាក ទុកជាតង្វាយដុតដល់ព្រះនោះ (ហេព្រើរ 11:19)។ តង្វាយរបស់លោកអ័ប្រាហាំ បានបង្ហាញសេចក្តីស្រឡាញ់ដែលព្រះមានចំពោះមនុស្សលោក។ ដ្បិតទ្រង់ស្រឡាញ់មនុស្សលោកដល់ម្ល៉េះ «បានជាទ្រង់ប្រទានព្រះរាជបុត្រាតែមួយរបស់ព្រះអង្គ» មកកាន់ ផែនដីនេះ (យ៉ូហាន 3:16; សូមអានគម្ពីរលោកុប្បត្តិ 22:2, 12, 16) ផងដែរ។ បន្ទាប់មក ព្រះបាន ប្រោសព្រះរាជបុត្រារបស់ទ្រង់ ឱ្យរស់ពីសុគតឡើងវិញ។ ដូច្នេះហើយ នៅក្នុងបទគម្ពីរលោកុប្បត្តិ ជំពូក 22 នេះ យើងបាន ឃើញគំរូនៃសេចក្តីស្រឡាញ់ ដែលព្រះមានចំពោះយើង។

`តើយើងបានបង្ហាញអ្នកដទៃ នូវសេចក្តីស្រឡាញ់ដដែល ដែលព្រះមានចំពោះយើងនោះយ៉ាង ដូចម្តេច? តើហេតុអ្វីបានជាសេចក្តីស្រឡាញ់នេះ ភាគច្រើន មិនមែនជានិស្ស័យធម្មជាតិរបស់យើងយ៉ាង ដូច្នេះ?`