---
title:  ក្បួនច្បាប់ដ៏សំខាន់
date:  06/04/2025
---

នៅក្នុងកណ្ឌគម្ពីរលោកុប្បត្តិ ព្រះបានណែនាំពីគោលគំនិតជាច្រើន ដែលយើងនឹងបានអាន នៅក្នុងកណ្ឌគម្ពីរដទៃទៀតនៃព្រះគម្ពីរ។ ដ្បិតនៅពេលដែលព្រះគម្ពីរបានចែងអំពីគោលគំនិត ឬនិមិត្តរូប ណាមួយជាលើកដំបូង នោះយើងនឹងបានរៀនអ្វីម៉្យាង ពីគោលគំនិត ឬនិមិត្តរូបនោះ ដែលនឹងជួយឱ្យ យើងយល់ពីរបៀប ដែលអ្នកសរសេរព្រះគម្ពីរបានប្រើក្រោយមកទៀត។

ការបង្រៀននេះ បានបង្រៀនឱ្យយើងយល់ពីច្បាប់សំខាន់មួយ នៅក្នុងការសិក្សាព្រះគម្ពីរ ដែល ព្រះបានប្រទានព័ត៌មានដល់រាស្ត្ររបស់ទ្រង់ ពីគ្រាមួយទៅគ្រាមួយទៀត។ មុនដំបូង ព្រះអម្ចាស់បានប្រទាន ដល់យើង នូវគោលគំនិតមូលដ្ឋានមួយពីព្រះគម្ពីរ។ បន្ទាប់មក ទ្រង់បានប្រទានដល់យើង នូវព័ត៌មាន បន្ថែមទៀតអំពីគោលគំនិតមួយនេះ នៅក្នុងផ្នែកផ្សេងៗទៀតនៃព្រះគម្ពីរ។

`សូមអានគម្ពីរអេសាយ 40:7, 8; ម៉ាឡាគី 3:6 និងហេព្រើរ 13:8។ តើលោកអ្នកបានរៀន ពីច្បាប់សំខាន់អ្វីខ្លះ ពីខទាំងនេះ? តើក្បួនច្បាប់នេះ បានជួយដល់លោកអ្នកនៅក្នុងការសិក្សាបទទំនាយ ដែលព្រះគម្ពីរបានចែងអំពីអនាគតនោះយ៉ាងដូចម្តេច?`

អ្នកប្រាជ្ញសម័យថ្មីបានជឿថា យើងមិនអាចដឹងសេចក្តីពិតអំពីជីវិតនេះបានទេ។ អ្នកប្រាជ្ញ ទាំងនេះបាននិយាយថា សេចក្តីពិតគឺជារបស់ម៉្យាង ដែលអាចផ្លាស់ប្តូរពីពេលមួយទៅពេលមួយទៀត។

ប៉ុន្តែ នៅពេលដែលព្រះបង្រៀនយើង នូវអ្វីដែលជាសេចក្តីពិត នោះទ្រង់មិនបានផ្លាស់ប្តូរព្រះតម្រិះ របស់ទ្រង់អំពីសេចក្តីពិតនេះឡើយ។ ដូច្នេះហើយ យើងអាចជឿទុកចិត្តលើព្រះយេស៊ូវបាន នៅពេល ដែលទ្រង់បានចាប់ផ្តើមបង្រៀនយើង នូវសេចក្តីពិតនោះ។ គោលគំនិតថ្មីៗអំពីសេចក្តីពិត មិនបានផ្លាស់ប្តូរ អត្ថន័យរបស់វានោះទេ។ ប៉ុន្តែ គោលគំនិតថ្មីៗបានជួយឱ្យយើងយល់ពីអត្ថន័យនៃសេចក្តីពិត នៅក្នុងគម្ពីរ សញ្ញាចាស់នោះ ឱ្យកាន់តែប្រសើរឡើង។ ដូច្នេះហើយ យើងគួរតែធ្វើឱ្យបានល្អបំផុត ដើម្បីឱ្យយើងបាន យល់ពីកណ្ឌគម្ពីរលោកុប្បត្តិ។ ដ្បិតនៅក្នុងកណ្ឌគម្ពីរនេះ លោកអ្នកនឹងរកឃើញគោលគំនិតសំខាន់ៗជាច្រើន ដែលបានបកស្រាយជាលើកដំបូង។ បន្ទាប់មក លោកអ្នកនឹងទទួលបាននូវការយល់ដឹងមូលដ្ឋាន ពីគោល គំនិតដទៃទៀតដែលលោកអ្នកត្រូវអាន នៅក្នុងព្រះគម្ពីរដែលនៅសេសសល់។

`តើហេតុអ្វីបានជាវាសំខាន់ម្ល៉េះ ដែលយើងមិនត្រូវបណ្តោយឱ្យអ្នកណាម្នាក់ ឬរបស់អ្វីមួយ មកធ្វើ ឱ្យជំនឿរបស់យើងទៅលើព្រះគម្ពីរ និងការបង្រៀនរបស់ព្រះគម្ពីរចុះខ្សោយនោះ? តើអ្វីខ្លះ ដែលបានធ្វើ ឱ្យជំនឿរបស់យើង ទៅលើសេចក្តីពិតនៃព្រះគម្ពីរបានចុះខ្សោយនោះ?`