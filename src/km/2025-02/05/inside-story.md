---
title:  វគ្គ1៖ សាសនារបស់នាងដាយអាណា
date:  02/05/2025
---

នៅពេលដែលនាងដាយអាណា (Diana) មានអាយុ12ឆ្នាំ នោះនាងបានចាប់ផ្តើមញុាំស្រា ជក់កញ្ឆា និងស្តាប់តន្រ្តីរ៉ក។ នៅពេលដែលនាងកំពុងតែជប់លៀង នោះចិត្តគំនិតរបស់នាងបានបែរមករកព្រះវិញ។ កាលពីនាងនៅជាកុមារ ព្រះមិនមែនជាផ្នែកចម្បងនៅក្នុងកុមារភាពរបស់នាងនោះទេ។ ឪពុក របស់នាង បានចាប់ផ្តើមចំណាយពេលជាច្រើននៅខាងក្រៅប្រទេស នៅក្នុងនាមជានាវិកនៃកងទ័ពជើងទឹក ដូចជា ក្រុមគ្រួសារយោធាដទៃទៀតដែរ ដោយបានប្តូរទីតាំងជារៀងរាល់2ឬ3ឆ្នាំម្តង។ ម្តាយរបស់នាង បាននាំ នាង និងបងប្អូនស្រីរបស់នាង ទៅកាន់ព្រះវិហារនៅថ្ងៃអាទិត្យចំនួន2ទៅ3ដងដែរ នៅពេលដែល ពួកគេបានរស់នៅក្នុងរដ្ឋផ្លរីដា កាលពីនៅពីក្មេងនោះ។

នៅពេលដែលនាងមានអាយុ10ឆ្នាំ នោះនាងបានមានឱកាសចូលរៀនថ្នាក់សិក្សាព្រះគម្ពីរ នាពេលវិសម្សកាល ខណៈពេលដែលនាងបានរស់នៅក្នុងទីក្រុងន័រហ្វូលនៃរដ្ឋវីជីនៀ។ មានឡានក្រុង មួយគ្រឿងពីព្រះវិហារបាទីស្ទ បានចូលមកយកអ្នកជិតខាងរបស់នាង ព្រមទាំងបានយកនាង និងបងស្រី របស់នាងទៅជាមួយដែរ។ នាងបានទន្ទេញគម្ពីរយ៉ូហាន 3:16 ព្រមទាំងសារបាននៃព្រះគម្ពីរផងដែរ។ នាងបានរៀនអំពីបេសកជន និងការគោរពចំពោះព្រះបន្ទូលរបស់ព្រះ ដែលមិនចេះផ្លាស់ប្តូរ។ នាងបាន សម្រេចចិត្តទទួលបុណ្យជ្រមុជទឹក។ ដូច្នេះហើយ ព្រះវិហារបានបង្រៀននាងអំពីគ្រឹះខាងឯវិញ្ញាណ។ ប៉ុន្តែ នៅខាងក្រៅព្រះវិហារ គឺជារឿងផ្សេងវិញ។ នាងត្រូវគេធ្វើបាប និងធ្វើឱ្យមានរបួសស្នាម ដែលប៉ះពាល់ ដល់ជីវិតរបស់នាងអស់រយៈពេលជាច្រើនឆ្នាំ។ បន្ទាប់មក គ្រួសារបានប្តូរទីតាំងម្តងទៀត នៅពេលដែល នាងមានអាយុ12ឆ្នាំ។ ម្តងនេះ ពួកគេបានប្តូរទៅកាន់ទីក្រុងអាល់ប៊ុកគី (Albuquerque) នៃរដ្ឋញូវមុិចសុិក វិញ។ នៅទីនោះ មានក្មេងៗជាច្រើននាក់បានញុាំស្រា និងជក់គ្រឿងញៀន ដូច្នេះហើយ នាងដាយអាណា បានចូលរួមជាមួយនឹងពួកគេ។

នៅពេលដែលនាងមានអាយុ14ឆ្នាំ នោះនាងបានប្តូរទីតាំងទៅកាន់ទីក្រុងម៉ុនតេ វីស្តា (Monte Vista) នៅក្នុងរដ្ឋខូឡូរ៉ាដូ។ មានពេលខ្លះ ខណៈពេលដែលនាងកំពុងតែជក់កញ្ឆាជាមួយនឹងមិត្តភក្តិរបស់ នាង នោះនាងក៏បានប្រាប់មិត្តភក្តិរបស់នាងអំពីព្រះផងដែរ។ លុះដល់នាងអាយុបាន16ឆ្នាំ វិទ្យាល័យ បានតម្រូវឱ្យមិត្តភក្តិរបស់នាង យកមុខវិជ្ជាសាសនា។ ដោយសារតែនាងចង់មានទំនាក់ទំនងស៊ីជម្រៅ ជាមួយនឹងមិត្តភក្តិរបស់នាង នោះនាងបានចូលរៀនមុខវិជ្ជាសាសនាជាមួយនឹងពួកគេដែរ។ នៅក្នុងថ្នាក់ គ្រូបង្រៀនម្នាក់ដែលជាសង្ឃ បានប្រកាសថា សិទ្ធិអំណាចនៃក្រុមជំនុំរបស់ពួកគេ ធំជាងសិទ្ធអំណាចនៃព្រះបន្ទូលរបស់ព្រះ ដោយសារតែព្រះវិហាររបស់ពួកគេ បានផ្លាស់ប្តូរថ្ងៃថ្វាយបង្គំរបស់ព្រះពីថ្ងៃសោរ៍ ទី7នៅក្នុងព្រះគម្ពីរ ទៅជាថ្ងៃអាទិត្យទី1វិញ។

នាងដាយអាណាបានភ្ញាក់ផ្អើល និងព្រួយបារម្ភ។ នាងបានចងចាំថា ព្រះបន្ទូលរបស់ព្រះ មិនអាច ផ្លាស់ប្តូរបានឡើយ។ ដូច្នេះហើយ នាងបានឆ្ងល់ថា «ហេតុអ្វីបានជាមនុស្សថ្វាយបង្គំនៅថ្ងៃទី1 ខណៈពេល ដែលព្រះគម្ពីរបានចែងយ៉ាងច្បាស់ថា ត្រូវឱ្យថ្វាយបង្គំនៅក្នុងថ្ងៃសប្បាតហ៍នោះ?»។ នាងដាយអាណា បានសម្រេចចិត្តថា នាងនឹងរៀនថ្នាក់នោះឱ្យចប់ ប៉ុន្តែ នាងនឹងមិនទៅថ្វាយបង្គំនៅក្នុងព្រះវិហារថ្ងៃអាទិត្យ នោះទេ។ ផ្ទុយទៅវិញ នាងបានបន្តញុាំស្រា ប្រើប្រាស់គ្រឿងញៀន និងស្តាប់តន្ត្រីរ៉កតទៅទៀត។ យូរទៅៗ ទម្លាប់ទាំងនេះបានក្លាយមកជាអត្តសញ្ញាណរបស់នាង ជីវិតរបស់នាង និងក្លាយមកជាសាសនារបស់ នាង។