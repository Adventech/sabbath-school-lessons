---
title:  ចូរថ្លែងប្រាប់ម្តងទៀត នូវអ្វីដែលបានកើតឡើង
date:  01/05/2025
---

ក្រុមជំនុំរបស់ព្រះនៅក្នុងគ្រាចុងក្រោយ បានចាប់កកើតឡើងនៅក្នុងប្រទេសអាមេរិក ដែលជា ពិភពលោកថ្មីមួយ។ ពីព្រោះអ្នកដែលចង់បានសេរីភាពសាសនា បានភៀសខ្លួនមកកាន់ប្រទេសនេះ នៅក្នុងអំឡុងឆ្នាំ1600 និងឆ្នាំ1700។

`សូមអានគម្ពីរវិវរណៈ 10:1-11។ ខទាំងនេះបានចែងអំពីរបៀប ដែលក្រុមជំនុំរបស់ព្រះនៅក្នុង គ្រាក្រោយបានកកើតឡើង។ សូមក្រឡេកមើលរូបស័ព្ទមួយចំនួន ដែលលោកអ្នកបានសិក្សារួចមកហើយ។ តើលោកអ្នកបានឃើញពីរបៀបដែលខទាំងនេះ បានថ្លែងអំពីទឹក និងដីដែរឬទេ? តើខទាំងនេះបានបង្រៀន យើងអ្វីខ្លះ ពីហេតុការណ៍ដែលបានកើតឡើងកាលពីមុន និងពីហេតុការណ៍ដែលត្រូវកើតឡើងនៅពេល អនាគតនោះ?`

ទេវតានៅក្នុងជំពូកនេះ បានបន្លឺសំឡេងយ៉ាងខ្លាំង ដូចជាទេវតាទាំង3អង្គនៅក្នុងបទគម្ពីរ វិវរណៈ ជំពូក14 និងដូចជាទេវតាមួយអង្គនៅក្នុងបទគម្ពីរវិវរណៈ ជំពូក18 យ៉ាងដូច្នោះដែរ។ ដ្បិត នៅក្នុងប្រវត្តិសាស្ត្រ ទេវតាអង្គនេះបានបន្លឺសំឡេងនៅក្នុងគ្រាដ៏សំខាន់មួយ នៅពេលដែលព្រះបានរៀបចំ ក្រុមជំនុំរបស់ទ្រង់នៅក្នុងគ្រាចុងក្រោយ ដើម្បីឱ្យពួកគេបានបំពេញកិច្ចការដ៏ពិសេសមួយ នៅក្នុងការសង្គ្រោះមនុស្សជាច្រើននៅលើផែនដីនេះ (វិវរណៈ 10:11)។

ទេវតាអង្គនេះ បានកាន់សៀវភៅតូចមួយក្បាល ដែលយើងបានជឿថា សៀវភៅតូចមួយក្បាល នេះ គឺជាគម្ពីរដានីយ៉ែល (សូមអានគម្ពីរដានីយ៉ែល 12:4)។ ទេវតាបានបើកសៀវភៅនេះជាលើកដំបូង បន្ទាប់ពីច្រើនពាន់ឆ្នាំក្រោយមក។ ជើងទាំងសងខាងនៃទេវតាអង្គនេះ ម្ខាងជាន់នៅលើសមុទ្រ ហើយម្ខាង ទៀតជាន់នៅលើផែនដី។ រូបស័ព្ទនេះអាចសំដៅទៅលើសារ ដែលត្រូវផ្សាយទៅគ្រប់ទីកន្លែងនៅលើផែនដី នេះ។ ម៉្យាងទៀត រូបស័ព្ទនេះក៏មានន័យថា សារនៃទេវតាអង្គនេះ គឺសម្រាប់ជាតិសាសន៍ទាំងអស់ ពោលគឺ ជា៖ អ្នកដែលបានរស់នៅលើដី និងអ្នកដែលបានរស់នៅតាមសមុទ្រនៃ «សាសន៍ដទៃ»។

មុនពេលដែលព្រះយេស៊ូវយាងត្រឡប់មកវិញ សិរីល្អរបស់ទ្រង់នឹងបំពេញផែនដីនេះ ដោយ ពន្លឺនៃសេចក្តីពិត។ មនុស្សគ្រប់គ្នានៅលើផែនដីនេះ នឹងបានឮសារនេះនៅក្នុងបទគម្ពីរវិវរណៈ ជំពូក14។ ដ្បិតព្រះបានប្រទានសារដដែលនេះដល់យើង ដូចដែលទ្រង់បានប្រទានដល់សាសន៍អ៊ីស្រាអែល នៅក្នុង សម័យព្រះគម្ពីរយ៉ាងដូច្នោះដែរ។ ដូច្នេះហើយ យើងត្រូវតែអធិប្បាយ «ដំណឹងល្អអំពីព្រះរាជ្យនេះ នឹងត្រូវប្រកាសពាសពេញពិភពលោកទាំងមូល ជាទីបន្ទាល់ដល់អស់ទាំងសាសន៍ ហើយពេលនោះ ទើបចុងបញ្ចប់មកដល់» (ម៉ាថាយ 24:14)។

ព្រះជាអ្នកគ្រប់គ្រងប្រវត្តិសាស្ត្រមនុស្សលោក។ ទ្រង់បានគ្រប់គ្រងទៅលើអ្វី ដែលត្រូវកើត ឡើងនៅពេលអនាគត។ ដូច្នេះហើយ នៅចុងបញ្ចប់ នគររបស់មនុស្សនឹងត្រូវដួលរលំ។ ប៉ុន្តែ ព្រះយេស៊ូវ នឹងសោយរាជ្យជាស្តេចជារៀងរហូតវិញ។ សូមអានគម្ពីរដានីយ៉ែល 2:34, 35, 44, 45។ព្រះគម្ពីរ បានចែងថា នគរទាំងនេះនឹងត្រូវវិនាសទៅ ដោយមិននៅសល់អ្វីទាំងអស់។ ពីព្រោះនគរទាំងអស់នេះ នឹងត្រូវជំនួស ដោយនគរដ៏នៅអស់កល្បរបស់ទ្រង់វិញ។ ដ្បិតអំពើបាប ការរងទុក្ខ ការឈឺថ្កាត់ ការ អាក្រក់ និងការស្លាប់ នឹងមិនកើតមានម្តងទៀតឡើយ។

`សូមក្រឡេកមើលពីរបៀបដែលបទគម្ពីរដានីយ៉ែល ជំពូក2 និងជំពូក7 បានកើតមានឡើង ដូចជាព្រះគម្ពីរបានចែងពិតមែន។ តើហេតុអ្វីបានជាព័ត៌មាននេះ គួរតែជួយឱ្យយើងជឿទុកចិត្តទៅលើសេចក្តីសន្យាដែលព្រះបានតាំងឡើង អំពីនគររបស់ទ្រង់ដែលជានគរចុងក្រោយគេ និងជានគរដ៏នៅអស់កល្បជានិច្ចនោះទៅវិញ?`