---
title:  ចូរឱ្យមានចិត្ត គំនិត វិញ្ញាណ និងរូបកាយតែមួយ
date:  13/04/2025
---

អាពាហ៍ពិពាហ៍បានបង្ហាញយើង នូវចំណងមេត្រីភាពដែលព្រះចង់បានពីយើង។ រូបស័ព្ទដទៃ ទៀតមួយចំនួនតូចនៅក្នុងព្រះគម្ពីរ បានបង្ហាញយើងនូវសេចក្តីពិតមួយនេះ។ អ្នកសរសេរព្រះគម្ពីរបាន យកអាពាហ៍ពិពាហ៍ មកធ្វើជារូបស័ព្ទតំណាងឱ្យសេចក្តីជាច្រើននៅក្នុងព្រះគម្ពីរ ដូចដែលយើងបានឃើញ នៅក្នុងគម្ពីរលោកុប្បត្តិដូច្នេះដែរ។ ដូច្នេះហើយ សិស្សនៃព្រះគម្ពីរ ត្រូវតែយល់នូវអ្វីដែលព្រះចង់បង្ហាញ នៅពេលដែលទ្រង់ប្រើរូបស័ព្ទអាពាហ៍ពិពាហ៍នៅក្នុងព្រះគម្ពីរនោះ។

`នៅក្នុងគម្ពីរលោកុប្បត្តិ 2:23-25 និងគម្ពីរអេភេសូរ 5:29-32 ព្រះគម្ពីរបានពិពណ៌នាអំពី អាពាហ៍ពិពាហ៍។ តើអាពាហ៍ពិពាហ៍របស់មនុស្សលោក បានបង្ហាញយើងពីទំនាក់ទំនង ដែលព្រះយេស៊ូវ មានចំពោះអ្នកដទៃយ៉ាងដូចម្តេច?`

នៅពេលដែលព្រះយេស៊ូវបានសន្ទនា ជាមួយនឹងពួកមេដឹកនាំនៃសាសន៍យូដា ព្រះអង្គបានប្រើសម្រង់មតិពីរឿងនៅក្នុងគម្ពីរលោកុប្បត្តិ អំពីអាពាហ៍ពិពាហ៍រវាងលោកអ័ដាម និងនាងអេវ៉ាពីកណ្ឌគម្ពីរ លោកុប្បត្តិ។ បន្ទាប់មក ពួកមេដឹកនាំនៃសាសន៍យូដាបានសួរព្រះយេស៊ូវថា «ចុះហេតុដូចម្តេចបានជាលោក ម៉ូសេបង្គាប់ ឲ្យប្រគល់សំបុត្រលែងលះ ហើយឲ្យលែងប្រពន្ធដូច្នេះ?» (ម៉ាថាយ 19:7)។

សម្រាប់សាសន៍យូដា លោកម៉ូសេគឺជាហោរាដ៏សំខាន់ម្នាក់ ដែលព្រះបានបញ្ជូនមកកាន់រាស្ត្រ របស់ទ្រង់។ ព្រះអម្ចាស់បានបង្កើតអាពាហ៍ពិពាហ៍ ប៉ុន្តែ ពួកមេដឹកនាំបានព្យាយាមចោទប្រកាន់ព្រះអម្ចាស់ ដដែលនេះ ទាស់នឹងហោរារបស់ទ្រង់វិញ។ ពួកគេបានព្យាយាមបង្ហាញថា ការបង្រៀនរបស់ព្រះយេសូ៊វ មិនបានស្របជាមួយនឹងព្រះគម្ពីរនោះទេ។

ព្រះមានបំណងចង់ឱ្យអាពាហ៍ពិពាហ៍ បន្តរហូតអស់មួយជីវិត។ ព្រះមិនដែលចង់ឱ្យមនុស្ស មានគូហើយ ផិតក្បត់ដៃគូខ្លួននោះទេ។ ប៉ុន្តែ គួរឱ្យសោកស្តាយណាស់ នៅក្នុងនាមជាមនុស្សមានបាប យើងបានបំផ្លាញអាពាហ៍ពិពាហ៍ទៅតាមវិធីជាច្រើន។

យើងមិនគួរភ្ញាក់ផ្អើលឡើយ ដែលយើងបានឃើញថា សាតាំងតែងតែព្យាយាមបៀតបៀនអាពាហ៍ពិពាហ៍នោះ។ ថ្ងៃសប្បាតហ៍ និងអាពាហ៍ពិពាហ៍គឺជាអំណោយទានមួយ ដែលព្រះបានប្រទាន ដល់យើងនៅក្នុងសួនច្បារអេដែន។ អំណោយទានទាំង2យ៉ាងនេះ បានបង្ហាញពីផែនការដែលព្រះបាន រៀបចំ ដើម្បីឱ្យទ្រង់បាននៅជាប់ជាមួយនឹងយើង។

អាពាហ៍ពិពាហ៍បានផ្សំផ្គុំមនុស្ស2នាក់ ដែលនៅសែនឆ្ងាយពីភាពគ្រប់លក្ខណ៍។ ដូច្នេះហើយ បានជាអាពាហ៍ពិពាហ៍ធ្វើឱ្យយើងមានបញ្ហាជាច្រើន។ ទន្ទឹមគ្នានេះ អាពាហ៍ពិពាហ៍រវាងព្រះយេស៊ូវ និង ក្រុមជំនុំ ក៏បានផ្សំផ្គុំព្រះអង្គសង្គ្រោះជាមួយនឹងកូនក្រមុំ ដែលមិនមែនជាមនុស្សគ្រប់លក្ខណ៍នោះដែរ។ បើទោះបីជាយ៉ាងនេះក្តី យើងនៅតែអាចរៀនអំពីសេចក្តីស្រឡាញ់របស់ព្រះ ចេញពីអ្វីដែលអាពាហ៍ពិពាហ៍ ល្អបានផ្តល់ឱ្យយើង។

`ខាងក្រោមនេះ គឺជាច្បាប់សំខាន់ៗ3ទាំងយ៉ាង៖ ច្បាប់ទី1 គឺត្រូវអត់ឱនទោសឱ្យគ្នាទៅវិញ ទៅមក ទោះបីជាភរិយា ឬស្វាមីរបស់លោកអ្នកមិនបានធ្វើអ្វី ដើម្បីឱ្យលោកអ្នកទទួលបានការអត់ឱនទោស ក៏ដោយ។ ច្បាប់ទី2 គឺត្រូវទទួលយកគ្នាទៅវិញទៅមក ដូចដែលព្រះយេស៊ូវបានទទួលយកយើង ជាមួយ នឹងបញ្ហា និងកំហុសទាំងអស់របស់យើងដូច្នោះដែរ។ ច្បាប់ទី3 គឺត្រូវឱ្យលោកអ្នកចាត់ទុកភរិយា ឬស្វាមី របស់អ្នកជាអាទិភាពមុនលោកអ្នក។ តើច្បាប់សំខាន់ៗទាំង3យ៉ាងនេះ បានជួយឱ្យយើងយល់យ៉ាងដូចម្តេច អំពីរបៀបដែលព្រះស្រឡាញ់យើងនោះ? ម៉្យាងទៀត តើច្បាប់ទាំងនេះ បានជួយដល់អាពាហ៍ពិពាហ៍គ្រប់ បែបសណ្ឋានដោយរបៀបណា?`