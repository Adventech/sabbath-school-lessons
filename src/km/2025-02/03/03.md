---
title:  កូនក្រមុំដ៏ស្រស់ស្អាត
date:  14/04/2025
---

បទគម្ពីរអេសេគាល ជំពូក16 បានបង្ហាញយើង នូវរូបភាពដ៏អស្ចារ្យមួយអំពីសេចក្តីស្រឡាញ់ ដែលព្រះមានចំពោះរាស្ត្ររបស់ទ្រង់។ ព្រះបានប្រៀបធៀបជនជាតិអ៊ីស្រាអែល ទៅនឹងទារកដែលគេ បោះបង់ចោល។ ព្រះអម្ចាស់បានរើសយកទារកដែលគេបោះបង់ចោលនេះ ចូលទៅក្នុងលំនៅរបស់ទ្រង់។ បន្ទាប់មក នៅពេលដែលនាងពេញក្រមុំ នោះទ្រង់បានរៀបអាពាហ៍ពិពាហ៍ជាមួយនឹងនាង។ រូបស័ព្ទនៃ អាពាហ៍ពិពាហ៍ មានអំណាចខ្លាំងក្លាជាទីបំផុត។

`សូមអានគម្ពីរអេសេគាល 16:4-14។ តើរឿងអំពីការដែលព្រះបានយកព្រះទ័យទុកដាក់ចំពោះកូនក្រមុំនេះ បានបង្រៀនយើងអ្វីខ្លះ អំពីផែនការដែលទ្រង់បានរៀបចំសម្រាប់យើងនោះ?`

ព្រះបានប្រាប់សាសន៍អ៊ីស្រាអែល ដែលស្ថិតនៅក្រោមការមើលថែរបស់ទ្រង់ថា កូនក្រមុំ «មាន រូបល្អឆើតក្រៃលែង» (អេសេគាល 16:13)។ ដ្បិតនៅពេលដែលទ្រង់បានឃើញនាងពីដំបូង នោះគ្មាន អ្នកណាម្នាក់បានឃើញថា នាងជាមនុស្សស្រស់ស្អាតនោះទេ។ គ្មានអ្នកណាម្នាក់ ចង់យកនាងធ្វើជាកូន នោះទេ។ គេបានបោះបង់នាងចោល ដើម្បីឱ្យនាងស្លាប់។ ប៉ុន្តែ ព្រះបានយកព្រះទ័យទុកដាក់ចំពោះនាង។ បន្ទាប់មក នាងបានប្រែជាស្អាតម្តងបន្តិចៗ រហូតដល់នាងមានកេរិ៍្តឈ្មោះ។ (នៅអំឡុងពេលនៃសម័យ ស្តេចដាវីឌ និងសេ្តចសាឡូម៉ូន ប្រទេសអ៊ីស្រាអែលបានល្បីរន្ទឺជាខ្លាំង រហូតដល់ម្ចាស់ក្សត្រីនៃប្រទេស អេត្យូពី បានមកទស្សនាភាពស្រស់ស្អាតនៃប្រទេសនេះដោយផ្ទាល់)។

ភាពស្រស់ស្អាតនៃសាសន៍អ៊ីស្រាអែល គឺជាអំណោយទានដែលបានមកពីព្រះ។ ប្រទេសអ៊ីស្រាអែលមានសម្រស់ស្រស់ស្អាត ដោយសារតែប្រទេសនេះជាកូនក្រមុំរបស់ទ្រង់។ ព្រះបានមានបន្ទូល ថា ប្រទេសអ៊ីស្រអែលនឹងមានសម្រស់ស្រស់ស្អាត រហូតដល់មនុស្សគ្រប់គ្នានៅលើផែនដីនេះ និយាយ អំពីប្រទេសនេះយ៉ាងដូច្នេះថា៖ «ឯកិត្តិសព្ទពីលម្អរុងរឿងរបស់អ្នក បានខ្ចរខ្ចាយទៅដល់អស់ទាំងនគរ ពីព្រោះ លម្អរបស់អ្នកបានគ្រប់លក្ខណ៍ ដោយសាររស្មីរបស់យើង ដែលយើងបានឲ្យស្ថិតលើអ្នក» (អេសេគាល 16:14)។

កូនក្រមុំរបស់ព្រះ មានសម្រស់ស្រស់ស្អាត ប៉ុន្តែ មិនមែនដោយសារតែនាងបានធ្វើអ្វីមួយ ដើម្បី ឱ្យខ្លួននាងបានស្រស់ស្អាតនោះទេ។ ប៉ុន្តែ នាងបានមានសម្រស់ស្រស់ស្អាត ដោយសារតែព្រះបាន ប្រទានពរ ដល់នាង ដោយគ្រឿងលម្អរបស់ទ្រង់ និងបានតុបតែងនាងឱ្យមានសម្រស់ស្រស់ស្អាតបែបនេះ។ យ៉ាងណាមិញ គ្រីស្ទានទាំងឡាយក៏បានប្រែជាមានសម្រស់ស្អាត នៅក្នុងព្រះនេត្ររបស់ទ្រង់ ផងដែរ។ យើងបានមានសម្រស់ស្រស់ស្អាត ដោយសារតែព្រះបានបង្ហាញយើង នូវសេចក្តីមេត្តារបស់ ទ្រង់។ យើងមិនមែនស្រស់ស្អាត ដោយសារតែអ្វីមួយដែលយើងបានធ្វើ ដើម្បីឱ្យខ្លួនយើងបស្រស់ស្អាត នោះទេ។ យើងមិនអាចធ្វើអ្វី ដើម្បីឱ្យខ្លួនយើងបានស្រស់ស្អាតនោះទេ។ ប៉ុន្តែ យើងបានស្រស់ស្អាត ដោយសារតែព្រះបានបង្កើតយើងឱ្យស័ក្តិសមជាមួយនឹងទ្រង់ (កូរិនថូសទី2 5:21)។ ដ្បិតទ្រង់បានដាក់ សេចក្តីស្រឡាញ់របស់ព្រះយេស៊ូវមកលើយើង ដូចជាសម្លៀកបំពាក់យ៉ាងដូច្នោះដែរ។

កូនក្រមុំមើលទៅល្អគ្រប់យ៉ាង រហូតដល់ខបន្ទាប់ទៀតនៅក្នុងកណ្ឌគម្ពីរអេភេសូរដែលបានចែងថា៖ «ប៉ុន្តែ អ្នកបានទុកចិត្តនឹងរូបសម្រស់របស់អ្នក ហើយក្លាយជាស្រីពេស្យា ដោយព្រោះភាពល្បីឈ្មោះក៏បានប្រគល់ខ្លួនឲ្យអស់អ្នកណាដែលដើរកាត់មុខ ហើយរូបសម្រស់របស់អ្នកក៏ក្លាយជារបស់គេ» (អេសេគាល 16:15)។

ព្រះបានបង្កើតយើង ដើម្បីបង្ហាញពីសិរីល្អ និងការស្រឡាញ់របស់ទ្រង់។ ដ្បិតនៅពេលដែល យើងយល់ឃើញថា យើងបានធ្វើឱ្យខ្លួនយើងស្រស់ស្អាត នោះភាពស្រស់ស្អាតរបស់យើងនឹងប្រែមកជាមានតម្លៃទាប និងគ្មានប្រយោជន៍វិញ។ ហើយយើងក៏នឹងមានបញ្ហាដែរ។

`តើយើងអាចការពារខ្លួនយើង ទាស់នឹងអំនួតខាងឯវិញ្ញាណនោះយ៉ាងដូចម្តេច?`