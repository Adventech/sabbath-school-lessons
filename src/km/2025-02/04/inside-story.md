---
title:  អ្នកដាំព្រះវិហារដែលមិនទំនង
date:  25/04/2025
---

នៅពេលដែលនាងស៊ូនីតា (Sunita) បានរៀបអាពាហ៍ពិពាហ៍ នោះក្រុមគ្រួសារថ្មីរបស់នាង បានសន្និដ្ឋានថា នាងនឹងក្លាយមកជាអ្នកសេវេនដេយអាត់វេនទីស្ទ ដោយស្វ័យប្រវត្តិ។ បើយោងទៅតាម វប្បធម៌អាស៊ីរបស់នាង ភរិយានឹងធ្វើតាមស្វាមី ដូច្នេះហើយ លោកម៉ាណច (Manoj) ដែលជាស្វាមីរបស់ នាង និងឪពុកម្តាយរបស់គាត់បានគិតថា នាងនឹងចាត់ទុកជំនឿរបស់គាត់ថា ជារឿងសំខាន់។

នៅពេលដែលបងប្អូនថ្លៃរបស់នាង បានឃើញថា នាងនៅតែថ្វាយបង្គំរូបសំណាកដែលធ្វើពីថ្ម និងឈើ នោះពួកគេបានខិតខំព្យាយាមប្រាប់នាងអំពីព្រះយេស៊ូវ។ គ្រួសារដែលមានសមាជិកច្រើន បានរស់នៅក្នុងផ្ទះតែមួយ ដូច្នេះហើយ បានជាបងប្អូនថ្លៃរបស់នាង អញ្ជើញនាងឱ្យទៅចូលរួមនៅក្នុងការថ្វាយបង្គំជាលក្ខណៈគ្រួសារ។ ប៉ុន្តែ នាងមិនបានចាប់អារម្មណ៍ឡើយ។ គ្មានអ្នកណាម្នាក់បានបង្ខំ ឱ្យចូលរួមនោះទេ ម្ល៉ោះហើយ បានជានាងគេចពីការថ្វាយបង្គំទាំងនោះ។

មួយឆ្នាំកន្លះក្រោយមក នាងស៊ូនីតា និងលោកម៉ាណចបានផ្លាស់ប្តូរពីទីក្រុងតូចរបស់ពួកគេ មករស់នៅក្នុងទីក្រុងធំវិញ។ ម្តងនេះ លោកម៉ាណចបានព្យាយាមនាំភរិយារបស់គាត់ ឱ្យងាកចេញពីការ អនុវត្តនូវការថ្វាយបង្គំរបស់នាង។ គាត់បាននិយាយថា «នៅក្នុងនាមជាគ្រួសារ យើងមិនជឿទៅលើការ ថ្វាយបង្គំរូបសំណាកនោះទេ ពីព្រោះការថ្វាយបង្គំរូបសំណាកមិនមែនជារឿងត្រឹមត្រូវនោះទេ។ យើងមិនគួរ ថ្វាយបង្គំរូបសំណាកនោះឡើយ។ ប៉ុន្តែ នាងស៊ូនីតាមិនបានដឹងពីវិធីផ្សេងនៃជីវិតនោះទេ ហើយលោកម៉ាណចក៏មិនបានព្យាយាមបង្ខំនាងឱ្យឈប់នោះដែរ។ ចំណេរក្រោយមក នាងស៊ូនីតាបានបង្កើតកូនប្រុស 2នាក់។ បន្ទាប់មក នាងបានធ្លាក់ខ្លួនឈឺយ៉ាងធ្ងន់ធ្ងរ។ លោកម៉ាណចបាននិយាយថា «តោះយើងនាំគ្នាទៅព្រះវិហារអាត់វេនទីស្ទ។ អូនបានព្យាយាមលេបថ្នាំ និងបានធ្វើរឿងជាច្រើនទៀតរួចហើយ ប៉ុន្តែ គ្មានអ្វី អាចជួយអូនបានឡើយ។ ដូច្នេះហើយ អូនគួរតែទៅព្រះវិហារសាកលមើល»។

នាងស៊ូនីតាគ្មានជម្រើសផ្សេងឡើយ។ នាងក៏យល់ព្រមទៅ ដោយសារតែនាងគ្មានសង្ឃឹមផ្សេង ឡើយ។ នេះគឺជាលើកដំបូង ដែលនាងបានចូលព្រះវិហារអាត់វេនទីស្ទ ឬបានចូលព្រះវិហារជាលើក ទីមួយ។ នៅក្នុងអគារព្រះវិហារ នាងស៊ូនីតាមានអារម្មណ៍ស្រស់ស្រាយណាស់។ បើទោះបីជាកម្មវិធី ថ្វាយបង្គំនោះជាកម្មវិធីអង់គ្លេស ដែលនាងអាចយល់បានតិចតួចក៏ដោយ ក៏នាងមានអារម្មណ៍កក់ក្តៅចំពោះសមាជិកព្រះវិហារ នៅពេលដែលពួកគេបានព្យាយាមស្វាគមន៍នាងនោះដែរ។ បន្ទាប់មក នៅក្នុង សប្តាហ៍បន្ទាប់ នាងស៊ូនីតាបានត្រឡប់ទៅកាន់ព្រះវិហារ ដោយសូមឱ្យប៉ាស្ទ័របន្ថែមឈ្មោះរបស់នាង នៅក្នុង បញ្ជីសំណូមពរអធិស្ឋាន ដែលបានអំពាវនាវនៅក្នុងអំឡុងពេលនៃការថ្វាយបង្គំព្រះ។ បន្ទាប់ពីបានអធិស្ឋាន រួចមក នោះនាងស៊ូនីតាបានចាប់ផ្តើមមានអារម្មណ៍ប្រសើរឡើងវិញ។ សុខភាពរបស់នាង បានប្រសើរ ឡើងបន្តិចម្តងៗ រហូតដល់នាងបានជាសះស្បើយ។ នាងស៊ូនីតាបានចូលព្រះវិហារយ៉ាងទៀងទាត់អស់ រយៈពេល4ឆ្នាំ។ នៅពេលដែលអ្នកជំនួយការប៉ាស្ទ័រ ដែលបាននិយាយភាសាដូចជានាង បានចូលរួម ថ្វាយបង្គំ នោះនាងសម្រេចចិត្តសិក្សាព្រះគម្ពីរ និងបានទទួលបុណ្យជ្រមុជទឹក។ ចាប់ពីពេលនោះមក នាង បានចាប់ផ្តើមអធិស្ឋានថា «សូមឱ្យទូលបង្គំបម្រើទ្រង់ផង»។

ប៉ុន្មានឆ្នាំក្រោយមក ព្រះបានត្រាស់ហៅនាងឱ្យដាំក្រុមជំនុំ នៅក្នុងនាមជាអ្នកត្រួសត្រាយនៃ អង្គការគ្លូបលមិសិន។ នាងបានយល់ព្រមដោយក្តីរីករាយ។ សព្វថ្ងៃនេះ នាងបានដឹកនាំក្រុមជំនុំ ដោយ ការអធិស្ឋាន។ នៅពេលដែលព្រះបានឆ្លើយតបនឹងការអធិស្ឋានរបស់នាង នោះមនុស្សដទៃទៀតដែលបានឮពីរឿងនេះតៗគ្នា ក៏បានចូលរួមសូមឱ្យនាងអធិស្ឋានឱ្យពួកគេដែរ។ បន្ទាប់មក មានមនុស្ស15នាក់ បានទទួលបុណ្យជ្រមុជទឹក។ មុនពេលដែលនាងអនុវត្តនូវបេសកកម្មនៅក្នុងថ្ងៃសប្បាតហ៍ ដោយការសួរ សុខទុក្ខព្រះវិហារដែលនាងបានដាំ នោះនាងបាននិយាយថា «ខ្ញុំមិនដែលគិតថា ខ្ញុំនឹងលះបង់ជំនឿចាស់ របស់ខ្ញុំ មកស្គាល់ព្រះដ៏ពិតប្រាកដនោះទេ។ នេះប្រាកដជាព្រះហឫទ័យរបស់ទ្រង់ ដែលបាននាំខ្ញុំចេញមក ដើម្បីឱ្យទ្រង់បានប្រើប្រាស់ខ្ញុំសម្រាប់ថ្វាយសិរីល្អដល់ទ្រង់វិញ»។