---
title:  ពួកស្តេចនៃសាសន៍ដទៃ
date:  23/04/2025
---

ទំនាក់ទំនងរបស់ព្រះជាមួយនឹងរាស្ត្ររបស់ទ្រង់ បានបង្ហាញយើងនូវព័ត៌មានដ៏សំខាន់មួយដែល បានជួយឱ្យយើងយល់ពីទំនាក់ទំនងរបស់ទ្រង់ ជាមួយនឹងក្រុមជំនុំសញ្ញាថ្មី។ ដ្បិតកំហុសនៃប្រវត្តិសាស្ត្រ របស់សាសន៍អ៊ីស្រាអែល បានបង្ហាញយើងនូវហេតុការណ៍ ដែលត្រូវកើតឡើងនៅក្នុងក្រុមជំនុំនៃសម័យ គម្ពីរសញ្ញាថ្មី ទៅតាមវិធីជាច្រើន។ ដូច្នេះហើយ ក្រុមគ្រីស្ទានក៏មិនប្រសើរជាងសាសន៍យូដា នៅក្នុងសម័យ គម្ពីរសញ្ញាចាស់នោះដែរ។ ពីព្រោះពួកគេជាច្រើននាក់ បានមានភាពកម្សោយដូចជាសាសន៍យូដា និង បានធ្វើបាបមួយចំនួន ដែលស្រដៀងគ្នានឹងពួកគេដែរ។

`តើកំហុសអ្វី ដែលព្រះយេស៊ូវបានដាស់តឿនពួកសិស្សមិនឱ្យធ្វើ នៅពេលដែលពួកគេបានបង្កើត ក្រុមជំនុំគ្រីស្ទាននោះ? សម្រាប់ចម្លើយ សូមអានគម្ពីរម៉ាថាយ 20:25-28។`

សាសន៍អ៊ីស្រាអែលបានទូលសូមព្រះ នូវស្តេចមួយអង្គដែលជាមនុស្សលោក។ សេចក្តីប្រាថ្នា របស់ពួកគេ បានបំផ្លាញភាពរីករាយរបស់ពួកគេ និងបានប៉ះពាល់ដល់ឱកាសនៃភាពជោគជ័យរបស់ពួកគេ។ ពីព្រោះស្តេចដែលបានគ្រងរាជ្យពីមួយអង្គទៅមួយអង្គ កាន់តែអាក្រក់ជាងស្តេចមុនៗទៅទៀត។ នៅទីបំផុត ព្រះបានអនុញ្ញាតឱ្យសាសន៍បាប៊ីឡូន និរទេសរាស្ត្ររបស់ទ្រង់ចេញពីទឹកដីសន្យារបស់ពួកគេ។ ការដាក់ទោសនេះ បានជួយឱ្យសាសន៍យូដាវិលមករកទ្រង់ និងបម្រើទ្រង់វិញ។

រឿងដដែលនេះ ក៏បានកើតឡើងនៅក្នុងក្រុមជំនុំគ្រីស្ទានផងដែរ។ ដ្បិតនៅពេលដែលស្តេច កុងស្តង់ទីន បានក្លាយមកជាមេដឹកនាំនៃសាសន៍រ៉ូម នោះទ្រង់ក៏បានក្លាយមកជាគ្រីស្ទានដែរ។ គ្រីស្ទាន នៅគ្រប់ទីកន្លែង បានរីករាយជាមួយនឹងដំណឹងនេះជាខ្លាំង ដោយសារតែពួកគេបានយល់ឃើញថា សាសន៍ រ៉ូមនឹងលែងបៀតបៀនជំនឿរបស់ពួកគេតទៅហើយ។ ជាការពិតណាស់ ដំណឹងនេះគឺជាព្រះពរមួយ ប៉ុន្តែ អ្នកដឹកនាំព្រះវិហារបានចាប់ផ្តើមងឿងឆ្ងល់ ពីរបៀបដែលស្តេចកុងស្តង់ទីនអាចប្រើអំណាចរបស់ទ្រង់ ដើម្បី នឹងធ្វើឱ្យអ្នកដឹកនាំព្រះវិហារទទួលបានភាពជោគជ័យដែរ។

ជម្លោះធំៗជាច្រើនរវាងក្រុមគ្រីស្ទាន បានកើតឡើងនៅក្នុងឆ្នាំ300នៃគ្រិស្តសករាជ។ បន្ទាប់មក នៅពេលដែលព្រះវិហារមិនអាចដោះស្រាយបញ្ហាទាំងនេះបាន នោះពួកមេដឹកនាំនៃព្រះវិហារបានចូលទៅ ឯស្តេចកុងស្តង់ទីន ដើម្បីសូមជំនួយពីទ្រង់។ ស្តេចកុងស្តង់ទីន ក៏ជាសាសនធិការ (Bishop) នៃព្រះវិហារ រ៉ូមដែរ។ ទ្រង់គឺជាសាសនធិការម្នាក់ នៅក្នុងចំណោមសាសនធិការដទៃទៀត។ ប៉ុន្តែ ចាប់ពីពេលនោះមក ស្តេចកុងស្តង់ទីន ក៏បានក្លាយមកជាសាសនធិការដ៏សំខាន់ម្នាក់នៅក្នុងព្រះវិហារ។ ព្រះវិហារបានសូមឱ្យ រដ្ឋាភិបាលរ៉ូម ជួយដោះស្រាយបញ្ហាសាសនានៅក្នុងក្រុមជំនុំ។ ប៉ុន្តែ នៅពេលដែលការដោះស្រាយនេះ បានកើតឡើង នោះរឿងផ្សេងៗទៀតកាន់តែអាក្រក់ជាងមុនទៅទៀត។

ហេតុការណ៍អាក្រក់ៗជាច្រើន បានកើតមានឡើងនៅក្នុងប្រវត្តិសាស្ត្រគ្រីស្ទាន ដោយសារតែ ក្រុមជំនុំបានធ្វើតាមច្បាប់របស់មនុស្សលោក ជំនួសឱ្យបញ្ញត្តិរបស់ព្រះ។ ទន្ទឹមនឹងនេះ សាសន៍អ៊ីស្រាអែល ក៏បានចាប់ផ្តើម ថ្វាយបង្គំព្រះក្លែងក្លាយដែរ។ ពួកស្តេចនៃសាសន៍អ៊ីស្រាអែលក៏ចង់បានការគ្រប់គ្រង ថែមហើយថែមទៀត។ ដូច្នេះហើយ ពួកបណ្តាជនបានចាប់ផ្តើមថ្វាយកូនរបស់ពួកគេ ទុកជាតង្វាយដុត ដល់ព្រះក្លែងក្លាយទាំងនេះវិញ។ យ៉ាងណាមិញ ព្រះវិហារក៏បានធ្វើតាមច្បាប់នៃនគរមួយ ដែលមិនបានជឿ ទៅលើព្រះពិតប្រាកដនោះដែរ។ ដ្បិតក្រុមគ្រីស្ទានដែលនៅស្មោះត្រង់ចំពោះព្រះ ត្រូវបានសាសន៍រ៉ូមសម្លាប់ ដោយសារតែពួកគេបានយល់ឃើញថា ក្រុមគ្រីស្ទានស្មោះត្រង់គឺជាខ្មាំងរបស់ពួកគេ។

`តើនៅក្នុងសហគមន៍របស់លោកអ្នក មានរបស់អ្វីខ្លះ ដែលអាចបង្កឱ្យលោកអ្នកបាត់បង់ជំនឿ ឬការជឿទុកចិត្តទៅលើព្រះនោះ?`