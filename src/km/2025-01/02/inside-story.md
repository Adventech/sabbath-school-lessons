---
title:  រឿងខ្លី
date:   10/01/2025
---

### «ស៊ីប៊ូ (ព្រះ)» នៃព្រះគម្ពីរ

លោកមែ៉លវីន (Melvin) មិនដឹងថា ព្រះបានបង្កើតមនុស្សលោកដោយប្រើធូលីដី ឬដោយប្រើ គ្រាប់ពោតនោះឡើយ។ ពីព្រោះនៅក្នុងព្រះគម្ពីរ គាត់បានឃើញថា «ព្រះយេហូវ៉ាដ៏ជាព្រះបានយកធូលីដី មកសូនធ្វើជាមនុស្ស ហើយព្រះអង្គផ្លុំខ្យល់ដង្ហើមជីវិតបញ្ចូលទៅក្នុងរន្ធច្រមុះគេ នោះមនុស្សក៏មានជីវិត រស់ឡើង» (លោកុប្បត្តិ ២:៧)។ ប៉ុន្តែ កុលសម្ព័ន្ធខាបេខារ (Cabecar) ដែលជាក្រុមជនជាតិភាគតិចធំជាងគេបំផុតនៅក្នុងប្រទេសកូស្តារីកា បានបង្រៀនគាត់ថា ស៊ីបូ៊ ដែលប្រែមកថា «ព្រះ» ជាភាសាដើម របស់ពួកគេ បានបង្កើតមនុស្សលោកដោយប្រើគ្រាប់ពោតវិញ។

នៅពេលដែលលោកម៉ែលវីនធំធាត់ឡើង នោះគាត់បានគិតថា ស៊ីបូ៊នៃប្រពៃណីរបស់គាត់ និង ស៊ីបូ៊នៃព្រះគម្ពីរជាព្រះតែមួយទេ។ ប៉ុន្តែ នៅពេលដែលគាត់បានសិក្សាព្រះគម្ពីរជាមួយនឹងអ្នកសេវេនដេយអាត់វេនទីស្ទ នោះគាត់បានដឹងថា ចរិតលក្ខណៈរបស់ស៊ីបូ៊នៅក្នុងព្រះគម្ពីរ មានភាពខុសគ្នាដាច់ ដោយឡែកពីស៊ីប៊ូនៅក្នុងប្រពៃណីរបស់ពួកគេ។ ដូច្នេះហើយ គាត់បានសម្រេចចិត្តទទួលយកស៊ីប៊ូនៃ ព្រះគម្ពីរវិញ ដោយបានជ្រមុជទឹកជាមួយឪពុកម្តាយ និងបងប្អូន២នាក់របស់គាត់។

មួយឆ្នាំក្រោយមក ម្តាយរបស់គាត់បានដាច់សរសៃឈាមខួរក្បាល ដែលបានស្លាប់នៅក្នុងអាយុ ៤០ឆ្នាំ។ លោកម៉ែលវីនដែលមានអាយុ២២ឆ្នាំ បានជឿថា សេចក្តីស្លាប់គឺជាការដេកលក់យ៉ាងសូន្យសុង។ ប៉ុន្តែ ប្រពៃណីនៃកុលសម្ព័ន្ធខាបេខារបានបង្រៀនថា ម្តាយរបស់គាត់នៅមានជីវិតនៅឡើយទេ ប៉ុន្តែ បាន វង្វេងនៅក្នុងភពងងឹតជារៀងរហូត ទាល់តែគ្រួសាររបស់គាត់បានធ្វើបុណ្យកាន់ទុក្ខ៤ថ្ងៃជាមុនសិន ទើប គាត់អាចទៅកាន់ឋានមួយទៀតបាន។ នៅក្នុងពិធីបុណ្យសពតាមប្រពៃណី ពួកគេចាំបាច់ត្រូវតែកាប់ជ្រូក ២ក្បាល និងមាន់៣ក្បាល ដើម្បីទុកឱ្យអ្នកកាន់ទុក្ខបរិភោគ។ ការបដិសេធមិនព្រមធ្វើបែបនេះ នឹងត្រូវ អ្នកស្រុកនិយាយដើមថា ជាមនុស្សអាត្មានិយម។ ប្រពៃណីនៃកុលសម្ព័ន្ធខាបេខារនឹងថ្កោលទោសដល់ មនុស្សអាត្មានិយមថា មនុស្សទមិឡ។ ទោះបីជាមានសម្ពាធខ្លាំងពីជីដូនជីតា និងសាច់ញាតិដទៃទៀតបង្ខំ ឱ្យធ្វើតាមប្រពៃណីក៏ដោយ ក៏ម៉ែលវីន និងក្រុមគ្រួសាររបស់គាត់បានសម្រេចចិត្តធ្វើតាមព្រះគម្ពីរវិញ។ ប៉ាស្ទ័រអាត់វេនទីស្ទម្នាក់បានជួយស្វែងរកកន្លែងមួយដែលនៅក្រៅតំបន់នោះ ដើម្បីបញ្ចុះសពម្តាយគាត់។

ចាប់ពីនោះមក លោកម៉ែលវីនបានសម្រេចចិត្តថា គាត់នឹងធ្វើជាប៉ាស្ទ័រ។ គាត់មានអារម្មណ៍ថា ព្រះកំពុងតែត្រាស់ហៅគាត់ឱ្យផ្សាយដំណឹងល្អតាំងពីគាត់បានជ្រមុជទឹករួច ប៉ុន្តែ គាត់បានបដិសេធការ ត្រាស់ហៅនេះ។ បន្ទាប់ពីម្តាយរបស់គាត់បានបាត់បង់ជីវិតទៅ នោះគាត់បានប្តេជ្ញាថា គាត់នឹងឧទ្ទិសជីវិត ដែលនៅសេសសល់របស់គាត់ ដើម្បីចែកចាយអំពីស៊ីប៊ូនៃព្រះគម្ពីរ។ គាត់មានបំណងចង់ដឹកនាំប្រជាជន របស់គាត់ ចេញពីស៊ីប៊ូដែលបានបង្កើតមនុស្សលោកពីគ្រាប់ពោត មករកស៊ីប៊ូដែលបានបង្កើតមនុស្សលោក ពីធូលីដីវិញ។ គាត់ចង់ឱ្យពួកគេមានអំណរជាមួយនឹងចំណេះដឹងដែលថា ការសែនមិនបានឱ្យយើងទទួល ជីវិតអស់កល្បនៅក្នុងឋានមួយទៀតនោះឡើយ ប៉ុន្តែ ដោយសារតែស៊ីប៊ូនៃព្រះគម្ពីរបានលះបង់ព្រះជន្ម របស់ទ្រង់ ទុកជាតង្វាយដើម្បីសង្គ្រោះមនុស្សគ្រប់គ្នាវិញ។

សព្វថ្ងៃនេះ លោកម៉ែលវីន ម៉ាឌ្រីស្ស (Melvin Madriz) គឺជាសិស្សទេវវិទ្យាម្នាក់នៅក្នុងសាកល វិទ្យាល័យអាត់វេនទីស្ទសិន្ត្រល អាមេរិកាំង (Central America) ដែលមានអាយុ២៤ឆ្នាំ។ បន្ទាប់ពីគាត់ បានបញ្ចប់ការសិក្សារបស់គាត់ នោះគាត់នឹងក្លាយទៅជាប៉ាស្ទ័រដំបូងគេបង្អស់នៅក្នុងកុលសម្ព័ន្ធខាបេខារ ពីព្រោះនៅពេលបច្ចុប្បន្ន មានតែជនជាតិខាបេខារចំនួន៣០នាក់ប៉ុណ្ណោះ ដែលជាអ្នកអាត់វេនទីស្ទ។

លោកម៉ែលវីនបាននិយាយថា «ខ្ញុំជឿនៅលើលោកនេះមានស៊ីប៊ូពិតមែន ប៉ុន្តែ ស៊ីប៊ូនោះគឺជា ស៊ីប៊ូនៃព្រះគម្ពីរ មិនមែនជាស៊ីប៊ូនៃប្រពៃណីរបស់យើងនោះឡើយ»។