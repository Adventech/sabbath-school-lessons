---
title:  សេចក្តីស្រឡាញ់ដ៏នៅអស់កល្បរបស់ព្រះ
date:   05/01/2025
---

ព្រះគម្ពីរបានប្រាប់យើងថា ព្រះស្រឡាញ់មនុស្សគ្រប់គ្នា។ ខដែលពេញនិយមជាងគេបំផុតនៅក្នុងព្រះគម្ពីរ បានប្រកាសសេចក្តីពិតនេះយ៉ាងដូច្នេះថា៖ «ដ្បិតព្រះស្រឡាញ់មនុស្សលោកជាខ្លាំង បានជាទ្រង់ប្រទានព្រះរាជបុត្រាតែមួយរបស់ព្រះអង្គ ដើម្បីឲ្យអ្នកណាដែលជឿដល់ព្រះរាជបុត្រានោះ មិនត្រូវវិនាសឡើយ គឺឲ្យមានជីវិតអស់កល្បជានិច្ចវិញ» (យ៉ូហាន ៣:១៦)។

`សូមអានគម្ពីរទំនុកតម្កើង ៣៣:៥ និងទំនុកតម្កើង ១៤៥:៩។ តើខទាំងនេះបានបង្រៀនយើង អ្វីខ្លះ អមពីសេចក្តីស្រឡាញ់ និងសេចក្តីមេត្តារបស់ព្រះនោះ?`

អ្នកខ្លះប្រហែលជាបានគិតថា គ្មានអ្នកណាម្នាក់ស្រឡាញ់ពួកគេនោះទេ។ ឬអាចគិតថា ព្រះ ស្រឡាញ់អ្នកផ្សេង តែមិនមែនជាពួកគេនោះឡើយ។ ប៉ុន្តែ ព្រះគម្ពីរបានប្រកាសថា ព្រះស្រឡាញ់មនុស្ស គ្រប់គ្នា។ ព្រះក៏ចង់ឱ្យអ្នកដទៃទៀតបានសង្គ្រោះដែរ ដោយសារតែទ្រង់ស្រឡាញ់មនុស្សគ្រប់គ្នា។

`សូមអានគម្ពីរពេត្រុសទី២ ៣:៩; ធីម៉ូថេទី១ ២:៤ និងអេសេគាល ៣៣:១១។ តើខទាំងនេះ បានបង្រៀនយើងពីទំហំដែលព្រះចង់សង្គ្រោះមនុស្សទាំងអស់នោះយ៉ាងដូចម្តេច?`

ខបន្ទាប់ទៀតបានបន្ថែមទៀត៖ «ព្រោះព្រះមិនបានចាត់ព្រះរាជបុត្រារបស់ព្រះអង្គ ឲ្យមកក្នុង លោកនេះ ដើម្បីដាក់ទោសមនុស្សលោកនោះទេ គឺឲ្យមនុស្សលោកបានសង្គ្រោះ ដោយសារព្រះអង្គវិញ» (យ៉ូហាន ៣:១៧)។ ព្រះមានបំណងចង់ឱ្យមនុស្សគ្រប់គ្នាទទួលយកក្តីស្រឡាញ់របស់ទ្រង់ ហើយទ្រង់ក៏មានបំណងចង់ឱ្យពួកគេបានសង្គ្រោះដែរ។ ប៉ុន្តែ ព្រះអម្ចាស់នឹងមិនបង្ខំអ្នកណាម្នាក់ ឱ្យស្រឡាញ់ទ្រង់ នោះទេ។ ពីព្រោះមនុស្សទាំងអស់សុទ្ធតែមានសេរីភាពនៅក្នុងការទទួលយក ឬបដិសេធសេចក្តីស្រឡាញ់ របស់ទ្រង់។

តើនឹងមានអ្វីកើតឡើង នៅពេលដែលអ្នកណាម្នាក់បានបដិសេធសេចក្តីស្រឡាញ់របស់ព្រះនោះ? តើព្រះនឹងឈប់ស្រឡាញ់បុគ្គលម្នាក់នេះដែរឬទេ? ទេ មិនមែនដូច្នោះឡើយ។ នៅក្នុងគម្ពីរយេរេមា ៣១:៣ ព្រះបានប្រកាសដល់រាស្ត្ររបស់ទ្រង់ថា៖ «យើងបានស្រឡាញ់អ្នក ដោយសេចក្ដីស្រឡាញ់ដ៏ស្ថិតស្ថេរអស់កល្ប»។ ព្រះគម្ពីរក៏បានបង្រៀននូវគោលគំនិតដដែលនេះ នៅក្នុងកណ្ឌគម្ពីរផ្សេងដែរ (សូម ក្រឡេកមើលបទគម្ពីរទំនុកតម្កើង ជំពូក១៣៦ ជាឧទាហរណ៍)។ សេចក្តីស្រឡាញ់របស់ព្រះ មិនដែល ចេះរីងស្ងួតឡើយ ប៉ុន្តែ សេចក្តីស្រឡាញ់របស់ទ្រង់គឺនៅអស់កល្បជានិច្ច។ ជាញឹកញាប់ យើងអាចនឹង លំបាកយល់ពីគោលគំនិតនេះ ដោយសារតែយើងពិបាកនៅក្នុងការស្រឡាញ់អ្នកដទៃ មែនទេ?

តើយ៉ាងណាទៅវិញ ប្រសិនបើយើងបានដឹងពីក្តីស្រឡាញ់របស់ព្រះ ដោយខ្លួនយើងនោះ? តើសេចក្តីស្រឡាញ់បែបនេះ អាចផ្លាស់ប្តូររបៀបរស់នៅ និងរបៀបស្រឡាញ់អ្នកដទៃជាប្រចាំនោះដោយ របៀបណា?

`ព្រះស្រឡាញ់មនុស្សគ្រប់គ្នា។ មនុស្សគ្រប់គ្នានេះ រួមមានមនុស្សកាចសាហាវ និងមនុស្ស អាក្រក់ផងដែរ។ តើសេចក្តីស្រឡាញ់ដែលព្រះមានចំពោះមនុស្សទាំងនេះ បានបង្រៀនយើងអ្វីខ្លះ អំពីរបៀបដែលយើងគួរតែស្រឡាញ់ពួកគេនោះ?`