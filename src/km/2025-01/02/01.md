---
title:  សេចក្តីសន្យាដែលព្រះបានតាំងឡើងថា ទ្រង់នឹងស្រឡាញ់យើង
date:   04/01/2025
---

### អំណានព្រះគម្ពីរសម្រាប់មេរៀនប្រចំាសប្ដាហ៍នេះ

ទំនុកតម្កើង ៣៣:៥; ចោទិយកថា ៧:៦-៩; ហូសេ ៩:១៥; យ៉ូហានទី១ ៤:៧-២០; យ៉ូហាន ១៥:១២; យ៉ូហានទី១ ៣:១៦។

> <p>ខចងចាំ៖</p>
> «ព្រះយេស៊ូវមានព្រះបន្ទូលឆ្លើយថា៖ “បើអ្នកណាស្រឡាញ់ខ្ញុំ អ្នកនោះនឹងកាន់តាមពាក្យខ្ញុំ ព្រះវរបិតាខ្ញុំនឹងស្រឡាញ់អ្នកនោះ ហើយយើងនឹងមករកអ្នកនោះ ក៏នឹងតាំងទីលំនៅជាមួយអ្នកនោះដែរ”» (យ៉ូហាន ១៤:២៣)។

អ្នកសរសេរគម្ពីរសញ្ញាថ្មី បានប្រើរូបស័ព្ទជាភាសាក្រេកផ្សេងៗគ្នា ដើម្បីបង្ហាញអត្ថន័យនៃ «ក្តីស្រឡាញ់»។ ពាក្យថា «អាហ្គាប៉េ (agape)» និង «ហ្វីលីអូ (phileo)» គឺជាពាក្យ២ម៉ាត់នៅក្នុង ចំណោមនៃពាក្យភាសាក្រេកទាំងនោះ។ មនុស្សជាច្រើននាក់ បានជឿថា «អាហ្គាប៉េ» បានពិពណ៌នា អំពីសេចក្តីស្រឡាញ់ ដែលមានប្រភពមកពីព្រះ។ មនុស្សជាច្រើននាក់ទៀត ក៏បានជឿថា «ហ្វីលីអូ» ជាផ្នែកនៃសេចក្តីស្រឡាញ់មួយបែប ដែលមិនសូវឆេះឆួលដូចជាពាក្យថា «អាហ្គាប៉េ»។ ពួកគេក៏ បានយល់ឃើញថា «អាកាប់ពេ» ជារបស់ម៉្យាងដែលព្រះបានប្រទានដល់មនុស្ស ប៉ុន្តែ ទ្រង់មិនដែល ទទួលបានក្តីស្រឡាញ់បែបនេះ ពីមនុស្សលោកនោះឡើយ។

គោលគំនិតទាំងអស់នេះជាគោលគំនិតខុសឆ្គង។ ដ្បិតនៅពេលដែលយើងសិក្សាព្រះគម្ពីរ យ៉ាងប្រុងប្រយ័ត្ន នោះយើងនឹងបានឃើញថា ពាក្យថា «អាហ្គាប៉េ» អាចសំដៅទៅលើសេចក្តីស្រឡាញ់ របស់ព្រះ និងសេចក្តីស្រឡាញ់របស់មនុស្សលោក។ «អាហ្គាប៉េ» ក៏អាចយកមកប្រើ ដើម្បីពិពណ៌នា អំពីការស្រឡាញ់អ្វីដែលមិនល្អផងដែរ (ធីម៉ូថេទី២ ៤:១០)។ អ្នកសរសេរគម្ពីរសញ្ញាថ្មីបានប្រើពាក្យ ជាច្រើនទៀត ផ្សេងពីពាក្យថា «អាហ្គាប៉េ» នេះ ដើម្បីបង្ហាញអំពីសេចក្តីស្រឡាញ់របស់ព្រះ។ ដ្បិត ព្រះយេស៊ូវបានមានបន្ទូលថា «ដ្បិតព្រះវរបិតាស្រឡាញ់អ្នករាល់គ្នា ព្រោះអ្នករាល់គ្នាបានស្រឡាញ់ខ្ញុំ ហើយជឿថា ខ្ញុំមកពីព្រះ» (យ៉ូហាន ១៦:២៧)។ នៅក្នុងខនេះ ពាក្យថា «ហ្វីលីអូ» គឺជាពាក្យតំណាង ឱ្យ «ក្តីស្រឡាញ់» ជាភាសាក្រេក។ យើងបានឃើញរួចមកហើយថា លោកយ៉ូហានបានប្រើរូបស័ព្ទនេះ ដើម្បីពិពណ៌នាអំពីសេចក្តីស្រឡាញ់របស់ព្រះ និងការស្រឡាញ់របស់មនុស្សលោក។

ព្រះគម្ពីរក៏បានបង្រៀនថា សេចក្តីស្រឡាញ់របស់ព្រះមិនមែនជាសេចក្តីស្រឡាញ់តែម្ខាងប៉ុណ្ណោះទេ។ ដ្បិតព្រះក៏មានចំណងមេត្រីភាពជាមួយនឹងយើងដែរ ដោយទ្រង់យកព្រះទ័យទុកដាក់អំពីរបៀបដែលយើងបានគិត និងយល់ឃើញអំពីទ្រង់។ ព្រះទ្រង់ស្រឡាញ់យើង ហើយទ្រង់ក៏ចង់ឱ្យ យើងស្រឡាញ់ទ្រង់វិញដែរ។