---
title:  ទំនាក់ទំនងជាមួយនឹងព្រះ គឺពឹងផ្នែកទៅលើការសម្រេចចិត្តរបស់យើង
date:   07/01/2025
---

ព្រះបានត្រាស់ហៅមនុស្សគ្រប់គ្នា ឱ្យទទួលបានសេចក្តីស្រឡាញ់ចំណងមេត្រីភាពផ្ទាល់ខ្លួន ជាមួយនឹងទ្រង់ (សូមអានគម្ពីរម៉ាថាយ ២២:១-១៤)។ ប្រសិនបើយើងចង់មានទំនាក់ទំនងជាមួយ នឹងព្រះ នោះយើងចាំបាច់ត្រូវតែគោរពស្រឡាញ់ទ្រង់ (សូមអានគម្ពីរម៉ាថាយ ២២:៣៧-៣៩)។ អ្វីៗ គ្រប់យ៉ាង គឺពឹងផ្អែកទៅលើការសម្រេចចិត្តរបស់យើង នៅក្នុងការទទួលយក ឬបដិសេធសេចក្តីស្រឡាញ់ របស់ព្រះ។ ព្រះទ្រង់ចង់ប្រទានពរឱ្យយើង តាមរយៈទំនាក់ទំនងដែលយើងមានជាមួយនឹងទ្រង់។ ដូច្នេះ ហើយ យើងចាំបាច់ត្រូវតែទទួលយកសេចក្តីស្រឡាញ់របស់ទ្រង់ ដើម្បីឱ្យយើងទទួលបានព្រះពរដែលទ្រង់បានសន្យានឹងយើង។

`សូមអានគម្ពីរហូសេ ៩:១៥; យេរេមា ១៦:៥; រ៉ូម ១១:២២ និងយូដាស ១:២១។ តើខទាំងនេះ បានបង្រៀនយើងអ្វីខ្លះ អំពីព្រះពរដែលព្រះបានសន្យានោះ? តើយើងអាចបដិសេធព្រះពររបស់ទ្រង់ ឬ បាត់បង់ព្រះពរទាំងនោះបានដែរឬទេ? សូមបកស្រាយ។`

បើសិនជាយើងចង់រីករាយជាមួយនឹងព្រះពរដែលព្រះបានសន្យា នោះយើងនឹងជ្រើសរើសគោរពស្រឡាញ់ទ្រង់។ ប៉ុន្តែ យើងមិនត្រូវសាងកំហុស ដែលធ្វើឱ្យឈប់ស្រឡាញ់អ្នកណាម្នាក់នោះទេ។ យើងបានឃើញរួចមកហើយថា សេចក្តីស្រឡាញ់របស់ព្រះនៅអស់កល្បជានិច្ច។ សេចក្តីពិតនៃព្រះគម្ពីរ នៅត្រង់នេះ បានជួយឱ្យយើងយល់ពីគម្ពីរហូសេ ៩:១៥ កាន់តែប្រសើរឡើង។ នៅក្នុងខនេះ ព្រះបានមានបន្ទូលអំពីរាស្ត្ររបស់ទ្រង់យ៉ាងដូច្នេះថា «យើងនឹងលែងស្រឡាញ់គេទៀតហើយ»។ ប៉ុន្តែ យើងត្រូវតែ ចាំថានៅខាងចុងបទគម្ពីរនេះ ព្រះក៏បានប្រកាសថា «យើងនឹងប្រោសចិត្តដែលផិតក្បត់របស់គេឲ្យជា យើង នឹងស្រឡាញ់គេដោយស្ម័គ្រពីចិត្ត ដ្បិតកំហឹងរបស់យើង បានបែរចេញពីគេហើយ» (ហូសេ ១៤:៤)។ ដូច្នេះហើយ គម្ពីរហូសេ ៩:១៥ មិនមានន័យថា ព្រះនឹងលែងស្រឡាញ់គេទៀតហើយនោះទេ។ ខនេះ ប្រាកដជាបានពិពណ៌នាអំពីព្រះពរមួយចំនួនដែលបានមកពីសេចក្តីស្រឡាញ់របស់ព្រះដែលមនុស្សបាន បាត់បង់ ដោយសារតែពួកគេមិនបានគោរពតាមទ្រង់។ របៀបដែលយើងត្រូវឆ្លើយតបទៅនឹងសេចក្តីស្រឡាញ់របស់ព្រះ គឺមានសារៈសំខាន់ ដើម្បីឱ្យទំនាក់ទំនងដែលយើងមានជាមួយនឹងទ្រង់បានបន្តទៅ មុខទៀត។

«អ្នកណាដែលមានបទបញ្ជារបស់ខ្ញុំ ហើយធ្វើតាម គឺអ្នកនោះហើយដែលស្រឡាញ់ខ្ញុំ ព្រះវរបិតា ខ្ញុំស្រឡាញ់អ្នកណាដែលស្រឡាញ់ខ្ញុំ ហើយខ្ញុំក៏ស្រឡាញ់អ្នកនោះ ក៏នឹងសម្តែងខ្លួនឲ្យអ្នកនោះស្គាល់ទៀតផង» (យ៉ូហាន ១៤:២១)។ ទន្ទឹមគ្នានេះ ព្រះយេស៊ូវក៏បានប្រកាសដល់សិស្សរបស់ទ្រង់យ៉ាងដូច្នេះ ដែរថា «ដ្បិតព្រះវរបិតាស្រឡាញ់អ្នករាល់គ្នា ព្រោះអ្នករាល់គ្នាបានស្រឡាញ់ខ្ញុំ ហើយជឿថា ខ្ញុំមកពីព្រះ» (យ៉ូហាន ១៦:២៧)។

ខទាំងនេះបានបង្រៀនយើងថា ការទទួលបានព្រះពរពីចំណងនៃការប្រោសលោះជាមួយនឹង ព្រះ ដោយពឹងផ្អែកទៅលើការទទួលយកសេចក្តីស្រឡាញ់របស់ទ្រង់។ (យើងក៏ត្រូវតែចែករំលែកសេចក្តី ស្រឡាញ់នេះ ជាមួយនឹងអ្នកដទៃដែរ)។ ជាថ្មីម្តងទៀត សេចក្តីស្រឡាញ់ដែលព្រះមានចំពោះយើងមិន បានបញ្ចប់ នៅពេលដែលយើងបដិសេធទ្រង់នោះទេ។ យើងមិនអាចបញ្ឈប់ព្រះអាទិត្យមិនឱ្យរះ ឬបំភ្លឺ មកលើយើងបានឡើយ។ ប៉ុន្តែ នៅទីបំផុត យើងអាចបដិសេធទំនាក់ទំនងជាមួយព្រះ។ ដ្បិតនៅពេល ដែលធ្វើដូច្នេះ នោះយើងបានកាត់ផ្តាច់ខ្លួនយើងចេញពីព្រះពរបានមកពីទំនាក់ទំនងនេះ រួមទាំងព្រះពរ នៃជីវិតអស់កល្បផងដែរ។