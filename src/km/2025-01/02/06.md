---
title:  ការឱ្យទៅអ្នកដទៃ ដោយសារតែព្រះបានឱ្យមកយើង
date:   09/01/2025
---

យើងបានឃើញកាលពីម្សិលមិញរួចមកហើយថា អ្នកបម្រើរបស់ចៅហ្វាយ មិនអាចសងប្រាក់ ដែលគាត់បានជំពាក់ចៅហ្វាយរបស់គាត់នោះទេ។ ទន្ទឹមគ្នានេះ យើងក៏មិនអាចសងព្រះ នូវរឿងគ្រប់យ៉ាង ដែលទ្រង់បានធ្វើសម្រាប់យើងកាលពីមុន និងពេលឥឡូវនេះបានឡើយ។ «ទ្រង់សម្ដែងសេចក្តីស្រឡាញ់ របស់ព្រះអង្គដល់យើង ដោយព្រះគ្រីស្ទបានសុគតសម្រាប់យើង ក្នុងពេលដែលយើងនៅជាមនុស្សមាន បាបនៅឡើយ» (រ៉ូម ៥:៨)។ សេចក្តីស្រឡាញ់របស់ព្រះគឺអស្ចារ្យណាស់ ដូចដែលគម្ពីរយ៉ូហានទី១ ៣:១ បានចែងថា «ព្រះវរបិតាបានប្រទានសេចក្ដីស្រឡាញ់យ៉ាងណាដល់យើង ដែលយើងមានឈ្មោះថាជាកូនរបស់ព្រះ»។

តើយើងអាចធ្វើបាន និងអ្វីដែលយើងគួរធ្វើ គឺជាការបង្ហាញអ្នកដទៃពីសេចក្តីស្រឡាញ់របស់ព្រះដែលយើងអាចធ្វើទៅបាន។ ព្រះបានបង្ហាញយើងនូវសេចក្តីស្រឡាញ់ និងការលើកលែងទោសយ៉ាង អនេក។ ដូច្នេះហើយ តើយើងគួរតែស្រឡាញ់ និងលើកលែងទោសឱ្យអ្នកដទៃច្រើនជាងនេះប៉ុនណាទៅ? សូមចងចាំថា អ្នកបម្រើម្នាក់នេះ បានបាត់បង់សេចក្តីមេត្តា និងការលើកលែងទោសពីចៅហ្វាយរបស់គាត់ ដោយសារតែគាត់មិនបានបង្ហាញសេចក្តីមេត្តា និងការលើកលែងទោសឱ្យអ្នកបម្រើរបស់គាត់។ ដូច្នេះ បើសិនជាយើងស្រឡាញ់ព្រះពិតមែន នោះយើងនឹងបង្ហាញសេចក្តីស្រឡាញ់របស់ទ្រង់ដល់អ្នកដទៃជា មិនខាន។

`សូមអានគម្ពីរយ៉ូហាន ១៥:១២; យ៉ូហានទី១ ៣:១៦ និងយ៉ូហានទី១ ៤:៧-១២។ តើខទាំងនេះ បានបង្រៀនយើងអ្វីខ្លះ អំពីទំនាក់ទំនងរវាងសេចក្តីស្រឡាញ់របស់ព្រះ ការស្រឡាញ់ដែលយើងមាន ចំពោះ ទ្រង់ ហើយនិងការស្រឡាញ់ដែលយើងមានចំពោះអ្នកដទៃនោះ?`

ព្រះយេស៊ូវបានប្រាប់អ្នកបម្រើរបស់ទ្រង់ថា «បើអ្នករាល់គ្នាធ្វើតាមអ្វីដែលខ្ញុំបង្គាប់ នោះអ្នករាល់គ្នាពិតជាមិត្តសម្លាញ់របស់ខ្ញុំមែន» (យ៉ូហាន ១៥:១៤)។ តើព្រះយេស៊ូវបានបង្គាប់ឱ្យពួកគេធ្វើអ្វីខ្លះ? ព្រះយេស៊ូវបានបង្គាប់ពួកគេ (និងយើង) ឱ្យស្រឡាញ់អ្នកដទៃដូចជាទ្រង់បានស្រឡាញ់ពួកគេ។ នៅក្នុង ខនេះ និងនៅក្នុងខផ្សេងទៀត ព្រះអម្ចាស់បានបង្គាប់យើង ឱ្យស្រឡាញ់ព្រះ និងស្រឡាញ់អ្នកដទៃ។

និយាយរួម យើងគួរតែយល់ថា ព្រះបានលើកលែងទោសឱ្យយើង ដោយសារតែរបស់ម៉្យាងដែលយើងមិនសងទ្រង់វិញ។ ដូច្នេះហើយ ចិត្តរបស់យើងគួរតែស្រឡាញ់ និងសរសើរតម្កើងព្រះ ដោយ ការរស់នៅប្រកបដោយក្តីស្រឡាញ់ និងក្តីមេត្តាសម្រាប់អ្នកដទៃ។ គម្ពីរលូកា ៧:៤៧ បានបង្រៀនថា អ្នកណាដែលបានទទួលនូវការលើកលែងទោសច្រើនប៉ុនណា ក៏ត្រូវតែអត់ឱនទោសឱ្យអ្នកដទៃច្រើនប៉ុណ្ណឹង ដែរ។ ប៉ុន្តែ «អ្នកណាដែលទទួលការអត់ទោសឲ្យតិច នោះក៏ស្រឡាញ់តិចដែរ»។ តើនៅក្នុងចំណោម យើង មានអ្នកណាខ្លះដែលមិនបានស្គាល់ពីទំហំនៃការលើកលែងទោសរបស់ព្រះចំពោះយើងនោះ?

ប្រសិនបើយើងស្រឡាញ់ព្រះ នោះយើងក៏ត្រូវតែស្រឡាញ់អ្នកដទៃដែរ។ យើងគួរតែមាន បំណង ចិត្តចង់ចែករំលែកសារអំពីសេចក្តីស្រឡញ់របស់ព្រះ ជាមួយនឹងអ្នកដទៃតាមរយៈពាក្យសម្តី និងសកម្មភាព។ យើងគួរតែជួយអ្នកដទៃ តាមរយៈជីវិតប្រចាំថ្ងៃរបស់ពួកគេចាប់ពីពេលឥឡូវនេះតទៅ។ យើងក៏គួរតែស្វែងរកវិធីដឹកនាំមនុស្សទៅរកបុគ្គលម្នាក់ដែលនឹងប្រទានជីវិតអស់កល្បដល់ពួកគេ នៅ ក្រោមផ្ទៃមេឃថ្មី និងនៅលើផែនដីនេះ។

`តើមានរឿងអ្វីខ្លះ ដែលលោកអ្នកអាចធ្វើបាននៅថ្ងៃនេះ និងនៅថ្ងៃបន្តបន្ទាប់ទៀត ដើម្បីបង្ហាញ ពីក្តីស្រឡាញ់ដែលព្រះមានចំពោះអ្នកដទៃនោះ? តើលោកអ្នកអាចធ្វើអ្វីខ្លះ ដើម្បីអញ្ជើញពួកគេឱ្យមាន អំណរជាមួយនឹងសេចក្តីសន្យានៃជីវិតអស់កល្បជានិច្ចនោះ?`