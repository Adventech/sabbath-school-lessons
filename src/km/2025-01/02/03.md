---
title:  សេចក្តីសន្យាដែលព្រះបានតាំងឡើងថា ទ្រង់នឹងស្រឡាញ់យើង
date:   06/01/2025
---

ជាញឹកញាប់ ព្រះគម្ពីរបានប្រើរូបស័ព្ទអំពីគ្រួសារ ដើម្បីបង្ហាញពីចំណងមេត្រីភាពដ៏ពិសេស របស់ព្រះជាមួយនឹងយើង។ រូបស័ព្ទទាំងនេះបានរួមបញ្ចូលទាំងការស្រឡាញ់រវាងស្វាមី និងភរិយា ឬការ ស្រឡាញ់ដែលម្តាយមានចំពោះកូនរបស់នាង។ រូបស័ព្ទទាំងនេះ អ្នកសរសេរព្រះគម្ពីរបានប្រើរូបស័ព្ទ ទាំងនេះ ដើម្បីបង្ហាញអំពីទំនាក់ទំនងដ៏ពិសេសរវាងព្រះ និងរាស្ត្រជ្រើសតាំងរបស់ទ្រង់។ ព្រះបានសន្យាថា ទ្រង់នឹងស្រឡាញ់រាស្ត្ររបស់ទ្រង់។ ទ្រង់ក៏បានរំពឹងថា រាស្ត្ររបស់ទ្រង់នឹងទទួលយកក្តីស្រឡាញ់របស់ ទ្រង់ ដោយបែរមកស្រឡាញ់ទ្រង់ (និងស្រឡាញ់គ្នាទៅវិញទៅមក) វិញ។

`សូមអានគម្ពីរចោទិយកថា ៧:៦-៩។ តើខទាំងនេះបានបង្រៀនយើងអំពីទំនាក់ទំនងរវាងសេចក្តី ស្រឡាញ់របស់ព្រះ និងការសន្យារបស់ទ្រង់យ៉ាងដូចម្តេច?`

គម្ពីរចោទិយកថា ៧:៩ បានពិពណ៌នាអំពីចំណងមេត្រីភាពដែលព្រះមានជាមួយនឹងរាស្ត្រជ្រើសតាំងរបស់ទ្រង់។ ទំនាក់ទំនងនេះបានពឹងផ្នែកទៅលើភាពស្មោះត្រង់របស់ពួកគេ។ បើសិនជាពួកគេ គោរពតាមព្រះ នោះព្រះនឹងប្រទានពរដល់ពួកគេ។ បើសិនជាពួកគេធ្វើបាប ក៏ព្រះនៅតែស្រឡាញ់ពួកគេ ដដែល។ ប៉ុន្តែ មនុស្សអាចបំពានទំនាក់ទំនងដែលពួកគេមានជាមួយនឹងព្រះបាន បើសិនជាពួកគេបាន បដិសេធសេចក្តីស្រឡាញ់របស់ទ្រង់ និងបញ្ញត្តិរបស់ទ្រង់។

នៅក្នុងគម្ពីរចោទិយកថា ៧:៩ ពាក្យដែលបានសរសេរថា «ស្រឡាញ់» បានប្រែមកពីពាក្យថា «ហេសេដ (hesed)» ជាភាសាហេព្រើរ។ «ហេសេដ» បានបង្ហាញយើងពីការសន្យាដែលជាសេចក្តីស្រឡាញ់ របស់ព្រះ និងសេចក្តីសន្យាជាច្រើនទៀត។ ជាញឹកញាប់ អ្នកសរសេរព្រះគម្ពីរបានប្រើពាក្យថា «ហេសេដ» ដើម្បីប្រាប់យើងពីសេចក្តីស្រឡាញ់ និងសេចក្តីមេត្តារបស់ព្រះល្អអស្ចារ្យ និងពេញទៅដោយអំណាច។ «ហេសេដ» ក៏សំដៅទៅលើសេចក្តីស្រឡាញ់យ៉ាងស្មោះស្ម័គ្រ ដែលបុគ្គលណាម្នាក់បានបង្ហាញបុគ្គលម្នាក់ទៀត តាមរយៈទំនាក់ទំនងរបស់ពួកគេ។ នៅពេលដែលបុគ្គលម្នាក់មានសេចក្តីស្រឡាញ់ប្រភេទ «ហេសេដ» នៅក្នុងចិត្តរបស់គាត់ នោះគាត់អាចនឹងចាប់ផ្តើមចំណងមេត្រីភាពជាមួយនឹងអ្នកណាម្នាក់បាន ដោយរំពឹងថា បុគ្គលម្នាក់នោះនឹងស្រឡាញ់គាត់វិញ។

«ហេសេដ» របស់ព្រះ បានបង្ហាញថា សេចក្តីមេត្តារបស់ទ្រង់នឹងបន្តទៅមុខជារៀងរហូត។ យើងអាចពឹងផ្អែកទៅលើការសន្យា ដែលជាសេចក្តីមេត្តា និងជាសេចក្តីស្រឡាញ់របស់ព្រះនេះបាន។ ទន្ទឹមគ្នានេះ យើងក៏ត្រូវតែយល់ព្រមគោរពតាមទ្រង់ ហើយអនុវត្តនូវចំណែកដែលយើងមាន នៅក្នុងចំណងមេត្រីភាពជាមួយនឹងទ្រង់ (សូមអានគម្ពីរសាំយូអែលទី២ ២២:២៦; ពង្សាវតារក្សត្រទី១ ៨:២៣; ទំនុកតម្កើង ២៥:១០; ទំនុកតម្កើង ៣២:១០; របាក្សត្រទី២ ៦:១៤)។

សេចក្តីស្រឡាញ់ដែលព្រះមានចំពោះយើង គឺជាការចាប់ផ្តើមចំណងមេត្រីភាពគ្រប់បែបយ៉ាង ដែលយើងមានជាមួយនឹងអ្នកដទៃ។ ព្រះដែលគង់នៅក្នុងព្រះយេស៊ូវ បានលះបង់អង្គទ្រង់ដើម្បីយើង។ ព្រះយេស៊ូវបានមានបន្ទូលថា «គ្មានអ្នកណាមានសេចក្តីស្រឡាញ់ធំជាងនេះឡើយ គឺអ្នកដែលហ៊ានប្តូរ ជីវិតជំនួសពួកសម្លាញ់របស់ខ្លួននោះទេ» (យ៉ូហាន ១៥:១៣)។ ជាការពិតណាស់ ព្រះបានបង្ហាញយើង នូវគំរូដ៏ធំធេងនៃសេចក្តីស្រឡាញ់របស់ទ្រង់ នៅពេលដែលព្រះយេស៊ូវបានសុគតជំនួសយើងនៅលើឈើឆ្កាង (ភីលីព ២:៨)។

`តើលោកអ្នកសញ្ជឹងគិតពីការរក្សាសេចក្តីស្រឡាញ់របស់ព្រះជានិច្ចនោះតាមវិធីអ្វីខ្លះ?`