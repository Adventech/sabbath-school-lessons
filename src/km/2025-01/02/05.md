---
title:  សេចក្តីមេត្តាដែលត្រូវបានបដិសេធ
date:   08/01/2025
---

សេចក្តីស្រឡាញ់របស់ព្រះ គឺនៅអស់កល្បជានិច្ច។ យើងមិនអាចទិញសេចក្តីស្រឡាញ់របស់ ព្រះបានទេ ប៉ុន្តែ យើងអាចបដិសេធសេចក្តីស្រឡាញ់របស់ទ្រង់បាន។ ព្រះបានប្រទានជម្រើសមួយ ដល់យើង គឺថា៖ យើងអាចទទួលយកសេចក្តីស្រឡាញ់របស់ទ្រង់ ឬបដិសេធសេចក្តីស្រឡាញ់នេះ។ ពីព្រោះព្រះបានប្រទានសេរីភាពនៅក្នុងការជ្រើសរើស ដោយសារតែទ្រង់ស្រឡាញ់យើង ដោយប្រើសេចក្តី ស្រឡាញ់ដ៏ល្អឥតខ្ចោះអស់កល្បជានិច្ចរបស់ទ្រង់ មុនពេលដែលយើងធ្វើរឿងអ្វីមួយ (យេរេមា ៣១:៣)។ ការស្រឡាញ់ដែលយើងមានចំពោះព្រះ ជាចម្លើយឆ្លើយតបទៅនឹងរឿងគ្រប់យ៉ាង ដែលទ្រង់បានប្រទាន ដល់យើង មុនពេលដែលយើងទូលសូមរបស់នោះទៅទៀត។

`សូមអានរឿងប្រៀបប្រដូច នៅក្នុងគម្ពីរយ៉ូហានទី១ ៤:៧-២០ ដោយពិនិត្យមើលខ៧ និងខ ១៩ យ៉ាងយកចិត្តទុកដាក់។ តើរឿងប្រៀបប្រដូចនៅត្រង់នេះ បានប្រាប់យើងអ្វីខ្លះ អំពីសេចក្តីស្រឡាញ់ របស់ព្រះ?`

សេចក្តីស្រឡាញ់របស់ព្រះតែងតែមកមុនជានិច្ច។ ប្រសិនបើព្រះមិនបានស្រឡាញ់យើងទេ នោះយើងក៏មិនអាចស្រឡាញ់ទ្រងវិញដែរ។ ដ្បិតព្រះបានបង្កើត ដើម្បីឱ្យទ្រង់ស្រឡាញ់យើង និងដើម្បី ឱ្យយើងស្រឡាញ់ទ្រង់ ពីព្រោះទ្រង់ជាដើមចមនៃសេចក្តីស្រឡាញ់គ្រប់សណ្ឋាន។ ប៉ុន្តែ យើងមានជម្រើស នៅក្នុងការទទួលយកសេចក្តីស្រឡាញ់របស់ទ្រង់ រួចបង្ហាញថា សេចក្តីស្រឡាញ់នេះមាននៅក្នុងជីវិត របស់យើង។ យើងបានឃើញសេចក្តីពិតនៃព្រះគម្ពីរនេះ តាមរយៈរឿងប្រៀបប្រដូចរបស់ព្រះយេស៊ូវ ដែល ស្តីអំពីអ្នកបម្រើដែលមិនបានលើកទោសឱ្យអ្នកដទៃ (សូមអានគម្ពីរម៉ាថាយ ១៨:២៣-៣៥)។

នៅក្នុងរឿងប្រៀបប្រដូចនេះ យើងបានឃើញថា អ្នកបម្រើមិនបានមានលទ្ធភាពសងប្រាក់ដែលគាត់បានជំពាក់ចៅហ្វាយរបស់គាត់នោះទេ។ នៅក្នុងបទគម្ពីរម៉ាថាយ ជំពូក១៨ អ្នកបម្រើបានជំពាក់ ចៅហ្វាយរបស់គាត់ចំនួន១០០០០កាក់។ ១កាក់ស្មើនឹងប្រាក់ប្រហែលជា៦០០០ដេណារី។ ១ដេណារី ស្មើនឹងប្រាក់ឈ្នួលដែលបុរសម្នាក់នេះ បានទទួលនៅក្នុងមួយថ្ងៃ (សូមប្រៀបធៀបជាមួយនឹងគម្ពីរម៉ាថាយ ២០:២)។ បុរសម្នាក់នេះ ត្រូវធ្វើការចំនួន៦០០០ថ្ងៃ ដើម្បីឱ្យគាត់ទទួលបានប្រាក់១កាក់។ ឧបមាថា បុរសម្នាក់នេះបានធ្វើការអស់រយៈពេល៣០០ថ្ងៃនៅក្នុង១ឆ្នាំ។ បន្ទាប់មក គាត់នឹងទទួលបានប្រាក់៣០០ រៀលនៅក្នុង១ឆ្នាំ។ ដូច្នេះហើយ គាត់នឹងត្រូវធ្វើប្រហែលជា២០ឆ្នាំ ដើម្បីឱ្យគាត់ទទួលបានប្រាប់១កាក់ ដោយសារតែប្រាក់១កាក់នៅក្នុងពេលមានតម្លៃ៦០០០ដេណារី (៦០០០ដេណារី/៣០០ថ្ងៃ = ២០ឆ្នាំ)។ ដើម្បីឱ្យគាត់ទទួលបានប្រាក់១០០០០កាក់ នោះគាត់ត្រូវតែធ្វើការចំនួន២០០០០០ឆ្នាំ។ និយាយឱ្យខ្លី រូបស័ព្ទនេះបានបង្ហាញថា អ្នកបម្រើម្នាក់នេះមិនអាចសងប្រាក់ដែលគាត់បានជំពាក់ចៅហ្វាយរបស់គាត់ បានឡើយ។ ប៉ុន្តែ ចៅហ្វាយមានចិត្តស្រឡាញ់ និងអាណិតអាសូរដល់អ្នកបម្រើរបស់គាត់។ ម្ល៉ោះហើយ ចៅហ្វាយក៏បានលើកលែងឱ្យគាត់។

ប៉ុន្តែ អ្នកបម្រើដែលបានរួចទោសម្នាក់នេះ បានបដិសេធមិនព្រមលើកលែងឱ្យអ្នកបម្រើម្នាក់ ទៀតរបស់គាត់ ដែលបានជំពាក់ប្រាក់បន្តិចបន្តួច (១០០ ដេណារី) នោះទេ។ អ្នកបម្រើដែលបានរួចទោស ម្នាក់នេះ បានចាប់ឃុំឃាំងអ្នកបម្រើម្នាក់ទៀត។ បន្ទាប់មក ចៅហ្វាយរបស់គាត់ បានខឹងយ៉ាងខ្លាំង រហូត ដល់គាត់លែងមេត្តា និងលើកលែងទោសឱ្យអ្នកបម្រើម្នាក់នេះ។ សេចក្តីស្រឡាញ់ និងសេចក្តីមេត្តារបស់ ព្រះមិនចេះរីងស្ងួត ឬមានដែនកំណត់នោះទេ។ ប៉ុន្តែ យើងអាចសម្រេចចិត្តបដិសេធព្រះពរនៃសេចក្តីស្រឡាញ់ និងសេចក្តីមេត្តានេះបាន។

`តើព្រះបានលើកលែងទោសឱ្យលោកអ្នករឿងអ្វីដែរ? តើព្រះយេស៊ូវបានចេញថ្លៃលោះច្រើនប៉ុនណាដែរ ដើម្បីឱ្យយើងទទួលបាននូវការលើកលែងទោសនេះ? តើថ្លៃលោះនេះគួរតែធ្វើឱ្យលោកអ្នកទទួលបានយ៉ាងដូចម្តេច អំពីការលើកលែងទោសឱ្យអ្នកដទៃនោះ?`