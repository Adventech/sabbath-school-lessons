---
title:  ការបង្ហាញសេចក្តីមេត្តា
date:   30/01/2025
---

សេចក្តីខ្ញាល់របស់ព្រះសាហាវពិតមែន ប៉ុន្តែ សេចក្តីខ្ញាល់របស់ទ្រង់មានប្រភពចេញមកពីក្តីស្រឡាញ់របស់ទ្រង់។ នៅក្នុងគម្ពីរសញ្ញាចាស់ និងគម្ពីរសញ្ញាថ្មី ព្រះបានបង្ហាញសេចក្តីខ្ញាល់របស់ទ្រង់ ទាស់នឹងការអាក្រក់ ដោយសារតែសេចក្តីស្រឡាញ់របស់ទ្រង់។ សេចក្តីខ្ញាល់របស់ព្រះប្រាកដជាសាហាវ មែនហើយ ទើបធួននឹងភាពសាហាវនៃការអាក្រក់នោះបាន។

មិនមែនសេចក្តីខ្ញាល់សំខាន់ចំពោះព្រះនោះឡើយ តែជាសេចក្តីស្រឡាញ់វិញ។ ដ្បិតព្រះបាន ខ្ញាល់ ដោយព្រោះអំពើបាប និងការអាក្រក់ដែលបានធ្វើឱ្យរឿងអាក្រក់ៗកើតមានឡើងដល់អ្នកដែលទ្រង់ ស្រឡាញ់។ ដូច្នេះហើយ នៅទីបំផុត សេចក្តីស្រឡាញ់របស់ព្រះនឹងបញ្ឈប់សេចក្តីខ្ញាល់របស់ទ្រង់ នៅពេលដែលទ្រង់បញ្ឈប់ការអាក្រក់ទាំងអស់។ ព្រះនឹងលែងខ្ញាល់តទៅទៀត ពីព្រោះការអាក្រក់លែងមាន តទៅទៀតហើយ។ សេចក្តីខ្ញាល់របស់ព្រះនឹងបញ្ចប់ទៅ ដោយសារតែព្រះលែងត្រូវការសេចក្តីនេះតទៅ ទៀតហើយ។ គោលគំនិតនេះជាគោលគំនិតអស្ចារ្យជាទីបំផុត។

`អ្នកខ្លះបានលើកយកសេចក្តីខ្ញាល់របស់ព្រះមកធ្វើជាលេស ដើម្បីសងសឹកត្រឡប់ទៅអ្នកដែល បានធ្វើបាបពួកគេ។ សូមអានគម្ពីរចោទិយកថា ៣២:៣៥; សុភាសិត ២០:២២; សុភាសិត ២៤:២៩; រ៉ូម ១២:១៧-២១ និងហេព្រើរ ១០:៣០។ តើខទាំងនេះបានជួយឱ្យយើងយល់ថា យើងមិនត្រូវព្យាយាម សងសឹកនឹងអ្នកដែលបានធ្វើបាបយើងនោះយ៉ាងដូចម្តេច?`

ព្រះគម្ពីរបានប្រាប់យើងថា ព្រះអាចនឹងដាក់ទោសយើង។ នៅពេលដែលទ្រង់ដាក់ទោសយើង នោះទ្រង់តែងតែយុត្តិធម៌ជានិច្ច។ គម្ពីរសញ្ញាចាស់ និងគម្ពីរសញ្ញាថ្មីបានចែងថា មានតែព្រះមួយគត់ដែល អាចជំនុំជម្រះ និងដាក់ទោសមនុស្សដែលបានធ្វើបាបយើង ដូចដែលលោកប៉ុលបានសរសេរនៅក្នុងគម្ពីរ រ៉ូម ១២:១៩ យ៉ាងដូច្នេះថា «បងប្អូនស្ងួនភ្ងាអើយ មិនត្រូវសងសឹកដោយខ្លួនឯងឡើយ តែចូរទុកឲ្យព្រះ សម្ដែងសេចក្ដីក្រោធវិញ ដ្បិតមានសេចក្តីចែងទុកមកថា៖ «ព្រះអម្ចាស់មានព្រះបន្ទូលថា ការសងសឹកនោះស្រេចលើយើង យើងនឹងសងដល់គេ» (រ៉ូម ១២:១៩)។

ខណៈពេលដែលព្រះជំនុំជម្រះមនុស្សលម្អៀង និងមនុស្សអាក្រក់ នោះទ្រង់ក៏មានដំណឹងល្អ មកជាមួយដែរ។ ពោលគឺថា ព្រះបានរៀបចំផ្លូវ ដើម្បីសង្គ្រោះដល់អស់អ្នកណាដែលបានជឿដល់ទ្រង់។ ព្រះយេស៊ូវបាន «ប្រោសយើងឲ្យរួចពីសេចក្ដីក្រោធដែលត្រូវមក» (ថែស្សាឡូនីចទី១ ១:១០)។ សេចក្តី ខ្ញាល់របស់ព្រះដែលនឹងត្រូវមកដល់ គឺជាផ្នែកមួយនៅក្នុងផែនការរបស់ទ្រង់ ដែលថាទ្រង់៖ «មិនបានតម្រូវយើងសម្រាប់សេចក្ដីក្រោធទេ គឺសម្រាប់ឲ្យបានទទួលការសង្គ្រោះវិញ តាមរយៈព្រះយេស៊ូវគ្រីស្ទ ជាព្រះអម្ចាស់របស់យើង» វិញ (ថែស្សាឡូនីចទី១ ៥:៩)។ អ្នកដែលបានជឿទៅលើព្រះយេស៊ូវ ពួកគេនឹងបានរួចផុតពីសេចក្តីខ្ញាល់របស់ព្រះ។

`តើការសុគតរបស់ព្រះយេស៊ូវនៅលើឈើឆ្កាង បានធ្វើឱ្យព្រះមានទាំងភាពយុត្តិធម៌ និងពេញ ទៅដោយសេចក្តីមេត្តានោះដោយរបៀបណា នៅពេលដែលទ្រង់បានធ្វើកិច្ចការជាចៅក្រមរបស់ទ្រង់នោះ? តើព្រះបានធ្វើអ្វីខ្លះ ដើម្បីសង្គ្រោះយើងឱ្យរួចផុតពីសេចក្តីខ្ញាល់របស់ទ្រង់ដែលនឹងត្រូវមកដល់នោះ? តើហេតុអ្វីបានជាសេចក្តីពិតនៃព្រះគម្ពីរនេះ បានជួយឱ្យលោកអ្នកកាន់តែមានចិត្តអត់ធ្មត់ជាមួយ នឹងអ្នកដទៃនោះ?`