---
title:  សេចក្តីខ្ញាល់របស់ព្រះបានបង្ហាញពីក្តីស្រឡាញ់របស់ទ្រង់
date:   25/01/2025
---

### អំណានព្រះគម្ពីរសម្រាប់មេរៀនប្រចាំសប្ដាហ៍នេះ៖

ទំនុកតម្កើង ៧៨; យ៉ូណាស ៤:១-៤; ម៉ាថាយ ២១:១២, ១៣; អេសរ៉ា ៥:១២; ចោទិយកថា ៣២:៣៥។

> <p>ខចងចាំ៖</p>
> «រីឯព្រះអង្គវិញ ព្រះអង្គមានព្រះហឫទ័យអាណិតអាសូរ ព្រះអង្គអត់ទោសអំពើទុច្ចរិតរបស់ គេ ហើយមិនបានបំផ្លាញគេទេ ព្រះអង្គទប់ព្រះហឫទ័យរបស់ព្រះអង្គជាច្រើនលើកច្រើនសា មិនឲ្យ សេចក្ដីក្រោធរបស់ព្រះអង្គឆួលឡើងទាំងអស់ឡើយ» (ទំនុកតម្កើង ៧៨:៣៨)។

មនុស្សជាច្រើននាក់បានចូលចិត្តគោលគំនិតដែលថា ព្រះជាព្រះនៃសេចក្តីស្រឡាញ់។ ប៉ុន្តែ ពួកគេមិនបានសប្បាយចិត្តជាមួយនឹងគោលគំនិតដែលថា ព្រះក៏អាចខ្ញាល់ដែរ។ ពួកគេបានយល់ឃើញ ថា ប្រសិនបើព្រះជាសេចក្តីស្រឡាញ់ពិតមែន នោះទ្រង់មិនគួរខ្ញាល់ឡើយ។ ប៉ុន្តែ គោលគំនិតនេះ ជាគោលគំនិតខុសឆ្គង ពីព្រោះសេចក្តីខ្ញាល់របស់ព្រះ មានប្រភពចេញមកពីសេចក្តីស្រឡាញ់របស់ ទ្រង់។

អ្នកខ្លះបានជឿថា ព្រះនៃគម្ពីរសញ្ញាចាស់ជាព្រះនៃកំហឹង រីឯព្រះនៃគម្ពីរសញ្ញាថ្មីវិញ គឺជា ព្រះនៃសេចក្តីស្រឡាញ់។ ប៉ុន្តែ ព្រះមានតែមួយព្រះអង្គគត់។ អ្នកសរសេរព្រះគម្ពីរបានបង្ហាញថា ព្រះ នៅក្នុងគម្ពីរសញ្ញាចាស់ និងព្រះនៅក្នុងគម្ពីរសញ្ញាថ្មី គឺជាព្រះតែមួយ។ ព្រះរបស់យើងដែលប្រកបដោយក្តីស្រឡាញ់ ទ្រង់បានខ្ញាល់ទៅនឹងសេចក្តីអាក្រក់។ សេចក្តីអាក្រក់បានធ្វើឱ្យទ្រង់ខ្ញាល់ ដោយសារតែ ព្រះនៃសេចក្តីស្រឡាញ់។ ព្រះយេស៊ូវបានបង្ហាញសេចក្តីខ្ញាល់របស់ទ្រង់ទាស់នឹងការអាក្រក់។ ម៉្យាងទៀត គម្ពីរសញ្ញាថ្មីក៏បានបង្រៀនអំពីសេចក្តីខ្ញាល់ដ៏បរិសុទ្ធរបស់ព្រះជាច្រើនលើកច្រើនសាដែរ។

សេចក្តីខ្ញាល់របស់ព្រះ គឺជាចម្លើយនៃសេចក្តីស្រឡាញ់ដែលទ្រង់ឆ្លើយតបទៅកាន់ការអាក្រក់ និងឆ្លើយតបទៅកាន់ទង្វើ និងឥរិយាបថរបស់មនុស្សលោកដែលបានលម្អៀង។ សេចក្តីខ្ញាល់របស់ព្រះ មានប្រភពចេញមកពីសេចក្តីស្រឡាញ់ដ៏ល្អឥតខ្ចោះរបស់ទ្រង់ ដែលចង់ឱ្យភាវមានជីវិតទាំងអស់ទទួល នូវអ្វីដែលល្អបំផុត។ អំពើអាក្រក់បានធ្វើឱ្យព្រះខ្ញាល់ និងបានធ្វើឱ្យទ្រង់សម្រេចព្រះទ័យជួយដល់អ្នក ដែលបានរងទុក្ខ ដោយសារតែអំពើអាក្រក់នេះ។ តាមពិតទៅ ចំណុចនេះហើយជាមូលហេតុដែលនាំ ឱ្យសេចក្តីខ្ញាល់របស់ទ្រង់ ក្លាយមកជាវិធីសាស្ត្រនៃការបង្ហាញសេចក្តីស្រឡាញ់របស់ទ្រង់វិញនោះ។