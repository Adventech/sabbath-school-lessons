---
title:  ខ្មែរ
date:   26/01/2025
---

ការអាក្រក់បានធ្វើឱ្យទ្រង់មិនសព្វព្រះទ័យ

ព្រះនៃព្រះគម្ពីរ ទ្រង់សព្វព្រះទ័យជាមួយនឹងការសម្រេចចិត្តដែលយុត្តិធម៌។ ទ្រង់ស្អប់ការអាក្រក់ ពីព្រោះការអាក្រក់ និងអំពើបាបបានធ្វើឱ្យទ្រង់ខ្ញាល់។ ព្រះបានបង្ហាញសេចក្តីខ្ញាល់របស់ទ្រង់ទាស់ទៅ នឹងការអាក្រក់ នៅពេលដែលមនុស្សអាក្រក់បានធ្វើបាបមនុស្សស្លូតត្រង់។ ព្រះក៏មិនបានសព្វព្រះទ័យ នៅពេលដែលអ្នកណាម្នាក់បានធ្វើរឿងអាក្រក់ ដើម្បីធ្វើបាបខ្លួនឯងដែរ។ ព្រះទ្រង់ស្អប់ការអាក្រក់ ដោយសារ តែការអាក្រក់តែងតែធ្វើបាបភាវមានជីវិតដែលទ្រង់បានបង្កើតមក។ នៅក្នុងរឿងនៃព្រះគម្ពីរ ព្រះបានខ្ញាល់ ម្តងហើយម្តងទៀត ដោយសារតែការអាក្រក់ដែលរាស្ត្ររបស់ទ្រង់បានទាស់នឹងទ្រង់។ ខាងក្រោមនេះ ជាចំណុចត្រួសៗ នៃអ្វីដែលបានកើតឡើងនៅក្នុងរឿងទាំងនោះ៖

១. មុនដំបូង ពួកបណ្តាជនបានបែរចេញពីការស្តាប់បង្គាប់ព្រះទៅធ្វើការអាក្រក់។ មានពេលខ្លះ ពួកគេបានធ្វើរឿងអាក្រក់ៗ ដើម្បីឱ្យព្រះខ្ញាល់។ តើការអាក្រក់ដែលពួកបណ្តាជនបានធ្វើនោះ ជាអ្វី? ពួកគេបានសម្លាប់កូនៗរបស់ពួកគេ រួចយកសាកសព និងឈាមកូនរបស់ពួកគេទៅបូជា ថ្វាយព្រះក្លែងក្លាយ។
២. ព្រះទ្រង់បានគោរពការសម្រេចចិត្តរបស់មនុស្សដែលថា ពួកគេនឹងឈប់គោរពតាមទ្រង់។ ទ្រង់នឹង ទុកឱ្យពួកគេនៅម្នាក់ឯង។
៣. សាសន៍ដទៃបានបៀតបៀនរាស្ត្ររបស់ព្រះ និងធ្វើបាបពួកគេ។
៤. ពួកបណ្តាជនបានអំពាវនាវរកព្រះឱ្យសង្គ្រោះពួកគេចេញពីខ្មាំងសត្រូវរបស់ពួកគេ។
៥. ព្រះបានសង្រ្គោះរាស្ត្ររបស់ទ្រង់ តាមរយៈព្រះគុណរបស់ទ្រង់។
៦. បន្ទាប់ពីពួកបណ្តាជនគេចផុតពីគ្រោះថ្នាក់រួចមក នោះពួកគេបានឈប់ធ្វើតាមព្រះ ដោយ បានធ្វើអំពើបាបអាក្រក់ជាងកាលពីមុនទៅទៀត។

ព្រះបានបន្តបង្ហាញសេចក្តីស្រឡាញ់ និងសេចក្តីមេត្តាដល់រាស្ត្ររបស់ទ្រង់ នៅពេលដែលពួកគេ ប្រឆាំងទាស់នឹងទ្រង់។

`សូមអានបទគម្ពីរទំនុកតម្កើង ជំពូក៧៨។ តើបទគម្ពីរទំនុកតម្កើងនេះបានប្រាប់យើងអ្វីខ្លះ អំពី មនោសញ្ចេតនារបស់ព្រះ នៅពេលដែលរាស្ត្ររបស់ទ្រង់បានប្រឆាំងទាស់នឹងទ្រង់ម្តងហើយម្តងទៀតនោះ? តើព្រះបានធ្វើអ្វីខ្លះ នៅពេលដែលពួកគេបានបដិសេធទ្រង់នោះ?`

ព្រះគម្ពីរបានប្រាប់យើងថា ភាពយុត្តិធម៌ និងការបង្ហាញសេចក្តីស្រឡាញ់បានស្របជាមួយគ្នា។ ដូច្នេះហើយ សេចក្តីខ្ញាល់របស់ព្រះគឺជាចម្លើយនៃសេចក្តីស្រឡាញ់ ដែលទ្រង់បានឆ្លើយទាស់នឹងការអាក្រក់ ដោយសារតែការអាក្រក់ តែងតែធ្វើបាបអ្នកស្រឡាញ់ព្រះជានិច្ច។ គំរូនៃសេចក្តីខ្ញាល់របស់ព្រះនីមួយៗដែលមានចែងនៅក្នុងព្រះគម្ពីរ បានបង្ហាញថា សេចក្តីខ្ញាល់របស់ទ្រង់តែងតែយុត្តិធម៌ជានិច្ច។

រាស្ត្ររបស់ព្រះបានបដិសេធទ្រង់ និងបានបែរមកទាស់នឹងទ្រង់ជាច្រើនលើកច្រើនសា។ ប៉ុន្តែ ព្រះបានអត់ធ្មត់ជាមួយនឹងរាស្ត្ររបស់ទ្រង់បន្តទៅទៀត។ ទ្រង់បានប្រទានសេចក្តីមេត្តារបស់ទ្រង់ដល់ពួកគេ នៅពេលដែលពួកគេមិនបានរំពឹងថាទ្រង់នឹងជួយពួកគេ (នេហេមា ៩:៧-៣៣)។ ទ្រង់បានបង្ហាញ សេចក្តីស្រឡាញ់ដ៏អស្ចារ្យរបស់ទ្រង់ ដូចដែលគម្ពីរទំនុកតម្កើង ៧៨:៣៨ បានចែងថា «ព្រះអង្គមានព្រះ ហឫទ័យអាណិតអាសូរ ព្រះអង្គអត់ទោសអំពើទុច្ចរិតរបស់គេ ហើយមិនបានបំផ្លាញគេទេ ព្រះអង្គទប់ព្រះហឫទ័យរបស់ព្រះអង្គជាច្រើនលើកច្រើនសា មិនឲ្យសេចក្ដីក្រោធរបស់ព្រះអង្គឆួលឡើងទាំងអស់ឡើយ»។