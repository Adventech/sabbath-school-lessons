---
title:  ការដាក់ទោសរបស់ព្រះ
date:   29/01/2025
---

ព្រះគម្ពីរបានបង្ហាញយើងថា ព្រះបានជួយដល់អ្នកដែលបានរងទុក្ខ និងឈឺចាប់។ ព្រះក៏បានបង្ហាញសេចក្តីខ្ញាល់របស់ទ្រង់ ទាស់នឹងមនុស្សអាក្រក់ផងដែរ។ ការអាក្រក់បានធ្វើឱ្យទ្រង់ខ្ញាល់។ ប៉ុន្តែ សេចក្តីខ្ញាល់របស់ទ្រង់តែងតែទាស់នឹងរឿង ដែលធ្វើបាបភាវមានជីវិតដែលទ្រង់បានបង្កើតមក។

នៅពេលដែលយើងអានគម្ពីរបរិទេវ ៣:៣២, ៣៣ នោះយើងនឹងបានឃើញថា ព្រះមិនចង់ដាក់ទោសមនុស្សមានបាបម្នាក់ណាឡើយ។ ទ្រង់មិនចង់ជំនុំជម្រះមនុស្សអាក្រក់នោះទេ ដោយសារតែ ទ្រង់ជាព្រះនៃក្តីស្រឡាញ់។ ដោយសារតែទ្រង់ជាព្រះនៃក្តីស្រឡាញ់នេះហើយ បានជាទ្រង់ត្រូវតែយុត្តិធម៌ ដោយការដាក់ទោសអំពើអាក្រក់នោះ។

យើងបានឃើញសេចក្តីពិតនេះ នៅក្នុងរឿងនៃព្រះគម្ពីរដែលស្តីអំពីរយៈពេលដែលព្រះបានបន្តលើកលែងទោសឱ្យរាស្ត្ររបស់ទ្រង់នោះ។ ព្រះបានប្រទានពេលវេលាដល់រាស្ត្ររបស់ទ្រង់ម្តងហើយ ម្តងទៀត ដើម្បីឱ្យពួកគេឈប់ប្រព្រឹត្តអំពើបាប ហើយត្រឡប់មករកទ្រង់វិញ។ ព្រះបានចាត់ហោរាដែល ជាអ្នកនាំសាររបស់ទ្រង់ មកកាន់រាស្ត្ររបស់ទ្រង់ ប៉ុន្តែ រាស្ត្ររបស់ទ្រង់បានបដិសេធមិនព្រមស្តាប់ទ្រង់ ឡើយ (សូមអានគម្ពីរយេរេមា ៣៥:១៤-១៧; ទំនុកតម្កើង ៨១:១១-១៤)។

`សូមអានគម្ពីរអេសរ៉ា ៥:១២ បន្ទាប់មក សូមប្រៀបធៀបខគម្ពីនេះជាមួយនឹងគម្ពីរយេរេមា ៥១:២៤, ២៥, ៤៤។ តើខទាំងនេះបានបង្ហាញយើងនូវការបកស្រាយយ៉ាងដូចម្តេច ទាក់ទងទៅនឹង មូលហេតុដែលនាំឱ្យព្រះដាក់ទោសទីក្រុងយេរូសាឡិមនោះ? (សូមអានគម្ពីរកូរិនថូសទី២ ៣៦:១៦)។`

បទគម្ពីរអេសរ៉ា ជំពូក៥ បានប្រាប់យើងថា រាស្ត្ររបស់ព្រះបានបន្តធ្វើឱ្យទ្រង់ខ្ញាល់។ ដូច្នេះ ហើយ ចំណេរក្រោយមក ព្រះបានសម្រេចព្រះទ័យអនុញ្ញាតឱ្យស្តេចនេប៊ូក្នេសានៃនគរបាប៊ីឡូន មក និរទេសរាស្ត្ររបស់ទ្រង់ចេញពីទឹកដីពួកគេ ទៅកាន់ស្រុកបាប៊ីឡូនវិញ (អេសរ៉ា ៥:១២)។ ព្រះបានរង់ចាំ អស់រយៈពេលយ៉ាងយូរ មុនពេលដែលទ្រង់ឱ្យរាស្ត្ររបស់ទ្រង់ចេញទៅ។ ទ្រង់បានរង់ចាំរហូតដល់ទ្រង់ លែងមានផ្លូវសង្គ្រោះពួកគេ (របាក្សត្រទី២ ៣៦:១៦)។ ក្រោយមក ព្រះបានជំនុំជម្រះទីក្រុងបាប៊ីឡូន ដោយសារតែការអាក្រក់ដែលទីក្រុងនេះបានធ្វើមកលើរាស្ត្ររបស់ទ្រង់ និងទឹកដីរបស់ពួកគេ (យេរេមា ៥១:២៤, ២៥, ៤៤; សូមប្រៀបធៀបជាមួយនឹងគម្ពីរសាការី ១:១៥)។

នៅពេលដែលព្រះជំនុំជម្រះរាស្ត្ររបស់ទ្រង់ នោះព្រះគម្ពីរបានបកស្រាយសកម្មភាពទ្រង់ថា ជាការប្រគល់រាស្ត្ររបស់ទ្រង់ទៅឱ្យខ្មាំងសត្រូវរបស់ពួកគេ (ពួកចៅហ្វាយ ២:១៣, ១៤; ទំនុកតម្កើង ១០៦:៤១, ៤២)។ នេះគឺដោយសារតែព្រះបានទទួលយកការសម្រេចចិត្តរបស់ពួកគេដែលថា ពួកគេនឹងបម្រើព្រះក្លែងក្លាយជំនួសទ្រង់វិញ (ពួកចៅហ្វាយ ១០:៦-១៦; ចោទិយកថា ២៩:២៤-២៦)។ យើង បានឃើញរួចមកហើយថា សេចក្តីខ្ញាល់ដែលព្រះបានប្រើទាស់នឹងការអាក្រក់ មានប្រភពចេញមកពីសេចក្តី ស្រឡាញ់របស់ទ្រង់ និងដោយសារតែទ្រង់ចង់ឱ្យមនុស្សគ្រប់គ្នាទទួលបាននូវអ្វីដែលល្អបំផុតផងដែរ។ នៅទីបំផុត សេចក្តីខ្ញាល់ដែលព្រះបានប្រើទាស់នឹងការអាក្រក់ នឹងធ្វើឱ្យទ្រង់បំផ្លាញអំពើបាប និងការ អាក្រក់ជារៀងរហូតតទៅ។

`ព្រះមិនចង់ដាក់ទោសអ្នកណាម្នាក់នោះឡើយ។ តើគោលគំនិតនេះបានជួយឱ្យលោកអ្នកយល់ពីសេចក្តីខ្ញាល់របស់ព្រះយ៉ាងដូចម្តេច? បើសិនជាព្រះយឺតនឹងខ្ញាល់ពិតមែន តើយើងគួរតែអត់ធ្មត់ជាមួយ នឹងអ្នកដទៃឬ? ទន្ទឹមគ្នានេះ តើយើងអាចការពារ និងយកចិត្តទុកដាក់ចំពោះអ្នកដែលបានរងទុក្ខដោយសារ តែមនុស្សអាក្រក់នោះបានដោយរបៀបណា?`