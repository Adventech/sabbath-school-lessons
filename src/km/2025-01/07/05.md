---
title:  សេរីភាពនៅក្នុងការជ្រើសរើស
date:   12/02/2025
---

ខណៈពេលដែលយើងមិនអាចយល់បាន ពីវិធី ឬព្រះតំរិះរបស់ព្រះទាំងស្រុង នោះព្រះគម្ពីរក៏បានប្រាប់យើងនូវរឿងមួយចំនួន ដែលបានជួយឱ្យយើងយល់ពីបញ្ហានៃការអាក្រក់នេះដែរ។ ទស្សនៈ មួយដែលអាចជួយឱ្យយល់ពីបញ្ហានៃការអាក្រក់កាន់តែប្រសើរឡើង នោះគឺជាទស្សនៈតាមរយៈសេរីភាព នៅក្នុងការជ្រើសរើស។

សេរីភាពនៅក្នុងការជ្រើសរើសជាទស្សនៈមួយ ដែលការអាក្រក់បានកើតឡើង ដោយសារតែ មនុស្សលោកបានសម្រេចចិត្តខុស។ ដូច្នេះហើយ យើងមិនត្រូវបន្ទោសព្រះ ដោយសារតែការអាក្រក់នេះ ទេ ពីព្រោះព្រះបានប្រទានសេរីភាពនៅក្នុងការជ្រើសរើសដល់យើង សម្រាប់ហេតុផលល្អៗ។ តើហេតុអ្វី បានជាព្រះបង្កើតយើងមក ឱ្យមានសេរីភាពនៅក្នុងការជ្រើសរើសយ៉ាងដូច្នេះ? លោកស៊ី អេស លូវីស (C. S. Lewis) ដែលជាអ្នកគ្រីស្ទានបានសរសេរថា «សេរីភាពនៅក្នុងការជ្រើសរើសអាចធ្វើឱ្យការអាក្រក់ កើតមានឡើង។ ទន្ទឹមគ្នានេះ សេរីភាពនៅក្នុងការជ្រើសរើសក៏ជារឿងតែមួយគត់ ដែលអាចធ្វើឱ្យការ ស្រឡាញ់ ឬអំណរមានតម្លៃទៅបាន។ ដ្បិតភពដែលមានពេញទៅដោយមនុស្សយន្ត មិនមែនជាភពដែល គួរបង្កើតនោះទេ ពីព្រោះព្រះទ្រង់ចង់ឱ្យយើងមានអំណរ។ ប៉ុន្តែ វិធីតែមួយគត់ដែលអាចជួយឱ្យយើងទទួលបានសេចក្តីអំណរ នោះគឺជាការស្រឡាញ់ព្រះ និងការស្រឡាញ់គ្នាទៅវិញទៅមកនោះឯង . . . . យើងអាចស្រឡាញ់ព្រះ និងស្រឡាញ់គ្នាទៅវិញទៅមកបាន លុះត្រាតែយើងមានសេរីភាពជាមុនសិន»។ ដកស្រង់ពី Mere Christianity (New York: MacMillan, 1960), page 52, adapted។

`សូមអានគម្ពីរលោកុប្បត្តិ ២:១៦, ១៧។ តើខទាំងនេះបានបង្រៀនយើងអ្វីខ្លះ អំពីសេរីភាពនៅក្នុងការជ្រើសរើសនោះ?`

តើហេតុអ្វីបានជាព្រះខ្វល់ព្រះទ័យនឹងការបង្គាប់លោកអ័ដាម និងនាងអេវ៉ាឱ្យគោរពទ្រង់យ៉ាង ដូច្នេះ បើសិនជាពួកគេមិនមានសេរីភាពនៅក្នុងការធ្វើតាមទ្រង់នោះ? លោកអ័ដាម និងនាងអេវ៉ាបានជ្រើសរើសបរិភោគផ្លែហាមឃាត់។ ចាប់ពីពេលនោះមក ភពផែនដីរបស់យើងបានពេញទៅដោយការអាក្រក់។ យើងបានអានអំពីលោកកាអ៊ីនសម្លាប់លោកអេបិល នៅក្នុងបទគម្ពីរលោកុប្បត្តិ ជំពូក៤ ដែលជា ជំពូកបន្ទាប់ទៀត បន្ទាប់ពីលោកអ័ដាម និងអេវ៉ាបានធ្លាក់ទៅក្នុងអំពើបាប។ រឿងអំពីការធ្លាក់ទៅក្នុងអំពើ បាប បានបង្ហាញពីរបៀបដែលការសម្រេចចិត្តខុសបាននាំអំពើបាប និងការអាក្រក់ចូលមកក្នុងប្រវត្តិសាស្ត្រ នៃភពផែនដីរបស់យើង។

យើងបានអានអំពីសេរីភាពនៃការជ្រើសរើសនេះ នៅក្នុងព្រះគម្ពីរទាំងមូល (សូមអានគម្ពីរ ចោទិយកថា ៧:១២, ១៣; យ៉ូស្វេ ២៤:១៤, ១៥; ទំនុកតម្កើង ៨១:១១-១៤ និងអេសាយ ៦៦:៤)។ យើងបានសម្រេចចិត្តជារៀងរាល់ថ្ងៃនៅក្នុងជីវិតរបស់យើង ដោយសារតែព្រះបានបង្កើតយើងឱ្យមានសេរីភាពនៅក្នុងការជ្រើសរើស។ បើគ្មានសេរីភាពនៅក្នុងការជ្រើសរើសទេ នោះ យើងមិនមែនជាមនុស្ស លោកពិតប្រាកដនោះទេ តែយើងប្រហែលជាដូចជាម៉ាស៊ីន ឬមនុស្សយន្តវិញ។

`ក្រុមហ៊ុនសាន់នីបានធ្វើសុនកយន្តមួយក្បាលដែលមានឈ្មោះថា អៃយបូ (Aibo)។ អៃយបូមើលទៅស្រដៀងគ្នានឹងសុនកពិតប្រាកដ។ ប៉ុន្តែអៃយបូមិនចេះឈឺ មិនចេះព្រុស មិនចេះខាំ មិនត្រូវការ ចាក់ថ្នាំ ហើយរោមរបស់វាក៏មិនចេះជ្រុះដែរ។ តើលោកអ្នកនឹងដូរសុនកពិតប្រាកដជាមួយនឹងសុនកយន្ត អៃយបូដែរឬទេ? បើសិនជាទេ តើជម្រើសរបស់លោកអ្នកបានជួយឱ្យលោកអ្នកយល់ពីមូលហេតុដែលនាំ ឱ្យព្រះបង្កើតយើងមកឱ្យមានសេរីភាពនៅក្នុងការជ្រើសរើសនោះ កាន់តែប្រសើរឡើងដោយរបៀបណា?`