---
title:  អំពើបាប២យ៉ាងដែលធំបំផុត
date:   17/03/2025
---

ព្រះយេស៊ូវបានមានបន្ទូលថា បញ្ញត្តិ២យ៉ាងដែលសំខាន់បំផុតនោះគឺជាការស្រឡាញ់ព្រះ និង ស្រឡាញ់អ្នកដទៃ។ ដ្បិតនៅពេលដែលគោរពបញ្ញត្តិទាំងនេះ នោះយើងក៏ត្រូវតែលះបង់របស់ខ្លះ ដើម្បី ឱ្យយើងបានបង្ហាញថា យើងស្រឡាញ់អ្នកដទៃផងដែរ។ នៅពេលដែលយើងធ្វើដូច្នេះ នោះយើងនឹង បង្ហាញថា យើងបានយល់នូវអត្ថន័យនៃការធ្វើតាមព្រះយេស៊ូវ។

ឥឡូវនេះ បើសិនជាបញ្ញត្តិសំខាន់២យ៉ាងធំបំផុតនោះគឺជាការស្រឡាញ់ព្រះ និងជាការស្រឡាញ់ អ្នកដទៃ នោះតើអំពើបាប២យ៉ាងធំបំផុតរបស់យើងនោះគឺជាអ្វី?

`សូមអានគម្ពីរទំនុកតម្កើង ១៣៥:១៣-១៩។ តើខទាំងនេះបានបង្រៀនយើងអ្វីខ្លះ អំពីអំពើបាបដែលយើងបានឃើញនៅក្នុងខដទៃទៀតនៃព្រះគម្ពីរនោះ?`

គម្ពីរសញ្ញាចាស់បានពិពណ៌នាអំពីរបៀបដែលយើងត្រូវស្រឡាញ់ព្រះលើសជាងរបស់ទាំងអស់ (សូមអានគម្ពីរចោទិយកថា ៦:៥)។ តើអ្វីទៅដែលមានលក្ខណៈខុសគ្នាដាច់ស្រឡះពីការស្រឡាញ់ព្រះ នោះ? អ្វីដែលខុសគ្នាដាច់ស្រឡះនោះគឺជាការស្រឡាញ់ព្រះក្លែងក្លាយ មិនថា «ព្រះក្លែងក្លាយ» ទាំងនោះ ជាអ្វីនោះទេ។

`សូមអានគម្ពីរសាការី ៧:៩-១២។ តើអ្វីទៅដែលបានធ្វើឱ្យព្រះខ្ញាល់នោះ? តើចំណុចនៅក្នុង ខនេះ និងអំពើបាបនៃការថ្វាយបង្គំព្រះក្លែងក្លាយ មានទំនាក់ទំនងទៅនឹងបញ្ញត្តិសំខាន់២យ៉ាងធំបំផុត នោះយ៉ាងដូចម្តេច?`

ព្រះមិនសព្វព្រះទ័យនឹងការថ្វាយបង្គំព្រះក្លែងក្លាយរបស់យើងនោះទេ។ ហើយទ្រង់ក៏មិនចង់ ឱ្យយើងធ្វើបាបអ្នកដទៃនោះដែរ។ សូមចងចាំថា ព្រះគឺជាសេចក្តីស្រឡាញ់។ ដូច្នេះហើយ ទ្រង់នឹងខ្ញាល់ នៅពេលដែលយើងធ្វើបាបអ្នកដទៃ ឬមិនយុត្តិធម៌ចំពោះពួកគេ។

ព្រះយេស៊ូវបានភ្ជាប់អំពើបាប២យ៉ាងធំបំផុតនៅក្នុងគម្ពីរសញ្ញាចាស់ ទៅនឹងបញ្ញត្តិសំខាន់បំផុត ទាំង២យ៉ាងដែលថា ចូរស្រឡាញ់ព្រះ និងស្រឡាញ់អ្នកដទៃ។ ដូច្នេះហើយ អំពើបាប២យ៉ាងដែលធំបំផុត នោះគឺជាការខកខានមិនបានស្រឡាញ់ដូចជាព្រះបានបង្គាប់យើងនោះឯង។ លោកអ្នកមិនអាចរក្សាបញ្ញត្តិ របស់ព្រះបានឡើយ បើសិនជាលោកអ្នកមិនបានស្រឡាញ់ព្រះ និងមិនបានស្រឡាញ់អ្នកដទៃនោះ។

នៅក្នុងគម្ពីរយ៉ូហានទី១ ៤:២០, ២១ យើងបានឃើញថា៖ «ប្រសិនបើអ្នកណាពោលថា “ខ្ញុំស្រឡាញ់ព្រះ” តែស្អប់បងប្អូនរបស់ខ្លួន អ្នកនោះជាអ្នកកុហក ដ្បិតអ្នកណាមិនស្រឡាញ់បងប្អូនរបស់ខ្លួន ដែលមើលឃើញ អ្នកនោះក៏ពុំអាចស្រឡាញ់ព្រះ ដែលខ្លួនមើលមិនឃើញនោះបានដែរ យើងបានទទួល បទបញ្ជានេះមកពីព្រះអង្គថា អ្នកណាដែលស្រឡាញ់ព្រះ អ្នកនោះក៏ត្រូវតែស្រឡាញ់បងប្អូនរបស់ខ្លួនដែរ»។

`តើលោកអ្នកបានបកស្រាយទៅកាន់អ្នកណាម្នាក់ ពីមូលហេតុដែលនាំឱ្យការស្រឡាញ់ព្រះរបស់លោកអ្នកមិនអាចបំបែកចេញពីការស្រឡាញ់អ្នកដទៃនោះយ៉ាងដូចម្តេច? តើគោលគំនិតទាំង២យ៉ាងនេះបានភ្ជាប់នឹងគ្នាដោយរបៀបណា?`