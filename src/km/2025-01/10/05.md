---
title:  អ្នកដែលបានគ្រប់គ្រងផែនដីនេះមួយរយៈពេល
date:   05/03/2025
---

យើងបានឃើញរួចមកហើយថា ព្រះបានប្រទានដល់សាតាំង និងអ្នកដើរតាមវា នូវអំណាចនៅក្នុងរឿងមួយចំនួនដែលបានកើតឡើងនៅលើផែនដីនេះ។ ព្រះបានអនុញ្ញាតឱ្យសាតាំងទទួលបានការគ្រប់គ្រងនេះមួយរយៈពេលខ្លី ដោយមានច្បាប់សង្គ្រាមកម្រិតទៅលើការគ្រប់គ្រងរបស់វានេះ។

ច្បាប់នៅក្នុងការធ្វើសង្គ្រាម បានកម្រិតទាំងទង្វើរបស់សាតាំង និងសកម្មភាពរបស់ព្រះ។ ព្រះបានកម្រិតអំណាចរបស់ទ្រង់មួយរយៈពេល ដើម្បីឱ្យទ្រង់បានដោះស្រាយបញ្ហានៃការអាក្រក់ដែល សាតាំងបានបង្កឡើង និងបានគ្រប់គ្រង។ ព្រះអម្ចាស់បានយល់ស្របធ្វើតាមច្បាប់សង្គ្រាម។ ព្រះអម្ចាស់ មិនអាចភ្លេចសេចក្តីសន្យារបស់ទ្រង់បានឡើយ។ ដូច្នេះហើយ ដោយព្រោះច្បាប់សង្គ្រាមនេះ នោះ ព្រះអម្ចាស់បានអនុញ្ញាតឱ្យសាតាំងគ្រប់គ្រងផែនដីនេះមួយរយៈពេលខ្លី ដោយមានដែនកម្រិតមួយចំនួន។

`សូមអានគម្ពីរយ៉ូហាន ១២:៣១; យ៉ូហាន ១៤:៣០; យ៉ូហាន ១៦:១១; កូរិនថូសទី២ ៤:៤ និងលូកា ៤:៦។ តើខទាំងនេះបានបង្រៀនអំពីការគ្រប់គ្រងរបស់សាតាំងនៅលើផែនដីយ៉ាងដូចម្តេចខ្លះ?`

គម្ពីរសញ្ញាថ្មីបានប្រាប់យើងអំពីសង្គ្រាមរវាងនគរ២ ដែលនគរទាំងនោះគឺជានគរនៃពន្លឺ និងជា នគរនៃសេចក្តីងងឹត។ សាតាំងបានគ្រប់គ្រងនគរនៃសេចក្តីងងឹត។ ដូច្នេះហើយ ផ្នែកនៃភារកិច្ចរបស់ ព្រះយេស៊ូវគឺជាការបំផ្លាញនគររបស់សាតាំងនេះឯង ពោលគឺថា៖ «អ្នកណាប្រព្រឹត្តអំពើបាប អ្នកនោះមកពីអារក្ស ដ្បិតអារក្សបានធ្វើបាបចាប់តាំងពីដើមរៀងមក។ ដោយហេតុនេះហើយបានជាព្រះរាជបុត្រារបស់ព្រះបាន លេចមក គឺដើម្បីបំផ្លាញកិច្ចការរបស់អារក្ស» (យ៉ូហានទី១ ៣:៨)។

ជាការពិតណាស់ ព្រះយេស៊ូវបានយាងមកបំផ្លាញកិច្ចការសាតាំង។ ទន្ទឹមគ្នានេះ ច្បាប់នៅក្នុង ការធ្វើសង្គ្រាម ក៏បានកម្រិតនូវអ្វីដែលទ្រង់អាចធ្វើបានដែរ។ ដូច្នេះហើយ បានជាទ្រង់ចាំបាច់ត្រូវតែស្មោះត្រង់ ចំពោះច្បាប់នៃការគ្រប់គ្រងរបស់ទ្រង់។ ច្បាប់ដែលបានកម្រិតព្រះនេះ រួមមាន (១) សេរីភាពដែលព្រះបាន ប្រទានដល់មនុស្សគ្រប់គ្នា ដើម្បីឱ្យពួកគេធ្វើការសម្រេចចិត្ត និង (២) ច្បាប់សង្គ្រាមដែលថា ព្រះ និងសាតាំងបានយល់ស្របជាមួយនឹងគ្នា។ នៅក្នុងពេលនេះ ច្បាប់ទាំងនេះគឺជាអាថ៌កំបាំងមួយ។ នៅក្នុង នាមជាមនុស្សលោក យើងមិនបានយល់ទាំងស្រុងថា ច្បាប់ទាំងនេះជាច្បាប់អ្វីខ្លះនោះទេ។ ប៉ុន្តែ អ្វីដែល យើងបានដឹងនោះគឺថា ច្បាប់ដែលបានកម្រិតសកម្មភាពរបស់ព្រះ មានចំណែកដ៏សំខាន់មួយនៅក្នុងកិច្ចការ ដែលទ្រង់អាចធ្វើបានដើម្បីកាត់បន្ថយ និងបំផ្លាញការអាក្រក់នៅលើផែនដីនេះ។ នេះហើយជាមូលហេតុ ដែលនាំឱ្យមនុស្សជាច្រើននាក់សង្ស័យព្រះ ឬសង្ស័យចំពោះសេចក្តីស្រឡាញ់របស់ទ្រង់។ ដូច្នេះហើយ យើងត្រូវតែយល់ថា នៅពេលនេះ មហាវិវាទរវាងព្រះ និងសាតាំងកំពុងតែប្រយុទ្ធគ្នា។ ហើយយើងក៏ត្រូវតែ យល់ថា ព្រះបានដាក់កម្រិតទៅលើរបៀបដែលទ្រង់ត្រូវដោះស្រាយបញ្ហានៃការអាក្រក់នោះដែរ។ បន្ទាប់មក យើងនឹងអាចយល់បានកាន់តែប្រសើរឡើង ពីមូលហេតុដែលនាំរឿងគ្រប់យ៉ាងមានសភាពដូចបច្ចុប្បន្ន នេះ។

ព្រះយេស៊ូវបានមានបន្ទូលថា សាតាំងជា «ស្តេច» នៃផែនដីនេះយ៉ាងហោចណាស់ក៏នៅក្នុង ពេលនេះបណ្តោះអាសន្នដែរ។ តើព័ត៌មាននេះបានជួយឱ្យយើងយល់ពីការអាក្រក់ដែលមាននៅលើផែនដី នៅពេលបច្ចុប្បន្ននេះដោយរបៀបណា? យើងគួរតែសប្បាយរីករាយដោយដឹងថា ការគ្រប់គ្រងរបស់សាតាំង ជិតមកដល់ទីបញ្ចប់ហើយ។