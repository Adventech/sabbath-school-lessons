---
title:  សត្វនាគនៅក្នុងកណ្ឌគម្ពីរវិវរណៈ
date:   03/03/2025
---

កណ្គគម្ពីរវិវរណៈបានប្រាប់យើងបន្ថែមទៀត អំពីអំណាចនៅក្នុងមហាវិវាទរវាងព្រះ និងសាតាំង។ នៅក្នុងសង្គ្រាមនេះ អារក្សក៏ប្រៀបដូចជាសត្វនាគក្រហមដ៏ធំមួយដែលបានច្បាំងទាស់នឹងព្រះ។ សត្វនាគ បាន «បោកបញ្ឆោតពិភពលោកទាំងមូល» (វិវរណៈ ១២:៩)។

`សូមអានគម្ពីរវិវរណៈ ១៣:១-៨។ តើខទាំងនេះបានបង្រៀនយើងអ្វីខ្លះ អំពីទំហំនៃការគ្រប់គ្រង របស់សត្វនាគនោះ?`

យើងបានឃើញហើយថា សត្វនាគ (សាតាំង) បានធ្វើសង្គ្រាមទាស់នឹងព្រះ (វិវរណៈ ១២:៧-៩) និងអ្នកបម្រើរបស់ទ្រង់ (ដើម្បីជាគំរូ សូមអានគម្ពីរវិវរណៈ ១២:១-៦)។ សត្វនាគគឺជាអំណាចនៅក្រោយ ពួកស្តេចដែលបានធ្វើបាបរាស្ត្ររបស់ទ្រង់ទូទាំងប្រវត្តិសាស្ត្រទាំងមូល។

សត្វនាគបានចែករំលែកនូវការគ្រប់គ្រងរបស់វា ជាមួយនឹងសត្វសាហាវដែលឡើងមកពីសមុទ្រ។ សត្វសាហាវនេះជារូបស័ព្ទតំណាងឱ្យនគរមួយ ពីព្រោះព្រះគម្ពីរបានចែងថា «នាគក៏ឲ្យឫទ្ធិ និងបល្ល័ង្ករបស់វា ព្រមទាំងអំណាចយ៉ាងធំដល់សត្វនោះ» (វិវរណៈ ១៣:២; សូមប្រៀបធៀបជាមួយនឹងគម្ពីរវិវរណៈ ១៣:៥; វិវរណៈ ១៧:១៣, ១៤)។ សត្វសាហាវដែលឡើងមកពីសមុទ្រ «មានមាត់ចេះនិយាយពាក្យសម្ដី ព្រហើនៗ និងពាក្យប្រមាថ ឲ្យមានអំណាចនឹងធ្វើការ អស់រយៈពេលសែសិបពីរខែ» (វិវរណៈ ១៣:៥)។

ដូច្នេះហើយ សាតាំង (សត្វនាគ) វាបានប្រទានអំណាចដល់សត្វសាហាវ និងគ្រប់គ្រងសត្វ សាហាវនោះ (សត្វសាហាវជារូបស័ព្ទមួយតំណាងឱ្យនគរនៃសាសនានៅលើផែនដីនេះ)។ សត្វសាហាវ បានលួចយកនូវការថ្វាយបង្គំ ដែលជាកម្មសិទ្ធរបស់ព្រះ។ វាបានកុហកអំពីព្រះ និងធ្វើសង្គ្រាមទាស់នឹង ទ្រង់។ សត្វសាហាវក៏បានធ្វើបាបរាស្ត្ររបស់ព្រះមួយរយៈផងដែរ។ សត្វនាគបានប្រគល់អំណាចគ្រប់គ្រង ពិភពលោកនេះដល់វា ដើម្បីឱ្យវាគ្រប់គ្រងផែនដីនេះ។ សត្វនាគមានអំណាចនេះ ដោយសារតែវាបានលួចយកអំណាចនេះពីព្រះ។

ប៉ុន្តែ ព្រះបានកម្រិតទៅលើអំណាចរបស់សាតាំង និងអំណាចនៃសត្វសាហាវ។ នេះហើយជាមូលហេតុដែលព្រះគម្ពីរបានចែងថា «ហេតុនេះ ឱស្ថានសួគ៌ និងអស់អ្នកដែលនៅស្ថាននោះអើយ ចូរ អរសប្បាយឡើង តែវេទនាដល់ផែនដី និងសមុទ្រវិញ ដ្បិតអារក្សបានចុះមករកអ្នករាល់គ្នាទាំងក្រេវក្រោធ ជាខ្លាំង ព្រោះវាដឹងថា ពេលវេលាវានៅខ្លីណាស់!» (វិវរណៈ ១២:១២)។

សាតាំងបាន «ដឹងថា ពេលវេលាវានៅខ្លីណាស់!» (វិវរណៈ ១២:១២)។ ព្រឹត្តិការណ៍នៅក្នុងកណ្ឌគម្ពីរវិវរណៈបានបង្ហាញកម្រិតនៃអំណាចរបស់សាតាំង (សូមអានគម្ពីរវិវរណៈ ១២:១៤; វិវរណៈ ១៣:៥)។ នៅទីបំផុត ព្រះនឹងបានឈ្នះសាតាំង។ បន្ទាប់មក «ព្រះអង្គនឹងជូតអស់ទាំងទឹកភ្នែក ចេញពី ភ្នែករបស់គេ សេចក្ដីស្លាប់នឹងលែងមានទៀតហើយ ការកាន់ទុក្ខ ការយំសោក ឬការឈឺចាប់ ក៏នឹងលែង មានទៀតដែរ ដ្បិតអ្វីៗពីមុនទាំងប៉ុន្មានបានកន្លងបាត់ទៅហើយ» (វិវរណៈ ២១:៤)។