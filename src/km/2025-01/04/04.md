---
title:  សេចក្តីមេត្តារបស់ព្រះយេស៊ូវ
date:   21/01/2025
---

គម្ពីរសញ្ញាថ្មីបានប្រើរូបស័ព្ទ ដែលកណ្ឌគម្ពីរសញ្ញាចាស់បានប្រើ ដើម្បីដឹងអំពីព្រះគុណរបស់ ព្រះ។ លោកប៉ុលបានមានប្រសាសន៍ថា «ព្រះវរបិតារបស់ព្រះយេស៊ូវគ្រីស្ទ ជាអម្ចាស់នៃយើង ជាព្រះវរបិតា ប្រកបដោយព្រះហឫទ័យមេត្ដាករុណា ជាព្រះដែលកម្សាន្តចិត្តគ្រប់យ៉ាង» (កូរិនថូសទី២ ១:៣)។ ម៉្យាងទៀត លោកប៉ុលក៏បានបកស្រាយនៅក្នុងគម្ពីរអេភេសូរ ២:៤ ថា «ព្រះជាម្ចាស់ដែលតែងតែមានព្រះហឫទ័យ អាណិតមេត្តាដ៏ច្រើនពន់ប្រមាណនោះ ព្រះអង្គមានព្រះហឫទ័យស្រឡាញ់យើងខ្លាំងបំផុត» (គខប)។

នៅក្នុងរឿងប្រៀបប្រដូចជាច្រើន ព្រះយេស៊ូវបានប្រើពាក្យពេចន៍ដែលបានបង្ហាញយើងថា សេចក្តីស្រឡាញ់ និងសេចក្តីមេត្តាដែលព្រះមានចំពោះយើង គឺជាសេចក្តីស្រឡាញ់ និងសេចក្តីមេត្តាយ៉ាង លើសលប់ (ម៉ាថាយ ១៨:២៧; លូកា ១០:៣៣; លូកា ១៥:២០)។ អ្នកសរសេរគម្ពីរសញ្ញាថ្មីបានប្រើរូបស័ព្ទ ដដែល ពីកណ្ឌគម្ពីរសញ្ញាចាស់ ដើម្បីបង្ហាញសេចក្តីមេត្តាដែលព្រះមានចំពោះមនុស្សរងទុក្ខ។

`សូមអានគម្ពីរម៉ាថាយ ៩:៣៦; ម៉ាថាយ ១៤:១៤; ម៉ាកុស ១:៤១; ម៉ាកុស ៦:៣៤ និងលូកា ៧:១៣។ សូមអានគម្ពីរម៉ាថាយ ២៣:៣៧ ផងដែរ។ តើខទាំងនេះ បានជួយឱ្យយើងយល់ពីសេចក្តីមេត្តា របស់ព្រះយេស៊ូវចំពោះជនរងគ្រោះដោយរបៀបណា?`

ព្រះគម្ពីរបានប្រាប់យើងថា ព្រះយេស៊ូវមានពេញដោយក្តីស្រឡាញ់ និងក្តីមេត្តាចំពោះអ្នកដែល បានរងទុក្ខ ឬអ្នកខ្វះខាត។ សេចក្តីមេត្តារបស់ព្រះយេស៊ូវ ក៏បានជំរុញឱ្យព្រះជួយមនុស្សរងទុក្ខ ក៏ដូចជា ជួយឱ្យទ្រង់យកចិត្តព្រះទ័យទុកដាក់ចំពោះតម្រូវការរបស់ពួកគេផងដែរ។

ជាការពិតណាស់ មនុស្សបានធ្វើឱ្យព្រះយេស៊ូវព្រះកន្សែង និងមានព្រះទ័យសោកសៅ។ សូម ស្រមៃមើលពីព្រះកន្សែងនៅក្នុងព្រះនេត្ររបស់ព្រះ នៅពេលដែលទ្រង់បានទតមើលទីក្រុងយេរូសាឡិម ហើយមានបន្ទូលថា «អ្នកក្រុងយេរូសាឡិម អ្នកក្រុងយេរូសាឡិមអើយ! . . . . ច្រើនលើកច្រើនសាមកហើយដែលខ្ញុំចង់ប្រមូលផ្ដុំអ្នករាល់គ្នា ដូចមេមាន់ក្រុងកូនវានៅក្រោមស្លាប តែអ្នករាល់គ្នាពុំព្រមសោះ» (ម៉ាថាយ ២៣:៣៧)។ នៅក្នុងខនេះ ការឈឺចាប់ដែលព្រះយេស៊ូវមាននៅក្នុងព្រះទ័យ ក៏ស្មើនឹងការឈឺចាប់ ដែលមាននៅក្នុងព្រះទ័យរបស់ព្រះនៃគម្ពីរសញ្ញាចាស់ផងដែរ។ អ្នកប្រាជ្ញខាងឯព្រះគម្ពីរបានប្រាប់យើងថា មានតែអ្នកសរសេរដែលមកពីស្រុកដែលព្រះយេស៊ូវបានប្រសូតប៉ុណ្ណោះ ដែលបានយករូបស័ព្ទមេឥន្ទ្រី មកប្រើ ដើម្បីពិពណ៌នាអំពីព្រះ។ រូបស័ព្ទនេះបានជួយឱ្យយើងនឹកចាំគម្ពីរចោទិយកថា ៣២:១១។ គម្ពីរ ចោទិយកថា ៣២:១១ បានប្រៀបធៀបព្រះទៅនឹងការការពាររបស់មេឥន្ទ្រី និងការយកចិត្តទុកដាក់ទៅលើ កូនៗរបស់វា។

`ព្រះយេស៊ូវគឺជាគំរូដ៏ល្អបំផុត នៅក្នុងការបង្ហាញពីសេចក្តីមេត្តាដែលព្រះមានចំពោះយើង។ នេះគឺដោយសារតែព្រះយេស៊ូវបានលះបង់អង្គទ្រង់ជំនួសយើង។ ទ្រង់បានសុគតជំនួសអំពើបាបរបស់យើង។ ព្រះយេស៊ូវក៏ជាគំរូល្អឥតខ្ចោះ នៅក្នុងការបង្ហាញថា យើងម្នាក់ៗនឹងក្លាយទៅជាមនុស្សយ៉ាងណា។ តើយើងអាចរស់នៅតាមរបៀបដែលព្រះយេស៊ូវបានមានព្រះជន្មរស់នៅនោះដោយរបៀបណា? តើយើង អាចធ្វើអ្វីខ្លះ ដើម្បីគិតពីអ្នកដទៃមុន ដោយការយកចិត្តទុកដាក់ចំពោះតម្រូវការរបស់ពួកគេនោះ? តើយើង អាចធ្វើអ្វីខ្លះទៀត ដើម្បីបង្ហាញពីក្តីស្រឡាញ់របស់ព្រះចំពោះមនុស្សលោក ទៅតាមរបៀបដែលពួកគេ អាចមើលឃើញ និងយល់បាននោះ?`