---
title:  សេចក្តីស្រឡាញ់ដ៏ជ្រាលជ្រៅដែលព្រះមានចំពោះយើង
date:   20/01/2025
---

កណ្ឌគម្ពីរហូសេបានបង្ហាញយើង ពីសេចក្តីស្រឡាញ់ដែលព្រះមានចំពោះមនុស្សលោក។ លោកហូសេគឺជាហោរារបស់ព្រះ ដូច្នេះហើយ ព្រះបានបង្គាប់គាត់ថា «ចូរទៅយកស្ត្រីពេស្យាម្នាក់មកធ្វើជាប្រពន្ធ ហើយបង្កើតកូនពីស្ត្រីពេស្យានោះចុះ ដ្បិតស្រុកនេះចេះតែប្រព្រឹត្តអំពើពេស្យាចារ ដោយបោះបង់ចោលព្រះយេហូវ៉ា» (ហូសេ ១:២)។ ក្រោយមក បទគម្ពីរហូសេ ជំពូក១១ បានប្រើរូបស័ព្ទផ្សេង មួយទៀត ដើម្បីបង្ហាញពីទំនាក់ទំនងរបស់ព្រះជាមួយនឹងរាស្ត្ររបស់ទ្រង់។ លោកហូសេបានប្រើរូបស័ព្ទ ឪពុកដែលមានដោយក្តីស្រឡាញ់។

`សូមអានគម្ពីរហូសេ ១១:១-៩។ តើរូបស័ព្ទនៅក្នុងខទាំងនេះ បានជួយឱ្យយើងយល់ពីទំហំដែលព្រះស្រឡាញ់ និងយកព្រះទ័យទុកដាក់ចំពោះរាស្ត្ររបស់ទ្រង់នោះយ៉ាងដូចម្តេច?`

គម្ពីរហូសេបានប្រើរូបស័ព្ទនៃក្តីស្រឡាញ់ដែលឪពុកម្តាយមានចំពោះកូន ដើម្បីបង្ហាញយើងពីសេចក្តីស្រឡាញ់របស់ព្រះ។ ព្រះគម្ពីរក៏បានប្រើរូបស័ព្ទដទៃទៀត ដើម្បីជួយឱ្យយើងយល់ពីក្តីស្រឡាញ់ របស់ព្រះដែរ។ ព្រះគម្ពីរបានបង្ហាញថា ព្រះជាឪពុកម្តាយដែលបានបីត្រកងកូនរបស់គាត់។ ព្រះគម្ពីរបាន បង្ហាញថា ព្រះជាបុគ្គលម្នាក់ដែលបានព្យាបាលរាស្ត្ររបស់ទ្រង់ ចម្អែតពួកគេ និងយកព្រះទ័យទុកដាក់ចំពោះតម្រូវការរបស់ពួកគេ។ ព្រះគម្ពីរបានចែងថា ព្រះ «បានបីទ្រ» រាស្ត្ររបស់ទ្រង់ដូចជា «មនុស្សបី កូនរបស់ខ្លួន» យ៉ាងដូច្នេះដែរ (ចោទិយកថា ១:៣១)។ ព្រះគម្ពីរបានចែងថា ព្រះ «ក្នុងគ្រប់សេចក្ដីទុក្ខវេទនារបស់គេ នោះព្រះអង្គក៏រងទុក្ខដែរ ហើយទេវតាដែលនៅចំពោះព្រះអង្គបានសង្គ្រោះគេ ព្រះអង្គបានប្រោសលោះគេ ដោយសេចក្ដីស្រឡាញ់ និងសេចក្ដីមេត្តាករុណារបស់ព្រះអង្គ ព្រះអង្គបានគាំទ្រគេរាល់ថ្ងៃតាំងពីដើមរៀងមក» (អេសាយ ៦៣:៩)។

សូមប្រៀបធៀបសេចក្តីស្រឡាញ់ដែលព្រះមានចំពោះរាស្ត្ររបស់ទ្រង់ ជាមួយនឹងការស្រឡាញ់ ដែលរាស្ត្ររបស់ទ្រង់មានចំពោះទ្រង់។ សេចក្តីស្រឡាញ់របស់ព្រះ ជាសេចក្តីស្រឡាញ់ស្មោះស្ម័គ្រ ប៉ុន្តែ រាស្ត្ររបស់ទ្រង់ «បានប្រព្រឹត្តអំពើពេស្យាចារ» មកលើទ្រង់ដូចជាភរិយាកំផិតយ៉ាងដូច្នេះដែរ។ តើពួកគេ បានកំផិតដោយរបៀបណា? គឺតាមរយៈការដែលពួកគេមិនបានគោរពតាមទ្រង់។ អំពើបាបរបស់ពួកគេ បានធ្វើឱ្យព្រះឈឺចាប់ជាខ្លាំង ហើយអំពើបាបនេះក៏បានធ្វើឱ្យព្រះដាក់ទោសពួកគេដែរ។ ព្រះទ្រង់ជាសេចក្តី ស្រឡាញ់ ប៉ុន្តែ សេចក្តីស្រឡាញ់របស់ទ្រង់តែងតែយុត្តិធម៌ជានិច្ច។ ដ្បិតទ្រង់នឹងដាក់ទោសអំពើបាប និង សេចក្តីអាក្រក់ នៅពេលដែលចាំបាច់បំផុត។ យើងនឹងបានឃើញនៅក្នុងមេរៀនខាងមុខទៀតថា សេចក្តី ស្រឡាញ់របស់ព្រះគឺជាយុត្តិធម៌ និងពេញទៅដោយអំណាច។ ភាពយុត្តិធម៌ និងការបង្ហាញសេចក្តីមេត្តា បានស្របជាមួយនឹងគ្នាទៅវិញទៅមក។

តើលោកអ្នកបានសោកស្តាយពីរឿងអ្វីមួយ ដែលធ្វើឱ្យពោះរបស់លោកអ្នកឈឺចុកចាប់ដែរ ឬទេ? ព្រះគម្ពីរបានប្រើរូបស័ព្ទនេះ ដើម្បីបង្ហាញយើងថា មនោសញ្ចេតនាដែលព្រះមានចំពោះរាស្ត្ររបស់ ទ្រង់ គឺជាមនោសញ្ចេតនាស៊ីជម្រៅ។ ព្រះគម្ពីរក៏បានប្រើរូបស័ព្ទនេះ តំណាងឱ្យមនោសញ្ចេតនាស៊ីជម្រៅ របស់មនុស្សលោកផងដែរ។