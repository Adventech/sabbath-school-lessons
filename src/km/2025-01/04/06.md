---
title:  សេចក្តីស្រឡាញ់ និងសេចក្តីមេត្តា
date:   23/01/2025
---

ព្រះរបស់ព្រះគម្ពីរ ទ្រង់ប្រកបដោយក្តីមេត្តា។ ទ្រង់ស្រឡាញ់មនុស្សលោកយ៉ាងជ្រាលជ្រៅ។ ព្រះយេស៊ូវបានបង្ហាញមនោសញ្ចេតនាទាំងនេះដល់យើង។ ទ្រង់បានបង្ហាញយើងថា ព្រះស្រឡាញ់ មនុស្សលោកជាខ្លាំង។ ព្រះទ្រង់មានព្រះទ័យអាណិតអាសូរចំពោះមនុស្សលោក នៅពេលដែលពួកគេ ជួបនឹងបញ្ហា (សូមប្រៀបធៀបជាមួយនឹងគម្ពីរអេសាយ ៦៣:៩; ហេព្រើរ ៤:១៥)។ ព្រះបានសោកសៅ នៅពេលដែលរាស្ត្ររបស់ទ្រង់បានរងទុក្ខ (ពួកចៅហ្វាយ ១០:១៦; លូកា ១៩:៤១)។ ព្រះទ្រង់តែងតែផ្ទៀងព្រះកាណ៌ស្តាប់ តែងតែឆ្លើយតប និងតែងតែជួយកម្សាន្តរាស្ត្ររបស់ទ្រង់ជានិច្ច (អេសាយ ៤៩:១០, ១៥; ម៉ាថាយ ៩:៣៦; ម៉ាថាយ ១៤:១៤)។

`សូមអានគម្ពីរកូរិនថូសទី១ ១៣:៤-៨។ តើខទាំងនេះបានសូមឱ្យយើងបង្ហាញសេចក្តីស្រឡាញ់ និងសេចក្តីមេត្តារបស់ព្រះ តាមរយៈទំនាក់ទំនងដែលយើងមានជាមួយនឹងអ្នកដទៃនោះយ៉ាងដូចម្តេច?`

យើងចង់មានទំនាក់ទំនងជាមួយនឹងអស់អ្នកណាដែលបានបង្ហាញសេចក្តីស្រឡាញ់ ដែលយើង បានឃើញនៅក្នុងគម្ពីរកូរិនថូសទី១ ១៣:៤-៨។ ប៉ុន្តែ តើយើងបានបង្ហាញសេចក្តីស្រឡាញ់ដដែលនេះ ទៅកាន់អ្នកដទៃញឹកញាប់ប៉ុនណាដែរ? យើងមិនអាចធ្វើឱ្យខ្លួនយើងមានចិត្តអត់ធ្មត់ និងសប្បុរសបានឡើយ។ យើងមិនអាចទប់ខ្លួនយើង មិនឱ្យឈ្នានីស មិនឱ្យអួតខ្លួន មិនឱ្យវាយឫកខ្ពស់ ឬមិនឱ្យគិតពីប្រយោជន៍ផ្ទាល់ខ្លួនបានឡើយ។ ប៉ុន្តែ សេចក្តីស្រឡាញ់របស់ព្រះ «គ្របបាំងទាំងអស់ ជឿទាំងអស់ សង្ឃឹមទាំងអស់ ហើយទ្រាំទ្រទាំងអស់ សេចក្ដីស្រឡាញ់មិនសាបសូន្យឡើយ តែការថ្លែងទំនាយនោះនឹងត្រូវផុតទៅ ការ និយាយភាសាដទៃនឹងត្រូវចប់ ហើយចំណេះដឹងក៏នឹងត្រូវសាបសូន្យទៅដែរ» (កូរិនថូសទី១ ១៣:៧, ៨)។ យើងមិនអាចបង្ហាញសេចក្តីស្រលាញ់នេះ ដោយគ្មានជំនួយពីព្រះបានឡើយ។ សូមសរសើរតម្កើងព្រះ ដែលព្រះវិញ្ញាណបរិសុទ្ធរបស់ទ្រង់ បានបង្អុរសេចក្តីស្រឡាញ់មកកាន់ចិត្តរបស់យើង នៅពេលដែលយើង បានរស់នៅ ដោយជឿទៅលើព្រះយេស៊ូវនោះ (រ៉ូម ៥:៥)។

សេចក្តីមេត្តារបស់ព្រះ និងព្រះវិញ្ញាណបរិសុទ្ធរបស់ទ្រង់ បានជួយឱ្យយើងបង្ហាញប្រាប់អ្នកដទៃ ពីសេចក្តីស្រឡាញ់ដ៏បរិសុទ្ធ និងជ្រាលជ្រៅរបស់ព្រះ។ តើយើងអាចបង្ហាញសេចក្តីស្រឡាញ់នេះ តាមរយៈ វិធីណាខ្លះ? ចំណុចទី១ យើងត្រូវតែថ្វាយបង្គំព្រះដែលជាសេចក្តីស្រឡាញ់។ ចំណុចទី២ យើងនឹងបង្ហាញ សេចក្តីស្រឡាញ់របស់ព្រះ នៅពេលដែលយើងបង្ហាញសេចក្តីស្រឡាញ់ និងសេចក្តីមេត្តាដល់អ្នកដទៃ នោះ។ យើងគួរតែចែករំលែកជំនឿគ្រីស្ទានរបស់យើង ជាមួយនឹងអ្នកដទៃ ដោយជួយឱ្យពួកគេមានអារម្មណ៍ប្រសើរឡើង ដូចដែលព្រះបានជួយឱ្យយើងមានអារម្មណ៍បែបនេះយ៉ាងដូច្នោះដែរ។ ចំណុចទី៣ យើងគួរតែយល់ថា យើងមិនអាចផ្លាស់ប្តូរអ្នកណាម្នាក់បានទេ ប៉ុន្តែ ព្រះទ្រង់អាចធ្វើកិច្ចការនេះបាន។

ដូច្នេះហើយ ចូរឱ្យយើងទូលសូមឱ្យព្រះប្រទានចិត្តថ្មីដល់យើង ដើម្បីឱ្យយើងបានស្រឡាញ់ ទ្រង់ និងបានស្រឡាញ់អ្នកដទៃផងចុះ។ ដ្បិតព្រះអាចប្រទានដល់យើង នូវសេចក្តីស្រឡាញ់ដែលធ្វើឱ្យ យើងបរិសុទ្ធ ហើយទ្រង់ក៏អាចដកហូតអំពើបាបចេញពីចិត្តយើងដែរ។

សូមឱ្យពាក្យពេចន៍ដែលលោកប៉ុលបានមានប្រសាសន៍ទៅកាន់ក្រុមជំនុំថែស្សាឡូនីច បានក្លាយមកជាការអធិស្ឋានរបស់យើងចុះ ដោយទូលទ្រង់ថា «សូមឲ្យព្រះអម្ចាស់ ប្រទានឲ្យអ្នករាល់គ្នាចម្រើនកាន់តែច្រើនឡើងជាបរិបូរ ខាងឯសេចក្ដីស្រឡាញ់ដល់គ្នាទៅវិញទៅមក និងដល់មនុស្សទាំងអស់ ដូចជាយើងស្រឡាញ់អ្នករាល់គ្នាដែរ សូមព្រះប្រទានឲ្យអ្នករាល់គ្នាមានចិត្តរឹងប៉ឹងដោយបរិសុទ្ធ ឥតសៅហ្មង នៅចំពោះព្រះ ជាព្រះវរបិតារបស់យើង ក្នុងពេលព្រះយេស៊ូវ ជាព្រះអម្ចាស់នៃយើងយាងមក ជាមួយពួកបរិសុទ្ធទាំងអស់របស់ព្រះអង្គ» (ថែស្សាឡូនីចទី១ ៣:១២, ១៣)។