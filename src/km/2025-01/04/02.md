---
title:  លើសពីការស្រឡាញ់របស់ម្តាយ
date:   19/01/2025
---

ការស្រឡាញ់ដែលធំបំផុតនៅក្នុងបទពិសោធន៍មនុស្សលោករបស់យើងនេះ ប្រហែលជាការ ស្រឡាញ់របស់ឪពុកម្តាយចំពោះកូន។ ជាញឹកញាប់ ព្រះគម្ពីរបានយកទំនាក់ទំនងរវាងឪពុកម្តាយ និង កូនមកធ្វើជារូបស័ព្ទ ដើម្បីបង្ហាញពីសេចក្តីមេត្តា និងសេចក្តីស្រឡាញ់របស់ព្រះចំពោះមនុស្សលោក។ រូបស័ព្ទនេះបានបង្ហាញថា ព្រះគុណរបស់ព្រះមានអំណាចលើសជាងការស្រឡាញ់ដ៏ស្មោះស្ម័គ្រ និងស៊ីជម្រៅដែលយើងអាចនឹកឃើញទៅទៀត។

`គម្ពីរទំនុកតម្កើង ១០៣:១៣; អេសាយ ៤៩:១៥ និងយេរេមា ៣១:២០ បានបង្ហាញយើងនូវ រូបភាពខ្លះៗអំពីព្រះ។ តើរូបស័ព្ទទាំងនេះបានបង្រៀនយើងអ្វីខ្លះ អំពីទំហំដែលព្រះស្រឡាញ់យើងនោះ?`

ខទាំងនេះបានបង្ហាញយើងថា ព្រះស្រឡាញ់យើងដូចជាឪពុកស្រឡាញ់កូន ពីព្រោះយើង ជាកូនដែលទ្រង់ស្រឡាញ់។ ព្រះស្រឡាញ់យើងដូចជាឪពុក និងម្តាយស្រឡាញ់កូនៗរបស់ពួកគេដូច្នោះ ដែរ។ ប៉ុន្តែ គម្ពីរអេសាយ ៤៩:១៥ បានបកស្រាយថា ម្តាយអាច «បំភ្លេចកូនដែលកំពុងបៅដោះ» ប៉ុន្តែ ព្រះតែងតែនឹកចាំពីកូនៗរបស់ទ្រង់ជានិច្ច។ ពីព្រោះ «សេចក្ដីមេត្តាករុណារបស់ព្រះអង្គមិនចេះផុត» ឡើយ (បរិទេវ ៣:២២)។

ពាក្យថា «ស្រឡាញ់» នៅក្នុងគម្ពីរបរិទេវ ៣:២២ បានប្រែមកពីពាក្យថា «រ៉ាហាម (Raham)» ជាភាសាហេព្រើរ។ អ្នកសរសេរព្រះគម្ពីរបានប្រែពាក្យថា «រ៉ាហាម» នេះ នៅក្នុងខជាច្រើន ដើម្បីពិពណ៌នា អំពីសេចក្តីស្រឡាញ់ និងសេចក្តីមេត្តារបស់ព្រះ។ អ្នកប្រាជ្ញខាងឯព្រះគម្ពីរបានជឿថាពាក្យ «រ៉ាហាម» នេះ បានប្រែមកពីពាក្យថា «រ៉ាហេម (រ៉េហេម (Rehem)» ដែលមានន័យថា ផ្ទៃពោះរបស់ស្ត្រីដែលជាកន្លែង រក្សាទារក។ ដូច្នេះហើយ អ្នកប្រាជ្ញខាងឯព្រះគម្ពីរបានប្រើគោលគំនិតនេះ ដើម្បីបង្ហាញថា សេចក្តីស្រឡាញ់ របស់ព្រះក៏ប្រៀបដូចជាការស្រឡាញ់ដែលម្តាយមានចំពោះកូនរបស់នាង នៅពេលដែលកូននោះកើតមក យ៉ាងដូច្នោះដែរ។ ការស្រឡាញ់បែបនេះ មានអំណាចខ្លាំងក្លាណាស់ ប៉ុន្តែ ការស្រឡាញ់របស់ព្រះចំពោះ យើង គឺមានអំណាចខ្លាំងក្លាជាងនេះរាប់រយដង។

គម្ពីរយេរេមា ៣១:២០ បានប្រាប់យើង នូវអ្វីដែលព្រះបានឈ្វេងយល់អំពីសាសន៍អ៊ីស្រាអែល ដែលជារាស្ត្រជ្រើសតាំងរបស់ទ្រង់។ សាសន៍អ៊ីស្រាអែលក៏ប្រៀបដូចជាកូនសំណព្វ និងកូនសម្លាញ់ របស់ព្រះយ៉ាងដូច្នោះដែរ។ ជាញឹកញាប់ សាសន៍អ៊ីស្រាអែលបានបដិសេធព្រះ ដោយមិនព្រមគោរពតាម ទ្រង់។ អំពើបាបរបស់ពួកគេ បានធ្វើឱ្យព្រះឈឺចាប់ជាខ្លាំង ប៉ុន្តែ បើទោះជាយ៉ាងនេះក្តី ក៏ព្រះនៅតែបង្ហាញ សេចក្តីមេត្តារបស់ទ្រង់ចំពោះពួកគេដែរ។ ពាក្យថា «អាណិតមេត្តា» (យេរេមា ៣១:២០) នៅក្នុងខនេះបាន ប្រែមកពីពាក្យតែមួយ ដែលអ្នកសរសេរព្រះគម្ពីរបានប្រើតំណាងឱ្យសេចក្តីស្រឡាញ់របស់ព្រះ (រ៉ាហាម)។ ពាក្យថា «យើងមានចិត្តរំជួលដល់វា» ក៏អាចសរសេរថា «ចិត្ត និងផ្នែកខាងក្នុងទាំងអស់របស់ខ្ញុំដង្ហើយរក» ពួកគេ។ ខនេះបានប្រើភាសាធ្ងន់ដើម្បីបង្ហាញយើងថា ព្រះស្រឡាញ់យើងខ្លាំងណាស់ លើសជាងការ ដែលយើងអាចនឹកស្រមៃទៅទៀត។ សេចក្តីស្រឡាញ់ដែលព្រះមានចំពោះរាស្ត្ររបស់ទ្រង់ មិនបានបញ្ចប់ នៅពេលដែលពួកគេបដិសេធមិនព្រមគោរពតាមទ្រង់ ឬរំលងបញ្ញត្តិរបស់ទ្រង់។ បើទោះជាពួកគេបាន ធ្វើយ៉ាងនេះក៏ដោយ ក៏ព្រះនៅតែបន្តស្រឡាញ់ពួកគេជានិច្ច។