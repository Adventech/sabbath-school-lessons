---
title:  ព្រះដែលចេះប្រច័ណ្ឌ
date:   22/01/2025
---

ព្រះគម្ពីរបានចែងថា ព្រះគឺជាព្រះនៃសេចក្តីមេត្តា។ នៅក្នុងភាសាហេព្រើ លោកម៉ូសេបានហៅ ព្រះនាមថាជា «អេល រ៉ាហាម (el rahum)» (ចោទិយកថា ៤:៣១)។ ពាក្យថា «អេល» មានន័យថា «ព្រះ»។ ចំណែកឯពាក្យថា «រ៉ាហាម» បានប្រែមកពីភាសាហេព្រើរដែលមានន័យថា«សេចក្តីមេត្តា»។ ព្រះគម្ពីរ ក៏បានប្រាប់យើងថា ព្រះគឺជា «អេល ហ្គាណា (el qana)» ឬ ជាព្រះដែលចេះប្រច័ណ្ឌផងដែរ។ គម្ពីរ ចោទិយកថា ៤:២៤ បានចែងថា «ព្រះយេហូវ៉ាជាព្រះរបស់អ្នក ជាភ្លើងដែលឆេះបន្សុស ជាព្រះដែលប្រច័ណ្ឌ» (សូមអានគម្ពីរចោទិយកថា ៤:២៤; ចោទិយកថា ៦:១៥; យ៉ូស្វេ ២៤:១៩; ណាហ៊ុម ១:២)។

`គម្ពីរកូរិនថូសទី១ ១៣:៤ បានចែងថា «សេចក្តីស្រឡាញ់មិនចេះឈ្នានីស»។ ព្រះគឺជាសេចក្តី ស្រឡាញ់ មែនទេ? បើដូច្នេះមែន តើទ្រង់អាច «ជាព្រះដែលប្រច័ណ្ឌ» យ៉ាងដូចម្តេចទៅបាន? សូមអាន គម្ពីរកូរិនថូសទី២ ១១:២ បន្ទាប់មក សូមគិតភាពញឹកញាប់ ដែលរាស្ត្ររបស់ព្រះមិនបានគោរពតាមទ្រង់ (សូមអានគំរូនៅក្នុងគម្ពីរទំនុកតម្កើង ៧៨:៥៨)។ តើខទាំងនេះបានជួយឱ្យយើងយល់នូវអត្ថន័យដែលព្រះគម្ពីរបានចែងថា ព្រះជាព្រះដែលចេះប្រច័ណ្ឌនោះដោយរបៀបណា?`

មនុស្សលោកមិនបានយល់ថា ព្រះជាព្រះប្រច័ណ្ឌនៅក្នុងលក្ខណៈបែបណានោះទេ។ បើសិន ជាលោកអ្នកនិយាយថា អ្នកណាម្នាក់ជាស្វាមី ឬជាភរិយាដែលចេះប្រច័ណ្ឌ នោះមានន័យថា លោកអ្នក មិនបានសរសើរបុគ្គលម្នាក់នោះឡើយ។ ជាញឹកញាប់ នៅក្នុងភាសាជាច្រើន ពាក្យថា «ប្រច័ណ្ឌ» មិនមែន ជាពាក្យល្អនោះទេ។ ប៉ុន្តែ នៅក្នុងព្រះគម្ពីរ នៅពេលដែលព្រះប្រច័ណ្ឌ នោះការប្រច័ណ្ឌរបស់ទ្រង់មិនមែន ជារឿងអាក្រក់នោះទេ។ ផ្ទុយទៅវិញ អារម្មណ៍ប្រច័ណ្ឌរបស់ទ្រង់គឺប្រៀបដូចជាស្វាមីជាទីស្រឡាញ់ ដែល ចង់មានចំណងស្នេហាជាមួយនឹងភរិយារបស់គាត់យ៉ាងដូច្នោះដែរ។

ព្រះគម្ពីរបានចែងថា សេចក្តីស្រឡាញ់មិនមែនជាការឈ្នានីសនោះទេ (កូរិនថូសទី១ ១៣:៤)។ ទន្ទឹមគ្នានេះ ព្រះគម្ពីរបានចែងថា សេចក្តីស្រឡាញ់ក៏អាចជាសេចក្តីបរិសុទ្ធដែរ។ លោកប៉ុលបានមាន បន្ទូលថា អារម្មណ៍ប្រច័ណ្ឌនេះជា «សេចក្តីប្រចណ្ឌរបស់ព្រះ» (កូរិនថូសទី២ ១១:២)។ អារម្មណ៍ប្រច័ណ្ឌ របស់ព្រះនេះ ជាអារម្មណ៍ប្រច័ណ្ឌដែលបរិសុទ្ធ។ អារម្មណ៍ទាំងនេះ បានពិពណ៌នាអំពីសេចក្តីស្រឡាញ់ ដ៏ជ្រាលជ្រៅរបស់ព្រះចំពោះរាស្ត្ររបស់ទ្រង់យ៉ាងពិតប្រាកដ។

អារម្មណ៍ប្រច័ណ្ឌ (ហ្គាណា) របស់ព្រះចំពោះរាស្ត្ររបស់ទ្រង់ មានប្រភពចេញមកពីសេចក្តីស្រឡាញ់ដែលទ្រង់មានចំពោះពួកគេ។ ព្រះចង់ឱ្យរាស្ត្ររបស់ទ្រង់ថ្វាយបង្គំទ្រង់ប៉ុណ្ណោះ ក្រៅពីនេះ គ្មានអ្វីផ្សេងទៀតឡើយ។ ទ្រង់ចង់ក្លាយជាព្រះតែមួយគត់របស់ពួកគេ។ ជាញឹកញាប់ ព្រះគម្ពីរបានបង្ហាញ យើង ពីរូបស័ព្ទរបស់ព្រះនៅក្នុងសណ្ឋានជាអ្នកដែលមនុស្សលោកបានបដិសេធ និងជាអ្នកដែលបានស្រឡាញ់អស់អ្នកណាដែលមិនត្រឡប់មករកទ្រង់វិញ (សូមអានបទគម្ពីរហូសេ ជំពូក១-៣; យេរេមា ២:២; យេរេមា ៣:១-១២)។ ដូច្នេះហើយ អារម្មណ៍ប្រច័ណ្ឌរបស់ព្រះចំពោះរាស្ត្ររបស់ទ្រង់ មិនបានកើត ឡើងដោយគ្មានមូលហេតុនោះទេ។ មូលហេតុនោះគឺថា រាស្ត្ររបស់ព្រះបានធ្វើការអាក្រក់ និងបានធ្វើឱ្យព្រះមានអារម្មណ៍ឈឺចាប់ និងមានអារម្មណ៍ប្រច័ណ្ឌ។ មនុស្សលោកដែលមានចិត្តប្រច័ណ្ឌ ពួកគេចង់ បានអ្វីៗដែលមិនមែនជារបស់ពួកគេ។ ប៉ុន្តែ សេចក្តីស្រឡាញ់តាមការប្រច័ណ្ឌរបស់ព្រះនេះ មិនដែល ជារឿងអាក្រក់ម្តងណាឡើយ។ ផ្ទុយទៅវិញ ព្រះគ្រាន់តែចង់ឱ្យរាស្ត្ររបស់ទ្រង់ថ្វាយបង្គំទ្រង់តែម្នាក់គត់ ប៉ុណ្ណោះ។