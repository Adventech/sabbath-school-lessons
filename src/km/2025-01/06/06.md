---
title:  ទ្រង់តែងតែធ្វើនូវអ្វីដែលជាសេចក្តីស្រឡាញ់ និងជាសេចក្តីយុត្តិធម៌
date:   06/02/2025
---

ព្រះគម្ពីរបានបង្រៀនថា «ដូច្នេះ ចូរដឹងថា ព្រះយេហូវ៉ាជាព្រះរបស់អ្នក ពិតជាព្រះមែន គឺជាព្រះស្មោះត្រង់ដែលគោរពតាមសេចក្ដីសញ្ញា និងសេចក្ដីសប្បុរស ចំពោះអស់អ្នកដែលស្រឡាញ់ ហើយ កាន់តាមបទបញ្ជារបស់ព្រះអង្គ រហូតដល់មួយពាន់តំណ » (ចោទិយកថា ៧:៩)។ ព្រះបានបង្ហាញសេចក្តី ស្រឡាញ់របស់ទ្រង់ចំពោះយើងនៅត្រង់ឈើឆ្កាង នៅពេលដែលព្រះយេស៊ូវបានសុគតជំនួសអំពើបាប របស់យើង (សូមអានគម្ពីររ៉ូម ៣:២៥, ២៦; រ៉ូម ៥:៨)។ គម្ពីរទំនុកតម្កើង ១០០:៥ បានចែងថា «ដ្បិត ព្រះយេហូវ៉ាល្អ ព្រះហឫទ័យសប្បុរសរបស់ព្រះអង្គស្ថិតស្ថេរអស់កល្បជានិច្ច ហើយព្រះហឫទ័យស្មោះត្រង់ របស់ព្រះអង្គ ក៏នៅស្ថិតស្ថេរគ្រប់ជំនាន់តរៀងទៅ (សូមប្រៀបធៀបជាមួយនឹងគម្ពីរទំនុកតម្កើង ៨៩:២)។ ដូច្នេះហើយ យើងអាចជឿទុកចិត្តទ្រង់បាន ពីព្រោះទ្រង់នឹងប្រទានតែអំណោយទានល្អៗដល់កូនៗរបស់ ទ្រង់ប៉ុណ្ណោះ (យ៉ាកុប ១:១៧; សូមប្រៀបធៀបជាមួយនឹងគម្ពីរលូកា ១១:១១-១៣)។ ព្រះក៏បានប្រទាន របស់ល្អៗដល់ខ្មាំងសត្រូវរបស់ទ្រង់ផងដែរ។

`សូមអានការបង្រៀនរបស់ព្រះយេស៊ូវ នៅក្នុងគម្ពីរម៉ាថាយ ៥:៤៣-៤៨។ តើខទាំងនេះបាន បង្រៀនយើងអ្វីខ្លះ អំពីសេចក្តីស្រឡាញ់ដ៏អស្ចារ្យរបស់ព្រះនោះ? តើព្រះយេស៊ូវបានបង្រៀនយើងអ្វីខ្លះ អំពីរបៀបដែលយើងគួរតែស្រឡាញ់អ្នកដទៃនោះ?`

បទគម្ពីរម៉ាថាយ ជំពូក៥ បានចែងថា សេចក្តីស្រឡាញ់របស់ព្រះគឺជាសេចក្តីស្រឡាញ់ដ៏ល្អឥតខ្ចោះ។ នៅពេលដែលយើងមិនមានសេចក្តីស្រឡាញ់ដ៏ល្អឥតខ្ចោះរបស់ព្រះ នៅក្នុងចិត្តរបស់យើងទេ នោះយើងនឹងស្រឡាញ់ត្រឹមតែអ្នកដែលស្រឡាញ់យើងប៉ុណ្ណោះ។ ប៉ុន្តែ ព្រះទ្រង់ស្រឡាញ់ដល់អស់អ្នកណា ដែលស្តាប់ទ្រង់វិញ ពីព្រោះសេចក្តីស្រឡាញ់របស់ទ្រង់គ្រប់លក្ខណ៍ ហើយភាពគ្រប់លក្ខណ៍នេះគឺជាមូលហេតុដែលនាំឱ្យសេចក្តីស្រឡាញ់មួយនេះល្អឥតខ្ចោះ។

ព្រះទ្រង់ស្រឡាញ់យើងលើសជាងអ្វីដែលយើងអាចសង្ឃឹមទៅទៀត។ ប៉ុន្តែ សេចក្តីស្រឡាញ់ របស់ទ្រង់តែងតែយុត្តិធម៌ជានិច្ច។ សេចក្តីស្រឡាញ់របស់ទ្រង់គឺយុត្តិធម៌ និងមានពេញទៅដោយសេចក្តី មេត្តា (ទំនុកតម្កើង ៨៥:១០)។ នេះហើយជាមូលហេតុដែលព្រះគម្ពីរបានលើកទឹកចិត្តយើងថា «ដូច្នេះ ចូរវិលមករកព្រះរបស់អ្នកវិញចុះ ចូរកាន់ចិត្តសប្បុរស និងយុត្តិធម៌ ហើយរង់ចាំព្រះរបស់អ្នកជានិច្ចផង» (ហូសេ ១២:៦)។ ខដដែលនេះក៏អាចប្រែថា «ចូរកាន់ចិត្តស្រឡាញ់ និងធ្វើនូវអ្វីដែលយុត្តិធម៌ចុះ» (ហូសេ ១២:៦, គខប; សូមប្រៀបធៀបជាមួយនឹងគម្ពីរលូកា ១១:៤២)។

នៅទីបំផុត ព្រះនឹងធ្វើអ្វីៗគ្រប់យ៉ាងមានភាពយុត្តិធម៌។ គម្ពីររ៉ូម ២:៥ បានបង្រៀនយើងថា «ថ្ងៃ ព្រះជាម្ចាស់ទ្រង់ព្រះពិរោធ ជាថ្ងៃដែលព្រះអង្គនឹងសម្តែងការវិនិច្ឆ័យទោសដោយយុត្តិធម៌» (រ៉ូម ២:៥, គខប)។ នៅចុងបញ្ចប់ អ្នកដែលបានសង្គ្រោះនឹងច្រៀងថា៖ «ឱព្រះអម្ចាស់ ជាព្រះដ៏មានព្រះចេស្តាបំផុត អើយ កិច្ចការរបស់ព្រះអង្គសុទ្ធតែធំ ហើយអស្ចារ្យ! ឱស្តេចនៃជាតិសាសន៍ទាំងឡាយអើយ ផ្លូវរបស់ព្រះអង្គសុចរិត និងពិតត្រង់! ឱព្រះអម្ចាស់អើយ តើមានអ្នកណាមិនកោតខ្លាច ហើយលើកតម្កើងព្រះនាម ព្រះអង្គ? ដ្បិតមានតែព្រះអង្គមួយប៉ុណ្ណោះដែលបរិសុទ្ធ ហើយគ្រប់ទាំងសាសន៍នឹងមកក្រាបថ្វាយបង្គំព្រះអង្គ ដ្បិតការជំនុំជម្រះរបស់ព្រះអង្គ បានសម្តែងមកឲ្យឃើញហើយ» (វិវរណៈ ១៥:៣, ៤)។