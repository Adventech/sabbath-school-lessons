---
title:  ព្រះទ្រង់បរិសុទ្ធ និងល្អឥតខ្ចោះ
date:   03/02/2025
---

យើងបានឃើញរួចមកហើយថា ព្រះទ្រង់ស្រឡាញ់ភាពយុត្តិធម៌។ ហើយទ្រង់ក៏បានបង្គាប់ឱ្យយើងមានភាពយុត្តិធម៌ដែរ។ ព្រះទ្រង់តែងតែយុត្តិធម៌ជានិច្ច។ ព្រះគម្ពីរបានបង្ហាញយើងថា ព្រះទ្រង់ បរិសុទ្ធយ៉ាងពេញលេញ ទ្រង់ជាបុគ្គលដែលអាចពឹងផ្អែកបាន ហើយទ្រង់ក៏ប្រកបទៅដោយសេចក្តីស្រឡាញ់ដែរ។ ព្រះតែងតែធ្វើនូវអ្វីដែលប្រកបទៅដោយសេចក្តីស្រឡាញ់ សេចក្តីបរិសុទ្ធ និងសេចក្តី យុត្តិធម៌។ ព្រះមិនដែលធ្វើខុស ឬធ្វើបាបម្តងណាឡើយ។

`សូមអានគម្ពីរចោទិយកថា ៣២:៤ និងគម្ពីរទំនុកតម្កើង ៩២:១៥។ តើខទាំងនេះបានបង្រៀន យើងអ្វីខ្លះ អំពីព្រះ?`

ខទាំងនេះ (និងខដទៃទៀតនៅក្នុងព្រះគម្ពីរ) បានប្រកាសថា ព្រះទ្រង់យុត្តិធម៌ និងប្រកបដោយ ក្តីស្រឡាញ់។ «គ្មានអំពើទុច្ចរិតណានៅក្នុងព្រះអង្គឡើយ» (ទំនុកតម្កើង ៩២:១៥; សូមប្រៀបធៀបជាមួយនឹងគម្ពីរទំនុកតម្កើង ២៥:៨; ទំនុកតម្កើង ១២៩:៤)។ «ព្រះអង្គសុចរិត ឥតធ្វើអ្វីខុសសោះ រៀងរាល់ព្រឹក ព្រះអង្គបង្ហាញយុត្តិធម៌ ឲ្យពួកគេឃើញច្បាស់មិនដែលអាក់ខានទេ» (សេផានា ៣:៥, គខប)។ តើលោកអ្នកបានឃើញថា ព្រះទ្រង់ខុសពីមនុស្សអយុត្តិធម៌ដែរឬទេ?

ព្រះបានជ្រាបនូវអ្វីដែលល្អបំផុតសម្រាប់មនុស្សគ្រប់គ្នា។ ព្រះក៏ចង់ឱ្យមនុស្សគ្រប់គ្នាទទួលបាននូវអ្វីដែលល្អបំផុតនោះដែរ។ ព្រះតែងតែធ្វើកិច្ចការ ដើម្បីឱ្យរបស់ល្អបំផុតនោះបានកើតឡើងដល់រាស្ត្ររបស់ទ្រង់។

`សូមអានគម្ពីរទំនុកតម្កើង ៩:៧, ៨ និងគម្ពីរទំនុកតម្កើង ១៤៥:៩-១៧។ តើខទាំងនេះបាន បង្រៀនយើងអ្វីខ្លះ អំពីព្រះ?`

ព្រះនៃព្រះគម្ពីរ ទ្រង់ជាចៅក្រមដែលយុត្តិធម៌ (ទំនុកតម្កើង ៧:១១) ពីព្រោះនៅក្នុងព្រះទ័យ របស់ទ្រង់ គ្មានសេចក្តីអាក្រក់ណាឡើយ (ទំនុកតម្កើង ៥:៤)។ គម្ពីរយ៉ូហានទី១ ១:៥ បានបង្រៀនថា «ព្រះទ្រង់ជាពន្លឺ គ្មានសេចក្ដីងងឹតណានៅក្នុងព្រះអង្គទាល់តែសោះ» (យ៉ូហានទី១ ១:៥)។ ជាការពិត ណាស់ ព្រះទ្រង់បរិសុទ្ធ និងល្អឥតខ្ចោះ។ គម្ពីរយ៉ាកុប ១:១៣ បានប្រាប់យើងថា «ដ្បិតអំពើអាក្រក់ពុំអាច នឹងល្បួងព្រះបានឡើយ ហើយព្រះអង្គក៏មិនដែលល្បួងអ្នកណាដែរ» (សូមប្រៀបធៀបជាមួយនឹងគម្ពីរហាបាគុក ១:១៣)។

បុរស និងស្ត្រីជាច្រើននាក់ បានថ្វាយបង្គំអំណាច និងអ្នកដែលបានក្តោបក្តាប់អំណាចនោះ។ រីឯព្រះវិញទ្រង់មានអំណាចយ៉ាងពេញលេញ ប៉ុន្តែ ទ្រង់បានប្រើអំណាចរបស់ទ្រង់ នៅក្នុងផ្លូវដែលយុត្តិធម៌ និងប្រកបដោយក្តីស្រឡាញ់វិញ។ ដ្បិតនៅពេលដែលលោកម៉ូសេបានទូលទៅព្រះថា «សូមព្រះអង្គមេត្តា បង្ហាញឲ្យទូលបង្គំឃើញសិរីល្អរបស់ព្រះអង្គផង» ចុះ (និក្ខមនំ ៣៣:១៨, ១៩) បន្ទាប់មក «យើងនឹងសម្ដែង អស់ទាំងសេចក្ដីសប្បុរសរបស់យើងនៅចំពោះមុខអ្នក» (និក្ខមនំ ៣៣:១៨, ១៩)។

`តើហេតុអ្វីបានជាព្រះដែលប្រកបដោយក្តីស្រឡាញ់ បានបណ្តោយឱ្យការអាក្រក់ជាច្រើនបាន កើតមានឡើងនៅលើផែនដីរបស់យើងនេះយ៉ាងដូច្នេះ? សូមពិភាក្សាចម្លើយរបស់លោកអ្នកនៅក្នុងថ្នាក់ សប្បាតហ៍ស្គូល។`