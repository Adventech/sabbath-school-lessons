---
title:  ព្រះទ្រង់យុត្តិធម៌ និងប្រកបដោយក្តីស្រឡាញ់
date:   02/02/2025
---

ព្រះគម្ពីរទាំងមូលបានបង្ហាញថា ព្រះទ្រង់យុត្តិធម៌ និងប្រកបដោយក្តីស្រឡាញ់។ សេចក្តី ស្រឡាញ់របស់ទ្រង់ ត្រូវតែយុត្តិធម៌ជានិច្ច។ ព្រះអាចយុត្តិធម៌បាន លុះត្រាតែទ្រង់បង្ហាញសេចក្តីស្រឡាញ់ និងសេចក្តីមេត្តា នៅពេលដែលទ្រង់ជំនុំជម្រះមនុស្សលោក។ ជាញឹកញាប់ យើងបានគិតពីភាពយុត្តិធម៌ នេះ ដោយផ្តាច់មួយឡែកពីក្តីស្រឡាញ់។ ប៉ុន្តែ នេះគឺដោយសារតែយើងជាមនុស្សមានបាប បើសិនជា គ្មានជំនួយពីព្រះទេ នោះយើងមិនអាចយល់បានថា យើងអាចយុត្តិធម៌ និងស្រឡាញ់អ្នកដទៃនៅក្នុងពេល តែមួយដោយរបៀបណានោះទេ។

`សូមអានគម្ពីរទំនុកតម្កើង ៣៣:៥; អេសាយ ៦១:៨; យេរេមា ៩:២៤; ទំនុកតម្កើង ៨៥:១០ និងទំនុកតម្កើង ៨៩:១៤។ តើខទាំងនេះបានជួយឱ្យយើងយល់ពីទំហំ ដែលព្រះបានគិតគូរអំពីភាពយុត្តិធម៌ នេះដោយរបៀបណា?`

ខទាំងនេះបានប្រកាសថា ព្រះទ្រង់ស្រឡាញ់ភាពយុត្តិធម៌ណាស់ (ទំនុកតម្កើង ៣៣:៥; អេសាយ ៦១:៨)។ នៅក្នុងព្រះគម្ពីរ អ្នកសរសេរព្រះគម្ពីរបានភ្ជាប់គោលគំនិតនៃក្តីស្រឡាញ់ និងភាពយុត្តិធម៌នេះ ជាមួយនឹងគ្នា ដោយមិនបានបំបែកសេចក្តីទាំងនេះចេញពីគ្នាឡើយ។ អ្នកសរសេរព្រះគម្ពីរក៏បានផ្សាភ្ជាប់ សេចក្តីស្រឡាញ់របស់ព្រះ ទៅនឹងព្រះជន្មដ៏បរិសុទ្ធរបស់ព្រះផងដែរ។ ដ្បិតព្រះបានយកព្រះទ័យទុកដាក់ ទៅលើអ្វី ដែលបានកើតឡើងដល់រាស្ត្ររបស់ទ្រង់នៅលើផែនដីនេះ។ ទ្រង់ចង់ឱ្យយើងបានបរិសុទ្ធ និង យុត្តិធម៌នៅក្នុងកិច្ចការគ្រប់យ៉ាងដែលយើងបានធ្វើ។

ហោរារបស់ព្រះបានដាស់តឿនយើង ឱ្យទាស់នឹងភាពអយុត្តិធម៌។ ដូច្នេះហើយ យើងចាំបាច់ ត្រូវតែបង្កើតច្បាប់ដែលយុត្តិធម៌ និងធ្វើការសម្រេចចិត្តដែលមិនលម្អៀង។ យើងមិនត្រូវធ្វើបាប ឬកេង ប្រវ័ញ្ចអ្នកខ្សត់ខ្សោយ ស្រ្តីមេម៉ាយ ឬអ្នកទន់ខ្សោយនោះទេ។ ប៉ុន្តែ ព្រះទ្រង់តែងតែ «ប្រោសផ្សាយសេចក្ដី សប្បុរស សេចក្ដីយុត្តិធម៌ និងសេចក្ដីសុចរិត» ជានិច្ច (យេរេមា ៩:២៤)។ ព្រះគម្ពីរបានបង្ហាញយើងថា សិស្សរបស់ព្រះបានជឿទុកចិត្តទៅលើព្រះថា ទ្រង់នឹងជំនុំជម្រះ និងដាក់ទោសមនុស្សមានបាប។ កិច្ចការ របស់ព្រះជាចៅក្រម តែងតែយុត្តិធម៌ជានិច្ច។ ពីព្រោះទ្រង់បានសង្គ្រោះមនុស្សទន់ខ្សោយ ឱ្យរួចផុតពីអ្នក ដែលបានកេងប្រវ័ញ្ចពួកគេ និងធ្វើបាបពួកគេ។

បញ្ញត្តិរបស់ព្រះ និងកិច្ចការរបស់ទ្រង់ សំខាន់ណាស់ដល់រដ្ឋាភិបាលរបស់ទ្រង់។ ការសម្រេច ព្រះទ័យរបស់ទ្រង់ គឺបរិសុទ្ធ និងយុត្តិធម៌ ដែលការសម្រេចចិត្តនេះមានប្រភពចេញមកពីសេចក្តីស្រឡាញ់ របស់ទ្រង់។ ការដឹកនាំរបស់ព្រះ មានលក្ខណៈខុសគ្នាពីរដ្ឋាភិបាលដែលបានគ្រប់គ្រងផែនដីនេះ។ ពីព្រោះ មេដឹកនាំនៅលើផែនដីនេះ បានខ្វល់ខ្វាយអំពីការប្រមូលទ្រព្យសម្បត្តិ និងការប្រមូលអំណាច។ ប៉ុន្តែ ព្រះ មិនបានគិតពីអង្គទ្រង់ដូចជាពួកគេនោះឡើយ។ ផ្ទុយទៅវិញ «ព្រះអម្ចាស់នឹងសម្តែងព្រះហឫទ័យមេត្តា ករុណា និងព្រះហឫទ័យស្មោះស្ម័គ្រចំពោះយើង ធ្វើឲ្យយើងស្គាល់យុត្តិធម៌ និងសេចក្ដីសុខសាន្តវិញ» (ទំនុកតម្កើង ៨៥:១០, គខប)។

ព្រះបានមានបន្ទូលប្រាប់យើង នូវអ្វីដែលទ្រង់បានរំពឹងទុកពីយើងយ៉ាងដូច្នេះថា៖ «ព្រះបានបង្ហាញឲ្យឯងស្គាល់សេចក្ដីដែលល្អ តើព្រះយេហូវ៉ាសព្វព្រះហឫទ័យឲ្យឯងប្រព្រឹត្តដូចម្តេច? បើមិនឲ្យប្រព្រឹត្តដោយសុចរិត ឲ្យស្រឡាញ់សេចក្ដីសប្បុរស ហើយឲ្យដើរជាមួយព្រះរបស់ខ្លួន ដោយសុភាពប៉ុណ្ណោះ» (មីកា ៦:៨)។ ដូច្នេះហើយ យើងចាំបាច់ត្រូវតែបង្ហាញសេចក្តីស្រឡាញ់ និងសេចក្តីមេត្តារបស់ព្រះដល់ អ្នកដទៃ។ យើងត្រូវតែយុត្តិធម៌ចំពោះអ្នកដទៃ។ ដ្បិតនៅពេលដែលធ្វើដូច្នេះ នោះមានន័យថា យើងបានបង្ហាញអត្តសញ្ញាណរបស់ទ្រង់ហើយ។