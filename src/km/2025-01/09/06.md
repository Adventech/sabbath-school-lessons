---
title:  តើមហាវិវាទពិតប្រាកដស្តីអំពីអ្វីទៅ?
date:   27/02/2025
---

តើសង្គ្រាមរវាងព្រះ និងសាតាំងអាចកើតទៅបានដោយរបៀបណា? ប្រសិនបើសង្គ្រាមនេះស្តីអំពីអំណាច នោះវានឹងប្រាកដជាចប់មុនពេលដែលវាបានចាប់ផ្តើមជាមិនខាន។ ពីព្រោះសាតាំងមិន អាចតតាំងនឹង ព្រះបានឡើយ។ ដូច្នេះហើយ សង្គ្រាមនេះប្រាកដជាស្តីអំពីរឿងផ្សេងទៀតជាមិនខាន។ ព្រះគម្ពីរបានបង្ហាញយើងថា សង្គ្រាមនេះគឺស្តីអំពីព្រះ និងការគ្រប់គ្រងរបស់ទ្រង់ ពីព្រោះសាតាំងបាន និយាយថា ព្រះមិនមែនប្រកបដោយសេចក្តីល្អ និងការស្រឡាញ់ពេញលេញនោះទេ។ ព្រះមិនអាចបំផ្លាញ ការកុហកទាំងនេះ ដោយប្រើអំណាចរបស់ទ្រង់បានទេ។ ដូច្នេះហើយ ទ្រង់ចាំបាច់ត្រូវតែថ្លឹងថ្លែងនគរ របស់ទ្រង់ជាមួយនឹងសាតាំង ដើម្បីបង្ហាញថា ការគ្រប់គ្រងនៃនគរទាំង២មានលក្ខណៈខុសគ្នាយ៉ាងណា។

«នៅពេលដែលព្រះប្រឆាំងទាស់នឹងអំពើបាប នោះទ្រង់អាចប្រើបានត្រឹមតែសេចក្តីពិតនៃព្រះគម្ពីរ និងបញ្ញត្តិដ៏បរិសុទ្ធរបស់ទ្រង់ប៉ុណ្ណោះ។ ប៉ុន្តែ សាតាំងអាចប្រើនូវវិធីដែលព្រះមិនអាចប្រើបាន ដែលវិធី ទាំងនោះគឺជាការកុហក និងជាការបោកបញ្ឆោតនោះឯង។ វាបានព្យាយាមធ្វើឱ្យព្រះគម្ពីរបង្ហាញនូវអ្វី ដែលមិនមែនជាអត្ថន័យនៃព្រះគម្ពីរ។ សាតាំងក៏បានកុហកពួកទេវតាអំពីការគ្រប់គ្រងរបស់ព្រះផងដែរ។ សាតាំងបានប្រាប់ពួកទេវតាថា ព្រះមិនយុត្តិធម៌នោះទេ ដោយសារតែទ្រង់បានបង្គាប់ឱ្យពួកគេគោរពច្បាប់ និងបញ្ញត្តិរបស់ទ្រង់។ សាតាំងបាននិយាយថា ព្រះកំពុងតែព្យាយាមធ្វើឱ្យអង្គទ្រង់សំខាន់ និងមានអំណាច ខ្លាំងជាងមុនទៅទៀត នៅពលដែលទ្រង់សូមឱ្យពួកទេវតាគោរពទ្រង់នោះ។ ដូច្នេះហើយ ព្រះចាំបាច់ត្រូវតែ បង្ហាញពួកទេវតានៅឯស្ថានសួគ៌ និងភាវៈរស់នៅលើភពដទៃទៀតថា ការគ្រប់គ្រងរបស់ទ្រង់គឺយុត្តិធម៌ ហើយបញ្ញត្តិរបស់ទ្រង់ក៏ល្អឥតខ្ចោះដែរ។ សាតាំងបានព្យាយាមល្បួងទេវតាឱ្យជឿថា វាចង់ឱ្យគ្រប់គ្នា នៅឯស្ថានសួគ៌ទទួលបាននូវអ្វីដែលល្អបំផុត។ ប៉ុន្តែ ព្រះត្រូវតែបង្ហាញភាវៈគ្រប់គ្នានូវផែនការពិតប្រាកដ របស់សាតាំង។ ដូច្នេះហើយ ព្រះបានប្រទានពេលវេលាដល់សាតាំង ដើម្បីឱ្យវាបង្ហាញនិស្ស័យអាក្រក់ របស់វាទៅតាមរយៈទង្វើទាំងអស់របស់វា»។ ដកស្រង់ពី Ellen G. White, The Great Controversy, page 498, adapted។

`សូមអានគម្ពីរយ៉ូហាន ៨:៤៤, ៤៥ អមជាមួយនឹងគម្ពីរវិវរណៈ ១២:៧-៩។ តើខទាំងនេះបាន បង្ហាញយើងអ្វីខ្លះ អំពីអារក្ស និងផែនការរបស់វានោះ?`

ផែនការរបស់អារក្សតាំងតែពីដើមមក គឺស្តីអំពីការព្យាយាមធ្វើឱ្យអ្នកដទៃជឿថា ព្រះពុំមាន ភាពយុត្តិធម៌ និងសេចក្តីស្រឡាញ់ពិតប្រាកដនោះទេ។ វាក៏ចង់ឱ្យអ្នកដទៃជឿថា បញ្ញត្តិរបស់ព្រះបានធ្វើ បាបភាវៈទាំងអស់ ដោយធ្វើឱ្យពួកគេក្លាយជាអ្នកបម្រើរបស់ទ្រង់។ ចំណុចនៅត្រង់នេះហើយ ដែលយើង មិនគួរឆ្ងល់ដែលព្រះយេស៊ូវបានមានបន្ទូលថា អារក្សជា «អ្នកកុហក ហើយជាឪពុកនៃសេចក្តីកុហក»។ ដ្បិតព្រះយេស៊ូវបានយាងមកកាន់ផែនដីនេះ ដើម្បី «ធ្វើបន្ទាល់ពីសេចក្តីពិត» (យ៉ូហាន ១៨:៣៧)។ ព្រះយេស៊ូវបានយាងមកកាន់ផែនដីនេះ ដើម្បីបំផ្លាញការកុហករបស់អារក្ស ហើយនៅទីបញ្ចប់ ព្រះយេស៊ូវនឹងបំផ្លាញអារក្សខ្លួនវាផ្ទាល់នោះតែម្តង (យ៉ូហានទី១ ៣:៨; ហេព្រើរ ២:១៤)។

គម្ពីរវិវរណៈ ១២:៩, ១០ បានបង្ហាញថា សាតាំងគឺជា (១) សត្វពស់ (២) អ្នកដែលបានចោទ ប្រកាន់រាស្ត្ររបស់ព្រះ និង (៣) សត្វនាគដែលបានកុហកមនុស្សគ្រប់គ្នា។ ពាក្យថា «អារក្ស» ជាភាសា ក្រេកមានន័យថា អ្នកដែលបាននិយាយកុហក។ ពាក្យនេះបានបង្ហាញយើងថា មហាវិវាទរវាងសេចក្តីល្អ និងសេចក្តីអាក្រក់គឺស្តីអំពីគោលជំនឿ រួមទាំងអ្វីដែលយើងបានជឿអំពីព្រះ និងជឿអំពីអត្តសញ្ញាណរបស់ ទ្រង់នោះដែរ។