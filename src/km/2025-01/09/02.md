---
title:  ខ្មាំងសត្រូវរបស់ព្រះបានបង្កើតការអាក្រក់នេះ
date:   23/02/2025
---

`សូមអានរឿងនៅក្នុងគម្ពីរម៉ាថាយ ១៣:២៤-២៧។ តើរឿងនេះបានជួយឱ្យយើងយល់ពីមូលហេតុ ដែលនាំឱ្យការអាក្រក់កើតមានឡើងនៅលើភពមួយនេះដោយរបៀបណា?`

ព្រះយេស៊ូវបាននិទានរឿងអំពីម្ចាស់ចម្ការ ដែលបានដាំគ្រាប់ពូជនៃស្រូវសាលីនៅក្នុងចម្ការរបស់គាត់។ ប៉ុន្តែ ស្រងែបានដុះឡើងជាមួយនឹងស្រូវ។ នៅពេលដែលអ្នកបម្រើនៃម្ចាស់ចម្ការបានឃើញ ស្រងែ នោះពួកគេបានសួរគាត់ថា «លោកម្ចាស់! តើលោកមិនបានព្រោះពូជល្អក្នុងស្រែរបស់លោកទេឬ? ចុះស្រងែទាំងនេះមកពីណា?» (ម៉ាថាយ ១៣:២៧)។ សព្វថ្ងៃនេះ មនុស្សជាច្រើននាក់បានសួរសំណួរស្តីអំពីបញ្ហានៃការអាក្រក់ដដែលនេះយ៉ាងដូច្នេះថា៖ «បើសិនជាព្រះបានធ្វើឱ្យផែនដីនេះ និងរបស់សព្វ សារពើបានបរិសុទ្ធទៅហើយនោះ ហេតុអ្វីបានជាមានការអាក្រក់នៅលើផែនដីនេះយ៉ាងដូច្នេះ?»។

`សូមអានគម្ពីរម៉ាថាយ ១៣:២៨-៣០ អមជាមួយនឹងការបកស្រាយរបស់ព្រះយេស៊ូវនៅក្នុងគម្ពីរម៉ាថាយ ១៣:៣៧-៤០។ តើខទាំងនេះបានជួយឱ្យយើងយល់មហាវិវាទរវាងសេចក្តីល្អ និងសេចក្តី អាក្រក់នោះយ៉ាងដូចម្តេច?`

ម្ចាស់ចម្ការបានឆ្លើយសំណួរអ្នកបម្រើរបស់គាត់យ៉ាងដូច្នេះថា៖ «ពិតជាមានមារសត្រូវមកព្រោះ ហើយ!» (ម៉ាថាយ ១៣:២៨, គខប)។ ក្រោយមកទៀត ព្រះយេស៊ូវបានមានបន្ទូលថា អ្នកដែលបានដាំ ស្រូវសាលីគឺជាកូនមនុស្ស។ ហើយកូនមនុស្សនោះជាអង្គព្រះយេស៊ូវនេះឯង (ម៉ាថាយ ១៣:៣៧)។ ព្រះយេស៊ូវក៏បានបកស្រាយថា ចម្ការជារូបស័ព្ទតំណាងឱ្យភពនេះដែរ (ម៉ាថាយ ១៣:៣៨)។ រូបស័ព្ទនៅក្នុងខទាំងនេះបានបង្ហាញអំពីមហាវិវាទរវាងព្រះ និងសាតាំង។ តើហេតុអ្វីបានជាមានការអាក្រក់កើត ឡើងនៅលើផែនដីនេះយ៉ាងដូច្នេះ? ការអាក្រក់បានចូលមកក្នុងផែនដីនេះ ដោយព្រោះតែអារក្សដែលជា ខ្មាំងសត្រូវដែលបានប្រឆាំងទាស់នឹងម្ចាស់ចម្ការនោះឯង។ នេះហើយជាអ្វីដែលព្រះយេស៊ូវចង់បង្ហាញ នៅពេលដែលទ្រង់បានមានបន្ទូលថា ខ្មាំងសត្រូវរបស់ទ្រង់បានដាំស្រងែនោះ។

ចម្លើយរបស់ម្ចាស់ចម្ការបានជំរុញឱ្យអ្នកបម្រើសួរសំណួរមួយទៀតថា៖ «តើលោកចង់ឲ្យយើង ខ្ញុំទៅដកស្រងែនោះចេញឬ?» (ម៉ាថាយ ១៣:២៨)។ ឬអាចនិយាយម៉្យាងទៀតថា ហេតុអ្វីបានជា លោកម្ចាស់មិនដកស្រងែភ្លាមៗទៅ? ម្ចាស់ចម្ការបាននិយាយថា «កុំអី! បើអ្នករាល់គ្នាដក ក្រែងលោ ដោយស្រូវមកជាមួយដែរ ទុកឲ្យវាដុះជាមួយគ្នារហូតដល់ស្រូវទុំចុះ ពេលនោះ ខ្ញុំនឹងប្រាប់ពួកអ្នកច្រូតថា ចូរប្រមូលស្រងែចងជាបាច់ យកទៅដុតចោលជាមុនសិន រួចសឹមប្រមូលស្រូវដាក់ជង្រុកឲ្យខ្ញុំ» (ម៉ាថាយ ១៣:២៩, ៣០; សូមប្រៀបធៀបជាមួយនឹងគម្ពីរម៉ាកុស ៤:២៩)។ រឿងប្រៀបប្រដូចមួយនេះបានបង្រៀន យើងថា នៅទីបំផុត ព្រះនឹងបញ្ឈប់ការអាក្រក់ជារៀងរហូតតទៅ។ ប៉ុន្តែ ការបំផ្លាញការអាក្រក់ឆាប់រហ័ស ពេក នឹងធ្វើឱ្យមានបញ្ហា និងផលប៉ះពាល់ដល់ស្រូវសាលីដែលមានគុណភាពល្អនោះវិញ។