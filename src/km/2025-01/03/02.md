---
title:  មានតម្លៃលើសពីអ្វីដែលយើងអាចនឹកស្រមៃទៅទៀត
date:   12/01/2025
---

យើងបានឃើញមេរៀនមុននេះបន្តិចរួចមកហើយថា ព្រះស្រឡាញ់មនុស្សគ្រប់គ្នា រួមទាំង មនុស្សអាក្រក់បំផុតដែរ។ ព្រះបានឱ្យតម្លៃមនុស្ស លើសពីអ្វីដែលយើងអាចនឹកស្រមៃទៅទៀត។ ប៉ុន្តែ ព្រះទ្រង់ស្អប់អំពើបាប។ ព្រះស្រឡាញ់យើងពិតមែន ប៉ុន្តែ ទ្រង់ក៏បានជ្រាបនូវអ្វីដែលអំពើបាបបានបង្ក មកលើយើងផងដែរ។

`សូមអានរឿងប្រៀបប្រដូច នៅក្នុងគម្ពីរលូកា ១៥:១១-៣២។ តើរឿងអំពីកូនពៅវង្វេងនេះ បាន បង្រៀនយើងអំពីអ្វីខ្លះ អំពីសេចក្តីស្រឡាញ់ និងសេចក្តីមេត្តារបស់ព្រះនោះ? តើរឿងនេះបានផ្តល់នូវការ ដាស់តឿនអ្វីខ្លះ ដល់សមាជិកព្រះវិហារ ដែល «នៅឯផ្ទះ» (នៅក្នុងព្រះវិហារ) ដូចជាកូនប្រុសច្បងបាន ធ្វើនោះ?`

ព្រះយេស៊ូវបាននិទានរឿងអំពីបុរសវ័យក្មេងម្នាក់ ដែលបានចំណែកមរតកពីឪពុករបស់គាត់។ នៅពេលដែលបុរសវ័យក្មេងម្នាក់នេះបានសូមមរតក មុនពេលឪពុកស្លាប់ នោះមានន័យថា គាត់បាន បដិសេធឪពុករបស់គាត់ និងក្រុមគ្រួសាររបស់គាត់។ បន្ទាប់មក កូនពៅវង្វេងបានបន្តចាយប្រាក់ទាំងអស់ របស់គាត់ រហូតដល់គាត់ធ្លាក់ខ្លួនក្រ និងអត់ឃ្លាន។ កូនពៅវង្វេងបានច្រណែននឹងសត្វជ្រូក ដោយសារ តែពួកវាបានចំណីច្រើនជាងគាត់។ កូនប្រុសម្នាក់នេះបានដឹងថា អ្នកបម្រើនៅក្នុងផ្ទះឪពុកខ្លួន មានអាហារ ញុាំគ្រប់គ្រាន់។ ដូច្នេះហើយ គាត់បានសម្រេចចិត្តត្រឡប់ទៅផ្ទះវិញ ដោយសង្ឃឹមថា គាត់នឹងបានធ្វើជា អ្នកបម្រើ។

អ្វីដែលបានកើតឡើងនៅក្នុងរឿងប្រៀបប្រដូចបន្ទាប់មកទៀតនោះ គឺជារឿងដ៏មានអំណាច បំផុត។ ឪពុកមួយចំនួនប្រហែលជាមិនអាចទទួលយកកូនប្រុសបែបនេះ នៅពេលដែលគាត់ត្រឡប់មក ផ្ទះវិញនោះឡើយ។ ពួកគាត់អាចនឹងនិយាយថា «ឯងបានយកប្រាក់ដែលយើងបានឱ្យឯង ដោយកាត់កាល់ ខ្លួនឯងចេញពីក្រុមគ្រួសាររបស់យើង ដូច្នេះហើយ ឯងគ្មានផ្ទះសម្បែងនៅទីនេះតទៅទៀតឡើយ»។ យើងអាចយល់បានទាំងស្រុង បើសិនជាឪពុកនិយាយបែបនេះទៅកាន់កូនពៅវង្វេង ដែលបានត្រឡប់ មកផ្ទះវិញ បន្ទាប់ពីបានធ្វើរឿងអាក្រក់ៗ។ នៅក្នុងក្រសែភ្នែកនៃឪពុកម្តាយមួយចំនួន កូនប្រុសម្នាក់នេះ បានធ្វើហួសហេតុពេក មិនគួរឱ្យគាត់ត្រឡប់មកផ្ទះវិញតទៀតឡើយ។

ប៉ុន្តែ នៅក្នុងរឿងប្រៀបប្រដូចនេះ ឪពុក (ដែលជារូបស័ព្ទតំណាងឱ្យព្រះ) មិនបាននិយាយ ពាក្យដូច្នេះឡើយ។ ផ្ទុះទៅវិញ ព្រះយេស៊ូវបានមានបន្ទូលថា «ដូច្នេះ គាត់ក៏ក្រោកឡើង ហើយទៅរកឪពុកវិញ។ កាលឪពុកឃើញពីចម្ងាយ គាត់ក៏មានចិត្តអាណិតមេត្តា ហើយរត់ទៅឱបថើបកូន» (លូកា ១៥:២០)។ នៅក្នុងសម័យនោះ ម្ចាស់ផ្ទះមិនដែលរត់ចេញទៅទទួលអ្នកណានៅខាងក្រៅផ្ទះនោះទេ ប៉ុន្តែ ចិត្តរបស់ឪពុកម្នាក់នេះមានពេញទៅដោយសេចក្តីស្រឡាញ់ និងសេចក្តីមេត្តាយ៉ាងអនេក។ ដូច្នេះហើយ គាត់បានរត់ទៅរកកូនប្រុសរបស់គាត់។ សំខាន់ជាងនេះទៅទៀតនោះ ឪពុកបានស្វាគមន៍កូនប្រុសរបស់ គាត់ ឱ្យចូលមកក្នុងគ្រួសាររបស់គាត់ម្តងទៀត។ ឪពុកបានរៀបចំពិធីជប់លៀងមួយយ៉ាងធំ ដើម្បីអបអរ ការត្រឡប់មកវិញរបស់កូនប្រុសគាត់។ ការអបអរនេះ បានបង្ហាញពីក្តីស្រឡាញ់ និងក្តីមេត្តាដែលព្រះបានឈ្វេងយល់ពីមនុស្សនីមួយៗ ដែលបានចាកចេញពីទ្រង់ ហើយត្រឡប់មករកទ្រង់វិញនោះ។ រឿងនេះ បានបង្ហាញយើង នូវរូបភាពរបស់ព្រះដ៏ល្អក្រៃលែង និងអស្ចារ្យ។