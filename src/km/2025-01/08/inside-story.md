---
title:  រឿងខ្លី
date:   21/02/2025
---

### ពីតន្ត្រីកររបាំរុំាបាមកជាតន្រ្តីករនៃព្រះវិហារវិញ

ដោយសារតែខ្លួននៅក្មេង លោកនេលសិន (Nelson) ពិបាកនឹងចូលទៅក្នុងកន្លែងរាំរបាំរុំាបា (Rumba) នៃប្រទេសកូឡុំប៊ីនេះណាស់។ ប៉ុន្តែ គាត់មានអារម្មណ៍ថា មានអ្វីមួយមិនប្រក្រតីនៅពេលដែល ឪពុកម្តាយរបស់គាត់បាននាំគាត់ទៅព្រះវិហារនៅថ្ងៃទី៣១ខែធ្នូ បន្ទាប់មក ឪពុកម្តាយគាត់បានទុកគាត់ នៅក្នុងផ្ទះ ដើម្បីឱ្យពួកគេបានទៅចូលរួមអបអរសាទរនៅក្នុងពិធីបុណ្យចូលឆ្នាំនៅឯកន្លែងរាំរបាំងរុាំបា ដែលជាពិធីជប់លៀងបែបប្រពៃណីជាមួយនឹងតន្ត្រី ការរាំច្រៀង និងការស៊ីផឹក។

នៅក្នុងប្រពៃណីរបស់គាត់ អ្នកគ្រីស្ទានបានធ្វើដំណើរទៅព្រះវិហារ ដើម្បីឧទ្ទិសខ្លួនគេទៅព្រះ មុនពេលថ្ងៃបុណ្យចូលឆ្នាំ បន្ទាប់មក បានពួកគេទៅកន្លែងរាំរបាំរុំាបាដើម្បីអបអរពិធីនេះ។ ទោះបីជាគាត់ នៅក្មេងក៏ដោយ ក៏លោកនេលសិនមានអារម្មណ៍ថា ព្រះវិហារជាកន្លែងបរិសុទ្ធ រីឯរបាំរុំាបា ជាទូទៅ គេ តែងតែរាំនៅក្នុងបារ និងក្លឹបរាត្រីដែលមិនជាកន្លែងបរិសុទ្ធនោះវិញ។ គាត់បានឆ្ងល់នៅក្នុងចិត្តថា «ហេតុអ្វី បានជាក្រុមគ្រួសាររបស់ខ្ញុំទៅព្រះវិហារ ដើម្បីញែកខ្លួនឱ្យបានស្អាត តែបែរជាទៅប្រឡាក់ខ្លួននៅក្នុងកន្លែងរាំរបាំរុំាបាយ៉ាងដូច្នេះ?»។ លោកនេលសិនបានសួរម្តាយរបស់គាត់ថា «ម៉ាក់ ហេតុអ្វីបានជាម៉ាក់ទៅ ព្រះវិហារ រួចទៅកន្លែងរាំរបាំរុំាបាយ៉ាងដូច្នេះ?»។ ម្តាយមិនបានឆ្លើយសំណួរគាត់នោះឡើយ។

លុះដល់ធំបន្តិច លោកនេលសិនបានឈប់មកព្រះវិហារ ដោយគាត់ចាប់ផ្តើមចូលក្រុមតន្ត្រីវ៉ាឡេណាតូ (valenato) នៅឯកន្លែងរាំរបាំរុំាបា។ គាត់គឺជាអ្នកលេងអគ័រដេអុងយ៉ាងស្ទាត់ជំនាញ ដោយ គាត់បានបោះជំហានឆ្ពោះទៅរកការសម្រេចក្តីស្រមៃ ដើម្បីក្លាយជាអ្នកមាន និងក្លាយជាអ្នកល្បីឈ្មោះ។ បន្ទាប់មក គាត់បានជួបនឹងនាងឡូរ៉ា (Laura) ដែលជាអតីតអ្នកសេវេនដេយអាត់វេនទីស្ទ និងជាអនាគត ភរិយារបស់គាត់។ នាងឡូរ៉ាបានសួរគាត់ថា «តើអ្នកបានដឹងថា មនុស្សដែលបានស្លាប់ហើយ មិនមានវត្តមាននៅឯស្ថានសួគ៌នោះដែរឬទេ?»។ លោកនេលសិនមិនចូលចិត្តគំនិតរបស់នាងឡូរ៉ានោះទេ ប៉ុន្តែ គាត់ស្រឡាញ់នាងឡូរ៉ា។ ដូច្នេះហើយ ពួកគេបានរួមរស់ជាមួយនឹងគ្នា។

មួយរយៈក្រោយមក នាងឡូរ៉ាបានត្រឡប់មកកាន់ព្រះវិហារអាត់វេនទីស្ទវិញ បន្ទាប់មក នាង បានអញ្ជើញលោកនេលសិនឱ្យជួបជាមួយនឹងឪពុកម្តាយរបស់នាង។ នៅក្នុងការជួបជុំជាលើកដំបូង ឪពុក របស់នាងបានធ្វើឱ្យលោកនេលសិនភ្ញាក់ផ្អើល នៅពេលដែលពួកគេអង្គុយបរិភោគអាហារ។ ឪពុកបាន និយាយថា «តោះយើងអធិស្ឋានទាំងអស់គ្នា»។ ពីមុនមក លោកនេលសិនមិនដែលអធិស្ឋានពេលបរិភោគ អាហារនោះឡើយ។ ដូច្នេះហើយ លោកនេលសិន និងឪពុករបស់នាងឡូរ៉ាបានក្លាយជាមិត្តនឹងគ្នា។ មិន យូរប៉ុន្មាន លោកនេសិនបានចាប់ផ្តើមចេះអធិស្ឋាននៅពេលបរិភោគអាហារ។ គាត់ក៏បានចាប់ផ្តើមទៅ ព្រះវិហារជាមួយនឹងនាងឡូរ៉ាដែរ។ ដំបូងឡើយ គាត់មិនចូលចិត្តការថ្វាយបង្គំនេះទេ ដោយសារតែគាត់ មានអារម្មណ៍ប្លែកដែលគាត់បានមកថ្វាយបង្គំនៅក្នុងព្រះវិហារជារៀងរាល់ថ្ងៃសៅរ៍នោះ។ ប៉ុន្តែ ក្រោយមក គាត់បានអានចំបញ្ញត្តិទី៤នៅក្នុងគម្ពីរនិក្ខមនំ ២០:៨-១០ បន្ទាប់មក គាត់បានដឹងថាព្រះបានបង្គាប់មនុស្ស លោកឱ្យយកថ្ងៃទី៧ជាថ្ងៃបរិសុទ្ធ។

សព្វថ្ងៃនេះ លោកនេលសិន ស៊ីលវ៉ា (Nelson Silva) ដែលមានអាយុ៣០ឆ្នាំ គឺជាតន្ត្រីករនៃ ព្រះវិហារអាត់វេនទីស្ទដែលមិនមែនជាអ្នកលេងអគ័រដេអុងនៅឯកន្លែងរាំរបាំរុំាបាទៀតឡើយ។ ផ្ទុយទៅវិញ គាត់បានលេងនៅតាមភោជនីយដ្ឋាន និងនៅតាមពិធីខួបកំណើតនោះវិញ។ គាត់បានប្រាប់អ្នកដទៃអំពី ព្រះគុណរបស់ព្រះ និងអធិស្ឋានជូនពួកគេ។ គាត់ និងក្រុមតន្ត្រីករនៃព្រះវិហាររបស់គាត់ ក៏បានលេងភ្លេង នៅតាមរថយន្តក្រុងផងដែរ។ គាត់បាននិយាយថា «តន្ត្រីបានជំរុញឱ្យខ្ញុំបំភ្លឺដើម្បីពិភពលោក ប៉ុន្តែ ឥឡូវនេះ ខ្ញុំចង់បំភ្លឺពិភពលោកដើម្បីព្រះគ្រីស្ទវិញ»។