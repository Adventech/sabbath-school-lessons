---
title:  ដើម្បីឱ្យយើងបានស្រឡាញ់ព្រះ
date:   18/02/2025
---

យើងបានឃើញរួចមកហើយថា ព្រះទ្រង់មានអំណាចលើរបស់ទាំងអស់ ប៉ុន្តែ អំណាចនេះ មិនមានន័យថា ព្រះអាចធ្វើរឿងគ្រប់យ៉ាងដែលប្រឆាំងទាស់នឹងព្រះអង្គទ្រង់នោះទេ។ ដូច្នេះហើយ ព្រះ មិនអាចធ្វើឱ្យអ្នកណាម្នាក់ស្រឡាញ់ទ្រង់ដោយចេញពីចិត្តរបស់គេបាននោះឡើយ។ ដ្បិតនៅពេលដែល យើងបានជ្រើសរើសធ្វើនូវរឿងអ្វីមួយ នោះមានន័យថា ទ្រង់មិនបានបង្ខំយើងឱ្យធ្វើរឿងនោះទេ។ ដូច្នេះ ហើយ យើងមិនអាចបង្ខំអ្នកណាម្នាក់ឱ្យធ្វើរឿងមួយដោយចេញពីចិត្តរបស់គេបានឡើយ។ ទន្ទឹមគ្នានេះ ព្រះក៏មិនអាចបង្ខំអ្នកណាម្នាក់ឱ្យស្រឡាញ់ទ្រង់ដែរ ពីព្រោះសេចក្តីស្រឡាញ់ដែលមានគេបង្ខំ មិនមែនជា សេចក្តីស្រឡាញ់ទៀតឡើយ។

`សូមអានគម្ពីរម៉ាថាយ ២២:៣៧ និងគម្ពីរចោទិយកថា ៦:៤, ៥។ តើខទាំងនេះបានបង្រៀន យើងអ្វីខ្លះ អំពីសេរីភាពនៅក្នុងការជ្រើសរើសរបស់យើងនោះ?`

បញ្ញត្តិដែលសំខាន់ជាងគេបំផុតគឺជាភ័ស្តុតាងបង្ហាញថា ព្រះចង់ឱ្យមនុស្សគ្រប់គ្នាស្រឡាញ់ទ្រង់ ប៉ុន្តែ មិនមែនមនុស្សទាំងអស់ស្រឡាញ់ទ្រង់គ្រប់គ្នានោះឡើយ។ បើដូច្នេះមែន តើហេតុអ្វីបានជាព្រះមិនបានធ្វើឱ្យមនុស្សគ្រប់គ្នាស្រឡាញ់ទ្រង់យ៉ាងដូច្នេះ? ចម្លើយគឺថា សេចក្តីស្រឡាញ់ត្រូវតែជាការ ឱ្យដោយស្ម័គ្រពីចិត្ត បើមិនដូច្នេះទេ សេចក្តីស្រឡាញ់មិនហៅថាជាសេចក្តីស្រឡាញ់បានឡើយ។

`សូមអានគម្ពីរហេព្រើរ ៦:១៧, ១៨ និងគម្ពីរទីតុស ១:២។ តើខទាំងនេះបានបង្រៀនយើងអ្វីខ្លះអំពីព្រះ?`

គម្ពីរជនគណនា ២៣:១៩ បានចែងថា «ព្រះទ្រង់មិនមែនជាមនុស្សដែលចេះកុហកនោះឡើយ»។ ទ្រង់មិនដែលកុហកម្តងណាឡើយ (ទីតុស ១:២)។ ផ្ទុយទៅវិញ ទ្រង់តែងតែធ្វើនូវអ្វីដែលទ្រង់សច្ចាជានិច្ច។ ព្រះមិនដែលក្បត់សេចក្តីសន្យារបស់ទ្រង់ម្តងណាឡើយ (ហេព្រើរ ៦:១៧, ១៨)។ ប្រសិនបើទ្រង់បានតាំង សេចក្តីសន្យាអ្វីមួយ សេចក្តីសន្យានោះនឹងកម្រិតសកម្មភាពរបស់ទ្រង់នៅពេលអនាគត។

តើចំណុចនេះមានន័យយ៉ាងណា? ចំណុចនេះមានន័យថា ព្រះបានប្រទានសេរីភាពនៅក្នុងការជ្រើសរើសដល់យើង។ ដូច្នេះហើយ អ្វីដែលយើងបានជ្រើសរើសធ្វើមិនមែនស្រេចនៅលើព្រះនោះទេ។ មនុស្សលោកអាចសម្រេចចិត្តទាស់នឹងផែនការ និងបំណងប្រាថ្នារបស់ព្រះបាន។ ប៉ុន្តែ គួរឱ្យសោកស្តាយ ណាស់ មនុស្សជាច្រើននាក់បានធ្វើការសម្រេចចិត្តដែលបានប្រឆាំងទាស់នឹងព្រះ។ នេះហើយជាមូលហេតុ ដែលនាំឱ្យរឿងជាច្រើនបានកើតឡើង ដែលទ្រង់មិនបានសព្វព្រះទ័យ។

`សូមគិតអំពីគ្រាមួយ នៅពេលដែលលោកអ្នកបានធ្វើរឿងអ្វីមួយដែលលោកអ្នកបានដឹងថាព្រះ មិនសព្វព្រះទ័យ។ តើបទពិសោធន៍នេះបានបង្រៀនលោកអ្នកអ្វីខ្លះ អំពីសេរីភាពនៃការជ្រើសរើសរបស់ យើងនៅក្នុងនាមជាមនុស្សលោកនោះ?`