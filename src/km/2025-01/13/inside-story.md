---
title:  រឿងខ្លី
date:   28/03/2025
---

### ការក្រាបថ្វាយបង្គំរូបសំណាក

នាងម៉ារា (Maria) បានសុាំថ្នឹកជាមួយនឹងការថ្វាយបង្គំ។ នៅក្នុងនាមជាអ្នកចម្រៀងល្ខោន អូប៉េរ៉ា (opera) នាងបានច្រៀងបើកឆាក មុនពេលដែលនាងស្វាគមន៍ទស្សនិកជននៅក្នុងរោងល្ខោនអូប៉េរ៉ាដ៏សំខាន់មួយ តំណាង់ឱ្យប្រទេសជាតិរបស់នាង ព្រមទាំងនៅតាមប្រទេសដទៃទៀតផងដែរ។ ប៉ុន្តែ ការសុាំថ្នឹករបស់នាង មិនដូចជាអ្វីដែលនាងបានឃើញនៅក្នុងប្រទេសកូរ៉េខាងជើងនោះឡើយ។ ប៉ុន្តែ ការសម្តែងរបស់នាងមិនបានទាក់ទាញឱ្យគេសរសើរនាងនោះទេ ដោយសារតែការសម្តែងនោះត្រូវបាន ប្រារព្ធឡើងនៅឯវិមានសំរិទ្ធកម្ពស់២២ម៉ែត្រ របស់លោកគីម អ៊ីល ស៊ុង (Kim Il Sung) ដែលជាស្ថាបនិក នៃប្រទេសកូរ៉េខាងជើង។

នាងម៉ារាគឺជាអ្នកសេវេនដេយអាត់វេនទីស្ទម្នាក់ ដែលមានចិត្តស្មោះត្រង់។ ដើម្បីសុវត្ថិភាព របស់នាង មិសិនអាត់វេនទីស្ទសុំមិនឱ្យនាងបញ្ចេញអត្ថសញ្ញាណរបស់នាង ដោយប្រើឈ្មោះពិត ឬ សញ្ជាតិពិតរបស់នាងនោះទេ។ នាងបានពិភាក្សារឿងនោះនៅតាមកិច្ចសម្ភាសន៍នៃកម្មវិធីស៊ូម (Zoom)។

នៅក្នុងអំឡុងពេលទស្សនកិច្ចទៅកាន់ប្រទេសកូរ៉េ នាងម៉ារា និងក្រុមនៃអ្នកចម្រៀងដទៃទៀត បានទៅទស្សនាវិមានម៉ានស៊ូ ហ៊ីល ហ្គ្រេន (Mansu Hill Grand) ដែលជាវិមាននៃសេរីភាពដែលបានបង្ហាញពីវីវបុរសប្រចាំប្រទេសពីសម័យបដិវត្តនៅក្នុងទីក្រុងព្យុងយ៉ាង (Pyongyang)។ នៅត្រង់ចំណុច កណ្តាលនៃអគារនោះ មានរូបសំណាកលោកគីម អ៊ីល ស៊ុង។ (ក្រោយមកទៀត គេបានបន្ថែមរូបសំណាក របស់លោកគីម យ៉ុង អ៊ីល ដែលជាកូនប្រុសរបស់លោកគីមនៅត្រង់ចំណុចកណ្តាលអគារនោះ)។ ហ្វូង មនុស្សបានចោមរោមនៅជំុវិញរូបសំណាករបស់លោកគីម អ៊ីល ស៊ុង។ នាងម៉ារាបានឃើញភ្លៀវទេសចរណ៍ ពីប្រទេសអ៊ីតាលី ប្រទេសបារាំង និងប្រទេសដទៃទៀត។ នាងក៏បានឃើញជនជាតិកូរ៉េខាងជើងផងដែរ។ ពួកគេទាំងអស់គ្នាបានក្រាបថ្វាយបង្គំរូបសំណាកនោះ។ នៅពេលនោះ នាងបានដឹងភ្លាមថា នាងក៏ត្រូវតែ ក្រាបថ្វាយបង្គំដែរ ដើម្បីបង្ហាញពីសញ្ញានៃការគោរព។ អ្នកបកប្រែបានប្រាប់ក្រុមរបស់នាងថា «អ្នកទាំងអស់គ្នាត្រូវតែក្រាបចុះ»។ នៅពេលនោះ នាងម៉ារាបាននឹកឃើញពីបញ្ញត្តិទី១ ដែលបានចែងថា «មិន ត្រូវមានព្រះណាផ្សេងនៅចំពោះយើងឡើយ» (និក្ខមនំ ២០:៣)។ បន្ទាប់មក នាងបានសង្កេតឃើញ វីដេអូរដ្ឋាភិបាលកំពុងតែថតមើលមនុស្សគ្រប់គ្នា។ ដូច្នេះហើយ នាងមិនចង់មានបញ្ហាជាមួយនឹងរដ្ឋាភិបាល នោះទេ។

ខណៈដែលនាងឈរនៅទីនោះ នោះនាងបាននឹកចាំពីសាដ្រាក់ មែសាក់ និងអ័បេឌ-នេកោ នៅក្នុងបទគម្ពីរដានីយ៉ែល ជំពូក៣ ដែលបានបដិសេធមិនព្រមក្រាបថ្វាយបង្គំរូបសំណាករបស់ស្តេចនេប៊ូក្នេសា ដែលមានកម្ពស់ប្រហែលជា២៧ម៉ែត្រ។ នាងបានគិតថា កណ្ឌគម្ពីរដានីយ៉ែលមិនមែនជារឿងព្រេង ឬជារឿងនិទាននោះទេ ពីព្រោះមនុស្សលោកបានយកឈុតឆាតបែបនេះ មកអនុវត្តនៅក្នុងជីវិតពិតជារៀងរាល់ថ្ងៃ។ ដូច្នេះហើយ នាងបានឈរយ៉ាងរឹងប៉ឹង។

មនុស្សខ្លះអាចយល់ឃើញថា ការឱនក្រាបនៅត្រង់វិមានម៉ានស៊ូ ហ៊ីល ហ្គ្រេន គ្រាន់តែជាបទពិសោធន៍នៃវប្បធម៌ដែលបានភ្ជាប់ជាមួយនឹងទំនៀមទម្លាប់របស់លោកគីម អ៊ីល ស៊ុងប៉ុណ្ណោះ ប៉ុន្តែ សម្រាប់នាងម៉ារាវិញ នាងបានយល់ឃើញជ្រៅជាងនេះ។ នាងបានយល់ឃើញថា រឿងនេះជាឱកាស មួយ ដែលនាងអាចការពារបុគ្គលដែលនាងស្រឡាញ់បំផុតនោះនៅមុខសាធារណៈ។ ប៉ុន្មានថ្ងៃក្រោយមក ខណៈពេលដែលនាងហៀបនឹងចាកចេញពីប្រទេសកូរ៉េទៅហើយ នោះនាងបានជូនសៀវភៅជំហ៊ានទៅកាន់ ព្រះគ្រីស្ទដល់អ្នកបកប្រែរបស់នាង។ ហើយនាងក៏បានអធិស្ឋានទូលសូមឱ្យអ្នកបកប្រែ និងជនជាតិកូរ៉េ ខាងជើងទាំងអស់បានស្គាល់ព្រះយេស៊ូវ ដែលជាបុគ្គលដែលនាងស្ងើចសរសើរជាងគេបំផុត។