---
title:  ព្រះបានត្រាស់ហៅមនុស្សជាច្រើន ប៉ុន្តែ មានតែមនុស្សតិចតួចប៉ុណ្ណោះ ដែលបានទទួលយកការត្រាស់ហៅនេះ
date:   01/01/2025
---

យើងបានឃើញរួចមកហើយថា ព្រះស្រឡាញ់មនុស្ស ដោយសារតែទ្រង់មានបំណងចង់ ស្រឡាញ់ ពួកគេ។ ព្រះក៏បានត្រាស់ហៅមនុស្ស ឱ្យស្រឡាញ់ទ្រង់វិញដែរ។ ព្រះបានប្រទានដល់យើង នូវសេរីភាព នៅក្នុងការជ្រើសរើសទទួលយក ឬបដិសេធសេចក្តីស្រឡាញ់របស់ទ្រង់។ យើងបានឃើញ គោលគំនិតនេះ តាមរយៈរឿងប្រៀបប្រដូចរបស់ព្រះ អំពីពិធីមង្គលការ។

`សូមអានរឿងប្រៀបប្រដូច នៅក្នុងគម្ពីរម៉ាថាយ ២២:១-១៤។ តើអត្ថន័យនៃរឿងប្រៀបប្រដូច នេះ មានន័យយ៉ាងណា?`

ព្រះយេស៊ូវបានប្រាប់រឿងប្រៀបប្រដូច អំពីពិធីមង្គលការ។ នៅក្នុងសាច់រឿង បុត្រារបស់ស្តេច មួយអង្គ ហៀបនឹងរៀបអាពាណ៍ពិពាហ៍ទៅហើយ។ ស្តេចបានចាត់អ្នកបម្រើរបស់ទ្រង់ ឱ្យចេញទៅហៅ ភ្ញៀវ ដែលស្តេចបានអញ្ជើញឱ្យចូលរួមនៅក្នុងពិធីមង្គលការនោះ។ ប៉ុន្តែ ភ្ញៀវទាំងនោះ មិនព្រមមកចូលរួម ឡើយ (ម៉ាថាយ ២២:២, ៣)។ ស្តេចបានចាត់អ្នកបម្រើបន្ថែមទៀត ឱ្យទៅអញ្ជើញពួកគេឱ្យមកចូលរួម កម្មវិធី។ ប៉ុន្តែ ពួកភ្ញៀវមិនបានយកចិត្តទុកដាក់ចំពោះការអញ្ជើញនេះទេ។ លើសពីនេះទៅទៀតនោះ ពួកគេបានចាប់អ្នកបម្រើស្តេចទាំងនោះ រួចសម្លាប់ពួកគេអស់ទៅ (ម៉ាថាយ ២២:៤-៦)។

ក្រោយមក ស្តេចបានដាក់ទោសភ្ញៀវដែលបានសម្លាប់អ្នកបម្រើរបស់ទ្រង់មួយចំនួន។ បន្ទាប់មក ស្តេចបានប្រាប់អ្នកបម្រើដែលនៅសេសសល់ថា «ពិធីមង្គលការបានរៀបចំរួចហើយ តែពួកអ្នកដែលយើង បានអញ្ជើញទាំងនោះ មិនស័ក្ដិសមនឹងចូលរួមទេ ដូច្នេះ ចូរទៅតាមផ្លូវប្រសព្វ ហើយអញ្ជើញមនុស្សគ្រប់គ្នាដែលអ្នកឃើញ ឲ្យមកចូលរួមពិធីមង្គលការនេះ» (ម៉ាថាយ ២២:៨, ៩)។ បន្ទាប់មក ព្រះយេស៊ូវបានមានបន្ទូលអំពីបុរសម្នាក់ ដែលបានចូលមកក្នុងពិធីមង្គលការ ដោយគ្មានសម្លៀកបំពាក់អាពាហ៍ពិពាហ៍ សមរម្យ។ ស្តេចបានបង្គាប់ឱ្យអ្នកបម្រើរបស់ទ្រង់មួយចំនួន ឱ្យបោះបុរសម្នាក់ទៅទីងងឹតខាងក្រៅ។ ផ្នែក នៃរឿងប្រៀបប្រដូចមួយនេះបានបង្ហាញយើងថា ពួកភ្ញៀវត្រូវតែមានសម្លៀកបំពាក់អាពាហ៍ពិពាហ៍ពីស្តេច មុនពេលដែលពួកគេអាចចូលមកក្នុងពិធីមង្គលការ។ ព្រះយេស៊ូវបានបញ្ចប់រឿងប្រៀបប្រដូចនេះ ដោយប្រើពាក្យពេចន៍ប្លែកៗបែបនេះ ប៉ុន្តែ ជាពាក្យពេចន៍ដ៏មានអំណាចយ៉ាងដូច្នេះថា «ដ្បិតបានហៅមនុស្សជាច្រើនតែរើសបានតិចទេ» (ម៉ាថាយ ២២:១៤)។

តើពាក្យទាំងនេះមានន័យយ៉ាងណា? ពាក្យថា «រើសបាន» សំដៅទៅលើមនុស្សដែលបានទទួលយកការអញ្ជើញរបស់ព្រះ។

ព្រះបានត្រាស់ហៅមនុស្សគ្រប់គ្នា ឱុ្យចូលមកក្នុងពិធីមង្គលការ។ យើងម្នាក់ៗអាចបដិសេធសេចក្តីស្រឡាញ់របស់ទ្រង់។ យើងត្រូវតែមានសេរីភាពនៅក្នុងការស្រឡាញ់ ពីព្រោះព្រះមិនដែលបង្ខំអ្នកណាម្នាក់ ឱ្យស្រឡាញ់ទ្រង់នោះទេ។ ប៉ុន្តែ គួរឱ្យសោកស្តាយណាស់ យើងអាចបដិសេធមិនទទួលយកចំណងមេត្រីភាពជាមួយនឹងទ្រង់នោះ។

ព្រះបានត្រៀមការអស្ចារ្យជាស្រេច សម្រាប់អស់អ្នកណាដែលស្រឡាញ់ទ្រង់។ រឿងទាំងនោះ អស្ចារ្យជាងអ្វីដែលយើងបាននឹកស្រមៃទៅទៀត។

`តើលោកអ្នកបានទទួលយកការត្រាស់ហៅ ឱ្យចូលទៅក្នុងពិធីមង្គលរបស់ព្រះដែរឬទេ? តើជីវិត របស់លោកអ្នកបានបង្ហាញថា លោកអ្នកកំពុងតែស្លៀកពាក់សម្លៀកបំពាក់អាពាហ៍ពិពាហ៍នោះដោយរបៀបណា?`