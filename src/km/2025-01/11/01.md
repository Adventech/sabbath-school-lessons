---
title:  តើខ្ញុំអាចធ្វើអ្វីខ្លះបន្ថែមទៀត?
date:   08/03/2025
---

### អំណានព្រះគម្ពីរសម្រាប់មេរៀនប្រចំាសប្ដាហ៍នេះ

យ៉ូហាន ១៨:៣៧; រ៉ូម ៣:២៣-២៦; អេសាយ ៥:១-៤; ម៉ាថាយ ២១:៣៣-៣៩; រ៉ូម ៣:១-៤។

> <p>ខចងចាំ៖</p>
> «លោកពីឡាត់សួរព្រះអង្គថា៖ “ដូច្នេះ អ្នកជាស្តេចមែនឬ?”» ព្រះយេស៊ូវមានព្រះបន្ទូលឆ្លើយថា៖ “លោកមានប្រសាសន៍ថា ខ្ញុំជាស្តេច នោះត្រូវហើយ ខ្ញុំកើតមក ហើយចូលមកក្នុងលោកនេះសម្រាប់ការនេះឯង ដើម្បីឲ្យខ្ញុំបានធ្វើបន្ទាល់ពីសេចក្តីពិត។ អស់អ្នកណាដែលកើតពីសេចក្តីពិត អ្នកនោះស្តាប់សំឡេងខ្ញុំ”» (យ៉ូហាន ១៨:៣៧)។

កាលពីប៉ុន្មានឆ្នាំ រឿងកុមារមួយរឿងដែលមានឥទ្ធិពលយ៉ាងខ្លាំងក្លា ត្រូវបានបោះពុម្ពនៅក្នុងទស្សនាវដ្តីហ្គាយដ៍ (Guide magazine)។ រឿងនេះស្តីអំពីដេនីសដែលជាក្មេងប្រុសម្នាក់ដែលបាន រស់នៅក្នុងអំឡុងនៃយុគសម័យកណ្តាល។ លោកដេនីសជាក្មេងកំព្រាម្នាក់ដែលបានរស់នៅជាមួយនឹងគ្រួសារមួយក្រុមដែលបានមើលថែគាត់។ លោកដេនីសបានស្អប់ស្តេចដែលបានគ្រប់គ្រងទឹកដីរបស់ គាត់ ពីព្រោះនៅពេលដែលឪពុកម្តាយរបស់លោកដេនីសបានធ្លាក់ខ្លួនឈឺ នោះពួកទាហានរបស់ស្តេច បានយកគាត់ចេញទៅក្រៅ។ ចាប់ពីពេលនោះ លោកដេនីសមិនដែលបានឃើញឪពុកម្តាយរបស់គាត់ ម្តងទៀតឡើយ។ ក្រោយមក លោកដេនីសបានដឹងថា ស្តេចបានបំបែកលោកដេនីសចេញពីឪពុកម្តាយ របស់គាត់ ដើម្បីការពារគាត់មិនឱ្យឆ្លងជំងឺសាហាវដែលជំងឺនោះមានឈ្មោះថា ប្លាក់ដេត (Black Death)។ សេចក្តីពិតអំពីស្តេច បានធ្វើឱ្យលោកដេនីសមានសេរីភាពចេញពីសេចក្តីសម្អប់។ បន្ទាប់មក លោក ដេនីសបានយល់ថាស្តេចស្រឡាញ់រាស្ត្ររបស់ទ្រង់ណាស់។

សព្វថ្ងៃនេះ ក៏មានមនុស្សជាច្រើននាក់បានយល់ឃើញអំពីព្រះ តាមបែបដែលលោកដេនីស បានយល់ឃើញអំពីស្តេចរបស់គាត់នោះដែរ។ មនុស្សលោកបានស្អប់ព្រះ ដោយសារតែការអាក្រក់ដែលបានកើតឡើងនៅលើផែនដីនេះ។ ពួកគេបានសួរថា តើព្រះនៅទីណានៅពេលដែលមានការឈឺចាប់នោះ? បើសិនជាព្រះទ្រង់ល្អពិតមែន តើហេតុអ្វីបានជាមានការអាក្រក់ច្រើនម្ល៉េះ? មហាវិវាទ រវាងព្រះ និងសាតាំងបានជួយឱ្យយើងយល់សំណួរសំខាន់ៗទាំងនេះកាន់តែប្រសើរឡើង។ ប៉ុន្តែ មាន សំណួរជាច្រើនដែលយើងមិនអាចឆ្លើយបាន។ ប៉ុន្តែ នៅពេលដែលយើងមិនអាចឆ្លើយសំណួរនេះបាន នោះយើងអាចក្រឡេកមើលព្រះយេស៊ូវដែលជាប់នៅលើឈើឆ្កាងនោះបាន។ បន្ទាប់មក យើងអាច មើលឃើញថា យើងអាចជឿទុកចិត្តព្រះបានជាមួយនឹងអ្វីដែលយើងមិនបានយល់នៅក្នុងពេលឥឡូវ នេះ។