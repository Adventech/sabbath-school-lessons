---
title:  ព្រះយេស៊ូវដែលជាអ្នកទទួលបានជ័យជម្នះ
date:   09/03/2025
---

សាតាំងដែលជាខ្មាំងសត្រូវរបស់យើង វាបានខិតខំធ្វើការណាស់។ ព្រះយេស៊ូវបានមានបន្ទូល ថា សាតាំងគឺជាព្រះអម្ចាស់នៃផែនដីនេះ។ ប៉ុន្តែ សាតាំងជាព្រះអម្ចាស់នៃផែនដីនេះ ដោយសារតែវា បានលួចយកនគររបស់វាចេញពីអំពើបាបរបស់លោកអ័ដាម និងនាងអេវ៉ាប៉ុណ្ណោះ។ ប៉ុន្តែ ព្រះអម្ចាស់ នៃផ្ទៃមេឃ និងផែនដីនេះពិតប្រាកដនោះ ជាព្រះយេស៊ូវទៅវិញទេ។ ព្រះយេស៊ូវបានឈ្នះសង្គ្រាមទាស់ នឹងសាតាំងជំនួសយើង។ ទ្រង់បានប្រទានកម្លាំង និងភាពជោគជ័យដល់យើង។ ហើយយើងក៏បានទទួល អំណាចនេះ នៅក្នុងអំឡុងពេលនៃគ្រាលំបាក និងគ្រាវេទនានោះដែរ។

ព្រះគម្ពីរបានប្រាប់យើងនូវរឿងជាច្រើនស្តីអំពីអារក្ស។ វាគឺជា៖

១. អ្នកដែលបានកុហក និងបោកបញ្ឆោតមនុស្សលោកនៅលើផែនដីនេះតាំងតែពីដើមមក (វិវរណៈ ១២:៩; ម៉ាថាយ ៤:៣; យ៉ូហាន ៨:៤៤; កូរិនថូសទី២ ១១:៣; យ៉ូហានទី១ ៣:៨)។
២. អ្នកដែលបាននិយាយមួលបង្កាច់ព្រះ។ វាបានចោទប្រកាន់ព្រះ និងរាស្ត្ររបស់ទ្រង់នៅឯស្ថានសួគ៌ (វិវរណៈ ១២:១០; វិវរណៈ១៣:៦; យ៉ូប ជំពូក១-២; សាការី ៣:១; យូដាស ខ៩)។
៣. អ្នកដែលបានលួចនគរនៃផែនដីនេះពីលោកអ័ដាម នៅពេលដែលគាត់បានធ្វើបាប ដែលឥឡូវនេះ វាបានគ្រប់គ្រងរបស់ជាច្រើននៅលើភពមួយនេះ (យ៉ូហាន ១៤:៣០; យ៉ូហាន ១៦:១១; កិច្ចការ ២៦:១៨; កូរិនថូសទី២ ៤:៤; អេភេសូរ ២:២; យ៉ូហានទី១ ៥:១៩)។

`សូមអានគម្ពីរយ៉ូហាន ១៨:៣៧។ តើខនេះបានប្រាប់យើងអ្វីខ្លះ អំពីកិច្ចការដែលព្រះយេស៊ូវ បានធ្វើដើម្បីបញ្ឈប់ការកុហករបស់សាតាំងនោះ? តើចំណុចនេះមានន័យថា ព្រះយេស៊ូវជាស្តេចមែនទេ?`

នៅក្នុងព្រះគម្ពីរទាំងមូល យើងបានដឹងថា សាតាំងគឺជាអ្នកកុហក។ វាបាននិយាយមួលបង្កាច់ ព្រះ។ វាបានចោទប្រកាន់ព្រះ និងរាស្ត្ររបស់ទ្រង់។ វាបានលួចយកការគ្រប់គ្រងផែនដីនេះពីលោកអ័ដាម។ ព្រះគម្ពីរក៏បានបង្រៀនយើងថា ព្រះយេស៊ូវជាអ្នកដែលបានឈ្នះសាតាំងនៅគ្រប់រឿងទាំងអស់។

១. ព្រះយេស៊ូវបានមានបន្ទូលថា «ខ្ញុំកើតមក ហើយចូលមកក្នុងលោកនេះសម្រាប់ការនេះឯង ដើម្បីឲ្យខ្ញុំបានធ្វើបន្ទាល់ពីសេចក្តីពិត» (យ៉ូហាន ១៨:៣៧)។
២. ព្រះយេស៊ូវបានបង្ហាញសេចក្តីស្រឡាញ់ដ៏ល្អឥតខ្ចោះរបស់ព្រះ (រ៉ូម ៣:២៥, ២៦; រ៉ូម ៥:៨)។ ដ្បិតនៅពេលដែលទ្រង់បានបង្ហាញសេចក្តីស្រឡាញ់ដ៏ល្អឥតខ្ចោះរបស់ព្រះ នោះទ្រង់ក៏បានប្រទានភ័ស្តុតាង ដែលបានបង្ហាញថា ពាក្យសម្តីដែលអារក្សបាននិយាយទាស់នឹងព្រះនោះគ្រាន់តែជាការកុហកប៉ុណ្ណោះ (វិវរណៈ ១២:១០, ១១)។
៣. នៅទីបំផុត ព្រះយេសូ៊វនឹងបំផ្លាញនគរអារក្ស។ បន្ទាប់មក ព្រះយេស៊ូវនឹងក្លាយជាស្តេច គ្រប់គ្រងផ្ទៃមេឃ និងផែនដីជារៀងរហូតតទៅ (វិវរណៈ ១១:១៥)។ ដូច្នេះហើយ អារក្សខ្លួនវាបានដឹងថា «ពេលវេលាវានៅខ្លីណាស់!» (វិវរណៈ ១២:១២; សូមប្រៀបធៀបជាមួយនឹងគម្ពីររ៉ូម ១៦:២០)។

សរុបមក សាតាំងបានចាញ់ព្រះយេស៊ូវរួចទៅហើយ។ ឥឡូវនេះ មិនថាវាធ្វើយ៉ាងណាក៏ដោយ ក៏វាមិនអាចឈ្នះ ឬទទួលជោគជ័យបានដែរ។