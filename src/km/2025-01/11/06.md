---
title:  ព្រះជាបុគ្គលដែលគ្មានកំហុស
date:   13/03/2025
---

នៅទីបំផុត ភាវៈរស់នៅស្ថានសួគ៌ និងនៅលើផែនដីនេះនឹងបានឃើញថា ព្រះមិនមានកំហុស ដូចជាសាតាំងបានចោទប្រកាន់ទ្រង់នោះទេ។ ព្រះវរបិតា ព្រះរាជបុត្រា និងព្រះវិញ្ញាណបរិសុទ្ធនឹងបង្ហាញ នៅក្នុងផែនការសង្គ្រោះយើងដែលទ្រង់បានរៀបចំនោះថា ទ្រង់ជាព្រះនៃសេចក្តីស្រឡាញ់។ បន្ទាប់មក នឹងលែងមានអ្នកណាម្នាក់សង្ស័យអំពីសេចក្តីស្រឡាញ់ ឬសេចក្តីមេត្តារបស់ទ្រង់ទៀតឡើយ (សូមអាន គម្ពីររ៉ូម ៣:២៥, ២៦; រ៉ូម ៥:៨)។

`សូមអានគម្ពីររ៉ូម ៣:១-៤ អមជាមួយនឹងគម្ពីរអេសាយ ៥:៣, ៤។ តើខទាំងនេះបានបង្រៀន យើងអ្វីខ្លះ អំពីរបៀបដែលព្រះនឹងបង្ហាញទ្រង់ថាជាបុគ្គលដែលគ្មានកំហុសនៅក្នុងសង្គ្រាមរវាងសេចក្តីល្អ និងសេចក្តីអាក្រក់?`

នៅក្នុងបទគម្ពីររ៉ូម ជំពូក៣ និងបទគម្ពីរអេសាយជំពូក ៥ ព្រះបានត្រាស់ហៅ (តាមរបៀបដែល មានដែនកម្រិត) ភាវៈរស់ឱ្យវិនិច្ឆ័យថាទ្រង់ជាអ្នកណា និងវិនិច្ឆ័យនូវអ្វីដែលទ្រង់បានធ្វើ។ គ្មានអ្នកណាម្នាក់ ល្អគ្រប់គ្រាន់នឹងវិនិច្ឆ័យព្រះនោះទេ ប៉ុន្តែ ទោះជាយ៉ាងនេះក្តី ព្រះនៅតែត្រាស់ហៅរាស្ត្ររបស់ទ្រង់ឱ្យ វិនិច្ឆ័យទង្វើរបស់ទ្រង់។ នៅទីបំផុត យើងនឹងបានឃើញភ័ស្តុតាងបង្ហាញថា ព្រះទ្រង់បរិសុទ្ធ និងយុត្តិធម៌។ ទ្រង់នឹងបង្ហាញភាវៈរស់ទាំងអស់នៅឯស្ថានសួគ៌ និងនៅលើផែនដីនេះថា ទ្រង់មិនមានកំហុសដូចជាសាតាំង បានចោទប្រកាន់ទ្រង់នោះឡើយ។

`សូមអានគម្ពីរវិវរណៈ ១៥:៣ និងគម្ពីរវិវរណៈ ១៩:១-៦។ តើខទាំងនេះបានបង្រៀនយើងអ្វីខ្លះ អំពីរបៀបដែលព្រះនឹងបង្ហាញភាវៈរស់ទាំងអស់របស់ទ្រង់ថា ទ្រង់ជាបុគ្គលដែលគ្មានកំហុសនោះ?`

ទូទាំងព្រះគម្ពីរទាំងមូល ព្រះបានបង្ហាញថា ទ្រង់បានខ្វល់ខ្វាយអំពីព្រះនាមរបស់ទ្រង់។ តើ ហេតុអ្វី? លោកអ្នកមិនអាចមានចំណងមេត្រីភាពបែបស៊ីជម្រៅ ជាមួយនឹងអ្នកដែលលោកអ្នកបានស្អប់ ឬមិនទុកចិត្តនោះបានឡើយ។ បើសិនជាមានអ្នកណាម្នាក់បាននិយាយដើមស្វាមី ឬភរិយារបស់លោកអ្នក តើលោកអ្នកនឹងធ្វើយ៉ាងម៉េចចំពោះបុគ្គលម្នាក់នោះ? បើសិនជាស្វាមី ឬភរិយារបស់លោកអ្នកបានជឿ ពាក្យកុហកទាំងនេះ នោះការកុហកទាំងនេះនឹងបំផ្លាញទំនាក់ទំនងរបស់លោកអ្នក។

នៅទីបំផុត ព្រះនឹងបង្ហាញថា ទ្រង់ជាបុគ្គលដែលគ្មានកំហុស ដោយថា សាតាំងបានកុហកអំពី ទ្រង់វិញ។ ឈើឆ្កាងគឺជាភ័ស្តុតាង ហើយផែនការសង្គ្រោះយើងដែលទ្រង់បានរៀបចំនោះក៏ជាភ័ស្តុតាង ដែរ។ តាមរយៈកិច្ចការចៅក្រមរបស់ទ្រង់ ភាវៈរស់ទាំងអស់នឹងបានឃើញថា ព្រះជាបុគ្គលដែលគ្មាន កំហុស។

បន្ទាប់ពីយើងបានឡើងទៅដល់ស្ថានសួគ៌ នោះយើងនឹងជំនុំជម្រះភាវៈរស់ដែលបានបាត់បង់ ទាំងមនុស្សលោក និងពួកទេវតា (កូរិនថូសទី១ ៦:២, ៣)។ នៅពេលដែលយើងពិនិត្យមើលកំណត់ហេតុ នៃជីវិតរបស់យើង នោះយើងនឹងបានឃើញថា ព្រះមិនមានកំហុសដូចជាសាតាំងបានចោទប្រកាន់នោះ ទេ។ យើងនឹងបានឃើញថា ការដាក់ទោសទាំងអស់របស់ព្រះគឺយុត្តិធម៌ បរិសុទ្ធ និងប្រាកដដោយក្តី ស្រឡាញ់។ ជាការពិតណាស់ យើងទាំងអស់គ្នាសុទ្ធតែមានសំណួរដែលត្រូវការចម្លើយ។ ដូច្នេះហើយ មុនពេលដែលបង្ហើយកិច្ចការរបស់យើងនៅឯស្ថានសួគ៌ នោះយើងនឹងបានទទួលចម្លើយឆ្លើយតបទៅនឹងសំណួររបស់យើង (សូមអានគម្ពីរកូរិនថូសទី១ ៤:៥)។