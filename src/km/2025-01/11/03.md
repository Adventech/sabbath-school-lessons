---
title:  អ្នកដែលបានធ្វើឱ្យយើងបរិសុទ្ធ និងបានជួយឱ្យព្រះទទួលយកយើង
date:   10/03/2025
---

ព្រះយេស៊ូវបានធ្វើការ ដើម្បីបញ្ឈប់ និងបង្វែរការអាក្រក់គ្រប់ពេលជានិច្ច។ គម្ពីរយ៉ូហានទី១ ៣:៨ បានប្រាប់យើងថា «ព្រះរាជបុត្រារបស់ព្រះបានលេចមក គឺដើម្បីបំផ្លាញកិច្ចការរបស់អារក្ស» (យ៉ូហាន ទី១ ៣:៨)។ ព្រះយេស៊ូវក៏បានយាងមក «បំផ្លាញអានោះដែលមានអំណាចលើសេចក្តីស្លាប់ គឺអារក្ស» (ហេព្រើរ ២:១៤)។ ព្រះយេស៊ូវនឹងបំផ្លាញការគ្រប់គ្រងរបស់សាតាំង តាមរយៈចំណុច២យ៉ាង។ ចំណុច ទី១ ព្រះយេស៊ូវនឹងសុគតនៅលើឈើឆ្កាង។ ការសុគតរបស់ទ្រង់នឹងបង្ហាញថា ពាក្យសម្តីដែលសាតាំង បានពោលទាស់នឹងព្រះនោះ គ្រាន់តែជាការកុហកប៉ុណ្ណោះ។ ចំណុចទី២ ព្រះនឹងបំផ្លាញសាតាំង និង នគររបស់វានៅពេលក្រោយមកទៀត។

`សូមអានគម្ពីររ៉ូម ៣:២៣-២៦ និងរ៉ូម ៥:៨។ តើខទាំងនេះបានបង្រៀនយើងអ្វីខ្លះ អំពីវិធីដែល ព្រះយេស៊ូវបានបំផ្លាញការកុហករបស់សាតាំងនោះ?`

យើងបានឃើញរួចមកហើយថា សាតាំងបាននិយាយថា ព្រះមិនមានសេចក្តីស្រឡាញ់ ឬសេចក្តី មេត្តាពេញលេញនោះទេ។ ប៉ុន្តែ ព្រះបានប្រទានភ័ស្តុតាងនៃសេចក្តីមេត្តា និងសេចក្តីស្រឡាញ់របស់ទ្រង់ តាមរយៈព្រះយេស៊ូវវិញ ដែលភ័ស្តុតាងនោះគឺជាឈើឆ្កាងនេះឯង។ បន្ទាប់ពីព្រះយេស៊ូវបានសុគតទៅ «នោះសាតាំងបានឃើញព្រះបង្ហាញមនុស្សគ្រប់គ្នាថា ទ្រង់ជាអ្នកណា។ ទ្រង់ក៏បានបង្ហាញសេចក្តីពិតអំពី ការគ្រប់គ្រងរបស់សាតាំងឱ្យពួកគេទេវតានៅឯស្ថានសួគ៌បានឃើញផងដែរថា សាតាំងគឺជាឃាតករ។ ដ្បិត នៅពេលដែលវាបានធ្វើគុតព្រះយេស៊ូវ នោះពួកទេវតានឹងលែងមានអារម្មណ៍អាណតិអាសូរ ឬសោកស្តាយ ចំពោះសាតាំងទៀតឡើយ»។ ដកស្រង់ពី Ellen G. White, The Desire of Ages, page 761, adapted។

`សូមអានគម្ពីរវិវរណៈ ១២:១០-១២ អមជាមួយនឹងគម្ពីរលោកុប្បត្តិ ៣:១៥។ តើខទាំងនេះបាន ជួយឱ្យយើងយល់ពីសារៈសំខាន់នៃមូលហេតុដែលនាំឱ្យព្រះយេស៊ូវបានឈ្នះនៅត្រង់ឈើឆ្កាងនោះយ៉ាង ដូចម្តេច?`

ប្រវត្តិសាស្ត្រនៃផែនការដែលព្រះបានរៀបចំដើម្បីសង្គ្រោះយើង បានបង្ហាញយើងនូវហេតុផល ជាច្រើនដែលបង្ហាញថា ព្រះតែងតែធ្វើការជានិច្ច ដើម្បីឱ្យមនុស្សគ្រប់គ្នាទទួលបាននូវអ្វីដែលល្អបំផុត។ ដ្បិតនៅក្នុងមហាវិវាទសេចក្តីល្អ និងសេចក្តីអាក្រក់ ទ្រង់តែងតែធ្វើនូវអ្វីដែលល្អ ស្របទៅតាមដែនកម្រិត ដែលទ្រង់បានយល់ព្រមនោះជានិច្ច (ចោទិយកថា ៣២:៤; សាំយូអែលទី១ ៣:១៨; ទំនុកតម្កើង ១៤៥:១៧; ដានីយ៉ែល ៤:៣៧; ហាបាគុក ១:១៣; វិវរណៈ ១៥:៣; លោកុប្បត្តិ ១៨:២៥)។

`តើហេតុអ្វីបានជាសេចក្តីស្រឡាញ់របស់ព្រះសំខាន់ម្ល៉េះ នៅក្នុងមហាវិវាទរវាងសេចក្តីល្អ និង សេចក្តីអាក្រក់នោះ? សូមគិតអំពីឈើឆ្កាង និងរឿងគ្រប់យ៉ាងដែលព្រះបានធ្វើដើម្បីសង្គ្រោះយើង។ តើកិច្ចការរបស់ទ្រង់បានផ្តល់ក្តីសង្ឃឹមដល់លោកអ្នកយ៉ាងដូចម្តេច ដើម្បីឱ្យលោកអ្នកបានជឿទុកចិត្តទៅលើសេចក្តីស្រឡាញ់របស់ទ្រង់ ទោះបីជានៅពេលដែលលោកអ្នកបានរងទុក្ខនោះ?`