---
title:  សាខេ
date:  15/02/2023
---

សាខេគឺជាអ្នកមានសាសន៍យូដាម្នាក់។ គាត់រកលុយបានយ៉ាងច្រើនដោយសារគាត់ធ្វើការជា អ្នកប្រមូលពន្ធឲ្យសាសន៍រ៉ូម។ ពួកយូដាស្អប់ខ្ពើមសាសន៍រ៉ូមខ្លាំងណាស់។ ហេតុនោះ ពួកយូដាក៏ស្អប់ លោកសាខេផងដែរ។ ពួកយូដាស្អប់លោកសាខេ និងអ្នកយកពន្ធដទៃៗទៀតដោយសារពួកគេប្រមូលពន្ធលើសកំណត់។ ហេតុនោះហើយបានជាបណ្តាជនហៅលោកសាខេថាជាមនុស្សមានបាប។

លោកសាខេរស់នៅក្នុងទីក្រុងយេរីខូរ ដែលជាទីក្រុងដ៏មមាញឹកមួយ។ មនុស្សជាច្រើនប្រកប មុខរបរនៅទីនោះ។ ព្រះយេស៊ូវ និងលោកសាខេជួបគ្នាមិនមែនជារឿងចៃដន្យឡើយ។ លោកសាខេចង់មាន ការផ្លាស់ប្តូរនៅក្នុងជីវិតរបស់គាត់។ គាត់បានឮអំពីព្រះយេស៊ូវ ហើយប្រាថ្នាចង់ជួបទ្រង់។ លោកសាខេ ឮថា ព្រះយេស៊ូវទ្រង់នឹងយាងកាត់ផ្លូវរបស់គាត់ទៅកាន់ទីក្រុងយេរីខូរនៅថ្ងៃនោះតែម្តង! ព្រះយេស៊ូវត្រូវ ការឆ្លងកាត់ទីក្រុងយេរីខូរពីកាលីឡេដែលជាដំណើរចុងក្រោយរបស់ព្រះអង្គឆ្ពោះទៅទីក្រុងយេរូសាឡិម។ បន្ទូលដំបូងៗរបស់ព្រះយេស៊ូវទៅកាន់លោកសាខេបង្ហាញប្រាប់យើងថា ព្រះយេស៊ូវទ្រង់ជ្រាបរឿងទាំង អស់របស់លោកសាខេមុនពេលដែលទ្រង់បានយាងចូលទីក្រុងទៅទៀត។

`សូមអានរឿងរបស់លោកសាខេនៅក្នុងខគម្ពីរលូកា 19៖1-10។ តើរឿងរបស់លោកសាខេ ខុសគ្នាពីរឿងរបស់អ្នកមានវ័យក្មេងដូចម្តេចខ្លះ?`

លោកសាខេ និងអ្នកមានវ័យក្មេងមានលក្ខណៈដូចគ្នាខ្លះដែរ។ ទាំងពីរនាក់សុទ្ធតែជាអ្នកមាន។ ទាំងពីរនាក់សុទ្ធតែចង់ជួបព្រះយេស៊ូវ។ ទាំងពីរនាក់សុទ្ធតែចង់បានជីវិតអស់កល្ប។ ប៉ុន្តែ ពួកគេគិតអំពី លុយកាក់ផ្សេងគ្នា។

តើលោកអ្នកឃើញថា លោកសាខេនិយាយថា គាត់នឹងយកទ្រព្យសម្បត្តិដែលគាត់មានចំនួន ពាក់កណ្តាលមកចែកដល់អ្នកក្រឬទេ (លូកា 19៖8)? ព្រះយេស៊ូវយល់ព្រមទទួលយកការបរិច្ចាគនេះ។ ការបរិច្ចាគរបស់លោកសាខេបង្ហាញប្រាប់យើងថា គាត់គឺជាមនុស្សដែលមានការផ្លាស់ប្តូរហើយ។ ព្រះ-យេស៊ូវទ្រង់ពុំបានមានបន្ទូលទៅកាន់លោកសាខេថា «សូមទោសសាខេ ប៉ុន្តែលោកត្រូវតែថ្វាយអ្វីៗទាំង អស់ដល់ខ្ញុំ ដូចដែលខ្ញុំបានប្រាប់អ្នកមានវ័យក្មេងឲ្យធ្វើដែរ។ ខ្ញុំមិនទទួលយកទ្រព្យសម្បត្តិត្រឹមពាក់កណ្តាល ឡើយ»។ អត់ទេ ព្រះយេស៊ូវទ្រង់ពុំបានមានបន្ទូលយ៉ាងនេះទាល់តែសោះ។ ហេតុអ្វី? ពីព្រោះលោកសាខេ មិនបានថ្វាយបង្គំលុយកាក់របស់គាត់ទេ។ ប្រាកដណាស់ លោកសាខេក៏ចូលចិត្តចង់បានលុយកាក់ដែរ ប៉ុន្តែលុយកាក់មិនមែនជារូបសំណាករបស់គាត់ទេ។ រូបសំណាកគឺជារូបចម្លាក់របស់ព្រះក្លែងក្លាយ។ ព្រះយេស៊ូវពុំចាំបាច់ត្រូវប្រាប់លោកសាខេថាត្រូវចែកទ្រព្យពាក់កណ្តាលដល់អ្នកក្រឡើយ។ លោកសាខេ បានទូលប្រាប់ព្រះយេស៊ូវថា លោកនឹងបរិច្ចាគជួយដល់អ្នកក្រ។ ប៉ុន្តែ ព្រះយេស៊ូវត្រូវតែប្រាប់ដល់អ្នកមានវ័យក្មេងឲ្យលះបង់អ្វីៗគ្រប់យ៉ាង។ ប្រសិនបើបុរសរូបនោះមិនធ្វើតាមទេ ទ្រព្យសម្បត្តិរបស់គាត់នឹង បំផ្លាញគាត់វិញ។ លោកសាខេមានការប្រុងប្រយ័ត្នអំពីគ្រោះថ្នាក់នៃលុយកាក់។ ប៉ុន្តែគាត់បានគ្រប់គ្រង បញ្ហាលុយកាក់របស់គាត់បានប្រសើរជាងអ្នកមានវ័យក្មេង។