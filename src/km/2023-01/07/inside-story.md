---
title:  កូនភ្លោះដ៏គួរអោយភ្ញាក់ផ្អើលនៅក្នុងប្រទេសហ្វាំងឡង់
date:  17/02/2023
---

លោកស៊ីម៉ូ វេខាវ៉ូរី (Simo Vehkavouri) ដែលជាអ្នកផ្សាយដំណឹងល្អម្នាក់នៅក្នុងប្រទេស ហ្វាំងឡង់ បានជួបនឹងការភ្ញាក់ផ្អើលមួយ ខណៈពេលដែលគាត់បានធ្វើដំណើរពីផ្ទះមួយទៅផ្ទះមួយនៅក្នុង ទីក្រុងឡាបលែន (Lapland)។ នៅពេលដែលគាត់ចុចកណ្តឹងនៃទ្វារផ្ទះមួយនោះ ស្រាប់តែមានស្រីម្នាក់ រត់មកបើកទ្វារយ៉ាងប្រញាប់ប្រញាល់ ហើយនិយាយមកកាន់គាត់ភ្លាមៗថា «ខ្ញុំចង់ទិញរឿងនៃព្រះគម្ពីរ ទាំង10ភាគពីអ្នក»។ លោកស៊ីម៉ូមិនទាន់បានប្រាប់នាងថា គាត់កំពុងតែលក់សៀវភៅរឿងនៃព្រះគម្ពីរ សម្រាប់កុមារទាំង10ភាគរបស់លោកអ័ធឺរ ម៉ាក់ស្វេលនោះផង។

នាងបាននិយាយថា «អ្នកប្រហែលជាភ្ញាក់ផ្អើលហើយ ដែលខ្ញុំរត់មកទិញសៀវភៅពីអ្នកយ៉ាង ប្រញាប់ប្រញាល់បែបនេះនោះ ដោយសារតែយប់មិញនេះ ព្រះបានប្រទានសុបិនមួយដល់ខ្ញុំ ដែលនៅ ក្នុងសុបិននោះ ទ្រង់បានបង្ហាញមុខអ្នកដល់ខ្ញុំ ទាំងមានបន្ទូលថា ‘បុរសម្នាក់នេះនឹងចូលមកក្នុងផ្ទះរបស់ នាង ដូច្នេះ ចូរនាងទិញសៀវភៅរឿងនៃព្រះគម្ពីរទាំង10ភាគពីគាត់ចុះ’ ហេតុដូច្នេះហើយ បានជាខ្ញុំ រង់ចាំទិញសៀវភៅទាំងនេះពីអ្នកជាស្រេច»។

ក្រោយមកទៀត លោកស៊ីម៉ូបានឈប់នៅត្រង់ហាងជំនួញនៃផ្ទះល្វែងមួយ ហើយគាត់បានអោយច្បាប់ចម្លងនៃសៀវភៅមហាវិវាទរបស់អ្នកស្រីអែល្លីន ជីវ៉ៃត៍មួយច្បាប់ដល់ម្ចាស់ហាងនោះ។ ម្ចាស់ ហាងម្នាក់នេះបាននិយាយថា «យើងអានសៀវភៅនេះមិនយល់ទាល់តែសោះ ប៉ុន្តែ កូនស្រីរបស់យើង គឺជានាយកនៃសាលាមួយខាងឯសាសនា នាងនឹងមកលេងហាងនេះនៅថ្ងៃស្អែកនេះ អ៊ីចឹង ចាំស្អែកចាំ មកវិញម្តងទៀតណាក្មួយ»។ លោកស៊ីម៉ូបានប្រាប់អំពីហាងនៃផ្ទះល្វែងនោះដល់បងប្អូនភ្លោះរបស់គាត់ ដែលជាអ្នកលក់សៀវភៅជាមួយនឹងគាត់នៅក្នុងទីក្រុងនោះដែរ។ គាត់បាននិយាយថា «សូមជួយអធិស្ឋាន អោយពួកគាត់ផង»។

នៅពេលដែលលោកស៊ីម៉ូត្រឡប់ទៅកាន់ហាងនោះម្តងទៀតនោះ ម្ចាស់ហាងបានណែនាំលោក ស៊ីម៉ូអោយស្គាល់កូនស្រីរបស់គាត់។ ស្ត្រីម្នាក់នេះបានខឹងយ៉ាងខ្លាំង នៅពេលដែលនាងបានដឹងថា លោក ស៊ីម៉ូគឺជាអ្នកអាត់វេនទីស្ទនោះ បន្ទាប់មក នាងបាននិយាយរិះគន់អំពីពួកជំនុំអាត់វេនទីស្ទ។ នៅពេល ដែលនាងរិះគន់ចប់ លោកស៊ីម៉ូបានសូមនាងនិយាយម្តង។ គាត់បាននិយាយថា «ឱអ្នកគ្រូនាយកអើយ អ្នកមិនដឹងថា ព្រះដែលយើងកំពុងតែបម្រើនៅក្នុងពួកជំនុំអាត់វេនទីស្ទនេះ ល្អអស្ចារ្យប៉ុនណានោះទេ ខ្ញុំចង់ធ្វើតាមព្រះ ដែលយើងអាចបម្រើដល់មនុស្សគ្រប់ទីកន្លែង ដែលទ្រង់បានដឹកនាំយើងទៅនោះ»។

ស្ត្រីម្នាក់នេះបានមើលលោកស៊ីម៉ូយ៉ាងភ្ញាក់ផ្អើលជាទីបំផុត។ នាងបាននិយាយទៅម្តាយរបស់ នាងថា «ម៉ាក់ យកលុយអោយខ្ញុំបន្តិច ខ្ញុំនឹងទិញសៀវភៅទាំងអស់ពីអ្នកកំលោះនេះ ពីព្រោះព្រះពិតជា សំខាន់សម្រាប់គាត់មែន»។ លោកស៊ីម៉ូបានអធិស្ឋានជាមួយនឹងស្ត្រីម្នាក់នោះ ហើយនិងឪពុកម្តាយរបស់ នាងដែរ។ នៅពេលដែលគាត់ត្រឡប់មកកាន់បន្ទប់របស់គាត់វិញនោះ គាត់បានឃើញបងប្អូនភ្លោះរបស់ គាត់កំពុងតែលុតជង្គង់អធិស្ឋាន។ បន្ទាប់មក គាត់បានប្រាប់បងប្អូនរបស់គាត់អំពីការអស្ចារ្យរបស់ព្រះ ដោយក្តីរំភើបជាពន់ពេក។

ឥឡូវនេះ លោកស៊ីម៉ូដែលបានចូលនិវន្តន៍ទៅហើយនោះ បាននិយាយ ប្រាប់មិស្សិនអាត់វេនទីស្ទអំពីទីបន្ទាល់នៃវត្តមានរបស់ព្រះ ខណៈពេល គាត់បំពេញបេសកកម្មនៃព្រះវិហារនោះ ដោយក្តីអំណរ។ គាត់បានថ្លែង ថា «ខ្ញុំមានចិត្តផុសផុលជាខ្លាំង ដែលបានឃើញព្រះនៅពីក្រោយកិច្ចការ របស់ទ្រង់នោះ»។