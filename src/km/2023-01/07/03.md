---
title:  ព្រះជាម្ចាស់ទ្រង់ផ្គត់ផ្គង់សម្រាប់មនុស្សក្រីក្រ
date:  13/02/2023
---

ព្រះទ្រង់បានបណ្តាលឲ្យហោរារបស់ព្រះអង្គកត់ត្រាទុកក្នុងព្រះគម្ពីរអំពីសេចក្តីបង្គាប់របស់ព្រះអង្គឲ្យយកចិត្តទុកដាក់ទៅលើជនបរទេស ស្ត្រីមេម៉ាយ និងក្មេងកំព្រាទាំងឡាយ។ ព្រះទ្រង់បាន ប្រទានសេចក្តីបង្គាប់ពិសេសនេះដែលនិយាយអំពីមនុស្សទ័លក្រតាមរយៈលោកម៉ូសេយ៉ាងដូច្នេះថា «ក្នុង រវាង6ឆ្នាំ ត្រូវសាបព្រោះនៅដីឯង ហើយត្រូវច្រូតយកផលផង 11 តែដល់ឆ្នាំទី7 នោះត្រូវឈប់លែង ហើយទុកដីឲ្យនៅទំនេរវិញ ដើម្បីឲ្យពួកមនុស្សទ័លក្របានចិញ្ចឹមជីវិតផង ហើយសំណល់សល់ពីគេ នោះ សត្វនៅវាលទាំងប៉ុន្មាននឹងបានស៊ី ឯដំណាំទំពាំងបាយជូរ និងដំណាំអូលីវរបស់ឯង ក៏ត្រូវធ្វើដូច្នោះដែរ» (និក្ខមនំ 23៖10, 11)។

`សូមអានខគម្ពីរលេវីវិន័យ 23៖22 និងចោទិយកថា 15៖11។ តើមានក្បួនច្បាប់សំខាន់ៗ អ្វីខ្លះដែលយើងអាចរៀនពីខទាំងនេះ?`

ដូចដែលយើងបានឃើញរួចមកហើយ ព្រះយេស៊ូវទ្រង់មានបន្ទូលថា មនុស្សទ័លក្រទាំងនេះ គឺជា «ពួកបងប្អូនយើង» (ម៉ាថាយ 25៖40)។ កណ្ឌគម្ពីរទំនុកតម្កើងក៏បានប្រាប់យើងផងដែរអំពីអ្វីដែល យើងគួរធ្វើសម្រាប់មនុស្សដែលកំពុងខ្វះខាត៖ «ចូរការពារដល់មនុស្សក្រីក្រ និងមនុស្សកំព្រា ហើយកាត់ ក្តីដល់មនុស្សវេទនា និងមនុស្សកំសត់ដោយយុត្តិធម៌ចុះ ចូរជួយសង្គ្រោះមនុស្សក្រីក្រ និងមនុស្សកំសត់ ទុគ៌តដែរ ត្រូវជួយគេឲ្យរួចពីកណ្តាប់ដៃនៃមនុស្សអាក្រក់» (ទំនុកតម្កើង 82៖3, 4)។ ខទាំងនេះបង្ហាញ ប្រាប់យើងថា យើងត្រូវតែផ្តល់ដល់មនុស្សក្រីក្រលើសពីអាហារទៅទៀត។

ព្រះទ្រង់សន្យាថានឹងប្រទានពរដល់អ្នកណាដែលជួយដល់មនុស្សទ័លក្រ។ «អ្នកណាដែលចែកចាយឲ្យដល់ពួកទាល់ក្រ អ្នកនោះនឹងមិនខ្វះខាតឡើយ តែអ្នកណាដែលគេចភ្នែកចេញ នោះនឹងត្រូវពាក្យប្រទេចផ្តាសាជាច្រើន» (សុភាសិត 28៖27)។ «ឯស្តេចណាដែលវិនិច្ឆ័យក្តីរបស់មនុស្សទាល់ ក្រដោយឥតមន្ទិល បល្ល័ង្ករាជ្យរបស់ស្តេចនោះនឹងបានតាំងឲ្យជាប់ជាដរាប» (សុភាសិត 29៖14)។ «មានពរហើយ អ្នកណាដល់មានអធ្យាស្រ័យ ដល់ពួកមនុស្សក្រីក្រ ព្រះយេហូវ៉ាទ្រង់នឹងជួយអ្នកនោះ ឲ្យ រួចក្នុងថ្ងៃអាក្រក់» (ទំនុកតម្កើង 41៖1)។

ក្នុងសម័យទំនើប អ្នកខ្លះគិតការជួយដល់មនុស្សទ័លក្រគឺមិនត្រឹមត្រូវឡើយ។ អ្នកទាំងនោះបានលើកយកទស្សនៈវិទ្យាសាស្ត្រ និងធម្មជាតិមកធ្វើជាលេសដើម្បីបិទបាំងឥរិយាបថដ៏អាក្រក់របស់ពួកគេ។ ពួកគេអះអាងថា អ្វីៗដែលខ្សោយនៅក្នុងធម្មជាតិត្រូវតែស្លាប់។ មានតែអ្វីៗដែលខ្លាំងប៉ុណ្ណោះ ទើបអាចរស់បាន។ ដូច្នេះ កាលណាយើងជួយអ្នកក្រ ពួកអ្នកក្រនឹងបង្កើតបានជាទារកដែលខ្សត់ខ្សោយ និងមានជំងឺ។ ទារកទាំងនេះនឹងធ្វើឲ្យប្រទេសជាតិទន់ខ្សោយ។ គំនិតបែបនេះគឺឃោរឃៅ និងព្រៃផ្សៃ ខ្លាំងណាស់។ គោលគំនិតទាំងនេះកើតចេញពីការដកយកសេចក្តីពិតនៃព្រះគម្ពីរចេញហើយដាក់ជំនួស មកវិញជាវិទ្យាសាស្ត្រក្លែងក្លាយ។

`ព្រះយេស៊ូវទ្រង់បានសុគតសម្រាប់មនុស្សគ្រប់គ្នា។ តើសេចក្តីពិតនៃព្រះគម្ពីរនេះបង្រៀនយើង អ្វីខ្លះអំពីមូលហេតុដែលយើងគួរតែបង្ហាញនូវសេចក្តីស្រឡាញ់ និងសេចក្តីសប្បុរសដល់មនុស្សទាំងអស់?`