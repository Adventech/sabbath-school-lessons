---
title:  ព្រះជន្ម និងកិច្ចការរបស់ព្រះយេស៊ូវ
date:  12/02/2023
---

នៅពេលដែលព្រះយេស៊ូវទ្រង់ចាប់ផ្តើមព្រះរាជកិច្ចរបស់ព្រះអង្គ ទ្រង់បានយាងទៅកាន់ភូមិណាសារ៉ែតដែលស្ថិតនៅស្រុកកាលីឡេ។ ណាសារ៉ែតគឺជាភូមិឋានរបស់ព្រះអង្គ។ មនុស្សដែលនៅទីនោះបានដឹងអំពីកិច្ចការ និងបាដិហារ្យរបស់ព្រះអង្គរួចទៅហើយ។ នៅថ្ងៃសប្បាតហ៍មួយ ព្រះយេស៊ូវទ្រង់ បានយាងចូលទៅក្នុងសាលាប្រជុំរបស់ពួកសាសន៍យូដា។ គេបានយកព្រះគម្ពីរអេសាយមក និងបាន សូមឲ្យទ្រង់អាន។ ព្រះយេស៊ូវបានអានពីអេសាយ 61៖1, 2។

`សូមអានខគម្ពីរលូកា 4៖16-19។ សូមប្រៀបធៀបខទាំងនេះជាមួយនឹងអេសាយ 61៖1, 2។ ហេតុអ្វីបានជាព្រះយេស៊ូវជ្រើសរើសខគម្ពីរអេសាយ 61៖1, 2 យកមកអាននៅថ្ងៃសប្បាតហ៍នោះ? តើខទាំងនេះបង្រៀនយើងអ្វីខ្លះអំពីព្រះអង្គសង្គ្រោះ ដែលជាតួអង្គដែលព្រះជាម្ចាស់បានជ្រើសរើស តាម សេចក្តីសន្យាក្នុងព្រះគម្ពីរ? តើខទាំងនេះបង្រៀនយើងអ្វីខ្លះអំពីកិច្ចការដែលព្រះអង្គសង្គ្រោះនឹងធ្វើ? (សូម អានលូកា 7៖19-23)។`

ពួកអ្នកដឹកនាំសាសនាមិនបានយកចិត្តទុកដាក់លើខគម្ពីរក្នុងអេសាយជំពូក53 ដែលនិយាយ អំពីព្រះអង្គសង្គ្រោះដែលត្រូវរងទុក្ខនេះឡើយ។ ពួកគេចាប់អារម្មណ៍តែនឹងសេចក្តីសន្យាស្តីអំពីនគរព្រះ តែប៉ុណ្ណោះ។ ពួកអ្នកដឹកនាំបានបង្រៀនមនុស្សគ្រប់គ្នាថាសេចក្តីសន្យាទាំងនោះនឹងកើតឡើងក្នុងការយាងមកលើកទីមួយ។ (កំហុសរបស់ពួកគេគួរតែជួយរំឭកយើងឲ្យនឹកចាំថា យើងត្រូវតែប្រុងប្រយ័ត្នក្នុង ការយល់ដឹងអំពីអ្វីដែលព្រះគម្ពីរចង់និយាយពិតប្រាកដ)។ ហេតុនោះបានជាមនុស្សភាគច្រើនក្នុងជំនាន់ របស់ព្រះយេស៊ូវជឿលើគោលគំនិតខុសឆ្គងស្តីអំពីកិច្ចការរបស់ព្រះអង្គសង្គ្រោះ។ មនុស្សទាំងឡាយគិត ថា ព្រះអង្គសង្គ្រោះនឹងយាងមករំដោះសាសន៍អ៊ីស្រាអែលឲ្យរួចពីសាសន៍រ៉ូម។ ប៉ុន្តែ ព្រះយេស៊ូវបានប្រាប់ ពួកគេថា ខគម្ពីរអេសាយ 61៖1, 2 បង្ហាញអំពីកិច្ចការរបស់ព្រះអង្គសង្គ្រោះ។ ព្រះយេស៊ូវ ដែលជា ព្រះអង្គសង្គ្រោះ ទ្រង់បានយាងមកធ្វើការដើម្បីអ្នកក្រ។ ដំណឹងនេះប្រាកដជាធ្វើឲ្យពួកសាសន៍យូដាមាន ការភ្ញាក់ផ្អើលយ៉ាងខ្លាំងមិនខាន។

ពួកអ្នកយកពន្ធ ពួកអ្នកជំនួញ និងពួកអ្នកមានសាសន៍យូដា ជាញឹកញាប់ មិនចូលចិត្តអ្នកក្រ ឡើយ។ សាសន៍យូដាជាច្រើនមានអារម្មណ៍ថា ព្រះជាម្ចាស់ទ្រង់បានដាក់បណ្តាសាទៅលើអ្នកក្រ។ ពួក សាសន៍យូដាទាំងនេះបានបន្ទោសអ្នកក្រដោយសារពួកគេគ្មានលុយកាក់ និងដីធ្លី។ មានមនុស្សតិចណាស់ ដែលយកចិត្តទុកដាក់ចំពោះអ្នកក្រ និងសេចក្តីត្រូវការរបស់ពួកគេ។

ព្រះយេស៊ូវទ្រង់ស្រឡាញ់អ្នកក្រ។ សេចក្តីស្រឡាញ់របស់ព្រះអង្គគឺជាភស្តុតាងដ៏អស្ចារ្យដែល បង្ហាញថា ទ្រង់គឺជាព្រះអង្គសង្គ្រោះពិតមែន។ ចូរក្រឡេកមើលអំពីរបៀបដែលព្រះយេស៊ូវឆ្លើយតបទៅ នឹងសំណួររបស់លោកយ៉ូហានបាទីស្ទ នៅពេលដែលលោកយ៉ូហានសួរព្រះយេស៊ូវថា តើទ្រង់គឺជាព្រះអង្គ សង្គ្រោះតាមសេចក្តីសន្យានោះមែនឬទេ (សូមអានម៉ាថាយ 11៖1-6)។ ចម្លើយរបស់ព្រះយេស៊ូវបង្ហាញ ឲ្យឃើញថា ទ្រង់បានយកព្រះទ័យទុកដាក់នឹងអ្នកក្រយ៉ាងខ្លាំង។ «លោកយ៉ូហានបាទីស្ទមិនយល់អំពីនគររបស់ព្រះយេស៊ូវឡើយ។ លោកយ៉ូហានបានរំពឹងថា ព្រះយេស៊ូវទ្រង់នឹងគង់នៅលើបល្ល័ង្ករបស់ស្តេច ដាវីឌ។ លោកយ៉ូហានមានការបារម្ភយ៉ាងខ្លាំង និងយល់ច្រឡំពេលដែលព្រះយេស៊ូវមិនបានព្យាយាមឡើងធ្វើជាស្តេច»។ ដកស្រង់ពី Ellen G. White, The Desire of Ages, page 215, adapted។

`តើខគម្ពីរយ៉ាកុប 1៖27 គួរតែជួយយើងឲ្យយល់អំពីអ្វីដែលព្រះជាម្ចាស់សូមឲ្យយើងរាល់គ្នា ធ្វើដោយរបៀបណា?`