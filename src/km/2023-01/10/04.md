---
title:  ចាប់ផ្តើមពីសេចក្តីត្រូវការផ្ទាល់ខ្លួន
date:  07/03/2023
---

នៅក្នុងគម្ពីរសញ្ញាចាស់ រាស្ត្ររបស់ព្រះជាម្ចាស់ភាគច្រើនបានធ្វើការជាកសិករ និងអ្នកឃ្វាល សត្វ។ ហេតុនោះហើយបានជាសេចក្តីសន្យាខ្លះរបស់ព្រះត្រូវបានសរសេរជាភាសាកសិករ។ នោះហើយ ជាមូលហេតុដែលសេចក្តីសន្យាទាំងនេះប្រើរូបស័ព្ទអំពីចៀម និងភោគផលដំណាំ។ ចូរយើងក្រឡេក មើលគំរូមួយនៃភាសាអ្នកស្រែខ្លះនៅក្នុងព្រះគម្ពីរ។ ព្រះជាម្ចាស់ទ្រង់មានបន្ទូលថា «ចូរថ្វាយកិត្តិនាមដល់ ព្រះយេហូវ៉ា ដោយទ្រព្យសម្បត្តិ ហើយនឹងផលដំបូង ពីសេចក្តីចំរើនរបស់ឯងទាំងអម្បាលម៉ានចុះ យ៉ាង នោះ អស់ទាំងជង្រុកឯងនឹងបានពេញបរិបូរ ឯអស់ទាំងធុងឯង នឹងបានទឹកទំពាំងបាយជូរហូរហៀរ ផង» (សុភាសិត 3៖9, 10)។ សព្វថ្ងៃនេះគ្រីស្ទានភាគច្រើនពុំមានជង្រុកឡើយ។ ហេតុនោះ តើយើង យល់អំពីសេចក្តីសន្យានេះដោយរបៀបណា? យើងត្រូវជឿទុកចិត្តថា ព្រះជាម្ចាស់នឹងប្រទានពរដល់កិច្ចការ និងមុខរបររបស់យើងប្រសិនបើយើងលើកតម្កើង និងស្តាប់បង្គាប់ទ្រង់។

`សូមអានសុភាសិត 27៖23-27។ ខ23 ចែងថា «ចូរមានចិត្តខ្នះខ្នែងឲ្យស្គាល់សណ្ឋាននៃហ្វូងចៀមឯង ហើយឲ្យថែមើលហ្វូងគោឯងឲ្យល្អចុះ» (សុភាសិត 27៖23)។ តើខនេះ បង្រៀនអ្វីខ្លះដល់គ្រីស្ទានដែលកំពុងរស់នៅសព្វថ្ងៃនេះ?`

ព្រះគម្ពីរពុំបានចែងថា ទ្រព្យសម្បត្តិអាក្រក់ ឬថាយើងមិនគួរមានទ្រព្យសម្បត្តិនោះឡើយ។ ខគម្ពីរសុភាសិត 27៖23-27 បានលើកទឹកចិត្តយើងឲ្យខំធ្វើការដើម្បីឲ្យយើងមានលុយកាក់គ្រប់គ្រាន់ សម្រាប់ផ្គត់ផ្គង់ដល់ជីវភាពរបស់យើងនិងគ្រួសាររបស់យើង។ «ហើយនឹងមានទឹកដោះពពែ ល្មមទុកជា អាហារដល់ឯង គឺជាអាហារសំរាប់គ្រួសារឯង ហើយសំរាប់ចិញ្ចឹមពួកស្រីបំរើរបស់ឯងទៀត» (សុភាសិត 27៖27)។

តើលោកអ្នកអាចសរសេរខនោះឲ្យមានន័យស្របតាមសម័យសព្វថ្ងៃដោយរបៀបណា? ប្រហែល ជាយើងអាចនិយាយថា «ចូរពិនិត្យមើលបញ្ជីគណនេយ្យរបស់លោកអ្នក។ ត្រូវសម្រេចចិត្តថាត្រូវសន្សំប៉ុន្មាន និងខ្ចីគេប៉ុន្មាន»។ ពីមួយជំនាន់ទៅមួយជំនាន់ ក៏ត្រូវតែពិនិត្យមើលផែនការការចូលនិវត្តន៍របស់លោកអ្នកផងដែរ។ ចូរក្រឡេកមើលផែនការ ឬបណ្តាំមរតករបស់លោកអ្នកសម្រាប់អ្វីដែលលោកអ្នកចង់ ធ្វើជាមួយនឹងលុយកាក់ និងទ្រព្យសម្បត្តិបន្ទាប់ពីលោកអ្នកស្លាប់ទៅ។ លោកអ្នកក៏អាចសារ៉េវា ឬអាប់ដេតវាតាមសេចក្តីត្រូវការរបស់លោកអ្នកផងដែរ។ សូមរៀបចំផែនការទុកជាមុនសម្រាប់អ្វីដែលនឹងកើត ឡើងចំពោះទ្រព្យសម្បត្តិរបស់លោកអ្នកនៅពេលដែលវាលែងស្ថិតនៅក្រោមការចាត់ចែងរបស់លោកអ្នកហើយ។

រួមសេចក្តីមក ការធ្វើជាអ្នកចាត់ចែងល្អគឺលើសពីការចំណាយ និងសន្សំសំចៃដោយភាពវៃឆ្លាត ខណៈដែលយើងនៅមានជីវិតនៅឡើយទៅទៀត។ ការធ្វើជាអ្នកចាត់ចែងដ៏ល្អក៏រាប់បញ្ចូលនូវការរៀបចំ ផែនការសម្រាប់អ្វីដែលនឹងកើតឡើងចំពោះលុយកាក់ និងទ្រព្យសម្បត្តិរបស់យើងបន្ទាប់ពីយើងបានស្លាប់ ទៅផងដែរ។ ប្រសិនបើយើងស្លាប់មុនព្រះយេស៊ូវយាងមកវិញ នោះយើងនឹងបន្សល់ទុកលុយកាក់ និងទ្រព្យសម្បត្តិដល់មនុស្សដទៃទៀត។ ហេតុនោះ យើងត្រូវតែរៀបចំផែនការនាពេលឥឡូវនេះដើម្បីសម្រេច ថាត្រូវធ្វើអ្វីខ្លះជាមួយនឹងព្រះពរដែលព្រះជាម្ចាស់បានប្រទានដល់យើងរាល់គ្នា។ យើងត្រូវតែសម្រេច ចិត្តថា តើទ្រព្យសម្បត្តិទាំងនេះនឹងក្លាយជាព្រះពរដល់មនុស្សដទៃទៀត និងគាំទ្រដល់កិច្ចការរបស់ព្រះ ជាម្ចាស់ដោយរបៀបណាបន្ទាប់ពីយើងចាកចេញពីលោកនេះ។

`សូមអានខគម្ពីរសុភាសិត 27៖24។ តើខនេះមានអត្ថន័យដូចម្តេចខ្លះ? ហេតុអ្វីបានជាយើង ត្រូវនឹកចាំជានិច្ចអំពីក្បួនច្បាប់ដ៏សំខាន់នេះ?`