---
title:  ជួបជាមួយនឹងពួកគេនៅឯកន្លែងដែលពួកគេនៅ
date:  10/03/2023
---

ប៉ាស្ទ័រចូលនិវន្តន៍ ស៊ីម៉ូ វេខាវ៉ូរី មានអារម្មណ៍ថា មានសំឡេងមួយកំពុងតែហៅគាត់ អោយបន្ត ដើរទៅមុខទៀត បន្ទាប់ពីគាត់បានទៅដល់បឹងមួយ ដែលមានអ្នកហាលថ្ងៃ និងអ្នកហែលទឹកយ៉ាងកុះករ នៅក្នុងប្រទេសហ្វាងឡង់។ លោកស៊ីម៉ូបានទៅដល់បឹងតូចមួយ ហើយបានឃើញក្មេង4នាក់អង្គុយនៅ លើដី។ គាត់បានសួរថា «តើក្មួយចង់ដឹងអំពីសង្គ្រាមស៊ីវិលនៅក្នុងប្រទេសហ្វាងឡង់កាលពី100ឆ្នាំមុន ដែរឬទេ?»។ ពួកគេបានតបទៅគាត់វិញថា «បាទ ពួកខ្ញុំចង់ដឹងណាស់»។ នៅពេលដែលលោកស៊ីម៉ូនិយាយរឿងសង្គ្រាមចប់សព្វគ្រប់ហើយនោះ គាត់បាននិយាយថា «សូមទោស តើក្មួយៗគិតយ៉ាងណា ដែរ បើសិនជាពូសួរនាំក្មួយអំពីសាសនាវិញនោះ?»។ ពួកគេបាននិយាយថា «ពូ ពួកយើងក៏ជឿព្រះដែរ»។ លោកស៊ីម៉ូបានសួរទៀតថា «តើក្មួយៗចង់ដឹងអំពីរបៀបដែលពូបានក្លាយមកជាគ្រីស្ទានដែរឬទេ?»។ នៅពេលដែលលោកស៊ីម៉ូសួរនាំពួកគេរួចរាល់ហើយ គាត់បាននិយាយថា គាត់មានកាតមួយចំនួនពីថ្នាក់ សិក្សាព្រះគម្ពីរអនឡាញ។ នៅពេលនោះ លោកស៊ីម៉ូបានរកឃើញកាត4នៅក្នុងហោបៅរបស់គាត់ ក្មេង ទាំងនោះបានចាប់អារម្មណ៍ជាខ្លាំង។ ក្មេងស្រីម្នាក់បានលាន់មាត់ថា «អូ អស្ចារ្យមែន ព្រះអម្ចាស់បាន ដឹងថា យើងមានគ្នា4នាក់ល្មម អ៊ីចឹងហើយ បានជាពូជាប់កាត4នៅក្នុងហោបៅពូយ៉ាងដូច្នេះ»។

នៅឯបឹងមួយទៀត លោកស៊ីម៉ូបានចូលទៅឯក្មេងស្រីម្នាក់ កំពុងតែហាលថ្ងៃ។ គាត់បាននិយាយ ថា «តើក្មួយស្រីចង់ដឹងអំពីសង្គ្រាមស៊ីវិលនៅក្នុងប្រទេសហ្វាងឡង់ដែរឬទេ?»។ បន្ទាប់ពីបាននិយាយរឿង សង្គ្រាមចប់ហើយនោះ លោកស៊ីម៉ូបានសួរអារម្មណ៍របស់នាងអំពីសាសនា ហើយគាត់ក៏បានប្រាប់នាង អំពីរបៀបដែលគាត់ក្លាយមកជាគ្រីស្ទានផងដែរ។ ដោយឃើញនាងចាប់អារម្មណ៍យ៉ាងដូច្នោះ លោកស៊ីម៉ូ ក៏និយាយទៀតថា «ខ្ញុំមានសៀវភៅមួយក្បាលនៅឯផ្ទះ ដែលមានចំណងជើងថា ជំហានទៅកាន់ព្រះគ្រីស្ទ តើក្មួយស្រីអាចរង់ចាំពូ20នាទីបានដែរឬទេ?»។ នាងបានយល់ព្រមចាំគាត់។ នៅពេលដែលគាត់ត្រឡប់ មកវិញ ជាមួយនឹងសៀវភៅ ហើយនិងកាតសិក្សាព្រះគម្ពីរនោះ នាងបាននិយាយថា «នៅពេលដែលពូ ចេញទៅនោះ ខ្ញុំបានផ្ទៀងមើលនាឡិកាខ្ញុំឃើញថា ពូបានចំណាយពេលត្រឹមតែ15នាទីប៉ុណ្ណោះ»។ នាងបានទទួលយកអំណោយនោះ ដោយក្តីរីករាយ។

មានម្តងនោះ លោកស៊ីម៉ូបានជួបនឹងប្តីប្រពន្ធពីរនាក់ជាមួយនឹងកូនប្រុសជំទន់របស់ពួកគេ។ គាត់បានសួរថា «តើអ្នកចង់ដឹងអំពីសង្គ្រាមស៊ីវិលនៅក្នុងប្រទេសហ្វាងឡង់ដែរឬទេ?»។ បន្ទាប់មក នៅ ពេលដែលលោកស៊ីម៉ូសួរពួកគេអំពីចំណាប់អារម្មណ៍ខាងឯសាសនានោះ ពួកគេបានឆ្លើយថា ពួកគេមាន បញ្ហាធំ ដែលត្រូវដោះស្រាយនៅឯផ្ទះ កូនប្រុសរបស់ពួកគេកំពុងតែប្រើគ្រឿងញៀន។ លោកស៊ីម៉ូបាន និយាយថា «យើងត្រូវតែរួមគ្នាអធិស្ឋាន»។ ប្រពន្ធបានចាប់ផ្តើមយំ។ បន្ទាប់ពីអធិស្ឋានរួច លោកស៊ីម៉ូ បាននិយាយទៀតថា «ខ្ញុំចង់អោយសៀវភៅមួយក្បាលដល់អ្នក ប៉ុន្តែ សៀវភៅនោះនៅឯផ្ទះខ្ញុំឯណោះ»។ ប្តីបាននិយាយថា «លោកអាចជិះឡានទៅជាមួយនឹងពួកយើងបាន»។ កាលទៅដល់ផ្ទះហើយនោះ លោក ស៊ីម៉ូបានអោយសៀវភៅជំហានទៅកាន់ព្រះគ្រីស្ទ2ក្បាល និងការសិក្សាព្រះគម្ពីរមួយដល់ពួកគេ។

លោកស៊ីម៉ូបានជឿថា ព្រះកំពុងតែប្រទានពរដល់ការខិតខំប្រឹងប្រែងរបស់គាត់ ក្នុងការជួបជាមួយអ្នកដទៃនៅក្នុងប្រទេសមិនជឿព្រះមួយនេះ។ គ្មានអ្នកណាម្នាក់បានបដិសេធមិនចង់ស្តាប់អំពី របៀបដែលគាត់បានក្លាយមកជាគ្រីស្ទាននោះឡើយ។ គាត់បាននិយាយ ថា បេសកកម្មនៃការឈោងចាប់របស់គាត់នេះ ត្រូវបានជំរុញដោយគំរូ របស់លោកប៉ុល។ គាត់ក៏បានបន្ថែមទៀតថា «ដ្បិតខ្ញុំបានយល់ឃើញថា យើងគួរតែចេញទៅជួបនឹងអ្នកដទៃមុន ដោយមិនចាំបាច់រង់ចាំអោយពួក គេមក ជួបយើងនោះឡើយ»។