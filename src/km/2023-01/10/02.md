---
title:  ភាពល្ងង់ខ្លៅរបស់អ្នកមាន
date:  05/03/2023
---

`សូមអានរឿងប្រៀបធៀបរបស់ព្រះយេស៊ូវនៅក្នុងខគម្ពីរលូកា 12៖16-21។ តើមានសារអ្វីខ្លះសម្រាប់យើងរាល់គ្នានៅក្នុងខទាំងនេះ? តើព្រះយេស៊ូវបានប្រើពាក្យធ្ងន់ៗអ្វីខ្លះ? តើបន្ទូលរបស់ព្រះយេស៊ូវបង្ហាញប្រាប់យើងអ្វីខ្លះអំពីអារម្មណ៍ផ្ទាល់របស់យើងសម្រាប់អ្វីៗទាំងឡាយដែលយើងមាន?`

សាច់រឿងនៅក្នុងខគម្ពីរលូកា 12៖16-21 អាចជួយយើងឲ្យយល់អំពីអ្វីដែលយើងមិនគួរធ្វើនៅពេលដែលយើងចូលនិវត្តន៍។ យើងមិនគួរចំណាយលុយកាក់ទាំងអស់របស់យើងដែលយើងបាន សន្សំទុកសម្រាប់ការចូលនិវត្តន៍ឡើយ។ ពិតមែនហើយ យើងអាចធ្វើការដោយហត់នឿយណាស់ទម្រាំ រកបានលុយកាក់មុននឹងយើងចូលនិវត្តន៍។ ប៉ុន្តែ ព្រះជាម្ចាស់ទ្រង់ជ្រាបអំពីអារម្មណ៍ដែលយើងមានចំពោះ លុយកាក់របស់យើង។ ព្រះទ្រង់ទតមើលមករបៀបដែលយើងចំណាយលុយកាក់របស់យើងផងដែរ។ ខគម្ពីរលូកា 12៖9 បង្ហាញប្រាប់យើងអំពីបញ្ហាដ៏ពិតប្រាកដរបស់យើងជាមួយនឹងលុយកាក់នេះ។ បុរស ម្នាក់និយាយថា «ចិត្តអើយ ឯងមានទ្រព្យសម្បត្តិជាច្រើន ល្មមទុកសំរាប់ជាយូរឆ្នាំទៅមុខទៀតបានហើយ ចូរឯងឈប់សំរាកទៅ ហើយស៊ីផឹកសប្បាយចុះ» (លូកា 12៖19)។

«អាកប្បកិរិយារបស់បុរសម្នាក់នេះមិនលើសពីសត្វធាតុនោះទេ។ គាត់បានប្រព្រឹត្តខ្លួនធ្វើហាក់ ដូចជាគ្មានព្រះ គ្មានស្ថានសួគ៌ និងគ្មានជីវិតអនាគតយ៉ាងអ៊ីចឹង។ មានតែសត្វធាតុទេដែលប្រព្រឹត្តបែប នេះ។ បុរសម្នាក់នេះធ្វើហាក់ដូចជាគាត់មិនបានជំពាក់អ្វីចំពោះព្រះជាមា្ចស់ និងមនុស្សលោកទាល់តែ សោះ»។ ដកស្រង់ពី Ellen G. White, Christ’s Object Lessons, pages 257, 258, adapted។

ពេលដែលយើងត្រៀមខ្លួនជាស្រេចសម្រាប់ការចូលនិវត្តន៍រួចហើយ យើងមិនត្រូវគិតតែអំពីខ្លួនឯងនោះឡើយ។ យើងត្រូវតែនឹកចាំថាត្រូវយកចិត្តទុកដាក់ដល់សេចក្តីត្រូវការរបស់មនុស្សដទៃទៀត ផងដែរ។ ប្រសិនបើយើងមិនបានជួយអ្នកដទៃទេ នោះមានន័យថាយើងក៏ប្រព្រឹត្តដូចជាបុរសអ្នកមាននៅក្នុងរឿងព្រះគម្ពីរនេះដែរ។ បុរសអ្នកមានរូបនេះមិនមែនខ្ជិលទេ។ គាត់ក៏មិនមែនជាមនុស្សកុហកដែរ។ បុរសអ្នកមានគ្រាន់តែចំណាយលុយកាក់សម្រាប់តែខ្លួនឯងតែប៉ុណ្ណោះ។ ព្រះជាម្ចាស់ទ្រង់បានប្រទានលុយកាក់នោះដល់បុរសអ្នកមានដើម្បីឲ្យគាត់ជួយដល់មនុស្សដទៃទៀត ប៉ុន្តែគាត់ពុំបានធ្វើដូច្នោះឡើយ។ យើងមិនដឹងថាយើងនឹងស្លាប់នៅពេលណាទេ។ ហេតុនោះ យើងគួរតែអនុវត្តតាមផែនការរបស់ព្រះសម្រាប់ ជីវិតរបស់យើងជានិច្ច។ យើងមិនត្រូវមានភាពអាត្មានិយមឡើយ។

ព្រះគម្ពីរបង្រៀនយើងថា យើងគួរធ្វើការបានយូរអង្វែងតាមដែលអាចធ្វើទៅបាន។ មនុស្សជា ច្រើនជឿថា លោកដានីយ៉ែល និងលោកយ៉ូហានបានសរសេរកណ្ឌគម្ពីរនៃព្រះគម្ពីររបស់ពួកលោកនៅពេលដែលពួកលោកមានអាយុក្នុងវ័យជាង80ឆ្នាំ និងជាង90ឆ្នាំ។ នៅជំនាន់នោះ មនុស្សភាគច្រើនរស់ បានត្រឹមតែ50ឆ្នាំ ឬលើសនោះបន្តិចបន្តួចប៉ុណ្ណោះ។ អ្នកស្រីអែល្លិនជីវ៉ៃត៍ក៏បានសរសេរសៀវភៅដ៏ល្បីៗ របស់នាងក្នុងពេលដែលអ្នកស្រីមានវ័យជាង70ឆ្នាំដែរ។ សៀវភៅមួយក្នុងចំណោមសៀវភៅជាច្រើនដែលអ្នកស្រីបានសរសេរឈ្មោះថា «ព្រះនៃសេចក្តីស្រឡាញ់» (Desire of Ages)។ ហេតុនោះ ការមាន វ័យចំណាស់របស់យើងមិនមែនមានន័យថា យើងនឹងឈប់ធ្វើអ្វីៗនោះឡើយ។ យើងគួរតែបន្តជួយដល់ មនុស្សដទៃទៀត និងបន្តធ្វើកិច្ចការល្អៗនៅពេលដែលយើងចូលនិវត្តន៍ផងដែរ។ ព្រះយេស៊ូវទ្រង់ប្រាប់សិស្សរបស់ព្រះអង្គឲ្យចាំយាមផង ធ្វើការផង ខណៈដែលពួកគេទន្ទឹងរង់ ចាំព្រះអង្គយាងមកវិញ (ម៉ាថាយ 24៖44-46)។ យើងគួរតែអនុវត្តតាមដំបូន្មាននេះនៅក្នុងឆ្នាំទាំងឡាយ ដែលយើងចូលនិវត្តន៍ផងដែរ។

`តើបុរសអ្នកមាននៅក្នុងរឿងនេះបានធ្លាក់ក្នុង «អន្ទាក់» អ្វីដែរ? តើលោកអ្នកអាចជៀសវាងអន្ទាក់ នេះសូម្បីតែពេលដែលលោកអ្នកមានវ័យចំណាស់ដោយរបៀបណា? សូមសួរខ្លួនលោកអ្នកថា «តើខ្ញុំកំពុង រស់នៅសម្រាប់អ្វី?»។`