---
title:  ជឿទុកចិត្តថាព្រះជាម្ចាស់នឹងសង្គ្រោះអ្នករាល់គ្នា
date:  13/03/2023
---

នៅក្នុងខគម្ពីរសាំយូអែលទី1 14៖1-23 ព្រះគម្ពីរបានប្រាប់អំពីរឿងរបស់លោកយ៉ូណាថាន។ យ៉ូណាថានគឺជាបុត្រារបស់ស្តេចសូល។ យ៉ូណាថាន និងមនុស្សម្នាក់ដែលបានជួយកាន់គ្រឿងសាស្ត្រាវុធ របស់គាត់បានច្បាំងឈ្នះទាហានភីលីស្ទីនមួយក្រុមធំ។ តើយ៉ូណាថានឈ្នះចម្បាំងនេះដោយរបៀបណា? ព្រះជាម្ចាស់បានជួយគាត់។ ដាវីឌ និងយ៉ូណាថានគឺជាមិត្តសម្លាញ់នឹងគ្នា។ ដាវីឌដឹងអំពីបទពិសោធន៍ របស់យ៉ូណាថានជាមួយនឹងពួកភីលីស្ទីន។ ប៉ុន្តែគួរឲ្យស្តាយ ដាវីឌមិនបានរៀនពីបទពិសោធន៍របស់មិត្ត សម្លាញ់របស់ខ្លួនឡើយ។ ដាវីឌបានបណ្តោយឲ្យសាតាំងដឹកនាំគាត់ឲ្យឃ្លាតចេញពីព្រះជាម្ចាស់។ ដាវីឌ បានជឿទុកចិត្តលើកម្លាំងនិងប្រាជ្ញាផ្ទាល់របស់គាត់នៅគ្រានេះ ដោយមិនបានជឿទុកចិត្តលើព្រះជាម្ចាស់ ឡើយ។

`សូមអានសាច់រឿងស្តីអំពីអំពើបាបរបស់ស្តេចដាវីឌនៅក្នុងរបាក្សត្រទី1 21៖1-14។ ហេតុអ្វី បានជាដាវីឌសម្រេចព្រះទ័យរាប់ទាហានរបស់ខ្លួន? ហេតុអ្វីបានជាយ៉ូអាប់ ដែលជាមេទ័ពរបស់លោកប្រាប់ ដាវីឌមិនឲ្យធ្វើដូច្នោះ? (សូមអានសាំយូអែលទី2 24៖1 ផងដែរ)។`

តើលោកអ្នកឃើញទេថា វាគឺជាគំនិតរបស់សាតាំងដែលចង់ឲ្យដាវីឌរាប់ចំនួនទាហានឬទេ? សាតាំងព្យាយាមធ្វើឲ្យដាវីឌជឿទុកចិត្តលើកម្លាំងផ្ទាល់របស់លោក ដើម្បីកុំឲ្យលោកជឿទុកចិត្តថាព្រះជាម្ចាស់នឹងសង្គ្រោះលោកឡើយ។ យ៉ូអាប់គឺជាមេទ័ពរបស់លោក។ យ៉ូអាប់បានប្រាប់ដាវីឌកុំឲ្យរាប់ចំនួន ទាហាន។ ប៉ុន្តែ ដាវីឌចង់បង្ហាញថា កងទ័ពរបស់លោករឹងមាំខ្លាំងណាស់។ កងទ័ពដ៏រឹងមាំត្រូវមានចំនួន ទាហានច្រើន។ ហេតុនោះ ដាវីឌបានរាប់ទាហានរបស់លោកដើម្បីធ្វើឲ្យលោកជឿជាក់ថា កងទ័ពរបស់ លោកមានអំណាចខ្លាំងក្លាណាស់។ ដាវីឌធ្លាប់បានឃើញព្រះជាម្ចាស់ទ្រង់ធ្វើការជាច្រើនដងកាលពីអតីត កាលដើម្បីសង្គ្រោះអ៊ីស្រាអែល។ ហេតុនោះហើយបានជាយ៉ូអាប់បានទូលប្រាប់ដាវីឌថាមិនចាំបាច់ត្រូវ ការភស្តុតាងផ្សេងទៀតដែលបង្ហាញថាព្រះទ្រង់នឹងការពារពួកគេឡើយ។ កាលណាដាវីឌបានរាប់ទាហាន របស់លោក នោះលោកបង្ហាញថាលោកពុំបានជឿទុកចិត្តលើព្រះជាម្ចាស់ឡើយ។ ដាវីឌបានបង្ហាញថា លោក មានសេចក្តីជំនឿលើទាហានរបស់លោកជាជាងមានជំនឿលើព្រះជាម្ចាស់ក្នុងការសង្គ្រោះអ៊ីស្រាអែល។

កាលណាយើងជឿទុកចិត្ត យើងតែងតែធ្វើការជ្រើសរើសបានត្រឹមត្រូវជានិច្ច។ ព្រះជាម្ចាស់ទ្រង់នឹងមិនធ្វើឲ្យយើងបរាជ័យឡើយ។ ទន្ទឹមគ្នានេះដែរ យើងទូលសូមឲ្យប្រយុទ្ធជំនួសយើង និងគង់ ជាមួយយើង។ យើងក៏ត្រូវតែត្រៀមសម្រាប់ការប្រយុទ្ធផងដែរ។ យើងត្រូវធ្វើអ្វីៗគ្រប់យ៉ាងដែលយើងអាចដើម្បីទទួលបានជោគជ័យ។ ប៉ុន្តែ នៅទីបញ្ចប់ យើងត្រូវតែយល់ថា មានតែព្រះជាម្ចាស់ប៉ុណ្ណោះ ដែលអាចជួយយើងឲ្យឈ្នះ។

កាលណាគ្រាលំបាកមកដល់ យើងត្រូវតែជឿទុកចិត្តលើព្រះជាម្ចាស់។ យើងមិនត្រូវជឿទុកចិត្តលើរដ្ឋាភិបាលរបស់យើង ឬគណនេយ្យធនាគាររបស់យើងឡើយ។ ចូរក្រឡេកមើលរឿងទាំងអស់នៅក្នុងព្រះគម្ពីរស្តីអំពីមនុស្សទាំងឡាយដែលកំពុងជួបភ័យវិបត្តិចុះ។ កាលណាពួកគេជឿទុកចិត្តលើ ព្រះជាម្ចាស់ ទ្រង់តែងតែជួយពួកគេជានិច្ច។ តើលោកអ្នកនៅជំពាក់លុយកាក់មែនទេ? ចូរជឿទុកចិត្តលើព្រះជាម្ចាស់នាពេលឥឡូវដើម្បីឲ្យទ្រង់ជួយលោកអ្នកបង់សងថ្លៃបំណុលផ្សេងៗរបស់លោកអ្នក។ កាលណាយើងបង់សងថ្លៃដែលយើងជំពាក់អស់ នោះយើងនឹងមានលុយច្រើនជាងមុនដើម្បីជួយដល់មនុស្សដទៃទៀត។ គ្រីស្ទានទាំងឡាយមិនគួរមានភាពអាត្មានិយមឡើយ។ យើងគួរតែចែកចាយនូវអ្វីៗ ដែលព្រះជាម្ចាស់ប្រទានដល់យើង និងដល់មនុស្សដទៃទៀតផងដែរ។

`យើងត្រូវធ្វើអ្វីៗទាំងអស់ដែលយើងអាចធ្វើដើម្បីឆ្លើយតបដល់សេចក្តីត្រូវការរបស់យើង។ ទន្ទឹមគ្នានេះ យើងក៏ត្រូវតែទុកចិត្តលើព្រះជាម្ចាស់សម្រាប់គ្រប់ការទាំងអស់ផងដែរ។ តើយើងអាចធ្វើរឿងទាំងពីរក្នុងពេលដំណាលគ្នាបានយ៉ាងដូចម្តេចដែរ?`