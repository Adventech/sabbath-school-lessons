---
title:  ការទទួលយកព្រះជាម្ចាស់ទុកជាទីមួយ
date:  12/03/2023
---

`សូមអានរឿងអំពីស្តេចយេហូសាផាតនៅក្នុងខគម្ពីររបាក្សត្រទី2 20៖1-22។ តើក្បួនច្បាប់ ដ៏សំខាន់អ្វីខ្លះដែលយើងអាចរៀនពីរឿងនេះ? តើក្បួនច្បាប់ទាំងនេះអាចជួយយើងឲ្យជឿទុកចិត្តលើព្រះ ជាម្ចាស់ក្នុងគ្រាលំបាកៗដូម្តេចខ្លះ?`

យេហូសាផាតគឺជាស្តេចរបស់សាសន៍យូដា។ នៅជិតចុងបញ្ចប់នៃរជ្ជកាលស្តេចយេហូសាផាត មានកងទ័ពមួយក្រុមបានចូលមកក្នុងនគររបស់ព្រះអង្គដោយគ្មានការអនុញ្ញាត។ យេហូសាផាតទ្រង់ ក្លាហាន និងឆ្លាតវាងវៃណាស់។ ទ្រង់បានចំណាយពេលជាច្រើនឆ្នាំក្នុងការបង្វឹកកងទ័ពរបស់ព្រះអង្គ និង ធ្វើឲ្យទីក្រុងទាំងឡាយរបស់ព្រះអង្គរឹងមាំ។ ហេតុនោះ ស្តេចទ្រង់បានត្រៀមខ្លួនស្រេចហើយដើម្បីការពារ អ៊ីស្រាអែល។ យេហូសាផាតជឿទុកចិត្តលើព្រះជាម្ចាស់ក្នុងការសង្គ្រោះព្រះអង្គ និងរាស្ត្ររបស់ព្រះអង្គ។ យេហូសាផាតបានស្វែងរកព្រះអម្ចាស់ដោយអស់ពីព្រះហឫទ័យរបស់ព្រះអង្គ។

យេហូសាផាតបានប្រកាសដល់បណ្តាប្រជានុរាស្ត្ររបស់ព្រះអង្គទាំងអស់ដើម្បីឲ្យពួកគេបាន ចូលរួមជាមួយព្រះអង្គក្នុងការតមអត់។ ពិធីតមអត់គឺជាគ្រាមួយដែលមនុស្សទាំងឡាយមិនបរិភោគអាហារ សម្រាប់មួយរយៈពេលខ្លី។ បណ្តាជនទាំងឡាយបានមកជួបជុំគ្នានៅក្នុងទីធ្លាខាងក្រៅព្រះវិហារ។ ជាច្រើន ឆ្នាំកន្លងមកហើយ ស្តេចសូឡូម៉ូនបានប្រាប់បណ្តាជនឲ្យមកព្រះវិហារ និងអធិដ្ឋានពេលណាពួកគេជួប គ្រោះថ្នាក់ណាមួយ។ បន្ទាប់មក ព្រះជាម្ចាស់ទ្រង់នឹងសង្គ្រោះពួកគេ។ បណ្តាជនទាំងអស់នៃសាសន៍យូដាបានឈរនៅពីមុខព្រះជាម្ចាស់។ បណ្តាជនទាំងឡាយបានអធិដ្ឋានសូមឲ្យព្រះជាម្ចាស់ជួយពួកគេ និងលើកតម្កើងព្រះនាមរបស់ព្រះអង្គឡើង។ ស្តេចទ្រង់អធិដ្ឋានថា «ឱព្រះនៃយើងខ្ញុំរាល់គ្នាអើយ សូម ទ្រង់កាត់ទោសដល់គេ ពីព្រោះខ្ញុំរាល់គ្នាគ្មានកម្លាំង នឹងទប់ទល់ចំពោះពួកមនុស្សយ៉ាងធំ ដែលមកទាស់នឹង យើងរាល់គ្នានេះបានទេ យើងខ្ញុំក៏មិនដឹងធ្វើដូចម្តេចដែរ ប៉ុន្តែភ្នែកយើងខ្ញុំទន្ទឹងមើលតែទ្រង់ទេ» (របាក្សត្រ ទី2 20៖12)។

បណ្តាជនទាំងឡាយបានថ្វាយចិត្តរបស់ពួកគេដល់ព្រះជាម្ចាស់។ បន្ទាប់មក មនុស្សរបស់ព្រះ ជាម្ចាស់មួយរូបបានផ្តល់សារមួយទៅកាន់បណ្តាជនទាំងឡាយ។ បុរសរូបនោះមានប្រសាសន៍ថា «កុំឲ្យ ភ័យខ្លាចអ្វីឡើយ ក៏កុំឲ្យស្រយុតចិត្ត ដោយព្រោះពួកធំទាំងម៉្លេះនេះដែរ ដ្បិតចំបាំងនេះមិនមែនស្រេចនៅ អ្នករាល់គ្នាទេ គឺស្រេចនៅព្រះវិញ ស្អែកឡើង ចូរអ្នករាល់គ្នាចុះទៅទាស់នឹងគេចុះ... អ្នករាល់គ្នាមិនបាច់ នឹងតស៊ូក្នុងចំបាំងនេះទេ ឲ្យគ្រាន់តែតម្រៀបគ្នាឈរស្ងៀម ហើយចាំមើលសេចក្តីសង្គ្រោះ ដែលព្រះយេហូវ៉ា នឹងប្រោសដល់អ្នករាល់គ្នាប៉ុណ្ណោះ» (របាក្សត្រទី2 15-17)។

នៅព្រហាមថ្ងៃស្អែក ស្តេចទ្រង់បានជួបជាមួយបណ្តាជនទាំងឡាយ។ ទ្រង់បានដាក់ក្រុមអ្នក ចំរៀងនៅខាងមុខនៃកងទ័ពឲ្យច្រៀងសរសើរតម្កើងដល់ព្រះជាម្ចាស់។ បន្ទាប់មក ស្តេចទ្រង់បានប្រាប់បណ្តាជនទាំងឡាយថា «ពួកយូដា និងពួកអ្នកនៅក្រុងយេរូសាឡិមអើយ ចូរស្តាប់យើងចុះ ចូរឲ្យមានសេចក្តីជំនឿជឿដល់ព្រះយេហូវ៉ា ជាព្រះនៃអ្នករាល់គ្នា ទើបអ្នករាល់គ្នានឹងបានខ្ជាប់ខ្ជួន ចូរជឿតាមពួក ហោរារបស់ទ្រង់ ទើបអ្នករាល់គ្នានឹងប្រកប ដោយសេចក្តីចំរើន» (របាក្សត្រទី2 20៖20)។ ពួកអ្នកចំរៀង ក៏បានចាប់ផ្តើមច្រៀង។ ពួកសត្រូវនៃសាសន៍យូដាក៏បានបំផ្លាញគ្នាទៅវិញទៅមក។ គ្មាននរណាម្នាក់ បានរួចខ្លួនឡើយ (របាក្សត្រទី2 20៖24)។ ប្រុសៗនៃសាសន៍យូដាបានប្រមូលទ្រព្យសម្បត្តិពីសាកសព កងទ័ពអស់រយៈពេលបីថ្ងៃ។ នៅថ្ងៃទីបួន ប្រុសៗនៃសាសន៍យូដាក៏បានវិលត្រឡប់មកក្រុងយេរូសាឡិម វិញ។ ពួកគេបានច្រៀងនៅតាមផ្លូវទៅកាន់ទីក្រុង។

ព្រះជាម្ចាស់ដែលបានសង្គ្រោះពួកគេ គឺជាព្រះដដែលដែលយើងរាល់គ្នាស្រឡាញ់ និងថ្វាយបង្គំ នោះឯង។ កិច្ចការរបស់យើងរាល់គ្នាគឺត្រូវជឿទុកចិត្តលើទ្រង់ និងសូមឲ្យទ្រង់ដឹកនាំយើងរាល់គ្នា។