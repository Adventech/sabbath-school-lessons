---
title:  ត្រូវទទួលយកព្រះជាម្ចាស់ទុកជាទីមួយ ម្តងទៀត
date:  15/03/2023
---

យើងត្រូវតែថ្វាយអ្វីៗគ្រប់យ៉ាងដល់ព្រះជាម្ចាស់។ នោះទើបយើងអាចបម្រើព្រះអង្គដោយអស់ពីចិត្តរបស់យើងបាន។ ព្រះជាម្ចាស់ទ្រង់នឹងមិនទទួលសំណល់ពីយើងឡើយ។ សេចក្តីបង្រៀន និង រឿងទាំងឡាយពីព្រះគម្ពីរសុទ្ធតែបានបង្ហាញយើងអំពីសេចក្តីពិតខាងឯវិញ្ញាណដ៏សំខាន់នេះ។ យើងរាល់គ្នាគឺសម្រាប់ព្រះជាម្ចាស់។ បើមិនដូច្នោះទេមានន័យថា យើងរាល់គ្នាគឺជាអ្នកទាស់ទទឹងនឹងព្រះអង្គ។ យើងមិនអាចបម្រើព្រះជាម្ចាស់ផង និងបម្រើខ្លួនឯងក្នុងពេលដំណាលគ្នាបានឡើយ។

មានមនុស្សម្នាក់បានសួរព្រះយេស៊ូវថា តើបញ្ញត្តិណាមួយដែលសំខាន់ជាងគេបំផុត។ ព្រះយេស៊ូវ ទ្រង់បានឆ្លើយថា «ហើយឯងត្រូវស្រឡាញ់ ដល់ព្រះអម្ចាស់ ជាព្រះនៃឯង ឲ្យអស់អំពីចិត្ត អស់អំពីព្រលឹង អស់អំពីគំនិត ហើយអស់អំពីកំឡាំងនៃឯង» នោះហើយជាបញ្ញត្តិទី1» (ម៉ាកុស 12៖30)។ កាលណា យើងថ្វាយអ្វីៗទាំងអស់ដល់ព្រះយេស៊ូវ នោះយើងនឹងគ្មានអ្វីសល់ទុកថ្វាយដល់ចៅហ្វាយណាផ្សេងទៀត ឡើយ។ នោះហើយគឺជាវិធីដែលយើងអាចទទួលយកព្រះជាម្ចាស់ទុកជាទីមួយ។ នោះហើយគឺជាវិធីដែល យើងត្រូវអនុវត្តតាម។

`សូមអានខគម្ពីរម៉ាថាយ 6៖24។ តើលោកអ្នកមានបទពិសោធន៍អ្វីខ្លះជាមួយនឹងសេចក្តីពិត នៅក្នុងខនេះ?`

តើលោកអ្នកឃើញថា ព្រះយេស៊ូវពុំបានមានបន្ទូលថា វាជាការពិបាកក្នុងការបម្រើព្រះផង និង លុយកាក់ផងទេឬអី? ទ្រង់មិនបានមានបន្ទូលថា លោកអ្នកត្រូវតែប្រយ័ត្នក្នុងការបម្រើចៅហ្វាយទាំងពីរ ឡើយ។ អត់ទេ ប៉ុន្តែព្រះយេស៊ូវមានបន្ទូលថា លោកអ្នកមិនអាចបម្រើចៅហ្វាយទាំងពីរបានឡើយ។ វាមិនអាចទៅរួចឡើយ។ គំនិតនេះគួរតែធ្វើឲ្យយើងភ័យខ្លាចក្នុងការព្យាយាមចង់ធ្វើតាមរបៀបនោះ។

`សូមអានខគម្ពីរយ៉ូហានទី1 2៖15-17។ នៅក្នុងខទាំងនេះលោកយ៉ូហានបានព្រមានយើង អំពីគ្រោះថ្នាក់ចំនួនបី តើមានអ្វីខ្លះ?`

មិនបាច់ឆ្ងល់ឡើយ លោកប៉ុលបានសរសេរថា «ចូរផ្ចង់ចិត្តទៅឯសេចក្តីទាំងអស់ដែលនៅខាង លើ កុំឲ្យផ្ចង់ទៅឯសេចក្តីទាំងប៉ុន្មាន ដែលនៅផែនដីឡើយ» (កូល៉ុស 3៖2)។ ពិតណាស់ ការនិយាយ វាតែងតែងាយស្រួលជាងការអនុវត្ត។ យើងរាល់គ្នាត្រូវប្រឈមនឹងសេចក្តីល្បួងខាងទ្រព្យសម្បត្តិនេះជា រៀងរាល់ថ្ងៃ។ បំណងរបស់យើងសម្រាប់ទ្រព្យសម្បត្តិទាំងនេះក៏ខ្លាំងណាស់ដែរ។ ដូច្នេះហើយ យើងត្រូវតែប្រុងប្រយ័ត្នឲ្យមែនទែន។ ដំណឹងល្អនោះគឺថា យើងអាចគ្រប់គ្រងខ្លួនឯងបាន។ យើងអាចរក្សាភ្នែករបស់យើងឲ្យផ្តោតទៅលើព្រះអម្ចាស់បាន។

`សូមអានខគម្ពីរពេត្រុសទី2 3៖10-14។ តើយើងបានរៀនសេចក្តីពិតនៃព្រះគម្ពីរអ្វីខ្លះពីខទាំងនេះ? តើសេចក្តីពិតនៃព្រះគម្ពីរនេះអាចផ្លាស់ប្តូររបៀបរស់នៅរបស់យើងបានដូចម្តេចខ្លះ? តើវាអាចជួយយើងឲ្យធ្វើជាអ្នកចាត់ចែងលុយកាក់ដ៏ល្អបានដូចម្តេចខ្លះ?`