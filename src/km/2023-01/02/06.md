---
title:  ត្រូវយកនគរព្រះទុកជាទីមួយ
date:  12/01/2023
---

ព្រះគម្ពីរចែងថា «ឯហ្វូងមនុស្សដ៏ធំនោះ គេក៏ស្តាប់ទ្រង់ដោយអំណរ» (ម៉ាកុស 12៖37)។ មនុស្សជាច្រើនក្នុងចំណោមអ្នកដែលដើរតាមព្រះយេស៊ូវ និងបានឮទ្រង់អធិប្បាយគឺជាលោកអ្នកនិងខ្ញុំដែរ។ ព្រះយេស៊ូវទ្រង់ប្រទានអាហារដល់មនុស្សជាច្រើននាក់នៅលើភ្នំ។ ពួកគេបានឮសេចក្តីអធិប្បាយនៅលើភ្នំ។ ព្រះយេស៊ូវបានប្រាប់ពួកគេថា ទ្រង់បានជ្រាបពីសេចក្តីត្រូវការរបស់ពួកគេ។ ទ្រង់បានជ្រាប ថា ពួកគេមានការបារម្ភអំពីគ្រួសាររបស់ពួកគេ។ ព្រះយេស៊ូវទ្រង់ជ្រាបថា ពួកគេបារម្ភអំពីជីវភាពប្រចាំថ្ងៃ។ ព្រះយេស៊ូវទ្រង់ជ្រាបអំពីសំលៀកបំពាក់ដែលពួកគេត្រូវការដែរ។ ហេតុនោះ ព្រះយេស៊ូវបានប្រាប់ ពួកគេអំពីផែនការរបស់ព្រះអង្គសម្រាប់ជីវិតរបស់ពួកគេ។

`សូមអានខគម្ពីរម៉ាថាយ 6៖25-33 អំពីផែនការរបស់ព្រះយេស៊ូវសម្រាប់ជីវិតរបស់សិស្សព្រះអង្គ។ តើព្រះយេស៊ូវសន្យាអ្វីខ្លះ? តើព្រះយេស៊ូវបានសូមឲ្យបណ្តាជនធ្វើអ្វីខ្លះដើម្បីបានទទួលនូវអ្វីដែលទ្រង់បានសន្យា?`

សេចក្តីសញ្ញារបស់ព្រះជាម្ចាស់ភាគច្រើនបែងចែកជាពីរផ្នែក។ ផ្នែករបស់យើង និងផ្នែករបស់ ព្រះបានក្លាយមកជាសេចក្តីសញ្ញាមួយ។ នោះហើយគឺជាមូលហេតុដែលយើងត្រូវធ្វើផ្នែករបស់យើងដើម្បី ទទួលបាននូវព្រះពរដែលទ្រង់បានសន្យា។

`សូមអានអំពីសេចក្តីសុខសាន្តដែលព្រះជាម្ចាស់ទ្រង់សន្យានៅក្នុងខគម្ពីរអេសាយ 26៖3។ តើយើងត្រូវធ្វើអ្វីខ្លះដើម្បីទទួលបាននូវសេចក្តីសុខសាន្តនេះ?`

`ខគម្ពីរយ៉ូហានទី1 1៖9 ប្រាប់យើងថា យើងត្រូវតែលន់តួអំពើបាបរបស់យើង។ តើព្រះទ្រង់នឹងធ្វើអ្វីខ្លះប្រសិនបើយើងលន់តួបាបរបស់យើង?`

`សូមអានអំពីផែនការរបស់ព្រះនៅក្នុងរបាក្សត្រទី2 7៖14។ តើព្រះទ្រង់សន្យាថានឹងធ្វើអ្វីខ្លះ សម្រាប់រាស្ត្ររបស់ព្រះអង្គ? តើរាស្ត្ររបស់ព្រះអង្គត្រូវធ្វើអ្វីខ្លះ?`

ខទាំងអស់នេះបង្ហាញប្រាប់យើងថា ព្រះជាម្ចាស់រំពឹងឲ្យយើងធ្វើផ្នែករបស់យើងក្នុងសង្គ្រាមពិភពលោករវាងភាវៈល្អ និងភាវៈអាក្រក់។ ប្រាកដណាស់ ព្រះទ្រង់មិនត្រូវការជំនួយរបស់យើងដើម្បីឈ្នះ សង្គ្រាមនេះឡើយ។ ទ្រង់គឺជាព្រះដែលប្រកបដោយសព្វានុភាព។ ទ្រង់គឺជាព្រះអាទិករដែលបានបង្កើត យើងរាល់គ្នា។ ទ្រង់ក៏ជាព្រះដែលទ្រទ្រង់ជីវិតរបស់យើងរាល់គ្នាដែរ។ ឥរិយាបថល្អរបស់យើងមិនអាចជួយយើងឲ្យទទួលបាននូវសេចក្តីមេត្តារបស់ព្រះអង្គឡើយ។ យើងគ្មានអ្វីល្អនៅក្នុងយើងដើម្បីថ្វាយទៅព្រះជាម្ចាស់ឡើយ។ ប៉ុន្តែ ទ្រង់បែរជាសព្វព្រះទ័យនឹងយើងរាល់គ្នាទៅវិញ។ ទន្ទឹមគ្នានេះ ព្រះជាម្ចាស់ទ្រង់ ប្រទានសេរីភាពដល់យើង។ ហេតុនោះ យើងត្រូវជ្រើសរើសដើរតាមព្រះវិញ្ញាណបរិសុទ្ធ។ យើងត្រូវតែ ស្តាប់បង្គាប់ និងធ្វើតាមអ្វីដែលទ្រង់បានសូមឲ្យយើងធ្វើ។ ពិតមែនហើយ ព្រះទ្រង់សព្វព្រះទ័យនឹងប្រទាន ព្រះពរ និងជីវិត។ ប៉ុន្តែ យើងអាចជ្រើសរើសយកបណ្តាសា និងសេចក្តីស្លាប់បានប្រសិនបើយើងចង់។ ច្បាស់ណាស់ ព្រះជាម្ចាស់ទ្រង់មានបន្ទូលថា «អញបានដាក់សំញែងទាំងជីវិត និងសេចក្តីស្លាប់ ទាំងព្រះពរ និងសេចក្តីបណ្តាសា នៅមុខឯងរាល់គ្នា ដូច្នេះចូររើសយកជីវិតចុះ ដើម្បីឲ្យឯងបានរស់នៅ ព្រមទាំងពូជ ឯងតរៀងទៅផង» (ចោទិយកថា 30៖19)។