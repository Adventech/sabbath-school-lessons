---
title:  ត្រូវស្តាប់បង្គាប់ឲ្យអស់ពីចិត្ត
date:  09/01/2023
---

នៅក្នុងកណ្ឌគម្ពីរចោទិយកថា លោកម៉ូសេប្រាប់រាស្ត្ររបស់ព្រះម្តងទៀតអំពីការអស្ចារ្យទាំងឡាយ ដែលព្រះទ្រង់បានធ្វើសម្រាប់រាស្ត្ររបស់ព្រះអង្គកាលពីអតីតកាល។ ភាគច្រើនបំផុត លោកម៉ូសេបានបង្ហាញដល់សាសន៍អ៊ីស្រាអែលថា ព្រះទ្រង់ស្រឡាញ់រាស្ត្ររបស់ព្រះអង្គ។ ព្រះជាម្ចាស់ទ្រង់សព្វព្រះទ័យថែរក្សាពួកគេ។

`តើព្រះជាម្ចាស់ទ្រង់បានសន្យាថានឹងប្រទានព្រះពរដ៏អស្ចារ្យអ្វីខ្លះដល់មនុស្សទាំងឡាយ? តើមនុស្សទាំងឡាយត្រូវធ្វើអ្វីខ្លះដើម្បីទទួលបាននូវព្រះពរទាំងនេះ? សូមអានចោទិយកថា 28៖1-14 សម្រាប់ចម្លើយ។`

លោកម៉ូសេមានចិត្តអន្ទះសាចង់ឲ្យរាស្ត្ររបស់ព្រះបានយល់ថា ព្រះជាម្ចាស់ទ្រង់មានព្រះពរដ៏អស្ចារ្យយ៉ាងច្រើនសម្រាប់ពួកគេ។ ព្រះជាម្ចាស់ទ្រង់សន្យាថានឹងធ្វើការអស្ចារ្យពិសេសៗសម្រាប់រាស្ត្រ របស់ព្រះអង្គផងដែរ។ លោកម៉ូសេបានចាប់ផ្តើមដោយមានប្រសាសន៍ទៅកាន់មនុស្សទាំងឡាយថា «បើ សិនជាខំប្រឹងស្តាប់ តាមព្រះបន្ទូលនៃព្រះយេហូវ៉ា ជាព្រះនៃឯង ឲ្យអស់ពីចិត្ត ព្រមទាំងប្រយ័ត្ននឹងប្រព្រឹត្តតាមអស់ទាំងបញ្ញត្តទ្រង់ ដែលអញបង្គាប់ដល់ឯងនៅថ្ងៃនេះ នោះព្រះយេហូវ៉ា ជាព្រះនៃឯង ទ្រង់ និងលើក ឯងឡើងជាខ្ពស់ លើសជាងអស់ទាំងសាសន៍នៅផែនដីទាំងប៉ុន្មាន» (ចោទិយកថា 28៖1)។ ពាក្យទាំង នេះបង្ហាញថា មនុស្សទាំងឡាយត្រូវប្រុងប្រយ័ត្នក្នុងការធ្វើតាមអ្វីដែលព្រះទ្រង់សូមឲ្យធ្វើពីព្រោះជីវិតអស់កល្បរបស់ពួកគេអាស្រ័យលើការស្តាប់បង្គាប់នោះឯង។ យើងក៏ឃើញផងដែរថា ព្រះទ្រង់បានប្រទាន សេរីភាពដល់យើងដើម្បីឲ្យយើងជ្រើសរើសស្តាប់បង្គាប់តាមទ្រង់បាន។ ព្រះទ្រង់បានជ្រើសរើសអ៊ីស្រាអែល ឲ្យធ្វើជារាស្ត្ររបស់ព្រះអង្គ។ ប្រសិនបើពួកគេស្តាប់បង្គាប់ព្រះជាម្ចាស់ នោះទ្រង់សន្យាថានឹងប្រទានពរដល់ ពួកគេ និងប្រទាននូវអំណោយទានជាច្រើនទៀតដល់ពួកគេ។ ប៉ុន្តែ ដំបូង អ៊ីស្រាអែលត្រូវតែទទួលយក ព្រះពរនិងសេចក្តីសន្យារបស់ព្រះ និងរស់នៅដោយស្តាប់បង្គាប់តាមព្រះអង្គជាមុនសិន។

ព្រះជាម្ចាស់ទ្រង់មិនបានសូមឲ្យរាស្ត្ររបស់ព្រះអង្គធ្វើអ្វីមួយដែលពិបាកពេកនោះទេ។ ព្រះជា ម្ចាស់ទ្រង់មានបន្ទូលថា «ដ្បិតសេចក្តីបញ្ញត្តិ ដែលអញបង្គាប់មកឯងនៅថ្ងៃនេះ មិនមែនហួសកម្លាំងឯងទេ ក៏មិនមែននៅឆ្ងាយដែរ គឺមិនមែននៅលើស្ថានសួគ៌ ឲ្យឯងបានថា តើអ្នកណានឹងឡើងទៅស្ថានសួគ៌ នាំ យកព្រះបន្ទូលមកប្រាប់យើងខ្ញុំ ដើម្បីឲ្យយើងខ្ញុំបានប្រព្រឹត្តតាមនោះទេ ក៏មិនមែននៅត្រើយសមុទ្រខាង នាយ ឲ្យឯងបានថា តើអ្នកណានឹងឆ្លងសមុទ្រ ទៅនាំយកព្រះបន្ទូលមកប្រាប់យើងខ្ញុំ ដើម្បីឲ្យយើងខ្ញុំបាន ប្រព្រឹត្តតាមនោះដែរ គឺព្រះបន្ទូលនេះនៅជិតឯងណាស់ ក៏នៅក្នុងមាត់ឯង និងក្នុងចិត្តឯងផង ដើម្បីឲ្យឯង អាចប្រព្រឹត្តតាមបាន» (ចោទិយកថា 30៖1-14)។

ពិតណាស់ មានព្រះពរយ៉ាងច្រើន និងសេចក្តីដាស់តឿនយ៉ាងច្រើននៅក្នុងសេចក្តីសន្យារបស់ព្រះ។ សេចក្តីដាស់តឿនទាំងនេះបង្ហាញរាស្ត្ររបស់ព្រះអង្គអំពីអ្វីៗគ្រប់យ៉ាងដែលនឹងកើតឡើងចំពោះពួក គេប្រសិនបើពួកមិនស្តាប់បង្គាប់តាមព្រះ (ចោទិយកថា 28៖15-68)។ ប្រសិនបើរាស្ត្ររបស់ព្រះធ្វើបាប និងទាស់ជាមួយនឹងទ្រង់ នោះអាកប្បកិរិយាអាក្រក់របស់ពួកគេនឹងបណ្តាលឲ្យមានសេចក្តីអាក្រក់កើតឡើង មិនខាន។

`សព្វថ្ងៃនេះ តើការធ្វើតាមដោយប្រុងប្រយ័ត្ននូវអ្វីៗគ្រប់យ៉ាងដែលព្រះទ្រង់ប្រាប់យើងឲ្យធ្វើមាន អត្ថន័យដូចម្តេចដែរ?`