---
title:  អំពើបាបរបស់អេកាន
date:  27/02/2023
---

សាសន៍អ៊ីស្រាអែលបានធ្វើដំណើរនៅក្នុងវាលរហោឋានអស់រយៈកាល40ឆ្នាំ។ ទីបំផុត ពួក គេក៏បានត្រៀមខ្លួនជាស្រេចក្នុងការចូលទៅកាន់ទឹកដីសន្យា។ ព្រះជាម្ចាស់ទ្រង់បានធ្វើបាដិហារ្យមួយដើម្បីឲ្យពួកអ៊ីស្រាអែលអាចឆ្លងទន្លេយ័រដាន់នៅលើដីស្ងួតបាន។ បាដិហារ្យបានកើតឡើងក្នុងអំឡុង គ្រាដែលទន្លេយ័រដាន់កំពុងមានទឹកជោរជន់ (យ៉ូស្វេ 3៖15)។ បាដិហារ្យនេះគឺជាភស្តុតាងដ៏អស្ចារ្យអំពី ការសន្តោសរបស់ព្រះជាម្ចាស់។ ស្តេចទាំងឡាយរបស់ពួកសាសន៍កាណានបានឮអំពីបាដិហារ្យនេះ។ ដំណឹងនេះបានធ្វើឲ្យស្តេចទាំងនោះមានការភ័យខ្លាចមិនហ៊ានប្រយុទ្ធជាមួយនឹងពួកអ៊ីស្រាអែលឡើយ (យ៉ូស្វេ 2៖9-11, យ៉ូស្វេ 5៖1)។

យេរីខូរគឺជាទីក្រុងទីមួយដែលអ៊ីស្រាអែលត្រូវប្រឈម នៅពេលដែលពួកគេបានឆ្លងកាត់ទន្លេយ័រដាន់។ ដំបូងឡើយ ពួកសាសន៍អ៊ីស្រាអែលមិនបានដឹងអំពីរបៀបយកឈ្នះលើទីក្រុងយេរីខូរឡើយ។ លោកយ៉ូស្វេក៏មិនដឹងថាត្រូវធ្វើដូចម្តេចដែរ។ ហេតុនោះ គាត់ក៏បានអធិដ្ឋាន។ ព្រះជាម្ចាស់ទ្រង់បានឆ្លើយ តបការអធិដ្ឋានរបស់គាត់។ ព្រះជាម្ចាស់ទ្រង់បានបង្ហាញយ៉ូស្វេនូវផែនការមួយដើម្បីបំផ្លាញទីក្រុងនោះ។ ពួកសាសន៍អ៊ីស្រាអែលក៏បានធ្វើតាមផែនការរបស់ព្រះ។ ផែនការនោះគឺជាជោគជ័យដ៏ធំមួយ។ បន្ទាប់ មក រឿងដ៏អាក្រក់មួយបានកើតឡើង។

`សូមអានបទគម្ពីរយ៉ូស្វេជំពូក7។ ដូចដែលយើងបានឃើញក្នុងជំពូកនេះ តើមានអ្វីកើតឡើង បន្ទាប់ពីបានឈ្នះលើសមរភូមិទាស់នឹងយេរីខូរ? តើរឿងនេះបង្រៀនយើងនូវមេរៀនអ្វីខ្លះ?`

អំពើបាបរបស់អេកានគឺអាក្រក់ខ្លាំងណាស់។ នៅពេលដែលគាត់បានសារភាពអំពើបាបរបស់ គាត់ គាត់បាននិយាយថា គាត់ «លោភចង់បាន» របស់ដែលគាត់បានឃើញទុកសម្រាប់ខ្លួនឯង (យ៉ូស្វេ 7៖21)។ ដូច្នេះហើយបានជាគាត់យកវា។ ពាក្យថា «លោភចង់បាន» បកប្រែមកពីពាក្យហេព្រើរថា Chmd (អានថា ខម៉ាដ)។ ខម៉ាដ ក៏អាចមានន័យថារបស់ល្អដែរ។ ប៉ុន្តែក្នុងរឿងរបស់អេកាននេះ ពាក្យ ថាខម៉ាដ មានន័យថារបស់មិនល្អទៅវិញ។ ព្រះជាម្ចាស់ទ្រង់បានបង្គាប់រាស្ត្ររបស់ព្រះអង្គមិនឲ្យយកអ្វីដែលទ្រង់បានហាមប្រាមពីមនុស្សដែលពួកគេវាយឡើយ (យ៉ូស្វេ 6៖18, 19)។ ប៉ុន្តែ អេកានមិនបានស្តាប់បង្គាប់តាមព្រះជាម្ចាស់ឡើយ។ ដោយសារតែអំពើបាបរបស់អេកាន សាសន៍អ៊ីស្រាអែលទាំង មូលមិនអាចវាយឈ្នះទីក្រុងអៃបានឡើយ។ សាសន៍អ៊ីស្រាអែលជាច្រើននាក់បានស្លាប់នៅក្នុងសមរភូមិ។ សាសន៍អ៊ីស្រាអែលបានបរាជ័យក្នុងការអនុវត្តតាមផែនការរបស់ព្រះ។

`ប្រហែលជាអេកានបាននិយាយទៅកាន់ខ្លួនឯងថា «មិនអីទេ ខ្ញុំមិនបានយកទុកសម្រាប់ខ្លួនខ្ញុំ ច្រើនពេកទេ។ គ្មាននរណាដឹងទេ។ គ្រួសាររបស់ខ្ញុំពិតជាត្រូវការរបស់ទាំងនេះណាស់»។ ជួនកាល តើ យើងបានដោះសារបៀបដូចគ្នានេះសម្រាប់អំពើបាបដែរឬទេ? តើយើងអាចជៀសវាងចេញពីអ្វីដែលអេកានបានធ្វើដោយរបៀបណា?`