---
title:  អំពើបាបដំបូងបង្អស់
date:  26/02/2023
---

ជាញឹកញាប់មនុស្សទាំងឡាយតែងតែនឹកឆ្ងល់ថា «តើអ្វីទៅដែលបានបង្កើតអំពើបាបឡើង? តើអំពើបាបចាប់ផ្តើមឡើងដោយរបៀបណា?» ព្រះគម្ពីរជួយយើងឲ្យយល់អំពីរបៀបដែលអំពើបាបបាន ចាប់ផ្តើមឡើង។ អំពើបាបបានចាប់ផ្តើមដោយសារលុយស៊ីហ្វ័រលោភលន់ខ្លាំងពេក។ វាចង់បានអំណាច និងកិត្តិយសកាន់តែខ្លាំងឡើង។ វាចង់បានអ្វីៗដែលជាកម្មសិទ្ធិរបស់ព្រះយេស៊ូវ។ ហេតុនោះ ប្រហែល ជាយើងអាចនិយាយបានថា ការលោភលន់គឺជាអំពើបាបដំបូងបង្អស់ហើយ។

`សូមអានអំពីលុយស៊ីហ្វ័រនៅក្នុងខគម្ពីរអេសាយ 14៖12-14។ តើខទាំងនេះប្រាប់យើងអ្វីខ្លះអំពីអំពើបាបរបស់លុយស៊ីហ្វ័រ? តើលុយស៊ីហ្វ័រលោភលន់មែនទេ? ប្រសិនបើមែន តើវាចង់បានអ្វី? តើការលោភលន់របស់វាបណ្តាលវាឲ្យធ្វើបាបដោយរបៀបណា?`

«ព្រះជាម្ចាស់ទ្រង់បានលើកតម្កើងលុយស៊ីហ្វ័រឲ្យខ្ពស់លើសអស់ទាំងទេវតានៅស្ថានសួគ៌។ លុយស៊ីហ្វ័រគឺមេលើពួកទេវតាទាំងឡាយ។ ប៉ុន្តែលុយស៊ីហ្វ័រមិនសប្បាយចិត្តនឹងអ្វីដែលគាត់មានទេ។ លុយស៊ីហ្វ័របានច្រើនជាងហ្នឹងថែមទៀត។ វាចង់បានឲ្យគេថ្វាយបង្គំវាដូចព្រះយេស៊ូវដែរ។ លុយស៊ីហ្វ័រ មិនបានលើកទឹកចិត្តឲ្យទេវតាដទៃទៀតស្រឡាញ់ព្រះជាម្ចាស់ និងស្មោះត្រង់ចំពោះព្រះអង្គឡើយ។ លុយស៊ីហ្វ័រចង់បានកិត្តិយស និងការសរសើរតម្កើងដែលព្រះជាម្ចាស់បានប្រទានដល់ព្រះយេស៊ូវសម្រាប់ខ្លួនវាវិញ។ លុយស៊ីហ្វ័រក៏ចង់ត្រួតត្រាលើអ្វីៗទាំងអស់ដែលជាកម្មសិទ្ធិរបស់ព្រះយេស៊ូវតែប៉ុណ្ណោះផងដែរ»។ ដកស្រង់ពី Ellen G. White, Patriarchs and Prophets, page 35, adapted។

`សូមអានខគម្ពីរអេភេសូរ 5៖5 និងកូល៉ុស 3៖5។ នៅក្នុងខទាំងនេះ តើព្រះជាម្ចាស់បង្រៀន យើងអ្វីខ្លះអំពីការលោភលន់?`

ព្រះគម្ពីរបានចែងថា ការលោភលន់លើសពីអ្វីដែលព្រះជាម្ចាស់ទ្រង់ប្រទានដល់យើងគឺប្រៀប ដូចជាអំពើបាបនៃការថ្វាយបង្គំព្រះក្លែងក្លាយដែរ។ ការថ្វាយបង្គំព្រះក្លែងក្លាយក៏ប្រៀបដូចជាការលោភ លន់ដែរ។ យើងថ្វាយបង្គំព្រះក្លែងក្លាយនៅពេលដែលយើងស្រឡាញ់របស់ដែលព្រះជាម្ចាស់បានបង្កើត ជាជាងស្រឡាញ់ព្រះជាម្ចាស់ដែលបានបង្កើតរបស់ទាំងនោះ (រ៉ូម 1៖25)។ ហេតុនោះ យើងមិនត្រូវលោភលន់ចង់បានអ្វីដែលយើងមិនគួរមានឡើយ។ យើងមិនគួរចង់បានទ្រព្យសម្បត្តិខ្លាំងពេករហូតដល់ ថ្នាក់មិនអាចបម្រើព្រះបាននោះឡើយ។

ដំបូងឡើយ លុយស៊ីហ្វ័រប្រហែលជាមិនដឹងថាបំណងប្រាថ្នារបស់វាក្នុងផ្លូវខុសនាំមកនូវបញ្ហា ឡើយ។ គ្រោះថ្នាក់ដដែលនេះក៏អាចនឹងកើតឡើងចំពោះយើងរាល់គ្នាផងដែរ។ ហេតុនោះ យើងត្រូវតែ ប្រាកដថាត្រូវតែស្តាប់បង្គាប់តាមបញ្ញត្តិ10ប្រការរបស់ព្រះជាម្ចាស់៖ «កុំឲ្យលោភចង់បានផ្ទះអ្នកជិតខាង ខ្លួនឲ្យសោះ» (និក្ខមនំ 20៖17)។ បញ្ញត្តិនេះគឺជាបញ្ញត្តិតែមួយគត់ស្តីអំពីការគ្រប់គ្រងគំនិតរបស់យើង។ ការស្តាប់បង្គាប់តាមបញ្ញត្តិនេះរបស់យើងអាចបញ្ឈប់យើងកុំឲ្យរំលងបញ្ញត្តិដទៃទៀតបាន។ (សូមអាន សាំយូអែលទី2 ជំពូក11 ផងដែរ)។

`សូមអានខគម្ពីរធីម៉ូថេទី1 6៖6, 7 និងភីលីព 4៖11, 12។ តើខទាំងនេះអាចជួយយើងឲ្យនិយាយថាទេទៅកាន់អំពើបាបនៃការលោភលន់ដោយរបៀបណា?`