---
title:  ការទទួលយកយោបល់ល្អៗ
date:  23/02/2023
---

សព្វថ្ងៃនេះមានមនុស្សដែលជំនាញខាងលុយកាក់នេះច្រើនណាស់។ ប៉ុន្តែព្រះជាម្ចាស់ទ្រង់បានដាស់តឿនយើងមិនឲ្យជឿទុកចិត្តលើយោបល់របស់ពួកគេទេ។ «មានពរហើយ អ្នកណាដែលមិន ដើរតាមដំបូន្មានរបស់មនុស្សអាក្រក់ ក៏មិនឈរនៅក្នុងផ្លូវរបស់មនុស្សមានបាប ឬអង្គុយនៅជាមួយនឹង ពួកមនុស្សដែលមើលងាយ អ្នកនោះត្រេកអរតែនឹងក្រឹត្យវិន័យរបស់ព្រះយេហូវ៉ាវិញ ក៏រំពឹងគិតក្នុងក្រឹត្យ-វិន័យទ្រង់ទាំងយប់ទាំងថ្ងៃដែរ អ្នកនោះនឹងដូចជាដើមឈើ ដែលដុះនៅក្បែរផ្លូវទឹក ដែលបង្កើតផលតាម រដូវកាល ហើយស្លឹកក៏មិនចេះស្រពោនឡើយ ឯការអ្វីដែលអ្នកនោះធ្វើ នោះនឹងចំរើនឡើងទាំងអស់» (ទំនុកតម្កើង 1៖1-3)។

`សូមអានក្បួនច្បាប់សំខាន់ៗនៅក្នុងខគម្ពីរសុភាសិត 3៖5-8។ តើការអនុវត្តតាមក្បួនច្បាប់ទាំងនេះអាចជួយលោកអ្នកឲ្យចាត់ចែងលុយកាក់របស់លោកអ្នកឲ្យប្រសើរឡើងដោយរបៀបណា?`

ចូរយើងក្រឡេកមើលក្បួនច្បាប់ចំនួនប្រាំពីរពីព្រះគម្ពីរសម្រាប់ការចាត់ចែងលុយកាក់៖

1\. ត្រូវរៀបផែនការនៃការចំណាយ (លូកា 14៖28-32)។ គ្រួសារជាច្រើនពុំមានផែនការ សម្រាប់ការចំណាយឡើយ។ ពួកគេចាយវាយដោយគ្មានផែនការច្បាស់លាស់។ ប្រសិនបើគ្មានផែនការ សម្រាប់ការរកចំណូល ការសន្សំ និងការចំណាយទេ ជីវិតអាចនឹងជួបការលំបាកមិនខាន។

2\. ត្រូវចំណាយតិចជាងចំណូល (សុភាសិត 15៖16)។ គ្រួសារជាច្រើននៅក្នុងបណ្តាប្រទេស លោកខាងលិចបានចាយលើសពីចំណូលដែលពួកគេរកបានពីព្រោះពួកគេប្រើក្រេឌីតកាត (credit card)។ ដូច្នេះហើយបានជាគ្រួសារជាច្រើនជំពាក់លុយគេ ឬជាប់បំណុលយ៉ាងច្រើន។ បំណុលគឺជាលុយដែល យើងជំពាក់គេ។ បំណុលបង្កឲ្យមានបញ្ហាជាច្រើន។

3\. ត្រូវចេះសន្សំសំចៃ (សុភាសិត 6៖6-8)។ យើងសន្សំសំចៃដើម្បីយើងអាចទិញអ្វីមួយដែល សំខាន់សម្រាប់គ្រាអនាគត។ យើងសន្សំសំចៃដើម្បីប្រុងប្រយ័ត្ននឹងការចំណាយដែលមិនមានក្នុងផែនការ ចំណាយរបស់យើង។ ការសន្សំសំចៃអាចជួយយើងនៅពេលដែលយើងឈឺ ឬមិនអាចធ្វើការបាន។

4\. ត្រូវជៀសវាងបំណុល (សុភាសិត 22៖7)។ បំណុលគឺជាលុយកាក់ដែលយើងខ្ចីគេ។ កាលណាយើងខ្ចីលុយ មានន័យថាយើងកំពុងរស់នៅលើលុយកាក់ដែលយើងរំពឹងថានឹងរកបាននៅគ្រា អនាគត។ ហេតុនោះ វាគឺជាលុយកាក់ដែលយើងពិតជាមិនទាន់មាននៅពេលឥឡូវនេះទេ។ ប្រសិនបើ យើងបាត់បង់ការងារ តើយើងបានលុយពីណាយកទៅសងគេ? ប្រសិនបើយើងមិនអាចសងគេ នោះយើង ប្រាកដជាពិបាកចិត្តមិនខាន។

5\. ត្រូវខំធ្វើការដោយប្រុងប្រយ័ត្ន (សុភាសិត 6៖6-8)។ «ព្រលឹងនៃមនុស្សខ្ជិលច្រអូសប្រាថ្នា ចង់បាន តែមិនបានអ្វីសោះ ឯព្រលឹងនៃមនុស្សព្យាយាម នោះនឹងបានជាបរិបូរវិញ» (សុភាសិត 13៖4)។

6\. ត្រូវថ្វាយតង្វាយ10ហូត1 (ចោទិយកថា 28៖1-14)។ ដូចយើងបានដឹងហើយថា តង្វាយ 10ហូត1គឺជា10ភាគរយនៃលុយកាក់ទាំងអស់ដែលយើងរកបាន។ កាលណាយើងថ្វាយតង្វាយ10 ហូត1 និងតង្វាយសទ្ធា នោះព្រះជាម្ចាស់ទ្រង់នឹងប្រទានពរដល់យើង។ គ្រប់គ្រួសារទាំងអស់សុទ្ធតែត្រូវការព្រះពររបស់ព្រះជាម្ចាស់។

7\. ត្រូវនឹកចាំថាផែនដីនេះគឺមិនមែនជាលំនៅឋានដ៏ពិតប្រាកដរបស់យើងទេ។ របៀបដែលយើងចាត់ចែងលុយកាក់របស់យើងបង្ហាញឲ្យមនុស្សទាំងឡាយឃើញថា យើងកំពុងរក្សាទ្រព្យសម្បត្តិរបស់យើងនៅកន្លែងណា៖ នៅលើផែនដីនេះ ឬ នៅក្នុងស្ថានសួគ៌ (សូមអានម៉ាថាយ 6៖21, លូកា 12៖34)។