---
title:  បញ្ហានៃការជំពាក់លុយគេ
date:  29/01/2023
---

`សូមអានអំពីក្បួនច្បាប់ដ៏សំខាន់អំពីលុយកាក់នៅក្នុងចោទិយកថា 28៖1, 2, 12។ តើអ្វីគឺជាផែនការរបស់ព្រះសម្រាប់រាស្ត្ររបស់ព្រះអង្គដែលជំពាក់លុយគេ? តើរាស្ត្ររបស់ព្រះអង្គអាចអនុវត្ត តាមផែនការនេះដោយរបៀបណា? តើក្បួនច្បាប់ដ៏សំខាន់នៅក្នុងកណ្ឌគម្ពីរចោទិយកថានេះអាចជួយយើងឲ្យដោះស្រាយបញ្ហាលុយកាក់របស់យើងដោយរបៀបណាដែរ?`

ការសិក្សាស្រាវជ្រាវរកឃើញថា មនុស្សទាំងឡាយមានហេតុផលចំនួនបីសម្រាប់បញ្ហាលុយ កាក់។ ហេតុផលទាំងនោះមាន៖

1. មនុស្សទាំងឡាយមិនចេះចាត់ចែងលុយកាក់
2. ពួកគេមានភាព អាត្មានិយម ឬ
3. ពួកគេបាត់បង់លុយកាក់ដោយសារតែគ្រោះមហន្តរាយដែលបានកើតឡើងនៅក្នុងជីវិតរបស់ពួកគេ។ ចូរយើងក្រឡេកមើលចំណុចនីមួយៗនៃហេតុផលទាំងនេះ។

1\. ខ្វះការអប់រំ។ លោកអ្នកប្រហែលជាធ្លាប់បានទៅសាលារៀន។ លោកអ្នកប្រហែលជាបាន ទទួលការអប់រំយ៉ាងល្អ។ ប៉ុន្តែរឿងនោះមិនមែនមានន័យថា លោកអ្នកបានរៀនអ្វីមួយអំពីរបៀបចាត់ចែង លុយកាក់របស់លោកអ្នកឡើយ។ លោកអ្នកក៏អាចនឹងមិនដឹងសេចក្តីដែលព្រះគម្ពីរបង្រៀនអំពីលុយកាក់ ផងដែរ។ ប៉ុន្តែម្នាក់ៗក្នុងចំណោមយើងរាល់គ្នាសុទ្ធតែមានក្តីសង្ឃឹម។ មេរៀនរបស់យើងសប្តាហ៍នេះបាន ផ្តល់ដល់យើងនូវក្បួនច្បាប់នៃព្រះគម្ពីរសាមញ្ញៗខ្លះ ដើម្បីជួយឲ្យយើងចេះចាត់ចែងលុយកាក់បានកាន់ តែប្រសើរឡើង។

2\. ចិត្តដែលប្រកបដោយភាពអាត្មានិយម។ អ្នកខ្លះចំណាយលុយកាក់លើសពីចំនួនដែលពួកគេគួរចំណាយ។ ហេតុអ្វី? ពួកគេចង់បានច្រើនខ្លាំងណាស់។ ឬមួយពួកគេបានឃើញការផ្សាយពាណិជ្ជកម្មនៅលើកញ្ចក់ទូរទស្សន៍អំពីអ្វីមួយដែលពួកគេមិនត្រូវការវាទេ។ ពួកគេមិនអាចមានលុយគ្រប់សម្រាប់ទិញរបស់ទាំងនោះទេ។ ប៉ុន្តែ ពួកគេក៏មិនសុខចិត្តរស់នៅក្នុងផ្ទះដែលមានតម្លៃធូរថ្លៃ ឬបើក ឡានថោកៗ ឬទិញសំលៀកបំពាក់ដែលពួកគេអាចទិញបានឡើយ។ មនុស្សជាច្រើនមិនបានថ្វាយតង្វាយ សទ្ធាដល់ព្រះជាម្ចាស់ឡើយ។ ពួកគេមានអារម្មណ៍ថា ពួកគេក្រីក្រណាស់។ ហេតុនោះ ពួកគេពុំមានព្រះពរដែលព្រះទ្រង់បានសន្យាឡើយ (សូមអានម៉ាឡាគី 3៖10, 11, ម៉ាថាយ 6៖33)។ មានសេចក្តី សង្ឃឹមសម្រាប់ក្រុមនេះផងដែរ។ ប៉ុន្តែដំបូង ពួកគេត្រូវទូលសូមព្រះឲ្យផ្លាស់ប្តូរចិត្តរបស់ពួកគេជាមុនសិន។ ពួកគេត្រូវរៀនសប្បាយចិត្តនឹងអ្វីដែលពួកគេមានជាមុនសិន។

3\. សំណាងមិនល្អ។ ជួនកាលមនុស្សខ្លះឈឺ ប៉ុន្តែ ពួកគេពុំមានក្រុមហ៊ុនធានារ៉ាប់រងខាងសុខភាពសម្រាប់បង់ថ្លៃព្យាបាលឡើយ។ មនុស្សខ្លះទៀតបានរៀបការជាមួយនឹងមនុស្សដែលចាយវាយ ខ្ជះខ្ជាយ និងមិនអាចបង់សងសម្រាប់ចំណាយផ្សេងៗបាន។ មនុស្សខ្លះអាចនឹងបាត់បង់ផ្ទះសំបែងដោយ សារគ្រោះធម្មជាតិ។ ឬមួយក៏ពួកគេកើតមកក្នុងគ្រួសារក្រីក្រ។ មិនថ្វីទេ ក្រុមមនុស្សទាំងនេះក៏មានក្តីសង្ឃឹមសម្រាប់ពួកគេដែរ។ មិត្តភ័ក្តិគ្រីស្ទានអាចជួយផ្តល់ដំបូន្មានល្អៗដល់ពួកគេអំពីលុយកាក់បាន។ ពួកគេអាចទៅសាលារៀនដើម្បីទទួលបានការងារធ្វើ។ បន្ទាប់មកពួកគេអាចធ្វើ។ នោះព្រះទ្រង់នឹងប្រទាន ពរដល់ការខំប្រឹងប្រែងធ្វើការរបស់ពួកគេ។

ប្រហែលជាយើងជំពាក់លុយកាក់ដោយសារការសំរេចចិត្តមិនត្រឹមត្រូវរបស់យើង។ មិនថ្វីទេ មិនថាយើងជំពាក់លុយគេដោយសារមូលហេតុអ្វីទេ យើងនៅតែមានក្តីសង្ឃឹមជានិច្ច។ យើងអាចសងលុយកាក់ដែលជំពាក់ទៅគេវិញ។ ប៉ុន្តែ ដំបូងយើងនឹងត្រូវការផ្លាស់ប្តូរនូវការចាត់ចែងលុយកាក់របស់យើងជាមុនសិន។

`សូមអានខគម្ពីរធីម៉ូថេទី1 6៖6-9។ តើខនេះចង់បង្រៀនអ្វីខ្លះ? ហេតុអ្វីបានជាយើងត្រូវការ អនុវត្តតាមដំបូន្មាននេះ?`