---
title:  គ្រោះថ្នាក់ដែលបណ្តាលមកពីលុយកាក់
date:  01/02/2023
---

ព្រះជាម្ចាស់មិនសព្វព្រះទ័យឲ្យរាស្ត្ររបស់ព្រះអង្គទៅទទួលខុសត្រូវបង់សងបំណុលរបស់អ្នកដទៃឡើយ។ យើងអាចអានសេចក្តីដាស់តឿនរបស់ព្រះអំពីក្បួនច្បាប់ដ៏សំខាន់នេះនៅក្នុងកណ្ឌគម្ពីរសុភាសិត។

`សូមអានខគម្ពីរសុភាសិត 6៖1-5, សុភាសិត 17៖18, និងសុភាសិត 22៖26។ តើខទាំងនេះបង្រៀនអំពីក្បួនច្បាប់សំខាន់អ្វីដល់យើងរាល់គ្នា?`

អ្នកខ្លះត្រូវការខ្ចីលុយគេ។ ប៉ុន្តែធនាគាររបស់ពួកគេមិនបានជួយដល់ពួកគេទេ។ ម្ចាស់បំណុល នឹងប្រាប់ទៅអ្នកខ្ចីឲ្យរកមិត្តភ័ក្តិ ឬសាច់ញាតិចុះហត្ថលេខា ឬផ្តិតមេដៃធានាជាមុនសិន។ បន្ទាប់មកទើប ធនាគារអាចឲ្យគេខ្ចីបាន។ ប្រសិនបើអ្នកខ្ចីមិនអាចសងត្រឡប់មកវិញទេ នោះធនាគារនឹងឲ្យអ្នកធានាសងបំណុលនោះវិញ។ នោះអ្នកធានានឹងជាប់កាតព្វកិច្ចត្រូវសងបំណុលនោះ។

ជួនកាលសមាជិកព្រះវិហារណាម្នាក់អាចនឹងសូមឲ្យលោកអ្នកធានាលើប្រាក់កម្ចីរបស់គាត់។ តើលោកអ្នកគួរនិយាយដូចម្តេចទៅគាត់វិញ? ត្រូវប្រាប់ទៅសមាជិកព្រះវិហារនោះថា «ព្រះគម្ពីរចែងថា ខ្ញុំមិនគួរធ្វើរឿងនោះទេ»។ សូមយល់ថា ព្រះគម្ពីរលើកទឹកចិត្តឲ្យយើងជួយគ្នាក្នុងគ្រាខ្វះខាត។ ប៉ុន្តែ យើង មិនគួរក្លាយជាធានាបំណុលរបស់គេឡើយ។

ជួនកាលកូនៗខ្លះសូមឲ្យឪពុកម្តាយរបស់ពួកគេចុះហត្ថលេខា ឬផ្តិតមេដៃលើកម្ចីម៉ូតូ/ឡាន ឬកម្ចីផ្ទះថ្មីរបស់ពួកគេ។ ជួនកាលកូនៗខ្លះសូមឲ្យឪពុកម្តាយរបស់ពួកគេចុះហត្ថលេខា ឬផ្តិតមេដៃលើកម្ចីពាណិជ្ជកម្មដើម្បីពួកគេចាប់ផ្តើមរកស៊ីបាន។ តើយើងគួរឆ្លើយតបទៅនឹងសេចក្តីត្រូវការរបស់ពួកគេ យ៉ាងដូចម្តេច? យើងគួរឆ្លើយតបដូចដែលយើងឆ្លើយទៅកាន់សមាជិកព្រះវិហារដែរ។ ពិតមែនហើយ យើងគួរជួយមនុស្សដែលកំពុងខ្វះខាតពិតប្រាកដ។ ប៉ុន្តែយើងមិនត្រូវទទួលខុសត្រូវ ឬធានាបំណុលរបស់ អ្នកដទៃឡើយ។ ការសិក្សាស្រាវជ្រាវបង្ហាញថា 75ភាគរយនៃអ្នកធានាបំណុលអ្នកដទៃបានក្លាយទៅ ជាអ្នកសងបំណុលរបស់គេ។

`សូមអានខគម្ពីរសុភាសិត 28៖20 និងធីម៉ូថេទី1 6៖9, 10។ តើខទាំងនេះដាស់តឿនយើង អំពីអ្វីខ្លះ?`

«អន្ទាក់លុយកាក់» មួយទៀតរបស់សាតាំងគឺ «ផែនការរកលុយបានលឿន»។ ផែនការទាំងនេះគឺជាល្បិចដែលបញ្ឆោតយកលុយរបស់លោកអ្នកតែប៉ុណ្ណោះ។ នៅពេលដែលផែនការមើលទៅឃើញ ល្អមែនទែន ហាក់ដូចជាពិតប្រាកដណាស់ នោះក៏ព្រោះតែគេរៀបល្បិចមកបានស្អាត។ បញ្ហាកាន់តែអាក្រក់កើតឡើងដោយសារតែមនុស្សជាច្រើនត្រូវទៅខ្ចីលុយគេដើម្បីមកដាក់ទុននឹងផែនការនោះ។ មនុស្សជាច្រើន និងគ្រួសារជាច្រើនត្រូវរងគ្រោះដោយសារតែ «ផែនការរកលុយបានលឿន» នោះឯង។ ឧក្រឹដ្ឋជនទាំងឡាយដែលបានបង្កើតផែនការទាំងនេះទើបជាអ្នកបានលុយកាក់ច្រើន។ កាលណាមិត្តភ័ក្តិ ឬសាច់ញាតិរបស់យើងបបួលយើងចូលទៅក្នុងផែនការទាំងនេះ ចូររត់ចេញពីពួកគេចុះ។ មិនត្រូវស្ទាក់ ស្ទើរទេ។ ត្រូវតែរត់! រត់ចេញឲ្យលឿនកាន់តែឆាប់កាន់តែល្អ។