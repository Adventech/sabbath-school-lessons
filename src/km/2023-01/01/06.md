---
title:  ទ្រព្យសម្បត្តិនៅនគរស្ថានសួគ៌
date:  05/01/2023
---

> <p></p>
> «កុំឲ្យប្រមូលទ្រព្យសម្បត្តិ ទុកសម្រាប់ខ្លួន នៅផែនដី ជាកន្លែងដែលមានកន្លាត និងច្រែះស៊ីបំផ្លាញ ហើយចោរទម្លុះប្លន់នោះឡើយ ត្រូវប្រមូលទ្រព្យសម្បត្តិ ទុកសំរាប់ខ្លួន នៅឯស្ថានសួគ៌វិញ ដែលជាកន្លែង គ្មានកន្លាត ឬច្រែះស៊ីបំផ្លាញឡើយ ក៏គ្មានចោរទំលុះ ឬប្លន់ផង ពីព្រោះសម្បត្តិទ្រព្យរបស់អ្នកស្ថិតនៅកន្លែង ណា នោះចិត្តអ្នកក៏នឹងនៅកន្លែងនោះដែរ។» (ម៉ាថាយ 6៖19-21)។

យើងទាំងអស់គ្នាសុទ្ធតែបានអានរឿងរ៉ាវអំពីមនុស្សដែលបានបាត់បង់លុយកាក់ទាំងអស់របស់ ពួកគេហើយ។ សង្គ្រាម ឧក្រឹដ្ឋកម្ម និងគ្រោះធម្មជាតិអាចកើតឡើងបានគ្រប់ពេល និងអាចបំផ្លាញអ្វីៗគ្រប់យ៉ាងដែលយើងខំធ្វើការរកវាមកនោះផង។ សេចក្តីស្លាប់ក៏អាចនឹងកើតឡើងដោយគ្មានការប្រាប់ទុកជាមុនដែរ។ ហេតុនោះ អ្វីៗគ្រប់យ៉ាងដែលយើងមានប្រែក្លាយជាគ្មានប្រយោជន៍បានគ្រប់ពេល។ ពិតណាស់ ព្រះគម្ពីរពុំបាននិយាយថា ការមានទ្រព្យសម្បត្តិច្រើនជារឿងខុសឆ្គងឡើយ។ ព្រះយេស៊ូវ គ្រាន់តែសព្វព្រះទ័យឲ្យយើងនឹកចាំថា តើទ្រព្យសម្បត្តិទាំងនោះទុកសម្រាប់ធ្វើអ្វីពិតប្រាកដតែប៉ុណ្ណោះ។

តើព្រះយេស៊ូវមានន័យដូចម្តេចពេលដែលទ្រង់មានបន្ទូលថា យើងគួរចេះសន្សំទ្រព្យសម្បត្តិរបស់យើងទុកក្នុងស្ថានសួគ៌? ព្រះយេស៊ូវសព្វព្រះទ័យឲ្យយើងយកព្រះជាម្ចាស់ទុកជាទីមួយ មិនមែន យកលុយទុកជាទីមួយឡើយ។ យើងត្រូវតែប្រើលុយកាក់របស់យើងដើម្បីឧបត្ថម្ភកិច្ចការរបស់ព្រះជាម្ចាស់ នៅលើផែនដីនេះ។ ព្រះជាម្ចាស់សព្វព្រះទ័យឲ្យស្ថាបនានគររបស់ព្រះអង្គឡើង។ ព្រះជាម្ចាស់ទ្រង់សព្វ ព្រះទ័យឲ្យយើងចេះជួយមនុស្សដទៃ និងចែកចាយព្រះពរដល់ពួកគេជាមួយនឹងលុយកាក់របស់យើងផង ដែរ។

យើងឃើញក្បួនច្បាប់នៃព្រះគម្ពីរទាំងនេះនៅក្នុងរឿងរបស់លោកអ័ប្រាហាំ។ ព្រះជាម្ចាស់ទ្រង់ បានប្រើលោកអ័ប្រាហាំឲ្យចែកចាយព្រះពរដល់មនុស្សគ្រប់គ្នានៅលើផែនដីនេះ។ ព្រះគម្ពីរបានចែងថា «ព្រះក៏ហៅលោកជាសម្លាញ់របស់ទ្រង់ដែរ» (យ៉ាកុប 2៖23)។ ព្រះជាម្ចាស់ទ្រង់មានបន្ទូលទៅកាន់អ័ប្រាហាំជាមិត្តសម្លាញ់របស់ព្រះអង្គថា «អញនឹងបង្កើតនគរ1យ៉ាងធំពីឯង អញនឹងឲ្យពរដល់ឯង ទាំង លើកឈ្មោះឯងធំផង ឯងនឹងបានធ្វើជាទីបញ្ចេញពរដល់មនុស្សទាំងឡាយ អញនឹងឲ្យពរដល់អស់អ្នកណាដែលឲ្យពរដល់ឯង ហើយនឹងដាក់បណ្តាសាដល់អស់អ្នកណាដែលផ្តាសាឯង គ្រប់ទាំងគ្រួនៅផែនដី នឹងបានពរដោយសារឯង» (លោកុប្បត្តិ 12៖2, 3)។

«ដូច្នេះ អស់អ្នកដែលមានសេចក្តីជំនឿ នោះឈ្មោះថាបានពរជាមួយនឹងលោកអ័ប្រាហាំ ដែល ជាអ្នកជឿដែរ» (កាឡាទី 3៖9)។ ព្រះជាម្ចាស់ទ្រង់មានបំណងឲ្យយើងរាល់គ្នាសព្វថ្ងៃនេះចែកចាយព្រះពរទៅដល់មនុស្សដទៃ ដូចជាទ្រង់បានប្រើលោកអ័ប្រាហាំកាលពីអតីតកាលដែរ។

«លុយកាក់មានគុណតម្លៃបានដោយសារវាអាចធ្វើអ្វីបានច្រើន។ យើងត្រូវតែប្រើប្រាស់លុយ កាក់របស់ទ្រង់សម្រាប់ទិញសម្លៀកបំពាក់ចែកជូនដល់មនុស្សក្រីក្រ និងទិញអាហារសម្រាប់មនុស្សស្រេក ឃ្លាន។ លុយកាក់ជួយយើងសម្រាប់ប្រយុទ្ធនឹងបំណងអាក្រក់ទាំងឡាយ។ លុយកាក់ជួយយើងសម្រាប់ ព្យាបាលដល់អ្នកជំងឺ។ ប៉ុន្តែ យើងត្រូវតែប្រើលុយកាក់របស់យើងដើម្បីទិញអ្វីដែលយើងត្រូវការតែប៉ុណ្ណោះ ក្រៅពីនោះគឺទុកសម្រាប់ធ្វើជាព្រះពរដល់មនុស្សទាំងឡាយ និងឧបត្ថម្ភកិច្ចការរបស់ព្រះជាម្ចាស់»។ ដក ស្រង់ពី Ellen G. White, Christ’s Object Lessons, page 351, adapted។

`«ពីព្រោះសម្បត្តិទ្រព្យរបស់អ្នកស្ថិតនៅកន្លែងណា នោះចិត្តអ្នកក៏នឹងនៅកន្លែងនោះដែរ» (ម៉ាថាយ 6៖21)។ តើទ្រព្យសម្បត្តិរបស់លោកអ្នកនៅឯណា? នៅស្ថានសួគ៌ ឬនៅផែនដី? តើចិត្ត របស់លោកអ្នកប្រាប់លោកអ្នកអ្វីខ្លះ?`