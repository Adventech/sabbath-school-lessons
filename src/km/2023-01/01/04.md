---
title:  ព្រះជាម្ចាស់ទ្រង់ប្រទានអំណោយជាច្រើនដល់គ្រួសាររបស់ព្រះអង្គ
date:  03/01/2023
---

អំណោយដ៏ប្រសើរបំផុតរបស់ព្រះជាម្ចាស់ចំពោះរាស្ត្ររបស់ព្រះអង្គនោះគឺជាព្រះយេស៊ូវគ្រីស្ទ។ ព្រះយេស៊ូវនាំមកនូវសេចក្តីសុខសាន្ត ការអត់ទោសបាប និងសេចក្តីមេត្តាសម្រាប់ជីវិតប្រចាំថ្ងៃ និងសម្រាប់ ការលូតលាស់ខាងព្រលឹងវិញ្ញាណ។ ព្រះយេស៊ូវទ្រង់ប្រទានដល់យើងនូវក្តីសង្ឃឹមនៃជីវិតដ៏នៅអស់កល្ប ជីវិត។ ព្រះយេស៊ូវសង្គ្រោះយើងរាល់គ្នា។

«ដ្បិតព្រះទ្រង់ស្រឡាញ់មនុស្សលោក ដល់ម៉្លេះបានជាទ្រង់ប្រទានព្រះរាជបុត្រាទ្រង់តែ1 ដើម្បីឲ្យអ្នកណាដែលជឿដល់ព្រះរាជបុត្រានោះ មិនត្រូវវិនាសឡើយ គឺឲ្យមានជីវិតអស់កល្បជានិច្ចវិញ» (យ៉ូហាន 3៖16)។ «ប៉ុន្តែអស់អ្នកណាដែលទទួលទ្រង់ គឺអស់អ្នកដែលជឿដល់ព្រះនាមទ្រង់ នោះទ្រង់ បានប្រទានអំណាច ឲ្យបានត្រឡប់ជាកូនព្រះ» (យ៉ូហាន 1៖12)។

ព្រះជាម្ចាស់ទ្រង់ប្រទានដល់យើងរាល់គ្នាច្រើនជាងនោះខ្លាំងណាស់។ មនុស្សជាច្រើនមានការបារម្ភខ្លាចក្រែងគ្មានអាហារគ្រប់គ្រាន់សម្រាប់បរិភោគ និងសម្លៀកបំពាក់សម្រាប់ស្លៀកពាក់។ ព្រះយេស៊ូវទ្រង់មានបន្ទូលទៅកាន់ពួកគេថា «ចូរស្វែងរកនគរ និងសេចក្តីសុចរិតនៃព្រះជាមុនសិន ទើបគ្រប់ របស់ទាំងនោះ នឹងបានប្រទានមកអ្នករាល់គ្នាថែមទៀតផង» (ម៉ាថាយ 6៖33)។

`សូមអានទំនុកតម្កើង 23៖1, ទំនុកតម្កើង 37៖25, និងភីលីព 4៖19។ តើខទាំងនេះបង្រៀនយើងរាល់គ្នាអ្វីខ្លះអំពីរបៀបដែលព្រះជាម្ចាស់ប្រទានដល់យើងនូវអ្វីៗគ្រប់យ៉ាងដែលយើងត្រូវការជារៀងរាល់ថ្ងៃនោះ?`

នៅពេលដែលព្រះយេស៊ូវមានបន្ទូលទៅកាន់ពួកសិស្សរបស់ព្រះអង្គអំពីការដែលទ្រង់ត្រូវចេញ ទៅឆ្ងាយ ទ្រង់បានសន្យាថានឹងចាត់ព្រះវិញ្ញាណបរិសុទ្ធឲ្យដល់ពួកគេដើម្បីកម្សាន្តចិត្តពួកគេ។ «បើអ្នក រាល់គ្នាស្រឡាញ់ខ្ញុំ ចូរកាន់តាមបញ្ញត្តរបស់ខ្ញុំចុះ នោះខ្ញុំនឹងទូលសូមដល់ព្រះវរបិតា ហើយទ្រង់នឹងប្រទាន ព្រះដ៏ជាជំនួយ1អង្គទៀត មកអ្នករាល់គ្នា ឲ្យបានគង់នៅជាមួយ នៅអស់កល្បរៀងទៅ គឺជាព្រះវិញ្ញាណ នៃសេចក្តីពិត ដែលលោកីយ៍ទទួលពុំបាន ព្រោះមិនឃើញ ហើយមិនស្គាល់ទ្រង់សោះ តែអ្នករាល់គ្នាស្គាល់ ទ្រង់ ដ្បិតទ្រង់គង់ជាមួយ ក៏នឹងសណ្ឋិតនៅក្នុងអ្នករាល់គ្នាដែរ» (យ៉ូហាន 14៖15-17)។ ក្រោយមក ព្រះយេស៊ូវទ្រង់បន្ថែមថា «កាលណាព្រះអង្គនោះ គឺជាព្រះវិញ្ញាណនៃសេចក្តីពិតបានមកដល់ នោះទ្រង់ នឹងនាំអ្នករាល់គ្នាចូលក្នុងគ្រប់ទាំងសេចក្តីពិត ដ្បិតទ្រង់នឹងមានព្រះបន្ទូល មិនមែនដោយអាងព្រះអង្គ ទ្រង់ទេ គឺនឹងមានព្រះបន្ទូល ចំពោះតែសេចក្តីណាដែលទ្រង់ឮ ហើយនិងសំដែង ឲ្យអ្នករាល់គ្នាដឹងការ ដែលត្រូវមក» (យ៉ូហាន 16៖13)។

ព្រះវិញ្ញាណបរិសុទ្ធអង្គទ្រង់ផ្ទាល់ក៏ប្រទានអំណោយទានដ៏អស្ចារ្យដល់រាស្ត្ររបស់ព្រះដែរ (សូម អានកូរិនថូសទី1 12៖4-11)។

ហេតុនោះ យើងអាចមើលឃើញថា ព្រះជាម្ចាស់ទ្រង់ប្រទានជីវិតដល់យើងរាល់គ្នានាពេលឥឡូវនេះ។ ព្រះជាម្ចាស់ទ្រង់ប្រទានអ្វីៗគ្រប់យ៉ាងដែលយើងមានដើម្បីយើងអាចបម្រើព្រះអង្គនៅក្នុងជីវិតនេះ។ ព្រះទ្រង់ប្រទានដល់យើងរាល់គ្នានូវសេចក្តីសន្យាស្តីអំពីជីវិតដ៏នៅអស់កល្បជានិច្ច។ ព្រះជា ម្ចាស់ក៏ប្រទាននូវអំណោយទានខាងវិញ្ញាណដល់យើងដើម្បីឲ្យយើងអាចធ្វើជាព្រះពរទៅកាន់អ្នកដទៃ ផងដែរ។ ដោយសារព្រះជាម្ចាស់ហើយ «ដែលយើងរាល់គ្នាបានរស់ កំរើក ហើយមាននៅផង» (កិច្ចការ 17៖28)។ «ដ្បិតគឺទ្រង់ដែលផ្គត់ផ្គង់ដោយព្រះអង្គទ្រង់ ឲ្យគ្រប់ទាំងអស់មានជីវិត មានដង្ហើមគ្រប់ជំពូក» (កិច្ចការ 17៖25)។ អ្វីៗគ្រប់យ៉ាងសុទ្ធតែជារបស់ដែលយើងរាល់គ្នាជំពាក់ព្រះជាម្ចាស់។ ហេតុនោះ យើងត្រូវតែប្រើអំណោយទាន ទេពកោសល្យ ជំនាញ លុយកាក់ និងទ្រព្យសម្បត្តិទាំងអស់របស់យើង ក្នុងការលើកតម្កើងព្រះនាមទ្រង់។