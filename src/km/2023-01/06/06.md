---
title:  ម៉ូសេនៅក្នុងប្រទេសអេស៊ីព្ទ
date:  09/02/2023
---

ម៉ូសេគឺជាមនុស្សដ៏សំខាន់ម្នាក់នៅក្នុងប្រវត្តិសាស្ត្រដំបូងៗនៃព្រះគម្ពីរ។ នៅពេលដែលម៉ូសេ កើតមកជាទារក ស្តេចផារ៉ោន បានរៀបផែនការសម្លាប់ទារកប្រុសៗទាំងអស់ដែលកើតក្នុងពួកទាសករ ហេព្រើរ។ ព្រះជាម្ចាស់បានជួយដល់ម្តាយរបស់ម៉ូសេ និងបងស្រីរបស់គាត់ក្នុងការការពារម៉ូសេនៅពេល ដែលគាត់នៅជាទារកនៅក្នុងស្រុកអេស៊ីព្ទ។

ផារ៉ោនគឺជាស្តេចរបស់អេស៊ីព្ទនៅជំនាន់នោះ។ បុត្រីរបស់ស្តេចផារ៉ោនបានឃើញទារកម៉ូសេ នៅក្នុងទន្លេនិល។ ម៉ូសេកំពុងគេងនៅក្នុងទូកតូចមួយដែលធ្វើឡើងដោយម្តាយរបស់គាត់។ បុត្រីផារ៉ោន បានជួលម្តាយរបស់ម៉ូសេឲ្យមើលថែដល់ម៉ូសេ។ យ៉ុកិបិតដែលជាម្តាយរបស់ម៉ូសេគឺជាទាសករម្នាក់។ ព្រះបានប្រទានពរដល់នាងដោយអនុញ្ញាតឲ្យនាងមើលថែដល់កូនប្រុសរបស់នាង។ បុត្រីផារ៉ោនបានអនុញ្ញាតឲ្យយ៉ុកិបិតមើលថែម៉ូសេរយៈពេល12ឆ្នាំ។ ក្នុងអំឡុងគ្រានោះ យ៉ុកិបិតបានបង្រៀនកូនរបស់ នាងឲ្យចេះអធិដ្ឋាន ជឿទុកចិត្ត និងលើកតម្កើងដល់ព្រះ និងបម្រើព្រះអង្គ។ បន្ទាប់មក ម៉ូសេបានទៅរស់ នៅក្នុងរាជវាំងជាមួយនឹងបុត្រីផារ៉ោន។ នៅទីនោះ ម៉ូសេបានរៀនអំពីរបៀបក្លាយខ្លួនទៅជាស្តេចបន្ទាប់ របស់ស្រុកអេស៊ីព្ទ។ ព្រះគម្ពីរបានប្រាប់យើងថា «លោកបានរៀនសូត្រគ្រប់អស់ទាំងចំណេះវិជ្ជានៃសាសន៍ អេស៊ីព្ទ ហើយក៏មានពាក្យសំដី និងការធ្វើយ៉ាងចំណាន» (កិច្ចការ 7៖22)។ ខណៈដែលម៉ូសេធំឡើង គាត់ក៏បានធ្វើការសម្រេចចិត្តដ៏សំខាន់មួយដែលបានផ្លាស់ប្តូរជីវិតរបស់គាត់ និងប្រវត្តិសាស្ត្រតែម្តង។

`សូមអានអំពីការរៀបរាប់អំពីលោកម៉ូសេនៅក្នុងខគម្ពីរហេព្រើរ 11៖24-29។ តើលោកម៉ូសេ បានធ្វើការសម្រេចចិត្តអ្វី? នៅពេលដែលម៉ូសេធ្វើការសម្រេចចិត្តនោះតើគាត់បានបោះបង់អ្វីចោល? តើម៉ូសេបានទទួលអ្វីខ្លះពេលដែលគាត់បានចាកចេញពីអេស៊ីព្ទ?`

អេស៊ីព្ទគឺជាប្រទេសមួយក្នុងចំណោមប្រទេសដែលមានអំណាច និងមានទ្រព្យសម្បត្តិបំផុតនៅលើផែនដីនៅគ្រានោះ។ ទន្លេនិលធ្វើឲ្យស្រុកអេស៊ីព្ទក្លាយជាកន្លែងដ៏វិសេសមួយសម្រាប់ធ្វើការដាំដុះ។ ផារ៉ោនបានជ្រើសរើសម៉ូសេឲ្យត្រៀមធ្វើជាអ្នកដឹកនាំកំពូលនៃនគររបស់ទ្រង់។

ប៉ុន្តែ តើម៉ូសេបានសម្រេចចិត្តយ៉ាងដូចម្តេចវិញ? ព្រះគម្ពីរប្រាប់យើងថា ម៉ូសេ «ស៊ូរងទុក្ខលំបាក ជាមួយនឹងរាស្ត្ររបស់ព្រះ ជាជាងមានសេចក្តីអំណរខាងអំពើបាប ដែលនៅតែ1ភ្លែតនោះវិញ» (ហេព្រើរ 11៖25)។ ម៉ូសេបានរងការលំបាកយ៉ាងខ្លាំងដោយសារតែការសម្រេចចិត្តរបស់គាត់។ កណ្ឌគម្ពីរនិក្ខមនំ ប្រាប់យើងអំពីបញ្ហាផ្សេងៗ និងការលំបាកទាំងឡាយដែលម៉ូសេឆ្លងកាត់។ ជាការគួរឲ្យសោកស្តាយណាស់ ម៉ូសេមិនបានចូលទៅក្នុងទឹកដីសន្យាឡើយ (សូមអានជនគណនា 20៖12)។ ជួនកាល ម៉ូសេអាចនឹង សួរខ្លួនឯងថាតើគាត់ពិតជាបានធ្វើការសម្រេចចិត្តត្រឹមត្រូវឬទេ។ ទីបំផុត យើងដឹងថា ម៉ូសេបានធ្វើការ សម្រេចចិត្តដ៏ប្រសើរបំផុត។

`អ្នកខ្លះអាចនឹងនិយាយថា ម៉ូសេគួរតែបន្តស្នាក់នៅក្នុងស្រុកអេស៊ីព្ទ។ តើលោកអ្នកយល់ស្រប ទេ? សូមពន្យល់ចម្លើយរបស់លោកអ្នក។ ក្នុងនាមជាគ្រីស្ទាន យើងមានសេចក្តីសន្យារបស់ព្រះគម្ពីរអំពី ជីវិតដែលប្រសើរជាងនេះ។ តើសេចក្តីសន្យាទាំងនេះអាចជួយយើងដូចម្តេចខ្លះនៅពេលដែលយើងរងទុក្ខលំបាកជាច្រើននោះ?`