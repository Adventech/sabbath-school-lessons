---
title:  ការសម្រេចចិត្តដ៏អាក្រក់របស់ឡុត
date:  07/02/2023
---

នៅពេលដែលអ័ប្រាហាំបានចាកចេញពីផ្ទះមកតាមព្រះ ឡុតបានសម្រេចចិត្តមកជាមួយនឹងគាត់ដែរ។ ឡុតគឺជាក្មួយប្រុសរបស់អាប់រ៉ាម។ បទគម្ពីរលោកុប្បត្តិជំពូក13 បង្ហាញយើងថាព្រះទ្រង់បានប្រទានពរដល់អាប់រ៉ាមច្រើនប៉ុនណា៖ «អាប់រ៉ាមគាត់មានហ្វូងសត្វ ហើយប្រាក់មាសជាច្រើនណាស់» (លោកុប្បត្តិ 13៖2)។ ព្រះគម្ពីរបានបន្ថែមទៀតថា «ឯឡុតដែលទៅជាមួយនឹងអាប់រ៉ាម គាត់ក៏មានហ្វូង ចៀម ហ្វូងគោ និងត្រសាលជាច្រើនដែរ» (លោកុប្បត្តិ 13៖5)។ ទាំងអាប់រ៉ាម ទាំងឡុតសុទ្ធតែមាន យ៉ាងខ្លាំង។ ព្រះទ្រង់បានប្រទានពរជាសត្វពាហនៈយ៉ាងច្រើនដល់ពួកគេ។ អាប់រ៉ាមចង់បញ្ជៀសជំលោះ រវាងអ្នកបម្រើរបស់គាត់ និងអ្នកបម្រើរបស់ឡុត។ ហេតុនោះ អាប់រ៉ាមបានស្នើឲ្យឡុតជ្រើសរើសកន្លែង ដែលគាត់ចង់រស់នៅ។ ពិតណាស់ ឡុតគួរតែទុកឲ្យអាប់រ៉ាមជ្រើសរើសមុន។ ឡុតបានក្លាយជាអ្នកមាន ដោយសារតែអាប់រ៉ាម។ ប៉ុន្តែឡុតគឺជាមនុស្សអាត្មានិយមទៅវិញ។ គាត់ចង់បានទឹកដីដែលល្អបំផុត សម្រាប់ខ្លួនឯងទៅវិញ។

`សូមអានខគម្ពីរលោកុប្បត្តិ 13៖10-12 អំពីការសម្រេចចិត្តរបស់ឡុត។ តើអ្វីទៅជាមូលហេតុដែលបណ្តាលឲ្យឡុតសម្រេចចិត្តបែបនោះ?`

ឡុតបានជ្រើសរើសផ្លាស់ទៅរស់នៅជិតទីក្រុង។ ប៉ុន្តែក្រោយមកក៏មានរឿងអាក្រក់កើតឡើង ដល់ឡុត។ នៅពេលដែលអាប់រ៉ាមបានឮដំណឹងថាមានអ្វីកើតឡើងដល់ឡុត តើអាប់រ៉ាមបានធ្វើអ្វីខ្លះ? តើគាត់និយាយថា «សមមុខហើយ សមតែនឹងទទួលការអាក្រក់នោះហើយឡុត» ឬ? អត់ទេ! អាប់រ៉ាមបានសង្គ្រោះឡុតពីគ្រោះថ្នាក់ (សូមអានលោកុប្បត្តិជំពូក14)។

ជួនកាលចិត្តដ៏លោភលន់របស់យើងធ្វើឲ្យយើងមិនដឹងអំពីកំហុសរបស់យើងទេ ដូចគ្នានឹង ឡុតដែរ។ ឡុតបានត្រឡប់ទៅរស់នៅក្នុងក្រុងសូដុំមវិញបន្ទាប់ពីអាប់រ៉ាមបានសង្គ្រោះជីវិតរបស់គាត់។ ប៉ុន្តែព្រះបានអត់ទោសដល់ឡុត។ ព្រះជាម្ចាស់បានរៀបផែនការដើម្បីបំផ្លាញទីក្រុងសូដុំមដោយសារមនុស្សនៅទីក្រុងនេះអាក្រក់ខ្លាំងណាស់។ ប៉ុន្តែដំបូង ព្រះទ្រង់បានចាត់ទេវតាឲ្យមកព្រមានឡុត និងគ្រួសាររបស់គាត់ឲ្យចាកចេញពីសូដុំមសិន។

`សូមអានខគម្ពីរលោកុប្បត្តិ 18៖20-33 អំពីការយាងមកកាន់ផែនដីនេះរបស់ព្រះជាម្ចាស់។ ហេតុអ្វីបានជាព្រះយាងមកជួបអ័ប្រាហាំ? នៅពេលដែលព្រះប្រាប់អ័ប្រាហាំអំពីផែនការរបស់ព្រះអង្គក្នុង ការបំផ្លាញទីក្រុង តើអ័ប្រាហាំឆ្លើយតបយ៉ាងដូចម្តេច?`

អ័ប្រាហាំយកចិត្តទុកដាក់នឹងឡុត និងគ្រួសាររបស់គាត់។ ហេតុនោះ អ័ប្រាហាំបានព្យាយាម សង្គ្រោះពួកគេ។ អ័ប្រាហាំបានសូមកុំឲ្យព្រះបំផ្លាញក្រុងនោះប្រសិនបើមានមនុស្សល្អ50នាក់រស់នៅទីនោះ។ អ័ប្រាហាំបានចាប់ផ្តើមពីមនុស្សល្អ50នាក់ ហើយបន្ទាប់មកបន្ថយទាបចុះរហូតដល់10នាក់។ ព្រះទ្រង់យល់ស្របនឹងសំណូមពររបស់អ័ប្រាហាំ។ ជាការគួរឲ្យសោកស្តាយណាស់ ការខំតថ្លៃរបស់ អ័ប្រាហាំនៅតែមិនគ្រាន់ល្មមនឹងសង្គ្រោះទីក្រុងនោះបានឡើយ។ មិនមានមនុស្សគ្រប់10នាក់រស់នៅក្នុងទីក្រុងសូដុំមនោះឡើយ។ ព្រះទ្រង់ចាត់ទេវតារបស់ព្រះអង្គឲ្យទៅនាំឡុត ប្រពន្ធរបស់គាត់ និងកូនស្រីទាំងពីររបស់គាត់ចេញពីសូដុំមទៅកាន់កន្លែងមានសុវត្ថិភាព។ ប៉ុន្តែ ប្រពន្ធរបស់ឡុតបានងាកបែរទៅមើលទីក្រុងដែលកំពុងឆេះ។ នៅពេលដែលនាងធ្វើដូច្នោះ នាងក៏បានក្លាយជាបង្គោលអំបិលទៅ។ ឡុតបានទៅរស់នៅក្នុងក្រុងសូដុំមក្នុងនាមជាអ្នកមាន។ ឡុតបានបាត់បង់អ្វីៗទាំងអស់នៅពេលដែលគាត់ចាកចេញពីសូដុំម។ សូមយើងបានរៀនពីឡុត។ សូមប្រុងប្រយ័ត្នអំពីការសម្រេចចិត្តរបស់លោកអ្នក។ សូមអានខគម្ពីរម៉ាកុស 8៖36, 37)។