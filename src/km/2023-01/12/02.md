---
title:  ព្រះជាម្ចាស់ទ្រង់ប្រទានរង្វាន់សម្រាប់សេចក្តីជំនឿរបស់យើង
date:  19/03/2023
---

`សូមអានខគម្ពីរហេព្រើរ 11៖6។ តើខនេះបង្រៀនយើងរាល់គ្នាអ្វីខ្លះអំពីសេចក្តីជំនឿ? តើព្រះ ជាម្ចាស់ទ្រង់ប្រទានរង្វាន់អ្វីខ្លះ? ឥឡូវនេះសូមអានវិវរណៈ 22៖12, អេសាយ 40៖10, និងអេសាយ 62៖11។ តើខទាំងនេះបង្រៀនយើងរាល់គ្នាអំពីអំណោយរបស់ព្រះជាម្ចាស់អ្វីខ្លះដែរ?`

អំណោយរបស់ព្រះជាម្ចាស់ចំពោះរាស្ត្ររបស់ព្រះអង្គគឺវិសេសវិសាលខ្លាំងណាស់។ ដោយសារ តែអំណោយទាំងនោះទាក់ទងនឹងសេចក្តីខាងវិញ្ញាណ យើងមិនអាចយល់បានទាំងអស់អំពីអំណោយនេះនាពេលឥឡូវនេះឡើយ។ «ក្នុងនាមជាមនុស្សជាតិ យើងមិនអាចរកពាក្យពេចន៍ណាមកពន្យល់អំពី អំណោយរបស់ព្រះជាម្ចាស់សម្រាប់រាស្ត្ររបស់ព្រះអង្គបានឡើយ។ តើនរណាអាចយល់អំពីអំណោយ នេះបាន? មានតែមនុស្សទាំងឡាយណាដែលត្រូវទៅស្ថានសួគ៌ប៉ុណ្ណោះ។ គំនិតជាមនុស្សរបស់យើងរាល់គ្នានៅមានកំរិតនៅឡើយ។ ហេតុនោះ នាពេលឥឡូវនេះ យើងមិនអាចយល់ដឹងទាំងស្រុងអំពីសោភ័ណ ភាពនៃលំនៅឋានរបស់យើងរាល់គ្នានៅស្ថានសួគ៌នៅឡើយទេ»។ (ដកស្រង់ពី Ellen G. White, The Great Controversy, page 675, adapted)។

ព្រះយេស៊ូវទ្រង់ក៏បានមានបន្ទូលអំពីអំណោយដែលរង់ចាំសម្រាប់យើងរាល់គ្នានៅស្ថានសួគ៌ ផងដែរ៖ «អ្នករាល់គ្នាមានពរ ក្នុងកាលដែលគេជេរ បៀតបៀន ហើយនិយាយបង្ខុសគ្រប់ទាំងសេចក្តីអាក្រក់ ពីអ្នករាល់គ្នា ដោយព្រោះខ្ញុំ ចូរមានចិត្តអំណរ ហើយរីករាយជាខ្លាំងចុះ ដ្បិតអ្នករាល់គ្នាមានរង្វាន់ ជាធំនៅឯស្ថានសួគ៌ ពីព្រោះគេក៏បានធ្វើទុក្ខដល់ពួកហោរា ដែលនៅមុនអ្នករាល់គ្នា បែបដូច្នោះដែរ» (ម៉ាថាយ 5៖11, 12)។

នៅក្នុងជំពូកទី11នៃកណ្ឌគម្ពីរហេព្រើរ ព្រះទ្រង់បានបណ្តាលឲ្យលោកប៉ុលរៀបរាប់អំពីវីរបុរស នៃព្រះគម្ពីរដែលបានបង្ហាញសេចក្តីជំនឿយ៉ាងច្រើននៅក្នុងជីវិតរបស់ពួកគេ។ ភាគច្រើននៃមនុស្សទាំង នេះបានរងទុក្ខលំបាកដោយសារតែសេចក្តីជំនឿរបស់ពួកគេ ដូចជាអ្វីដែលព្រះយេស៊ូវទ្រង់បានមានបន្ទូល នៅក្នុងខគម្ពីរម៉ាថាយ 5៖11, 12 ដែរ។ ពួកគេបានស្លាប់ទាំងអស់គ្នា។ ប៉ុន្តែ មុនពេលដែលពួកគេស្លាប់ ពួកគេបានជឿថា ព្រះជាម្ចាស់ទ្រង់នឹងដាស់ពួកគេឡើងពីស្លាប់មកវិញនៅថ្ងៃណាមួយមិនខាន។ នៅក្នុង ជំពូកទី12នៃកណ្ឌគម្ពីរហេព្រើរ ក៏មានចែងអំពីរង្វាន់ ឬសេចក្តីអំណរ ដែលមានព្រះយេស៊ូវផងដែរ។ ជំពូកនេះពន្យល់ថា សេចក្តីអំណរនេះគឺជាមូលហេតុដែលព្រះយេស៊ូវទ្រង់សព្វព្រះទ័យនឹងសុគតនៅលើ ឈើឆ្កាងសម្រាប់យើងរាល់គ្នានោះ។

«ដូច្នេះ ដែលមានស្មរបន្ទាល់1ហ្វូងធំម៉្លេះ នៅព័ទ្ធជុំវិញយើង នោះត្រូវឲ្យយើងចោលអស់ទាំង បន្ទុក និងអំពើបាប ដែលរុំយើងជុំវិញជាងាយម៉្លេះនោះចេញ ហើយត្រូវរត់ក្នុងទីប្រណាំង ដែលនៅមុខ យើង ដោយអំណត់ ទាំងរំពឹងមើលដល់ព្រះយេស៊ូវដ៏ជាមេផ្តើម ហើយជាមេសំរេចសេចក្តីជំនឿរបស់យើង ដែលទ្រង់បានរងទ្រាំនៅឈើឆ្កាង ទាំងមើលងាយចំពោះសេចក្តីអាម៉ាស់ខ្មាសនោះ ឲ្យតែបានសេចក្តីអំណរ ដែលនៅចំពោះទ្រង់ រួចទ្រង់ក៏គង់ខាងស្តាំបល្ល័ង្កនៃព្រះ» (ហេព្រើរ 12៖1, 2)។

`រង្វាន់របស់ព្រះជាម្ចាស់សម្រាប់សេចក្តីជំនឿរបស់យើងរាល់គ្នាគឺមិនដូចគ្នាទៅនឹងអ្វីដែលយើង បានសង្គ្រោះដោយសារអាកប្បកិរិយាល្អរបស់យើងរាល់គ្នានោះឡើយ។ ប្រសិនបើយើងរាល់គ្នាអាចសង្គ្រោះ ខ្លួនឯងបានដោយសារការប្រព្រឹត្តរបស់យើងមែន ហេតុអ្វីបានជាព្រះយេស៊ូវត្រូវការមកសុគតនៅលើឈើ ឆ្កាង?`