---
title:  ព្រះយេស៊ូវទ្រង់បំពេញកិច្ចការសម្រាប់យើងនៅស្ថានសួគ៌
date:  10/06/2021
---

សូមសិក្សាខគម្ពីរហេព្រើរ 9៖24។ ខនេះពន្យល់អំពីកិច្ចការដែលព្រះយេស៊ូវធ្វើនៅស្ថានសួគ៌នាពេលឥឡូវនេះ។ យើងអាចរៀនចំណុចជាច្រើនពីខគម្ពីរហេព្រើរ 9៖24។ ប៉ុន្តែ យើងចង់ក្រឡេកមើលផ្នែកចុងក្រោយនៃខនេះ។ ផ្នែកនេះប្រាប់យើងថា ឥឡូវនេះព្រះយេស៊ូវទ្រង់ឈរ «នៅពីមុខព្រះជាម្ចាស់។ ទ្រង់គង់នៅទីនោះនាពេលឥឡូវនេះ» (ហេព្រើរ 9៖24, បកប្រែពី NIrV)។

តើលោកអ្នកយល់ថា ខនេះសន្យានឹងយើងច្រើនប៉ុនណាដែរ? យើងរាល់គ្នាគឺជាបាបជន។ ប្រសិនបើយើងឈរនៅពីមុខព្រះនាពេលឥឡូវនេះ តើនឹងមានអ្វីកើតឡើងចំពោះយើងរាល់គ្នា? សិរីល្អ របស់ព្រះនឹងបញ្ឆេះយើងអស់មែនទេ? ហេតុនោះ យើងមិនអាចឈរនៅចំពោះព្រះនាពេលឥឡូវនេះបានទេ។ ប៉ុន្តែ មានតួអង្គមួយផ្សេងដែលឈរនៅទីនោះជំនួសយើងរាល់គ្នា នោះគឺជាព្រះយេស៊ូវនោះឯង។ ប្រហែលជាយើងធ្លាប់ជួបរឿងអាក្រក់ខ្លាំងក្នុងអតីតកាល។ ប្រហែលជាយើងបានរំលងក្រឹត្យវិន័យរបស់ព្រះតាមរបៀបមិនគប្បីណាមួយ។ ដំណឹងល្អនោះគឺថា ព្រះយេស៊ូវទ្រង់បានយាងចូលទីលានវិនិច្ឆ័យសម្រាប់យើងនៅស្ថានសួគ៌។ ទ្រង់សូមឲ្យព្រះជាម្ចាស់អត់ទោសដល់យើង។ ចូរគិតអំពីរបៀបដែលព្រះយេស៊ូវគង់ព្រះជន្មនៅលើផែនដី។ ទ្រង់តែងតែអត់ទោស និងទទួលយកផងដែរ។ ឥឡូវនេះ តួអង្គដដែលនេះគឺជាមេធាវីរបស់យើងនៅក្នុងកន្លែងជំនុំជំរះក្នុងស្ថានសួគ៌!

`ព្រះយេស៊ូវគឺប្រៀបដូចជា «ស្ពាន» សម្រាប់មនុស្សលោក។ ព្រះយេស៊ូវបានបង់ថ្លៃសម្រាប់អំពើបាបរបស់យើងនៅត្រង់ឈើឆ្កាង (ពេត្រុសទី1 2៖24)។ ហេតុនោះ ឥឡូវនេះព្រះទ្រង់ឈរនៅរវាងស្ថានសួគ៌ និងមនុស្សលោកនៅផែនដី។`

យើងអាចយល់អំពីគោលគំនិតនេះបាន។ អំពើបាបបានបណ្តាលឲ្យមានការដាច់ចេញពីគ្នារវាងព្រះ និងមនុស្សលោក។ ព្រះយេស៊ូវគឺជាព្រះផង និងមនុស្សផង។ ទ្រង់គ្រប់លក្ខណ៍។ ហេតុនោះ ព្រះយេស៊ូវគឺជាតួអង្គដែលអាចធ្វើជា «ស្ពាន» រវាងបាបជន និងព្រះជាម្ចាស់បាន។ គោលគំនិតដ៏សំខាន់បំផុតដែលត្រូវនឹកចាំនោះគឺថា ព្រះយេស៊ូវដែលជាព្រះផងមនុស្សផងទ្រង់ឈរនៅខាងយើងនៅស្ថានសួគ៌។ ទ្រង់អាចយល់អំពីការសាកល្បងទាំងអស់ក្នុងជីវិតរបស់យើង និងទុក្ខវេទនារបស់យើង (ហេព្រើរ 4៖14, 15)។ នោះហើយជាមូលហេតុទ្រង់គឺជាតួអង្គដ៏វិសេសបំផុតដែលឈរសម្រាប់យើងរាល់គ្នានៅពីមុខព្រះវរបិតា របស់យើងនៅស្ថានសួគ៌។

«ពីព្រោះមានព្រះតែ1 ហើយមានអ្នកសង្រួបសង្រួមតែ1 នៅកណ្តាលព្រះ និងមនុស្ស គឺជាមនុស្សដ៏ជាព្រះគ្រីស្ទយេស៊ូវនោះ ទ្រង់បានថ្វាយព្រះអង្គទ្រង់ ទុកជាថ្លៃលោះមនុស្សទាំងអស់ ដែលត្រូវមានទីបន្ទាល់នៅពេលកំណត់» (ធីម៉ូថេទី1 2៖5, 6)។ យោងតាមខទាំងនេះតើកិច្ចការពីរយ៉ាងដែលព្រះយេស៊ូវធ្វើមានអ្វីខ្លះ? តើកិច្ចការទាំងពីរនេះត្រូវបានបង្ហាញដោយរោងឧបោសថ និងយញ្ញបូជានៅជំនាន់ គម្ពីរសញ្ញាចាស់ដោយរបៀបណា?

`សេចក្តីសញ្ញាថ្មីផ្តល់ឲ្យយើងនូវដំណឹងល្អ៖ ព្រះយេស៊ូវទ្រង់ឈរសម្រាប់យើងរាល់គ្នានៅចំពោះព្រះ។ ព្រះយេស៊ូវបានសូមព្រះឲ្យអត់ទោសដល់យើង និងប្រទានអំណាចដល់យើងឲ្យឈ្នះលើអំពើបាប។ តើយើងមានសង្ឃឹមលើអ្វីទៅបើគ្មានសេចក្តីសង្ឃឹមនេះនោះ?`