---
title:  ក្មេងប្រុសម្នាក់បានធ្វើឱ្យព្រះវិហារដែលស្លាប់រស់ឡើងវិញ
date:  11/06/2021
---

ចាស់ទុំព្រះវិហារសេវេនដេយ៍អាត់វេនទីស្ទម្នាក់បានសុំឱ្យអាឡេហាន់ដ្រូអធិប្បាយដំបូងបង្អស់ក្នុងការផ្សាយដំណឹងល្អជាស៊េរីនៅអាយុ8ឆ្នាំ។ ចាស់ទុំព្រះវិហារបានប្រាប់ទៅកាន់ម្តាយរបស់អាឡេហាន់ដ្រូ ថា៖ «យើងចង់ដាំគ្រាប់ពូជ មិនមែនដើម្បីប្រមូលផលទេ»។ ព្រះវិហារនេះបានស្លាប់នៅលើកោះធារ៉ាប៊ុមបារ (Tierra Bomba) ដែលជាកោះមួយស្ថិតនៅក្បែរឆ្នេរសមុទ្រការ៉ាប៊ីនរបស់ប្រទេសកូឡុំប៊ី។ ប្រធានចាស់ទុំ បានលាឈប់ពីវេទិកាអធិប្បាយ ហើយបានចាកចេញពីក្រុមជំនុំនៅថ្ងៃចុងក្រោយនៃការប្រជុំផ្សាយ-ដំណឹងល្អដែលគាត់បានដឹកនាំនោះ។ សមាជិកក្រុមជំនុំបានបាក់ទឹកចិត្ដ ហើយមនុស្សជាច្រើនបានឈប់ថ្វាយបង្គំព្រះនៅថ្ងៃសប្បាតហ៍។ អាឡេហាន់ដ្រូដែលធ្លាប់ធ្វើការអធិប្បាយតាំងពីគាត់មានអាយុ4ឆ្នាំ មកម្ល៉េះ ក៏គាត់នៅតែខ្លាចមិនហ៊ាននិយាយក្នុងការជួបជុំលើកដំបូងនេះដែរ។ ប៉ុន្តែម្ដាយរបស់គាត់បានឱបគាត់យ៉ាងខ្លាំង ហើយពួកគេក៏បានអធិស្ឋានរួមគ្នា។ មនុស្សម្នាបាននាំគ្នាមកអង្គុយនៅទីធ្លានៃផ្ទះរបស់ សមាជិកព្រះវិហារម្នាក់ដើម្បីស្តាប់ការអធិប្បាយរបស់ក្មេងប្រុសម្នាក់នេះ។ ដោយសង្ឃឹមថា នឹងរំខានដល់ការប្រជុំពេញមួយសប្តាហ៍នេះ អតីតប្រធានចាស់ទុំបានរៀបចំការប្រជុំផ្ទាល់ខ្លួននៅក្នុងផ្ទះរបស់គាត់តាមផ្លូវក្បែរកន្លែងរបស់អាឡេហាន់ដ្រូផ្សាយដំណឹងល្អ។ គាត់បានអញ្ជើញសមាជិកក្រុមជំនុំបច្ចុប្បន្ន និងអតីតឱ្យមកចូលរួមក្នុងការប្រជុំប្រចាំថ្ងៃរបស់គាត់។ មនុស្សម្នាដែលធ្វើដំណើរទៅកាន់ផ្ទះរបស់គាត់បានឃើញក្មេងប្រុសនោះកំពុងធ្វើការអធិប្បាយនៅពេលពួកគេដើរកាត់ ហើយក៏បានឈប់ទ្រឹង។ ពួកគេងឿងឆ្ងល់ថា៖ «តើក្មេងប្រុសជាអ្នកអធិប្បាយម្នាក់នេះគឺជានណាដែរ?» មនុស្សជាច្រើនបានឈប់ចាំស្តាប់។ អតីតប្រធានចាស់ទុំក្រុមជំនុំមានការតូចចិត្តនៅពេលឃើញមនុស្សទៅចូលរួមក្នុងការប្រជុំរបស់អាឡេហាន់ដ្រូ ហើយគាត់ក៏បានដើរទៅទីនោះដើម្បីដុកដាន់ឱ្យពួកគេមកផ្ទះរបស់គាត់។ គាត់ក៏បានប្រាប់មនុស្សម្នាក់ដោយចាប់ដៃពួកគេទាំងនិយាយថា៖ «ឆាប់ឡើង តោះទៅ!» មនុស្សមួយចំនួនបានទៅជាមួយគាត់ ប៉ុន្តែនៅពេលដែលគាត់មិនយកចិត្តទុកដាក់ នោះពួកគេលបលួចត្រឡប់មកស្តាប់សេចក្តីអធិប្បាយរបស់អាឡេហាន់ដ្រូវិញ។

ហេតុការណ៍នេះបានបន្តអស់រយៈពេលជាច្រើនថ្ងៃ។ បន្ទាប់មកសមាជិកក្រុមជំនុំបានអញ្ជើញអតីតប្រធានចាស់ទុំក្រុមជំនុំឱ្យទៅចូលរួមក្នុងការផ្សាយដំណឹងល្អ ហើយគាត់ក៏បានមក។ ជាផ្នែកមួយនៃការផ្សាយដំណឹងល្អ អាឡេហាន់ដ្រូបានទៅសួរសុខទុក្ខផ្ទះរបស់បងប្អូនដែលបានឆ្លើយតបទៅនឹងការអំពាវនាវរបស់គាត់សម្រាប់ការទទួលយកបុណ្យជ្រមុជទឹក។ ក្នុងការចុះសួរសុខទុក្ខនៅលើកទី1 មានមនុស្សបីនាក់បានបញ្ជាក់ពីបំណងប្រាថ្នារបស់ពួកគេសម្រាប់ទទួលយកបុណ្យជ្រមុជទឹក។ ក្នុងលើកទី2 មានបុរស និងស្ត្រីមួយគូដែលមិនទាន់រៀបការនៅឡើយ ក៏បានស្នើសុំទទួលយកបុណ្យជ្រមុជទឹក។ ម្តាយរបស់អាឡេហាន់ដ្រូបានជួយពួកគេឱ្យបំពេញឯកសារក្រដាសស្នាម ដើម្បីឱ្យពួកគេអាចរៀបការស្របតាមផ្លូវច្បាប់បាន។ មានមនុស្សសរុបចំនួន7នាក់ បានទទួលបុណ្យជ្រមុជទឹកនៅចុងបញ្ចប់នៃការប្រជុំពេញមួយសប្តាហ៍។

អាឡេហាន់ដ្រូបានចាកចេញពីកោះធារ៉ាប៊ុមបារ ទាំងចិត្តអរ សប្បាយរីករាយ។ សមាជិកក្រុមជំនុំក៏ទទួលបានសេចក្តីអំណរ រីករាយផងដែរ។ ព្រះវិហារនេះក៏បានរឹងមាំ និងត្រូវបានរីក លូតលាស់។ អាឡេហាន់ដ្រូបាននិយាយថា៖ «ព្រះយេស៊ូវ បានទទួលជ័យជំនះហើយ»។