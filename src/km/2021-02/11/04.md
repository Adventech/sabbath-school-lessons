---
title:  ព្រះយេស៊ូវជាតួអង្គជំនួសរបស់យើង
date:  08/06/2021
---

គោលគំនិតដ៏សំខាន់បំផុតក្នុងគម្ពីរសញ្ញាថ្មីគឺថា ព្រះយេស៊ូវបានប្រគល់អង្គទ្រង់សម្រាប់អំពើបាបរបស់យើង។ ប្រហែលជាគោលគំនិតនេះគឺជាគោលគំនិតដ៏សំខាន់បំផុតនៅក្នុងគម្ពីរសញ្ញាថ្មីទាំងមូល។ ព្រះទ្រង់បានបង្កើតផែនការនេះដើម្បីសង្គ្រោះយើងនៅលើសេចក្តីពិតនៃព្រះគម្ពីរនេះ។ ចុះប្រសិន បើមានគេបង្រៀនថា ព្រះយេស៊ូវពុំបានសង្គ្រោះយើងដោយសារលោហិតរបស់ព្រះអង្គទេនោះយ៉ាងដូចម្តេចវិញ? ដូច្នេះ មានន័យថា បុគ្គលនេះមិនបានទទួលយកសាសនាគ្រិស្តទេ។ ឈើឆ្កាងដែលគ្មាន ព្រះយេស៊ូវ និងលោហិតរបស់ព្រះអង្គនឹងមិនអាចសង្គ្រោះមនុស្សលោកបានឡើយ។

`សូមអានកាឡាទី 1៖4 ហើយបន្ទាប់មកសូមឆ្លើយនឹងសំណួរទាំងនេះ៖ តើព្រះយេស៊ូវស្ម័គ្រព្រះទ័យនឹងសុគតទេ? តើព្រះយេស៊ូវសុគតជំនួសអ្នកណា? តើសេចក្តីសុគតរបស់ព្រះអង្គធ្វើអ្វីខ្លះសម្រាប់យើងរាល់គ្នា?`

ព្រះយេស៊ូវបានសុគតជំនួសយើងរាល់គ្នានៅលើឈើឆ្កាង។ ការស្លាប់ជំនួសគឺជាផ្នែកដ៏សំខាន់ក្នុងផែនការរបស់ព្រះសម្រាប់សង្គ្រោះយើងរាល់គ្នា។ អំពើបាបរបស់យើងធ្វើឲ្យយើងស័ក្តិសមនឹងទទួលទោស។ ទោសដែលយើងគួរតែទទួលគឺជាសេចក្តីស្លាប់។ ប៉ុន្តែ ព្រះយេស៊ូវ «បានប្រគល់ព្រះអង្គទ្រង់ ទៅ ដោយព្រោះបាបយើងរាល់គ្នា» (កាឡាទី 1៖4)។ ទ្រង់បានទទួលយកទោសរបស់យើងរាល់គ្នា។ ហេតុអ្វី? ពីព្រោះទ្រង់បានស្រឡាញ់យើងរាល់គ្នា។ ហេតុនោះ ព្រះយេស៊ូវគឺជាតួអង្គជំនួសរបស់យើងរាល់គ្នា។ នោះហើយបានជាសេចក្តីសុគតរបស់ព្រះយេស៊ូវសម្រាប់យើងគឺជាសេចក្តីពិតដ៏សំខាន់របស់ព្រះគម្ពីរ។ សេចក្តីពិតដទៃទៀតនៃព្រះគម្ពីរសុទ្ធតែចេញពីការបង្រៀននេះ។ ហេតុនោះបានជាឥឡូវនេះយើងមានសង្ឃឹមថា ព្រះទ្រង់នឹងធ្វើឲ្យយើងរួចពីអំពើបាប។ សេចក្តីសង្ឃឹមរបស់យើងបានមកពីសេចក្តីជំនឿរបស់យើងនៅក្នុងកិច្ចការដែលព្រះយេស៊ូវបានធ្វើសម្រាប់យើងនៅលើឈើឆ្កាង។ ឥឡូវនេះ ទ្រង់ កំពុងធ្វើកិច្ចការសម្រាប់យើងរាល់គ្នានៅស្ថានសួគ៌។ ហេតុនោះ យើងអាចទទួលបាននូវការអត់ទោស និងជីវិតអស់កល្ប។ សេចក្តីសង្គ្រោះរបស់យើងបានមកពីសេចក្តីជំនឿរបស់យើងនៅក្នុងលោហិតរបស់ព្រះយេស៊ូវ។ បើគ្មានលោហិតរបស់ព្រះអង្គ នោះសេចក្តីជំនឿរបស់យើងនឹងពុំមានន័យអ្វីទាំងអស់។

`សូមក្រឡេកមើលខទាំងនេះ៖ ម៉ាថាយ 26៖28, អេភេសូរ 2៖13, ហេព្រើរ 9៖14, ពេត្រុសទី1 1៖19។ តើខទាំងនេះប្រាប់យើងអ្វីខ្លះអំពីឈាម។ តើឈាមមានតួនាទីអ្វីក្នុងផែនការរបស់ព្រះដើម្បីសង្គ្រោះយើងរាល់គ្នាពីអំពើបាប និងសេចក្តីស្លាប់?`

«ព្រះជាម្ចាស់ទ្រង់ពុំសព្វព្រះទ័យឲ្យលោកអ្នកភ័យខ្លាចឡើយ។ ព្រះទ្រង់ពុំសព្វព្រះទ័យឲ្យលោកអ្នកវាយដំរូបកាយខ្លួនឯងដោយសារតែអំពើបាបរបស់ខ្លួននោះឡើយ។ ហេតុនោះ សូមកុំឲ្យភ័យ ខ្លាចថា ព្រះទ្រង់នឹងពុំទទួលលោកអ្នកដោយសារតែអំពើបាបរបស់លោកអ្នក និងដោយសារតែលោកអ្នកពុំស័ក្តិសមនោះឡើយ... លោកអ្នកអាចនិយាយថា៖ ខ្ញុំដឹងថា ខ្ញុំជាបាបជន។ ហេតុនោះបានជាខ្ញុំត្រូវការព្រះអង្គសង្គ្រោះ... ខ្ញុំមិនបានធ្វើអ្វីមួយដើម្បីធ្វើឲ្យខ្លួនខ្ញុំល្អគ្រប់គ្រាន់សម្រាប់ឲ្យបានសង្គ្រោះនោះឡើយ។ ប៉ុន្តែ ខ្ញុំបានមកឯព្រះជាមួយនឹងលោហិតរបស់ព្រះយេស៊ូវ។ ព្រះយេស៊ូវគឺជាកូនចៀមដ៏គ្រប់លក្ខណ៍របស់ព្រះ។ លោហិតរបស់ព្រះអង្គអាចលាងសម្អាតអំពើបាបរបស់មនុស្សលោកបាន។ ហេតុនោះ ខ្ញុំបានសូម ព្រះជាម្ចាស់ឲ្យលាងសម្អាតអំពើបាបរបស់ខ្ញុំផងដែរ»។ ដកស្រង់ពី Ellen G. White, The Faith I live By, page 100, adapted។