---
title:  ព្រះយេស៊ូវគឺជាសម្តេចសង្ឃរបស់យើងរាល់គ្នា
date:  09/06/2021
---

នៅក្នុងជំនាន់គម្ពីរសញ្ញាចាស់ ព្រះជាម្ចាស់សព្វព្រះទ័យនឹងគង់នៅជាមួយនឹងរាស្ត្ររបស់ព្រះអង្គ។ ទ្រង់បានជ្រើសរើសគង់នៅក្នុងរោងឧបោសថនៅពេលដែលសាសន៍អ៊ីស្រាអែលបានធ្វើដំណើរនៅវាលរហោឋាន។ ផ្នែកដ៏សំខាន់មួយនៃការថ្វាយបង្គំនៅឯរោងឧបោសថរួមមានការសម្លាប់សត្វផងដែរ។ ការស្លាប់របស់សត្វទាំងនេះសំខាន់ណាស់។ ឈាមរបស់វាក៏សំខាន់ដែរ។ សម្តេចសង្ឃបានយកឈាមចូលទៅក្នុងរោងឧបោសថ។ លោកបានធ្វើរឿងនេះសម្រាប់បាបជនបន្ទាប់ពីបានសម្លាប់សត្វរួចហើយ។

ការសម្លាប់សត្វ និងកិច្ចការជាសម្តេចសង្ឃគឺសុទ្ធតែជារូបស័ព្ទ។ កិច្ចការទាំងនេះបង្ហាញប្រាប់ អំពីកិច្ចការដែលព្រះយេស៊ូវនឹងធ្វើនៅលើផែនដីនិងនៅស្ថានសួគ៌សម្រាប់មនុស្សលោក។ កិច្ចការរបស់សម្តេចសង្ឃនៅជំនាន់គម្ពីរសញ្ញាចាស់មិនមែនចប់ត្រឹមតែសម្លាប់សត្វធ្វើយញ្ញបូជាប៉ុណ្ណឹងទេ។ តាមរបៀប ដូចគ្នានេះ កិច្ចការរបស់ព្រះយេស៊ូវក៏មិនបញ្ចប់ត្រឹមតែការសុគតនៅលើឈើឆ្កាងដែរ។

`ការសិក្សាសម្រាប់ថ្ងៃនេះគឺខគម្ពីរហេព្រើរ 8៖1-6។ សូមអធិដ្ឋានអំពីខគម្ពីរទាំងនេះ។ សូមឲ្យព្រះអម្ចាស់ជួយលោកអ្នកឲ្យបានយល់អំពីអ្វីដែលទ្រង់កំពុងមានបន្ទូលមកកាន់យើងរាល់គ្នានៅក្នុងខទាំងនេះ និងអំពីមូលហេតុដែលវាសំខាន់សម្រាប់យើងក្នុងការដឹងអំពីខទាំងនេះផងដែរ។ ចូរសរសេរជាពាក្យផ្ទាល់ខ្លួនរបស់លោកអ្នកអំពីសាររបស់ព្រះអម្ចាស់ចំពោះលោកអ្នកក្នុងខទាំងនេះ។ សូមសួរខ្លួនឯងថា តើខទាំងនេះជួយយើងឲ្យយល់អំពីសេចក្តីសញ្ញាថ្មីយ៉ាងដូចម្តេចដែរ?`

ព្រះគម្ពីរបង្រៀនយើងថា មានរោងឧបោសថនៅលើផែនដីនៅជំនាន់គម្ពីរសញ្ញាចាស់។ ពួកសង្ឃបានបម្រើព្រះនៅក្នុងរោងឧបោសថគឺជាផ្នែកមួយនៃសេចក្តីសញ្ញាចាស់។ តាមរបៀបដូចគ្នានេះ ក៏ មានរោងឧបោសថ ឬព្រះវិហារនៅលើស្ថានសួគ៌ដែរ។ ព្រះវិហារនេះក៏មានសម្តេចសង្ឃមួយអង្គផងដែរ។ ទ្រង់ធ្វើកិច្ចការនៅក្នុងព្រះវិហារជាផ្នែកមួយនៃសេចក្តីសញ្ញាថ្មី។ នៅក្នុងសេចក្តីសញ្ញាចាស់ រោងឧបោសថ និងការថ្វាយបង្គំនៅក្នុងនោះសុទ្ធតែជារូបស័ព្ទ។ ក្នុងសេចក្តីសញ្ញាថ្មី រូបស័ព្ទទាំងនេះប្រែក្លាយជាពិតទាំងអស់វិញ។

យើងពុំចាំបាច់មានសត្វដែលមិនដឹងខុសត្រូវមកស្លាប់ជំនួសយើងទៀតឡើយ។ ឥឡូវនេះ យើង មានព្រះយេស៊ូវដែលពុំបានធ្វើបាបសោះ។ យើងក៏ពុំត្រូវការឈាមរបស់សត្វទៀតដែរ។ ឥឡូវយើងមានលោហិតរបស់ព្រះយេស៊ូវហើយ។ យើងមិនថ្វាយបង្គំព្រះក្នុងកន្លែងដែលធ្វើដោយដៃមនុស្សទៀតហើយ។ ឥឡូវនេះ ព្រះយេស៊ូវទ្រង់ «បំពេញកិច្ចការនៅក្នុងទីបរិសុទ្ធបំផុត និងរោងឧបោសថដ៏ពិតប្រាកដដែល ដំឡើងដោយព្រះជាម្ចាស់ មិនមែនដោយនរណាម្នាក់នៅលើផែនដីនេះទេ» (ហេព្រើរ 8៖2, បកប្រែថ្មីពី ERV)។ សាសន៍អ៊ីស្រាអែលមានសង្ឃរបស់ខ្លួនដែលជាមនុស្សមិនគ្រប់លក្ខណ៍។ យើងមានព្រះយេស៊ូវដែលពុំធ្លាប់ធ្វើបាបសោះ។ ឥឡូវនេះ ទ្រង់កំពុងបំពេញកិច្ចសម្រាប់យើងនៅស្ថានសួគ៌ដើម្បីសង្គ្រោះយើង រាល់គ្នាពីអំពើបាប។ ខណៈដែលលោកអ្នកគិតអំពីរឿងទាំងនេះ សូមអានពាក្យពេចន៍ទាំងនេះពីលោកប៉ុល៖ «យើងនឹងត្រូវទទួលទោសប្រសិនបើយើងបំភ្លេច ឬបោះបង់ផ្លូវនៃសេចក្តីសង្គ្រោះដ៏ អស្ចារ្យនេះ នោះ» (ហេព្រើរ 2៖3, បកប្រែថ្មីពី WE)។