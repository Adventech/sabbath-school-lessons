---
title:  សេចក្តីសញ្ញាថ្មី និងជីវិតអស់កល្បជានិច្ច
date:  23/06/2021
---

**«ព្រះយេស៊ូវមានព្រះបន្ទូលទៅនាងថា ខ្ញុំជាសេចក្តីរស់ឡើងវិញ ហើយជាជីវិត អ្នកណាដែលជឿដល់ខ្ញុំ ទោះបើបានស្លាប់ហើយ គង់តែនឹងរស់ឡើងវិញដែរ ឯអ្នកណាដែលរស់នៅ ហើយជឿដល់ខ្ញុំ នោះមិនត្រូវស្លាប់ឡើយ នាងជឿសេចក្តីនេះឬទេ» (យ៉ូហាន 11៖25, 26)។**

មានផ្នែកសំខាន់ពីរនៃជីវិតអស់កល្ប។ ផ្នែកទីមួយ គឺបច្ចុប្បន្នកាលដែលផ្តល់ឱ្យអ្នកជឿនូវ បទពិសោធន៍នៃជីវិតដ៏បរិបូរនាពេលឥឡូវនេះ (យ៉ូហាន 10៖10) ដែលរួមបញ្ចូលការសន្យាជាច្រើនដែលយើងបានផ្តល់សម្រាប់ជីវិតឥឡូវនេះ។

ពិតណាស់ ផ្នែកសំខាន់ទីពីរគឺ អនាគតដែលជាជីវិតអស់កល្បជានិច្ច។ នេះគឺជាការសន្យានៃ ការរស់ឡើងវិញនៃរូបកាយសាច់ឈាម (យ៉ូហាន 5៖28, 29; យ៉ូហាន 6៖39)។ ទោះបីជាវាស្ថិត នៅពេលអនាគតក៏ដោយ នោះគឺជាព្រឹត្តិការណ៍មួយដែលធ្វើឱ្យអ្វីៗផ្សេងទៀតមានតម្លៃ វាជាព្រឹត្តិការណ៍ មួយដែលគ្របដណ្តប់ក្តីសង្ឃឹមរបស់យើងជាគ្រីស្ទាន។

សូមសិក្សាខគម្ពីរ យ៉ូហាន 11៖25, 26 សម្រាប់ថ្ងៃនេះ។ តើព្រះយេស៊ូវកំពុងតែមានបន្ទូលអំពីអ្វីនៅទីនេះ? តើជីវិតអស់កល្បជានិច្ចនៅឯណា? តើយើងយល់ពីព្រះបន្ទូលរបស់ទ្រង់យ៉ាងដូចម្តេចចំពោះអ្នកដែលរស់នៅ ហើយជឿលើទ្រង់ ទោះបីពួកគេស្លាប់ទៅហើយក៏ដោយ? (សូមមើលព្រះគម្ពីរវិវរណះ 2៖11; 20៖6, 14; 21៖8) ។

ជាការពិតណាស់ យើងទាំងអស់គ្នាស្លាប់ ប៉ុន្តែយោងទៅតាមព្រះយេស៊ូវ ការស្លាប់នេះគ្រាន់តែជាការដេកលក់ប៉ុណ្ណោះ គឺសម្រាប់អ្នកដែលជឿលើទ្រង់នឹងត្រូវបានសម្រេចនៅក្នុងដំណើររស់ឡើងវិញនៃជីវិត។ អ្នកស្លាប់នៅក្នុងព្រះគ្រីស្ទនឹងរស់ក្នុងជីវិតអស់កល្បនៅពេលដែលព្រះគ្រីស្ទយាងត្រឡប់មកវិញ ហើយអ្នកដើរតាមព្រះគ្រីស្ទដែលមានជីវិតរស់រាននាពេលដែលព្រះអង្គយាងមកនោះ នឹងត្រូវបានផ្លាស់ប្តូរទៅជាជីវិតដែលមិនចេះស្លាប់វិញ។ ទាំងមនុស្សស្លាប់ និងអ្នករស់ដែលជាកម្មសិទ្ធិរបស់ ព្រះគ្រីស្ទនឹងមានរូបកាយរស់ឡើងវិញដូចគ្នា។ អមតភាពគឺនឹងត្រូវបានចាប់ផ្តើមនៅពេលនោះសម្រាប់រាស្ត្ររបស់ព្រះអង្គ។

`តើអ្វីទៅជាសេចក្តីអំណរដ៏អស្ចារ្យដែលបានដឹងថា គ្រាចុងក្រោយរបស់យើងគឺមិនស្ថិតនៅក្នុងផ្នូរទេប៉ុន្តែគឺគ្មានទីបញ្ចប់ឡើយ គឺថាយើងនឹងមានជីវិតថ្មីដែលស្ថិតស្ថេរជារៀងរហូតវិញនោះ?`

«ព្រះគ្រីស្ទបានយាងមកយកកំណើតជាមនុស្សដូចយើង ដើម្បីឱ្យយើងអាចទទួលបាននូវ វិញ្ញាណតែមួយជាមួយទ្រង់ផងដែរ។ ដោយសារអំណាចនៃការរួបរួមនេះ យើងនឹងត្រូវបានចេញពីផ្នូរមក ដ្បិតវាមិនមែនគ្រាន់តែជាការបង្ហាញពីអំណាចរបស់ព្រះគ្រីស្ទប៉ុណ្ណោះទេ ប៉ុន្តែ ដោយសារជំនឿ នោះព្រះជន្មរបស់ព្រះអង្គបានក្លាយជារបស់ផងយើង។ អ្នកដែលមើលឃើញព្រះគ្រីស្ទនៅក្នុងអត្តចរិតពិតរបស់ទ្រង់ ហើយទទួលយកទ្រង់មកគង់ប្រថាប់ក្នុងចិត្ត គឺទទួលបាននូវជីវិតអស់កល្បជានិច្ច។ គឺតាមរយៈព្រះវិញ្ញាណបរិសុទ្ធដែលព្រះគ្រិស្ដគង់នៅក្នុងយើង។ ដោយសេចក្តីជំនឿ ព្រះវិញ្ញាណនៃព្រះដែលបានយាងចូលក្នុងចិត្ត ពោលគឺជាការចាប់ផ្តើមនៃជីវិតដ៏នៅអស់កល្បជានិច្ច»។ បកប្រែចេញពីសៀវភៅ៖ The Desire of Ages, ទំព័រ 388។

`តើមានវិធីណាខ្លះដែលយើងអាចទទួលបានអត្ថប្រយោជន៍នៃជីវិតអស់កល្បជានិច្ច? និយាយ ម៉្យាងទៀត តើការសន្យានេះផ្តល់ផលប្រយោជន៍អ្វីខ្លះសម្រាប់យើងនាពេលឥឡូវនេះ? សូមសរសេរនូវ អត្ថប្រយោជន៍មួយចំនួនដែលការសន្យានៃជីវិតអស់កល្បនេះផ្តល់ដល់អ្នកផ្ទាល់នៅក្នុងជីវិតប្រចាំថ្ងៃរបស់ អ្នក។ តើអ្នកអាចយកក្តីសង្ឃឹម និងសេចក្តីសន្យានេះទៅចែកចាយវាជាមួយនរណាម្នាក់ដែលកំពុងប្រឈម មុខនឹងវិបត្តិណាមួយ ឬជាមួយនរណាម្នាក់ដែលបានបាត់បង់មនុស្សជាទីស្រឡាញ់របស់ខ្លួនបានយ៉ាង ដូចម្តេច?`