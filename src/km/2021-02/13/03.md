---
title:  រួចផុតពីទោស
date:  21/06/2021
---

**«ហេតុនោះ នៅជាន់នេះ អ្នកណាដែលនៅក្នុងព្រះគ្រីស្ទយេស៊ូវ នោះគ្មានទោសសោះ» (រ៉ូម 8៖1)។**

នារីវ័យក្មេងម្នាក់ត្រូវបានគេធ្វើឃាតយ៉ាងព្រៃផ្សៃបំផុត។ ឃាតករដែលសម្លាប់នាងគឺមិនត្រូវបានស្គាល់អត្តសញ្ញាណឡើយ។ ប៉ូលីសបានរៀបចំអន្ទាក់ ដោយដាក់ប្រដាប់ស្រូបសំឡេងលាក់នៅក្នុងផ្នូរសពរបស់នាង។ អស់រយៈពេលជាច្រើនខែកន្លងផុតទៅ នៅវេលាល្ងាចមួយនោះមានបុរសវ័យក្មេងម្នាក់បានទៅផ្នូរសពរបស់នាងហើយលុតជង្គង់ចុះ និងយំអង្វរសុំការអភ័យទោសពីនាង។ ពិតណាស់ ប៉ូលិសតាមស្តាប់សម្តីរបស់គាត់ហើយបានចាប់ខ្លួនគាត់ពីបទឧក្រិដ្ឋ។ តើអ្វីទៅដែលជំរុញឱ្យបុរសនោះទៅឯផ្នូរសពរបស់នាង? ប្រាកដណាស់ វាជាកំហុស តើមានអ្វីទៀត?

ជាការពិតណាស់ ទោះបីគ្មាននរណាម្នាក់ក្នុងចំណោមយើងធ្លាប់បានប្រព្រឹត្តរឿងអ្វីមួយដែលអាក្រក់ដូចដែលបុរសវ័យក្មេងម្នាក់នោះបានប្រព្រឹត្តក៏ដោយ ក៏យើងទាំងអស់គ្នាសុទ្ធតែមានកំហុសឆ្គងផងដែរ គឺយើងទាំងអស់គ្នាបានប្រព្រឹត្តអ្វីមួយដែលយើងអាម៉ាស់ គឺជារឿងដែលយើងចង់ឱ្យវាបានវិល ត្រឡប់ថយក្រោយ ប៉ុន្តែ មិនអាចទៅរួចបាន។

អរព្រះគុណដល់ព្រះយេស៊ូវ និងព្រះលោហិតនៃសេចក្តីសញ្ញាថ្មី គ្មាននរណាម្នាក់ក្នុងចំណោមយើងត្រូវរស់នៅក្រោមស្លាកស្នាមនៃទោសកំហុសទៀតឡើយ។ យោងទៅលើអត្ថបទសម្រាប់ថ្ងៃនេះ មិនមានការថ្កោលទោសប្រឆាំងនឹងយើងទេ។ ចៅក្រមកំពូលបានរាប់យើងថា គ្មានកំហុសអ្វីសោះ ដោយចាត់ទុកយើងដូចជាយើងមិនធ្លាប់បានធ្វើអ្វីមួយខុសពីមុនមកសោះឡើយ។

`តើខគម្ពីរទាំងនេះ ជួយយើងឱ្យយល់ពីខគម្ពីរ រ៉ូម 8៖1 យ៉ាងដូចម្តេច? យ៉ូហាន 5៖24; រ៉ូម 3៖24, 25; កូរិនថូសទី2 5៖21។`

ការសន្យាដ៏អស្ចារ្យមួយនៃការរស់នៅក្នុងទំនាក់ទំនងនៃសេចក្ដីសញ្ញាជាមួយព្រះអម្ចាស់គឺថា យើងលែងត្រូវរស់នៅក្រោមបន្ទុកនៃកំហុសឆ្គងទៀតឡើយ។ ដោយសារព្រះលោហិតនៃសេចក្ដីសញ្ញា នោះយើងដែលបានជ្រើសរើសចូលក្នុងទំនាក់ទំនងសេចក្ដីសញ្ញាជាមួយព្រះ ដែលបានគោរពតាមលក្ខខណ្ឌនៃសេចក្ដីជំនឿ ការប្រែចិត្ត ការគោរពប្រតិបត្តិតាម អាចធ្វើឱ្យបន្ទុកនៃកំហុសឆ្គងត្រូវបានដកចេញ។ នៅពេលសាតាំងព្យាយាមខ្សឹបប្រាប់យើងថា ព្រះជាម្ចាស់មិនអាចទទួលយកយើងបានទេព្រោះ យើងជាមនុស្សអាក្រក់ ជាមនុស្សព្រៃផ្សៃ និងជាមនុស្សមានបាបផង នោះយើងអាចធ្វើដូចគ្នានូវអ្វីដែលព្រះយេស៊ូវបានធ្វើនៅពេលសាតាំងបានល្បួងព្រះអង្គនៅឯទីរហោស្ថានដែរ។ យើងអាចលើកខគម្ពីរ1ក្នុងចំណោមខគម្ពីរដ៏ល្អបំផុត នោះគឺដកស្រង់ចេញពីខគម្ពីរ រ៉ូម 8:1។ នេះមិនមែនមានន័យថា ជាការបដិសេធថាយើងគ្មានអំពើបាបនៅក្នុងជីវិតរបស់យើងនោះទេ។ ផ្ទុយទៅវិញវាមានន័យថា ដោយសារទំនាក់ទំនងនៃសេចក្ដីសញ្ញាដែលយើងមានជាមួយនឹងព្រះអម្ចាស់ នោះយើងលែងរស់នៅក្រោមការថ្កោលទោសពីអំពើបាបនោះទៀតហើយ។ ព្រះយេស៊ូវបានចេញសងថ្លៃលោះបាបយើង ហើយឥឡូវនេះទ្រង់ឈរនៅចំពោះមុខព្រះវរបិតា ទាំងទូលអង្វរដោយនូវព្រះលោហិតដ៏ថ្លៃថ្លារបស់ទ្រង់ជំនួសយើង ដែលបង្ហាញពីសេចក្តីសុចរិតរបស់ទ្រង់ជំនួសអំពើបាបរបស់យើង។

`តើវាបានធ្វើឱ្យជីវិតរបស់យើងមានភាពខុសគ្នាអ្វីខ្លះដែលព្រះអម្ចាស់បានអត់ទោសឱ្យអ្នកចំពោះរាល់អំពើបាបដែលអ្នកបានប្រព្រឹត្ត? តើការពិតនេះ ជួយអ្នកបានយ៉ាងដូចម្តេចក្នុងការប្រាស្រ័យទាក់ទងជាមួយអ្នកដទៃដែលបានធ្វើបាបមកលើខ្លួនអ្នក? តើវាគួរមានលទ្ធផលយ៉ាងណាទៅលើរបៀបដែលលោកអ្នកដោះស្រាយជាមួយមនុស្សទាំងនោះ?`