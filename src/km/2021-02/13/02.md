---
title:  សេចក្តីអំណរ
date:  20/06/2021
---

**«យើងខ្ញុំក៏សរសេរសេចក្តីទាំងនេះ ផ្ញើមកអ្នករាល់គ្នា ដើម្បីឲ្យសេចក្តីអំណររបស់អ្នករាល់គ្នាបានពោរពេញឡើង»។ (យ៉ូហានទី1 1៖4) ។**

សូមក្រឡេកមើលអ្វីដែលសាវកយ៉ូហានបានសរសេរនៅទីនេះ។ ក្នុងចំណោមពាក្យពេចន៍ដែលលោកបានប្រើក្នុងខនេះ លោកយ៉ូហានបានប្រាប់យើងអំពីព្រះពរមួយដ៏សំខាន់បំផុតដែលយើងមានក្នុងនាមជាគ្រីស្ទាន នោះគឺជាសេចក្តីអំណរ។

ក្នុងនាមជាគ្រីស្ទាន យើងដឹងថាជំនឿមិនមែនជាអារម្មណ៍នោះទេ។ ទាំងអស់នេះសុទ្ធតែជាការពិត។ ប៉ុន្តែ ក្នុងពេលជាមួយគ្នានេះ យើងគឺជាមនុស្សក៏ដោយសារយើងចេះមានអារម្មណ៍ដែរ។ យើង មិនអាចបដិសេធនូវអារម្មណ៍របស់យើងបានទេ អ្វីដែលយើងត្រូវធ្វើ គឺត្រូវស្វែងយល់ពីវា និងផ្តល់ឱ្យវានូវតួនាទីដ៏ត្រឹមត្រូវ ហើយតាមដែលអាចធ្វើទៅបាន គឺធ្វើឱ្យវាស្ថិតនៅក្រោមការគ្រប់គ្រង។ ប៉ុន្តែ បើយើង បដិសេធវា គឺដូចជាបដិសេធថាយើងមិនមែនជាមនុស្សដែរ។ យោងតាមខនេះយើងត្រូវតែមានអារម្មណ៍។ ហើយអារម្មណ៍ទាំងនោះត្រូវបានពេញលេញផងដែរ។

សូមអានបរិបទនៃខខាងលើដោយចាប់ផ្តើមពីដើមជំពូកទី1 នៃកណ្ឌគម្ពីរយ៉ូហានទី1។ ខទាំងនេះជួយពន្យល់អំពីមូលហេតុដែលលោកយ៉ូហានមានប្រសាសន៍ក្នុងខគម្ពីរយ៉ូហានទី1 1៖4។ តើលោកយ៉ូហានកំពុងសរសេរអំពីអ្វី? ហេតុអ្វីបានជាលោកសង្ឃឹមថា ខនេះនឹងធ្វើឲ្យគ្រីស្ទានមានពេញដោយសេចក្តីអំណរ? ហើយហេតុអ្វីបានជាពាក្យពេចន៍របស់លោកយ៉ូហានផ្តល់ក្តីអំណរដល់គ្រីស្ទាន?

លោកយ៉ូហានគឺជាសាវកម្នាក់ក្នុងចំណោមសាវកទាំងដប់ពីរនាក់។ គាត់បាននៅទីនោះចាប់តាំងពីការចាប់ផ្តើមដំបូងនៃព័ន្ធកិច្ចបីឆ្នាំកន្លះរបស់ព្រះគ្រីស្ទមកម្ល៉េះ។ លោកគឺជាស្មរបន្ទាល់ចំពោះការអស្ចារ្យមួយចំនួនរបស់ព្រះយេស៊ូវ (គាត់មានវត្តមាននៅពេលដែលព្រះយេស៊ូវជាប់ឆ្កាង នៅសួនច្បារគែតសេម៉ានី និងនៅពេលដែលព្រះយេស៊ូវបានពេញដោយសិរីល្អនៅលើភ្នំផងដែរ)។ ដូច្នេះ ក្នុងនាមជាស្មរបន្ទាល់ម្នាក់ គាត់ពិតជាស័ក្តិសមក្នុងការបកស្រាយអំពីប្រធានបទនេះ។

ប៉ុន្ដែ សូមកត់សម្គាល់ផងដែរថា លោកពុំបាននិយាយអំពីខ្លួនឯងទេ។ លោកយ៉ូហានបានរៀបរាប់អំពីអ្វីៗដែលព្រះយេស៊ូវទ្រង់បានធ្វើសម្រាប់ពួកសិស្សវិញ។ ហេតុអ្វីបានជាព្រះយេស៊ូវធ្វើកិច្ចការទាំងនេះ? គឺដើម្បីឲ្យពួកសិស្សរបស់ព្រះអាចប្រកបជាមួយគ្នា និងជាមួយព្រះជាម្ចាស់ផងដែរ។ ព្រះយេស៊ូវបានបើកផ្លូវឱ្យយើងចូលទៅក្នុងទំនាក់ទំនងជិតស្និទ្ធជាមួយព្រះអម្ចាស់។ ហើយផ្នែកមួយនៃទំនាក់ទំនងនេះជាសេចក្តីអំណរនេះឯង។ លោកយ៉ូហានចង់ឱ្យពួកគេដឹងថា អ្វីដែលពួកគេបានឮអំពីព្រះយេស៊ូវ គឺជាការពិត (គាត់បានឃើញបានពាល់ និងបានឮពីទ្រង់) ហើយពួកគេក៏អាចចូលក្នុងទំនាក់ទំនងដ៏រីករាយនេះផ្ទាល់ជាមួយព្រះវរបិតានៃស្ថានសួគ៌របស់ពួកគេដែលស្រឡាញ់ពួកគេ ហើយបានប្រទានអង្គទ្រង់ តាមរយៈព្រះរាជបុត្រារបស់ទ្រង់សម្រាប់ពួកគេផងដែរ។

`តាមពិតទៅ លោកយ៉ូហានកំពុងធ្វើបន្ទាល់អំពីព្រះយេស៊ូវ។ តើអ្វីទៅជាទីបន្ទាល់ផ្ទាល់ខ្លួនរបស់លោកអ្នកក្នុងការទំនាក់ទំនងជាមួយព្រះយេស៊ូវ? តើអ្នកគិតថាអ្វីទៅដែលអាចជួយបង្កើនសេចក្តីអំណររបស់នរណាម្នាក់នៅក្នុងព្រះអម្ចាស់ ដូចជាលោកយ៉ូហានបានព្យាយាមធ្វើនៅក្នុងរឿងនេះផងដែរ?`