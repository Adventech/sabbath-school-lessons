---
title:  ព្រះគឺមានពិតប្រាកដ
date:  25/06/2021
---

គ្រីស្ទៀន ស៊ូរេស Cristian Suárez បានចាប់ផ្តើមប្រើប្រាស់គ្រឿងញៀនតាំងពីអាយុ14ឆ្នាំ នៅឯប្រទេសកូឡុំប៊ី។ កាលនៅអាយុ18ឆ្នាំ គាត់គឺជាអ្នកប្រើប្រាស់គ្រឿងញៀនពេញទំហឹង និងបានក្លាយជាតារាតន្រ្តីរ៉ុកដ៏លេចធ្លោមួយរូបបន្ទាប់ពីបានឈ្នះការសម្តែងជ្រើសរើសឲ្យចូលរួមក្រុមតន្ត្រីរ៉ុកដ៏ល្បីមួយ។ គាត់បានគិតថា គាត់បានឈានដល់កំរិតកំពូល ដោយការលេងភ្លេងទៅកាន់ទស្សនិកជនជាច្រើននៅក្នុង ពហុកីឡដ្ឋានបាល់ទាត់ដែលលក់ដាច់បំផុត។ នៅពេលគាត់មានអាយុ21ឆ្នាំ គាត់បានសំរេចចិត្តថា នឹងប្រកបអាជីពនេះតែម្នាក់ឯង ប៉ុន្តែក្តីសុបិនរបស់គាត់ត្រូវបរាជ័យ។ បន្ទាប់ពី1ឆ្នាំនៃភាពតោកយ៉ាកដ៏គួរឱ្យភ័យខ្លាចក្នុងភាពឯកោ គាត់រស់នៅតែលតោល គ្មានប្រាក់កាស ឬផ្ទះសម្តែងអ្វីឡើយ។ គាត់ក៏បានវិលត្រឡប់មករស់នៅជាមួយម្តាយ របស់គាត់វិញ។ គ្រឿងញៀនហាក់ដូចជាជម្រកតែមួយគត់របស់គាត់។

គ្រីស្ទៀនមិនដែលជឿលើព្រះទេ។ ប៉ុន្តែ គាត់មានពេញដោយភាពសោកសៅ ហើយនៅក្នុងផ្ទះតែម្នាក់ឯង។ មានពេលមួយនោះ គាត់ក៏បានងើបមុខឡើង ហើយបានពោលថា៖ «ព្រះអង្គអើយ ខ្ញុំមិនដឹងថា ទ្រង់ជានរណាទេ។ ខ្ញុំថែមទាំងមិនជឿលើព្រះអង្គទៀតផង។ ប៉ុន្តែ ប្រសិនបើព្រះអង្គមានពិត ប្រសិនបើព្រះអង្គ ពិតជាមានព្រះជន្មរស់នៅពិត គឺខ្ញុំត្រូវការឱ្យព្រះអង្គប្រាប់ខ្ញុំ។ ប្រសិនបើព្រះអង្គប្រាប់ខ្ញុំថា ខ្ញុំពិតជានរណា នោះខ្ញុំនឹងដើរតាមទ្រង់ជាមិនខាន»។ ភ្លាមៗនោះ ទូរស័ព្ទដៃរបស់គាត់ក៏បានរោទិ៍ឡើង។ ស្ត្រីចំណាស់ម្នាក់បាននិយាយថា៖ «សួស្តី តើខ្ញុំអាចនិយាយជាមួយនឹងគ្រីស្ទៀន ស៊ូរេសបានទេ»? គាត់បានឆ្លើយតបថា៖ «អ្នកកំពុងតែនិយាយជាមួយគាត់ហើយ។ តើអ្នកមានការអ្វីដែរ?» អ៊ុំស្រីចំណាស់ម្នាក់នោះបាននិយាយថា៖ «គ្រីស្ទៀន ខ្ញុំបានទូរស័ព្ទមកប្រាប់អ្នកថា ព្រះគឺមានពិត»។ ភ្លាមនោះ គ្រីស្ទៀនពិតជាមានការភ្ញាក់ផ្អើលយ៉ាងខ្លាំង ពីព្រោះអ្នកដែលបានទូរស័ព្ទមកកាន់គាត់ បាននិយាយពាក្យចំៗទៅនឹងអ្វីដែលគាត់បានទូលសុំពីព្រះដើម្បីឱ្យគាត់អាចជឿទៅលើទ្រង់។ គ្រីស្ទៀន បានសួរថា៖ «តើអ្នកមានឈ្មោះអ្វីដែរ?» ពេលអ៊ុំស្រីបានប្រាប់ថា គាត់ឈ្មោះនូលបៀរ គឺគាត់មិនដែលធ្លាប់បាននឹកចាំពីឈ្មោះរបស់អ៊ុំស្រីម្នាក់នោះទេ។ គាត់បានប្រាប់ថា គាត់គឺជាបងស្រីរបស់លោកលីអូអាល់ដូរ ជាម្នាក់ក្នុងចំណោមមិត្តភក្តិតន្ត្រីរបស់អ្នក។ គាត់មានអាយុ65ឆ្នាំហើយ។ គ្រីស្ទៀនក៏បន្តសួរទៀតថា៖ «ហេតុអ្វីបានជាអ្នកប្រាប់ខ្ញុំយ៉ាងលំអិតនូវរឿងទាំងនោះ?» អ៊ុំស្រីបាននិយាយថា គ្រីស្ទៀនបានមកលេងផ្ទះរបស់គាត់ជាលើកដំបូងកាលពីជាងពីរសប្តាហ៍មុន ដើម្បីយកប្អូនប្រុសរបស់គាត់ សម្រាប់ការហាត់សមមួយ។ នៅយប់នោះ អ៊ុំស្រីក៏បានអធិស្ឋានថា៖ «ព្រះអម្ចាស់អើយ បុរសម្នាក់នេះពិតជាត្រូវ ការព្រះអង្គណាស់»! គាត់បានលេខទូរស័ព្ទរបស់គ្រីស្ទៀនពីប្អូនប្រុសរបស់គាត់ ហើយពីរសប្តាហ៍ក្រោយមក គាត់មានអារម្មណ៍ឆេះឆួលក្នុងចិត្ត ក៏បណ្តាលឱ្យគាត់ទូរស័ព្ទទៅរកគ្រីស្ទៀន។ គាត់បានអធិស្ឋានថា៖ «ឱព្រះអម្ចាស់អើយ សូមប្រើប្រាស់ទូលបង្គំផង»។ រួចហើយគាត់ក៏បានខលរកគ្រីស្ទៀន។

គ្រីស្ទៀនមានការរំភើបចិត្តជាខ្លាំង ក៏បានទូរស័ព្ទទៅរកមិត្តភក្តិម្នាក់ទៀត ឈ្មោះអាល់ហ្វុនសូ ដោយរៀបរាប់ប្រាប់គាត់អំពីរឿងទាំងនោះ។ អាល់ហ្វុនសូរបានឮសូរប្លែកនៅក្នុងសំឡេងរបស់គាត់ ហើយសុំឱ្យគ្រីស្ទៀនមកឯផ្ទះរបស់គាត់។ គាត់បានជួបគ្រីស្ទៀនជាមួយព្រះគម្ពីរមួយនៅក្នុងដៃរបស់គាត់។ គ្រីស្ទៀនមានការភ្ញាក់ផ្អើលជាខ្លាំង ដោយព្រោះអាល់ហ្វុនសូមិនដែលនិយាយអំពីរឿងព្រះប្រាប់គាត់ជាច្រើនឆ្នាំកន្លងមក ទោះបីជាពួកគេបានក្លាយជាមិត្ដភក្ដិអស់ជាច្រើនឆ្នាំកន្លងមកហើយក្តី។

នៅវេលាយប់នោះ អាល់ហ្វុនសូបានផ្តល់ការសិក្សាមេរៀនព្រះគម្ពីរយ៉ាងហ្មត់ចត់អំពីសេចក្តីជំនឿរបស់ព្រះវិហារសេវេនដេយ៍ អាត់វេនទីស្ទទៅកាន់គាត់។ បែរជាអាល់ហ្វាន់សូផ្ទាល់ចង់ក្លាយខ្លូនជាក្រុមជំនុំ ព្រះវិហារសេវេនដេយ៍អាត់វេនទីស្ទផងដែរ។ កន្លងបីខែក្រោយមក គ្រីស្ទៀនបានទទួលបុណ្យជ្រមុជទឹក និង លែងញៀនថ្នាំទៀតហើយ។ ជាង10ឆ្នាំក្រោយមក គឺសព្វថ្ងៃនេះ គាត់កំពុងតែសិក្សារៀនសូត្រដើម្បីក្លាយជាគ្រូ គង្វាលម្នាក់នៅឯសាកលវិទ្យាល័យកូឡុំប៊ីអាត់វែនទីស្ទនារដ្ឋមេដេលីន ប្រទេស កូឡុំប៊ី។ អាល់ហ្វុនសូក៏បានចូលរួមក្នុងព្រះវិហារអាត់វែនទីស្ទផងដែរ។ គ្រីស្ទៀន

ក៏លែងមានមន្ទិលសង្ស័យអំពីព្រះទៀតឡើយ។ គាត់បានមានប្រសាសន៍

ថា៖ «គ្មានអ្វីដែលមិនអាចធ្វើទៅរួចទេសម្រាប់ព្រះ»។ ការផ្តល់ដង្វាយសម្រាប់

ថ្ងៃសប្បាតហ៍ទី13នៃត្រីមាសនេះ នឹងជួយទំនុកបំរុងការបើកមជ្ឈមណ្ឌល

បណ្តុះបណ្តាលបេសកជននៅឯសាកលវិទ្យាល័យកូឡុំប៊ីអាត់វែនទីស្ទ។