---
title:  សេចក្តីសញ្ញាថ្មី និងចិត្តថ្មី
date:  22/06/2021
---

**«ឲ្យព្រះគ្រីស្ទបានសណ្ឋិតក្នុងចិត្តអ្នករាល់គ្នា ដោយសារសេចក្តីជំនឿ ប្រយោជន៍ឲ្យអ្នករាល់គ្នា បានចាក់ឫស ហើយតាំងមាំមួនក្នុងសេចក្តីស្រឡាញ់ ដើម្បីឲ្យអាចនឹងយល់ជាមួយនឹងពួកបរិសុទ្ធទាំងអស់ គ្នា ពីទទឹង បណ្តោយ ជំរៅ និងកំពស់នៃសេចក្តីស្រឡាញ់នោះ ហើយឲ្យបានស្គាល់សេចក្តីស្រឡាញ់របស់ព្រះគ្រីស្ទដ៏រកគិតមិនយល់ ប្រយោជន៍ឲ្យអ្នករាល់គ្នាបានពេញ ដល់គ្រប់ទាំងសេចក្តីពោរពេញរបស់ផងព្រះ» (អេភេសូរ 3៖17-19)។**

ដូចមេរៀនមុនៗក្នុងត្រីមាសនេះបានបង្ហាញ សេចក្តីសញ្ញាថ្មីគឺជាកិច្ចព្រមព្រៀងមួយដែលព្រះអម្ចាស់បានដាក់ក្រឹត្យវិន័យនៅក្នុងចិត្តរបស់យើង (យេរេមា 31៖31-33)។ មិនត្រឹមតែមានច្បាប់ដាក់នៅទីនោះប៉ុណ្ណោះទេ ប៉ុន្តែយោងទៅតាមអត្ថបទសម្រាប់ថ្ងៃនេះ ជាការពិតណាស់ គឺព្រះគ្រីស្ទ និងច្បាប់ របស់ទ្រង់ត្រូវបានផ្សារភ្ជាប់គ្នាយ៉ាងជិតស្និទ្ធ។ ដូច្នេះ ដោយក្រឹត្យវិន័យរបស់ព្រះគ្រីស្ទនៅក្នុងចិត្តរបស់យើង និងជាមួយវត្តមាននៃព្រះគ្រីស្ទផ្ទាល់ដែលគង់នៅទីនោះផងដែរ (ពាក្យភាសាក្រិកដែលបានបកប្រែនៅក្នុងអត្ថបទខាងលើមានន័យថា៖ «តាំងទីលំនៅ» ស្ថិតស្ថេរជាអចិន្ត្រៃយ៍) យើងបានទទួលនូវអត្ថប្រយោជន៍នៃសេចក្តីសញ្ញាដ៏អស្ចារ្យមួយទៀត ពោលគឺជាចិត្តថ្មី។

`ហេតុអ្វីបានជាយើងត្រូវការចិត្តថ្មី? តើអ្នកដែលមានចិត្តថ្មីនឹងមានការផ្លាស់ប្តូរអ្វីខ្លះ?`

សូមអានព្រះគម្ពីរអេភេសូរ 3៖17-19 ម្តងទៀតសំរាប់ថ្ងៃនេះ។ សូមកត់សម្គាល់ថា សាវកប៉ុលសង្កត់ធ្ងន់ទៅលើចំណុចនៃសេចក្ដីស្រឡាញ់ដោយនិយាយថាយើងត្រូវតែ “ចាក់ឫស ហើយតាំងមាំ មួន” នៅក្នុងសេចក្តីស្រឡាញ់។ ពាក្យទាំងនេះបង្ហាញប្រាប់យើងថា សេចក្តីស្រឡាញ់ជួយឱ្យយើងនៅជាប់មាំមួនក្នុងគ្រឹះនៃសេចក្តីជំនឿ។ ជំនឿរបស់យើងគ្មានន័យអ្វីទាំងអស់ប្រសិនបើវាមិនមានសេចក្តីស្រឡាញ់ចំពោះព្រះជាម្ចាស់ និងសេចក្តីស្រឡាញ់ចំពោះអ្នកដទៃទេនោះ (ម៉ាថាយ 22៖37-39, កូរិនថូសទី1 13)។ សេចក្តីស្រឡាញ់នេះគឺចាប់ផ្តើមឡើងដោយសារសេចក្តីស្រឡាញ់ដែលទ្រង់មានចំពោះយើង។ ដូចដែលបានបង្ហាញតាមរយៈព្រះយេស៊ូ។ ជាលទ្ធផល ជីវិតរបស់យើងត្រូវបានផ្លាស់ប្តូរ ចិត្តរបស់យើង ត្រូវបានផ្លាស់ប្តូរ ហើយយើងក្លាយជាមនុស្សថ្មីជាមួយនឹងគំនិតថ្មី បំណងប្រាថ្នាថ្មី និងគោលដៅថ្មី។ វាជាការឆ្លើយតបរបស់យើងចំពោះសេចក្តីស្រឡាញ់របស់ព្រះចំពោះយើងដែលផ្លាស់ប្តូរចិត្តយើង និងបង្ហាញពីសេចក្ដីស្រឡាញ់ចំពោះអ្នកដទៃ។ ប្រហែលនេះគឺជាអ្វីដែលសាវកប៉ុលមានន័យ យ៉ាងហោចណាស់ នៅពេលដែលគាត់និយាយអំពីយើងដែលត្រូវបានបំពេញទៅដោយ៖ «ភាពពេញលេញនៃព្រះ»។

`សូមអានខគម្ពីរយ៉ូហានទី1 4៖16។ តើអត្ថបទនេះទាក់ទងនឹងអ្វីដែលសាវកប៉ុលបានសរសេរ នៅក្នុងខគម្ពីរ អេភេសូរ 3៖17-19 យ៉ាងដូចម្តេច?`

`សូមក្រឡេកមើលអត្ថបទដែលយើងបានសិក្សានៅថ្ងៃនេះ។ តើអ្នកអាចធ្វើអ្វីបានខ្លះ ដែលអាចបណ្តាលឱ្យសេចក្តីសន្យានៃអត្ថបទទាំងនេះត្រូវបានបំពេញនៅក្នុងអ្នក? តើមានអ្វីខ្លះដែលអ្នកត្រូវផ្លាស់ប្តូរ? តើមានអ្វីដែលអាចរារាំងអ្នកមិនឱ្យទទួលបទពិសោធន៍ពី «ភាពពេញលេញនៃព្រះ» (អេភេសូរ 3៖19)? ចូរធ្វើបញ្ជីនៃការផ្លាស់ប្តូរមួយចំនួនដែលលោកអ្នកត្រូវធ្វើនៅក្នុងជីវិតរបស់លោកអ្នក។ ធ្វើមួយសម្រាប់ខ្លួនអ្នកផ្ទាល់ ហើយប្រសិនបើអ្នកមិនយល់ទាស់អ្វី សូមធ្វើវាមួយទៀតដើម្បីអ្នកអាចចែករំលែកជាមួយថ្នាក់ពិភាក្សា។ តើអ្នកអាចជួយគ្នាទៅវិញទៅមកដើម្បីធ្វើការផ្លាស់ប្តូរចាំបាច់យ៉ាងដូចម្តេច?`