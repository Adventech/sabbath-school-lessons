---
title:  ពូជពង្សរបស់លោកអ័ប្រាហាំ
date:  01/05/2021
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
អេសេគាល 16៖8; ចោទិយកថា 28៖1, 5; យេរេមា 11៖8; លោកុប្បតិ្ត 6៖5; យ៉ូហាន 10៖27, 28។

> <p>ខចងចាំ</p>
> «តែអ្នករាល់គ្នាជាពូជជ្រើសរើស ជាពួកសង្ឃហ្លួង ជាសាសន៍បរិសុទ្ធ ជារាស្ត្រដ៏ជាកេរអាករ នៃព្រះ ដើម្បីឲ្យអ្នករាល់គ្នាបានសំដែងចេញ ឲ្យឃើញអស់ទាំងលក្ខណៈរបស់ព្រះ ដែលទ្រង់បានហៅអ្នករាល់គ្នាចេញពីសេចក្តីងងឹត មកក្នុងពន្លឺអស្ចារ្យរបស់ទ្រង់» (ពេត្រុសទី1 2៖9)។

«នាឡិកានៅក្នុងបង្អួចនៃហាងលក់គ្រឿងសង្ហារឹមមួយបានឈប់ដំណើរការ។ ទ្រនិចនាឡិកា បានឈប់ចំម៉ោង8:45នាទី។ ប្រជាជននៅក្នុងទីក្រុងជាច្រើននាក់ពឹងផ្នែកទៅលើនាឡិកានេះ។ នៅព្រឹក នោះខណៈពេលដែលនាឡិកាបានឈប់ដំណើរការ អ្នកជំនួញបានមើលម៉ោងនៅឯបញ្ចប់បង្អួចនៃ ហាង។ នៅពេលដែលពួកគេក្រឡេកមើលនាឡិកា ពួកគេគិតថា ម៉ោងទើបតែ8:45នាទីប៉ុណ្ណោះ។ ក្មេងៗដែលធ្វើដំណើរទៅឯសាលារៀនក៏បានសម្លឹងមើលនាឡិកានោះផងដែរ។ ពួកគេគិតថា ពួកគេ នៅមានពេលវេលាជាច្រើនសម្រាប់លេងមុនពេលសាលារៀនចាប់ផ្តើមបើកទ្វារ។ មនុស្សជាច្រើនបានខកខានការងាររបស់ពួកគេនាពេលព្រឹកនោះ។ ការខកខានទាំងអស់កើតឡើងដោយសារតែ នាឡិកាតូចមួយនៅក្នុងបង្អួចនៃហាងលក់គ្រឿងសង្ហារឹមបានឈប់ដំណើរការ»។ ដកស្រង់ពី C.L. Paddock, God’s Minutes (Nashville, TN: Southern Publishing Association, 1965, page 244, adapted។

រឿងនេះបានបង្ហាញយើងអំពីរបៀបដែលសាសន៍អ៊ីស្រាអែលបានទទួលបរាជ័យក្នុងការបំពេញភារកិច្ចដែលព្រះបានប្រទានដល់ពួកគេ។ ព្រះបានដាក់សាសន៍អ៊ីស្រាអែលដូចទៅនឹង «នាឡិកា» ខាងឯវិញ្ញាណដែលបង្ហាញមនុស្សលោកថា ពួកគេត្រូវការព្រះ។ សាសន៍អ៊ីស្រាអែលឈប់បង្ហាញដល់ មនុស្សថា ព្រះជាអ្នកណាប្រៀបដូចនាឡិកាបានឈប់បង្ហាញអំពីម៉ោងរបស់វាដូច្នោះដែរ។ ប៉ុន្តែ ពុំមែន មនុស្សគ្រប់គ្នានៅក្នុងសាសន៍អ៊ីស្រាអែលបានទទួលបរាជ័យទាំងអស់គ្នានោះទេ។ ព្រះក៏មានអ្នកដែល នៅតែស្មោះត្រង់ ចំពោះទ្រង់នៅពេលនោះផងដែរ។ សប្តាហ៍នេះ យើងនឹងសិក្សាអំពីមនុស្សដែលដើរតាមព្រះនៅគ្រប់ទាំងសម័យកាល។