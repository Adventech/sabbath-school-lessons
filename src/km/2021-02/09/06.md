---
title:  ចូរអោយនឹកចាំពីថ្ងៃសប្បាតហ៍
date:  27/05/2021
---

**«ចូរឲ្យនឹកចាំពីថ្ងៃឈប់សំរាក ដើម្បីញែកថ្ងៃនោះចេញជាបរិសុទ្ធ» (និក្ខមនំ20៖8)។**

ថ្ងៃសប្បាតហ៍គឺជាទីសំគាល់ជួយអោយយើងនឹកចាំអំពីសារៈសំខាន់នៃសេចក្តីពិតនៃព្រះគម្ពីរ។ ពាក្យថា «នឹកចាំ» បង្ហាញយើងអំពីអ្វីគ្រប់យ៉ាងដែលព្រះចង់អោយនឹកដល់។ ព្រះចង់អោយយើងនឹកចាំ អំពីស្នាព្រះហស្តដ៏អស្ចារ្យរបស់ទ្រង់សម្រាប់យើងកាលពីមុន ឥឡូវនេះ និងនៅពេលអនាគត។ ចំណុច ទី1 យើងត្រូវតែនឹកចាំអំពីអ្វីដែលព្រះបានធ្វើកាលពីមុន។ ថ្ងៃសប្បាតហ៍ជួយយើងអោយនឹកចាំថា ព្រះ បានបង្កើតផ្ទៃមេឃ និងផែនដីក្នុងរយៈពេល6ថ្ងៃ។ នៅថ្ងៃចុងក្រោយនៃអាទិត្យនោះ ព្រះបានឈប់សំរាក នៅថ្ងៃសប្បាតហ៍។ ព្រះបានធ្វើអោយថ្ងៃសប្បាតហ៍ក្លាយទៅជាថ្ងៃសំរាកដ៏ពិសេសជារៀងរាល់អាទិត្យ។ ថ្ងៃសប្បាតហ៍គឺពេលវេលាដ៏ពិសេសដែលយើងអាចចំណាយពេលជាមួយនឹងព្រះ។

ចំណុចទី2 យើងត្រូវតែនឹកចាំអំពីអ្វីគ្រប់យ៉ាងដែលព្រះបានធ្វើសម្រាប់យើងឥឡូវនេះ។ យើង អាចបង្ហាញព្រះថា យើងនឹកចាំដល់ទ្រង់តាមរយៈការញែកថ្ងៃសប្បាតហ៍ចេញជាបរិសុទ្ធ (សូមអានខគម្ពីរ ចោទិយកថា 5៖12)។

ចំណុចចុងក្រោយ យើងត្រូវតែនឹកចាំអំពីអ្វីដែលព្រះនឹងធ្វើសម្រាប់យើងនៅពេលអនាគត។ អ្នកណាដែលរក្សាថ្ងៃសប្បាតហ៍អោយបានជាបរិសុទ្ធនៅពេលឥឡូវនេះ ពួកគេនឹងទទួលបានអនាគតដ៏ស្រស់បំព្រងជាមួយនឹងព្រះដ៏ជាម្ចាស់នៃថ្ងៃសប្បាតហ៍។ សេចក្តីសន្យានៃសុភមង្គលនៅពេលអនាគត អាចជួយយើងអោយបន្តរក្សាភាពស្មោះត្រង់ជាមួយនឹងព្រះជាម្ចាស់ក្នុងពេលឥឡូវនេះ។ នោះក៏ជាមូលហេតុ សំខាន់ក្នុងការនឹកចាំថា សេចក្តីសញ្ញាជាមួយនឹងព្រះគឺជាមិត្តភាពជាមួយនឹងទ្រង់ផងដែរ។ ថ្ងៃសប្បាតហ៍ អាចជួយអោយយើងបង្កើនមិត្តភាពរបស់យើងជាមួយនឹងព្រះអោយកាន់តែប្រសើរ។

ដូច្នេះ យើងត្រូវតែនឹកចាំអំពីព្រះ និងអ្វីគ្រប់យ៉ាងដែលទ្រង់បានធ្វើ។ ពេលនោះ យើងនឹងអាច នឹកចាំអំពីរឿងនៃសេចក្តីស្រឡាញ់ដែលព្រះបានធ្វើ ដើម្បីសង្គ្រោះយើងផងដែរ (សូមអានខគម្ពីរចោទិយក- ថា 5៖14)។ ក្នុងខនេះ ថ្ងៃសប្បាតហ៍គឺជាទីសំគាល់នៃការរួចផុតពីភាពជាទាសករ។ ព្រះបានរំដោះសាសន៍ អ៊ីស្រាអែលចេញពីភាពជាទាសករនៅឯស្រុកអេស៊ីព្ទ។ ស្រុកអេស៊ីព្ទក៏ជារូបស័ព្ទតំណាងអោយភាពជាទាសករនៃអំពើបាបរបស់យើងផងដែរ។ ដូច្នេះ ថ្ងៃសប្បាតហ៍បង្ហាញយើងថា ព្រះបានសង្គ្រោះយើងចេញ ពីអំពើបាបទាំងស្រុង)។ សេចក្តីពិតនៃព្រះគម្ពីរដែលចែងថា ព្រះគឺជាបុគ្គលម្នាក់ដែលបានបង្កើតយើង និងសង្គ្រោះយើងត្រូវបានបង្ហាញរួមគ្នាតាមរយៈថ្ងៃសប្បាតហ៍។

`«កាលណាយើងរក្សាថ្ងៃសប្បាតហ៍ នោះយើងបង្ហាញអ្នកដទៃថា យើងគឺជាកម្មសិទ្ធិរបស់ព្រះ។ ព្រះគម្ពីរបានប្រកាសថា ថ្ងៃសប្បាតហ៍គឺជាទីសំគាល់ដែលបង្ហាញមនុស្សគ្រប់គ្នាអំពីរាស្ត្ររបស់ព្រះ។ រាស្ត្រទាំងនេះបានប្រព្រឹត្តតាមក្រឹត្យវិន័យរបស់ព្រះ . . . . អ្នកណាដែលប្រព្រឹត្យតាមក្រឹត្យវិន័យរបស់ព្រះ នឹងចុះសេចក្តីសញ្ញាជាមួយនឹងទ្រង់នៅក្នុងអំឡុងនៃមហាវិវាទរបស់សេចក្តីល្អ និងសេចក្តីអាក្រក់។ សង្គ្រាម នេះបានចាប់ផ្តើមឡើងនៅលើស្ថានសួគ៌រវាងព្រះ និងសាតាំង»។ ដកស្រង់ពី Ellen G. White, Selected Messages, book 2, page 160, adapted។ តើការរក្សាថ្ងៃសប្បាតហ៍បញ្ជាក់លើសពីក្រឹត្យវិន័យផ្សេងៗ ទៀតថា បុគ្គលម្នាក់នោះបានប្រព្រឹត្តតាមក្រឹត្យវិន័យរបស់ព្រះដោយរបៀបណា?`