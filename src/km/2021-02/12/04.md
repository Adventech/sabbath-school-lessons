---
title:  សេចក្តីជំនឿរបស់លោកអ័ប្រាហាំ (ភាគ1)
date:  15/06/2021
---

**«គាត់ក៏ជឿដល់ព្រះយេហូវ៉ា ហើយទ្រង់រាប់សេចក្តីជំនឿនោះ ទុកជាសេចក្តីសុចរិតដល់គាត់» (លោកុប្បត្តិ 15៖6)។**

ខគម្ពីរលោកុប្បត្តិ 15៖6 គឺជាខមួយក្នុងចំណោមខដែលមានអំណាចបំផុតក្នុងព្រះគម្ពីរ។ ខ នេះបង្ហាញយើងអំពីសេចក្តីពិតដ៏សំខាន់នៃព្រះគម្ពីរថា យើងរាល់គ្នាគឺបានសង្គ្រោះដោយសារសេចក្តីជំនឿតែម្យ៉ាងប៉ុណ្ណោះ។ ព្រះទ្រង់ទទួលយើងរាល់គ្នាដោយសារសេចក្តីជំនឿរបស់យើងក្នុងព្រះយេស៊ូវ ដែល ជាព្រះរាជបុត្រារបស់ព្រះ។ លោកម៉ូសេបានកត់ត្រាអំពីសេចក្តីពិតនៃព្រះគម្ពីរនេះរាប់ពាន់ឆ្នាំមុនដែលលោកប៉ុលបានសរសេរអំពីរឿងនេះក្នុងកណ្ឌគម្ពីររ៉ូមឯណោះ។ នេះគឺជាភស្តុតាងដែលប្រាប់ថាព្រះទ្រង់បានសង្គ្រោះយើងតាមរបៀបដដែលតាំងពីអេដែនរហូតដល់បច្ចុប្បន្ន។

ខគម្ពីរលោកុប្បត្តិ 15៖6 ជួយយើងឲ្យយល់ថា សេចក្តីជំនឿរបស់លោកអាប់រ៉ាមគឺធំធេងខ្លាំងណាស់។ លោកជឿជាក់លើសេចក្តីសន្យារបស់ព្រះ។ ព្រះទ្រង់នឹងប្រទានកូនប្រុសដល់លោកអាប់រ៉ាម បើទោះបីជាលោកមានវ័យចំណាស់ណាស់ទៅហើយក្តី។ សេចក្តីជំនឿរបស់លោកអាប់រ៉ាមបង្ហាញយើងថា លោកយល់ថាលោកតែលតោលក្នុងគ្រប់ទាំងផ្លូវរបស់លោក។ សេចក្តីជំនឿរបស់លោកក៏បង្ហាញយើងផងដែរថា យើងត្រូវតែថ្វាយខ្លួនទាំងស្រុងដល់ព្រះជាម្ចាស់។ យើងមិនត្រូវទុកចិត្តខ្លួនឯងទេ។ សេចក្តីជំនឿនេះដឹកនាំយើងឲ្យស្តាប់បង្គាប់តាមព្រះគ្រប់យ៉ាងទាំងស្រុង។ លោកអាប់រ៉ាមមានសេចក្តីជំនឿនេះ។ ព្រះជាម្ចាស់បានទទួលលោកអាប់រ៉ាមដោយសារជំនឿនេះឯង។

`ហេតុអ្វីបានជាព្រះគម្ពីរនិយាយថា «ទ្រង់រាប់សេចក្តីជំនឿនោះ ទុកជាសេចក្តីសុចរិតដល់គាត់»? តើលោកអាប់រ៉ាមខ្លួនឯងផ្ទាល់បរិសុទ្ធ ឬសុចរិតនៅចំពោះព្រះជាម្ចាស់មុនដែលទ្រង់ទទួលលោកឬ? មិនយូរប៉ុន្មានក្រោយពេលដែលព្រះទ្រង់ប្រកាសថាលោកសុចរិតហើយ តើលោកអាប់រ៉ាមបានធ្វើអ្វីខ្លះ?`

លោកអាប់រ៉ាមបានរស់នៅប្រកបដោយសេចក្តីជំនឿ និងសេចក្តីស្តាប់បង្គាប់។ ប៉ុន្តែ លោក អាប់រ៉ាមក៏មិនបានរស់នៅប្រកបដោយសេចក្តីជំនឿគ្រប់លក្ខណ៍និងសេចក្តីស្តាប់បង្គាប់គ្រប់លក្ខណ៍រហូតដែរ។ លោកអាប់រ៉ាមបង្ហាញឲ្យឃើញថាលោកមានចំណុចខ្សោយក្នុងសេចក្តីទាំងពីរនេះជាច្រើនលើកច្រើនសា។ (តើរឿងនោះដូចគ្នានឹងអ្នកណាម្នាក់ដែលលោកអ្នកដឹងឬទេ?)។ ហេតុនោះយើងឃើញថា ព្រះជាម្ចាស់ទទួលយើងដោយសារសេចក្តីជំនឿរបស់យើងមិនមែនដោយសារអាកប្បកិរិយាល្អផ្ទាល់ខ្លួននោះទេ។ ព្រះជាម្ចាស់ទ្រង់អត់ទោសដល់អំពើបាបអតីតកាលរបស់យើង។ លើសពីនេះទៀតនោះ ទ្រង់បានប្តូរកំណត់ត្រានៃអំពើបាបពីអតីតកាលរបស់យើងជាមួយនឹងព្រះជន្មបរិសុទ្ធរបស់ព្រះយេស៊ូវវិញ។ ហេតុនោះ ឥឡូវនេះការស្តាប់បង្គាប់ និងសេចក្តីជំនឿរបស់ព្រះយេស៊ូវបានចូលមកជំនួសជីវិតចាស់របស់យើងដែលរំលងក្រឹត្យវិន័យនេះហើយ។ ដូច្នេះពេលព្រះទ្រង់ក្រឡេកមើលមកយើង នោះទ្រង់ឃើញព្រះយេស៊ូវនិងព្រះជន្មដ៏បរិសុទ្ធទៅវិញ។ នោះហើយជាមូលហេតុដែលព្រះទ្រង់អាចប្រកាសថា យើងរាល់គ្នាបរិសុទ្ធក្នុងព្រះនេត្រទ្រង់។ ព្រះទ្រង់បានធ្វើបែបនេះជាមួយអាប់រ៉ាម។ ព្រះទ្រង់ក៏នឹងធ្វើរឿងនេះដដែលសម្រាប់មនុស្សគ្រប់គ្នាដែលមកឯទ្រង់ដោយមាន «សេចក្តីជំនឿរបស់អ័ប្រាហាំ» (រ៉ូម 4៖16)។

`សូមអានខគម្ពីរ 4៖1-7។ សូមក្រឡេកមើលប្រសាសន៍របស់លោកប៉ុលនៅក្នុងខទាំងនេះដែលនិយាយអំពីខគម្ពីរលោកុប្បត្តិ 15៖6។ សូមអធិដ្ឋានដើម្បីឲ្យបានយល់ខទាំងអស់នេះចុះ។ សូមសរសេរពាក្យពេចន៍ផ្ទាល់ខ្លួនរបស់លោកអ្នកអំពីអ្វីដែលខទាំងនេះប្រាប់ដល់លោកអ្នក។`