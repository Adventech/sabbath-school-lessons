---
title:  ការសិក្សាបន្ថែម
date:  18/06/2021
---

**«ព្រះជាម្ចាស់ទ្រង់អាចទទួលបាបជនបានដោយសារតែសេចក្តីជំនឿតែមួយមុខគត់។ បាបជនត្រូវថ្វាយការស្តាប់បង្គាប់ដ៏គ្រប់លក្ខណ៍របស់ព្រះយេស៊ូវ។ ព្រះអម្ចាស់ទទួលយកការស្តាប់បង្គាប់របស់ព្រះយេស៊ូវជំនួសឲ្យជីវិតដែលមិនស្តាប់បង្គាប់របស់បាបជន។ ព្រះទ្រង់ទទួលយកព្រះជន្មដ៏បរិសុទ្ធរបស់ព្រះយេស៊ូវជំនួសកន្លែងដែលមិនបរិសុទ្ធរបស់យើង។ ព្រះទ្រង់ទទួលយកយើងនិងអត់ទោសដល់យើង។ បន្ទាប់មកព្រះទ្រង់ប្រកាសថា យើងរាល់គ្នាបរិសុទ្ធហើយ។ ព្រះទ្រង់ចាត់ទុកយើងរាល់គ្នាដូចមិនបានធ្វើបាបអ៊ីចឹង។ ព្រះទ្រង់ស្រឡាញ់យើងដូចជាទ្រង់ស្រឡាញ់ព្រះបុត្រារបស់ទ្រង់ដែរ។ នេះគឺជារបៀបដែលព្រះទ្រង់ទទួលយើងរាល់គ្នាដោយសារសេចក្តីជំនឿរបស់យើង»។ ដកស្រង់ពី Ellen G. White, Selected Messages, book 1, page 367, adapted។**

«យើងត្រូវតែបែរចេញពីអំពើបាប និងទទួលយកព្រះយេស៊ូវជាព្រះអង្គសង្គ្រោះរបស់យើងដោយសេចក្តីជំនឿ។ បន្ទាប់មកព្រះអម្ចាស់ទ្រង់នឹងអត់ទោសបាបដល់យើង។ ទ្រង់ក៏នឹងមិនដាក់ទោសយើងដោយសារការរំលងក្រឹត្យវិន័យដែរ។ យើងឈរនៅចំពោះព្រះជាម្ចាស់ក្នុងនាមជាមនុស្សសុចរិត។ ព្រះទ្រង់បានប្រទានក្តីសន្តោសប្រណីដល់យើងរាល់គ្នា។ ឥឡូវនេះយើងប្រកបគ្នាជាមួយនឹងព្រះវរបិតា និងព្រះរាជបុត្រាហើយ។ ព្រះវិញ្ញាណបរិសុទ្ធធ្វើការប្រកបនេះកើតឡើងទៅបាន។

«បន្ទាប់មកព្រះជាម្ចាស់ទ្រង់ធ្វើកិច្ចការមួយទៀតនៅក្នុងជីវិតរបស់យើងរាល់គ្នា។ ទ្រង់ធ្វើឲ្យយើងបានបរិសុទ្ធ។ ទ្រង់ធ្វើឲ្យចិត្តរបស់យើងបានដូចជាព្រះទ័យរបស់ព្រះយេស៊ូវដែរ។ កិច្ចការនេះកើតឡើងពេញមួយជីវិតរបស់យើង។ យើងត្រូវបានធ្វើឲ្យបរិសុទ្ធដោយសារសេចក្តីពិតនៃព្រះគម្ពីរ។ កិច្ចការនេះក៏កើតឡើងដោយសារសេចក្តីជំនឿរបស់យើងដែរ។ មានតែព្រះគុណរបស់ព្រះយេស៊ូវប៉ុណ្ណោះទើបអាចជួយផ្លាស់ប្តូរជីវិតរបស់យើងបរិសុទ្ធបាន។ ព្រះយេស៊ូវទ្រង់ប្រទានព្រះគុណរបស់ព្រះអង្គដល់យើងដោយសារយើងជឿជាក់លើព្រះអង្គ»។ ដកស្រង់ពី Ellen G. White, Selected Messages, book 3, page 191, adapted។

**សំណួរពិភាក្សា**

`1) តើសេចក្តីជំនឿដ៏រស់ខុសគ្នាពីសេចក្តីជំនឿដែលស្លាប់ដូចម្តេចខ្លះ? (សូមអានខគម្ពីរយ៉ាកុប 2៖17, 18 ដើម្បីរកចម្លើយ)។ តើលោកប៉ុលមានប្រសាសន៍ដូចម្តេចខ្លះអំពីសេចក្តីជំនឿដ៏រស់នេះ? (សូមអានរ៉ូម 16៖26 ដើម្បីរកចម្លើយ)។ តើលោកប៉ុល និងលោកយ៉ាកុបបានបង្ហាញអ្វីខ្លះដល់យើងអំពីផ្នែកដ៏សំខាន់បំផុតនៃសេចក្តីជំនឿរបស់យើង?`

`2) យើងរាល់គ្នាបានសង្គ្រោះដោយសារតែព្រះជន្មដ៏បរិសុទ្ធរបស់ព្រះយេស៊ូវប៉ុណ្ណោះ។ យើងមិនមែនបានសង្គ្រោះដោយអ្វីមួយដែលយើងបានធ្វើឡើយ។ ហេតុនោះ មនុស្សខ្លះគិតថាអ៊ីចឹងយើងចង់ធ្វើអ្វីក៏បានដែរ។ ហេតុអ្វីបានជាអ្វីដែលយើងធ្វើមានបញ្ហាទៅវិញ? តើលោកអ្នកអាចឆ្លើយតបយ៉ាងដូចម្តេចទៅកាន់មនុស្សដែលគិតថាយើងអាចធ្វើក៏បានដែរ ពីព្រោះអំពើល្អរបស់យើងមិនអាចជួយយើងបានទេ?`

`3) «ព្រះទ្រង់ទទួលយើងរាល់គ្នាដោយសារតែព្រះរាជបុត្រារបស់ទ្រង់តែប៉ុណ្ណោះ។ អាកប្បកិរិយាល្អរបស់យើងអាចកើតឡើងបានដោយសារតែសេចក្តីស្រឡាញ់របស់ព្រះយេស៊ូវចំពោះយើងរាល់គ្នាប៉ុណ្ណោះ។ សេចក្តីស្រឡាញ់របស់ព្រះអង្គបានអត់ទោសដល់អំពើបាបរបស់យើង។ ព្រះទ្រង់ពុំបានប្រទានរង្វាន់ដល់យើងជាជីវិតអស់កល្បដល់យើងដោយសារតែអំពើល្អណាមួយដែលយើងធ្វើឡើយ... គ្រីស្ទានមិនអាចយកអំពើល្អរបស់ខ្លួនធ្វើជាដង្វាយដល់ព្រះ ហើយសូមឲ្យទ្រង់សង្គ្រោះខ្លួនបាននោះឡើយ»។ ដកស្រង់ពី Ellen G. White, Selected Messages, book 3, page 199, adapted។ ចូរគិតអំពីសំណេរដកស្រង់របស់អ្នកស្រីវ៉ៃត៍នេះ ហើយឆ្លើយសំណួរនេះ៖ ហេតុអ្វីបានជាអំពើល្អរបស់យើងសំខាន់ម៉្លេះចំពោះបទពិសោធន៍ជីវិតគ្រីស្ទានរបស់យើង?`