---
title:  ឈើឆ្កាងនៅកាល់វ៉ារី
date:  13/06/2021
---

ព្រះទ្រង់បានសង្គ្រោះរាស្ត្ររបស់ព្រះអង្គដែលស្ថិតនៅក្រោមសេចក្តីសញ្ញាចាស់តាមរបៀបដូចជាទ្រង់បានសង្គ្រោះយើងរាល់គ្នាដែលស្ថិតនៅក្រោមសេចក្តីសញ្ញាថ្មីដែរ៖ គឺដោយសេចក្តីជំនឿតែមួយគត់។ ចុះប្រសិនបើអំពើល្អ ឬអ្វីផ្សេងទៀតសង្គ្រោះយើងវិញយ៉ាងដូចម្តេចដែរ? បើដូច្នោះមែនមានន័យថា ព្រះជាម្ចាស់ជាអ្នកជំពាក់ជីវិតអស់កល្បដល់យើង។ ប៉ុន្តែ ព្រះជាម្ចាស់ពុំបានជំពាក់អ្វីដល់យើងឡើយ។ មាន តែមនុស្សដែលមិនយល់អំពីអំពើបាប និងមិនយល់អំពីលទ្ធផលរបស់បាបប៉ុណ្ណោះដែលគិតថា ព្រះជំពាក់ជីវិតអស់កល្បដល់មនុស្សនោះ។ ប្រសិនបើមនុស្សណាមួយជំពាក់អ្វីមួយដល់អ្នកណាម្នាក់ ពិតជាមាន មែន។ យើងរាល់គ្នាបានរំលងក្រឹត្យវិន័យរបស់ព្រះ។ ហេតុនោះ យើងត្រូវតែបង់ថ្លៃសម្រាប់ការរំលងនោះ។ ពិតណាស់ យើងនឹងមិនអាចបង់ថ្លៃបានឡើយ។ ប៉ុន្តែ សូមសរសើរតម្កើងដល់ព្រះជាម្ចាស់ ដ្បិតព្រះយេស៊ូវបានបង់ថ្លៃសម្រាប់យើងរាល់គ្នាហើយ។

«បុរសនិងស្ត្រីទាំងឡាយត្រូវតែព្យាយាមស្វែងយល់អំពីសេចក្តីសុគតរបស់ព្រះយេស៊ូវសម្រាប់ពួកគេឲ្យបានកាន់តែពេញលេញឡើងថែមទៀត។ នៅពេលដែលពួកគេធ្វើបែបនេះ នោះផែនការនៃការសង្គ្រោះរបស់ព្រះនឹងក្លាយជាសំខាន់ខ្លាំងឡើងក្នុងជីវិតរបស់ពួកគេ។ បន្ទាប់មកមនុស្សទាំងឡាយនឹងគិតអំពីកាល់វ៉ារីកាន់តែច្រើនឡើងថែមទៀត។ គំនិតទាំងនេះនឹងចាក់បំពេញសេចក្តីស្រឡាញ់របស់ព្រះទៅក្នុងចិត្តរបស់ពួកគេ។ បបូរមាត់និងដួងចិត្តរបស់ពួកគេនឹងបំពេញដោយការសរសើរតម្កើងដល់ព្រះ និងកូនចៀមរបស់ព្រះ។ កាលណាយើងគិតអំពីអ្វីដែលបានកើតឡើងនៅកាល់វ៉ារីនោះអំនួតនឹងមិនអាចរស់នៅក្នុងដួងចិត្តរបស់យើងបានទៀតឡើយ... តើអ្នកណាអាចនឹងវាស់សេចក្តីស្រឡាញ់ដែលព្រះយេស៊ូវមានចំពោះបាបជនទាំងឡាយខណៈដែលទ្រង់ជាប់ឆ្កាងនិងវេទនាដោយសារអំពើបាបរបស់យើងនោះ? គ្មានអ្នកណាអាចវាស់សេចក្តីស្រឡាញ់ដ៏ធំធេងនេះបានទេ។

«ព្រះយេស៊ូវទ្រង់បានបង្ហាញថា សេចក្តីស្រឡាញ់របស់ព្រះអង្គមានអំណាចធំធេងជាងសេចក្តីសុគតទៅទៀត។ ព្រះយេស៊ូវបានសង្គ្រោះមនុស្សលោកខណៈដែលទ្រង់ជាប់នៅលើឈើឆ្កាង។ នៅ ទីនោះ ទ្រង់បានប្រយុទ្ធប្រឆាំងនឹងសាតាំងនិងពួកទេវតារបស់វា។ ប៉ុន្តែ សេចក្តីស្រឡាញ់របស់ព្រះយេស៊ូវលូតលាស់ខ្លាំងឡើងសម្រាប់មនុស្សលោក។ បន្ទាប់មក ព្រះវរបិតាបានលាក់ព្រះភក្ត្រចេញពី ព្រះយេស៊ូវ។ ព្រះយេស៊ូវទ្រង់ស្រែកឡើងថា ‘ឱព្រះអង្គៗនៃទូលបង្គំអើយ ហេតុអ្វីបានជាទ្រង់ចោលទូលបង្គំ’។ ទីបំផុត ព្រះយេស៊ូវបានស្រែកឡើងនៅចុងបញ្ចប់នៃការប្រយុទ្ធនឹងសេចក្តីអាក្រក់ថា ‘ការស្រេចហើយ’។ នេះគឺជាការប្រកាសជ័យជំនះរបស់ព្រះយេស៊ូវប្រាប់ដល់បណ្តារបស់សព្វសារពើទាំងអស់ដែលទ្រង់បានបង្កើត។

«អ្វីដែលបានកើតឡើងនៅកាល់វ៉ារីគួរតែបានធ្វើឲ្យដួងចិត្តរបស់យើងសង្វេគខ្លាំងណាស់។ លោកអ្នកក៏គួរតែមានការរំភើបចិត្តផងដែរ។ គ្រប់ទាំងផ្លូវរបស់ព្រះយេស៊ូវសុទ្ធតែវិសេសទាំងអស់។ ទ្រង់សុចរិតក្នុងគ្រប់ទាំងផ្លូវទាំងអស់ផងដែរ។ ទ្រង់បានរងទុក្ខក្នុងសេចក្តីសុគតដ៏វេទនារបស់ទ្រង់។ ទ្រង់ព្រមទទួលទោសសម្រាប់អំពើបាបរបស់មនុស្សគ្រប់គ្នានៅលើផែនដីនេះ។ ចិត្តគំនិតរបស់យើងនឹងមិនយល់អំពីបទពិសោធន៍របស់ព្រះអង្គនៅលើឈើឆ្កាងទាំងស្រុងទេ។ យើងគួរធ្វើយ៉ាងណាដើម្បីឲ្យគំនិតរបស់យើងបានផ្តោតទៅលើសេចក្តីស្រឡាញ់របស់ព្រះអង្គឲ្យបានខ្លាំងក្លាបំផុត។ សេចក្តីស្រឡាញ់របស់ព្រះអង្គនឹងប៉ះពាល់ដួងវិញ្ញាណ របស់យើង។ សេចក្តីស្រឡាញ់របស់ព្រះអង្គនឹងធ្វើឲ្យអារម្មណ៍របស់យើងបរិសុទ្ធ។ សេចក្តីស្រឡាញ់របស់ព្រះអង្គនឹងផ្លាស់ប្តូរយើងគ្រប់យ៉ាងទាំងស្រុង»។ ដកស្រង់ពី Ellen G. White, Testimonies for the Church, volume 2, pages 212, 213, adapted។

`ចូរគិតអំពីការដកស្រង់របស់អ្នកស្រីអែល្លិនជីវ៉ៃត៍នៅខាងលើ។ ឥឡូវនេះសូមអានខគម្ពីរ 6៖14។ បន្ទាប់មក សូមសួរខ្លួនឯងថា តើខ្ញុំអាចអួតអំពីឈើឆ្កាងរបស់ព្រះអម្ចាស់យេស៊ូវគ្រីស្ទដោយរបៀបណាខ្លះ?`