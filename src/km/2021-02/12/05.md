---
title:  សេចក្តីជំនឿរបស់លោកអ័ប្រាហាំ (ភាគ2)
date:  16/06/2021
---

ចូរយើងក្រឡេកមើលខគម្ពីរលោកុប្បត្តិ 15៖6 ក្នុងកំណែព្រះគម្ពីរផ្សេងៗមួយចំនួន។ «គាត់ក៏ជឿដល់ព្រះយេហូវ៉ា ហើយទ្រង់រាប់សេចក្ដីជំនឿនោះ ទុកជាសេចក្ដីសុចរិតដល់គាត់» (ពគប)។ «លោក អាប់រ៉ាមជឿលើព្រះអម្ចាស់ ហើយដោយយល់ដល់ជំនឿនេះ ព្រះអង្គប្រោសលោកឲ្យបានសុចរិត» (គខប)។ «អ៊ីប្រាំជឿលើអុលឡោះតាអាឡា ហើយទ្រង់រាប់សេចក្តីជំនឿនោះទុកជាសេចក្តីសុចរិតដល់គាត់» (អគត)។ ខទាំងនេះបង្ហាញយើងអំពីរបៀបដែលព្រះធ្វើឲ្យយើងបានរាប់ជាសុចរិត។ យើងជឿលើព្រះអម្ចាស់។ បន្ទាប់ មក ព្រះទ្រង់បានប្តូរកំណត់ហេតុនៃជីវិតអំពើបាបចាស់របស់យើងជាមួយនឹងព្រះជន្មដ៏គ្រប់លក្ខណ៍របស់ព្រះយេស៊ូវវិញ។

លោកម៉ូសេបានប្រើពាក្យថា «រាប់ជាសុចរិត» ក្នុងខគម្ពីរផ្សេងៗទៀតក្នុងសំណេររបស់លោកផងដែរ។ នៅក្នុងខទាំងនេះ លោកម៉ូសេបង្ហាញយើងអំពីគំរូរបស់មនុស្ស ឬវត្ថុដែល «ត្រូវបានទទួលយក» ឬ «គិត» ថាមិនមែន។ នៅក្នុងឧទាហរណ៍មួយ រ៉ាជែល និងលេអាបាននិយាយអំពីឪពុករបស់ខ្លួនថា គាត់ «បានចាត់ទុកយើងដូចជាអ្នកដទៃ» (លោកុប្បត្តិ 31៖15)។ ពិតណាស់ រ៉ាជែល និងលេអាគឺជាបងប្អូនស្រីបង្កើត។ ក្នុងឧទាហរណ៍មួយទៀត លោកម៉ូសេបាននិយាយអំពីដង្វាយដែលពួកលេវីត្រូវនាំយកទៅថ្វាយដល់ព្រះ។ លោកម៉ូសេប្រាប់ពួកលេវីថា «តង្វាយដែលឯងថ្វាយដោយលើកចុះឡើងនោះ នឹងបានរាប់ទុកដូចជាស្រូវ ដែលទើបនឹងបញ្ជាន់នៅទីលាន ហើយដូចជាទឹកទំពាំងបាយជូរ ដែលទើបនឹងគាបដែរ» (ជនគណនា 18៖27)។ ពិតណាស់ ដង្វាយនោះមិនមែនជាពោតទេ។

យើងរាល់គ្នាមិនមែនកើតមកបរិសុទ្ធទេ។ ប៉ុន្តែ ព្រះទ្រង់បានទទួលយើងដូចជាមនុស្សបរិសុទ្ធពីព្រោះសេចក្តីជំនឿរបស់យើងលើព្រះបុត្រារបស់ព្រះអង្គ។ ចូរសរសេរអំពីអត្ថន័យនៃសេចក្តីពិតដ៏អស្ចារ្យ នៃព្រះគម្ពីរនេះជាពាក្យពេចន៍ផ្ទាល់ខ្លួនរបស់លោកអ្នកចុះ។

សេចក្តីពិតដ៏សំខាន់នៃព្រះគម្ពីរគឺថា ព្រះជាម្ចាស់ទ្រង់រាប់យើងរាល់គ្នាជាបរិសុទ្ធ។ យើងត្រូវបានរាប់ជាបរិសុទ្ធដោយសារសេចក្តីជំនឿរបស់យើងនៅក្នុងព្រះគុណដែលព្រះយេស៊ូវបានធ្វើសម្រាប់យើងរាល់គ្នា។ យើងមិនមែនត្រូវរាប់ជាបរិសុទ្ធដោយសារអ្វីមួយដែលយើងបានធ្វើដោយខ្លួនឯងឡើយ។ នេះគឺជាអត្ថន័យដ៏ពិតប្រាកដអំពីការរាប់ជាបរិសុទ្ធដោយសេចក្តីជំនឿក្នុងព្រះយេស៊ូវ។ ប៉ុន្តែតើសេចក្តីជំនឿរបស់យើងខ្លួនឯងអាចធ្វើឲ្យយើងបរិសុទ្ធទេ? ពិតណាស់មិនអាចទេ! សេចក្តីជំនឿរបស់យើងបើកផ្លូវឲ្យព្រះប្រទានជីវិតគ្រប់លក្ខណ៍របស់ព្រះយេស៊ូវដល់យើងរាល់គ្នា។ សេចក្តីពិតនៃព្រះគម្ពីរនេះគឺជាសេចក្តីបង្រៀនដ៏ល្អបំផុតក្នុងសាសនាគ្រិស្ត។ សេចក្តីបង្រៀននេះគឺជាអាថ៌កំបាំងមួយដែលយើងមិនអាចយល់បានទាំងស្រុងឡើយ។ ហេតុនោះ យើងត្រូវតែទទួលយកសេចក្តីបង្រៀននេះដោយសេចក្តីជំនឿ។ អ្វីៗទាំងអស់ដែលយើងជឿក្នុងនាមជាគ្រីស្ទានសុទ្ធតែបានមកពីសេចក្តីបង្រៀនដ៏អស្ចារ្យនេះ។ ព្រះទ្រង់រាប់យើងរាល់គ្នាជាបរិសុទ្ធក្នុងព្រះនេត្ររបស់ព្រះអង្គដោយសារសេចក្តីជំនឿរបស់យើងក្នុងព្រះយេស៊ូវ។ អ្វីៗផ្សេងទៀតក្នុងជីវិតគ្រីស្ទានសុទ្ធតែចេញមកពីសេចក្តីពិតដ៏ស្រស់បំព្រងរបស់ព្រះគម្ពីរមួយនេះ៖ ការស្តាប់បង្គាប់របស់យើង ការរស់នៅជាជីវិតបរិសុទ្ធ ការមានចិត្តដូចជាព្រះយេស៊ូវ និងការបង្ហាញសេចក្តី ស្រឡាញ់របស់ព្រះអង្គដល់មនុស្សដទៃជាដើម។

`ចុះប្រសិនបើមាននរណាម្នាក់និយាយប្រាប់អ្នកថា «ខ្ញុំចង់ធ្វើជាគ្រីស្ទានខ្លាំងណាស់។ ប៉ុន្តែ ខ្ញុំមិនមានអារម្មណ៍ថាខ្ញុំបរិសុទ្ធសោះ» តើលោកអ្នកត្រូវឆ្លើយនឹងគាត់ ឬនាងដោយរបៀបណា?`