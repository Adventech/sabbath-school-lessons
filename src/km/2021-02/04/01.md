---
title:  សេចក្តីសញ្ញាដ៏នៅអស់កល្បជានិច្ច
date:  17/04/2021
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
និក្ខមនំ 3៖14; លោកុប្បត្ដិ 17៖ 1-6; លោកុប្បត្ដិ 41៖45; ដានីយ៉ែល 1៖7; លោកុប្បត្ដិ 15៖ 7-18; វិវរណៈ 14៖ 6, 7។

> <p>ខចងចាំ</p>
> «អញនឹងតាំងសញ្ញានឹងឯង ហើយនឹងពូជឯងតាមតំណរគេតទៅ ទុកជាសេចក្តីសញ្ញាដ៏ នៅអស់កល្បជានិច្ច ដើម្បីឲ្យអញបានធ្វើជាព្រះនៃឯង និងពូជឯងតទៅ» (លោកុប្បត្ដិ 17៖7)។

តើលោកអ្នកបានចងចាំពេលវេលាមួយដែលលោកអ្នកឈឺកាលពីនៅកុមារភាពដែរឬទេ? ប្រហែលជាលោកអ្នកមានជំងឺគ្រុនក្តៅ ឬផ្តាសាយ។ ឬប្រហែលជាលោកអ្នកមានជំងឺអ្វីមួយផ្សេងទៀត ដែលធ្វើឱ្យលោកអ្នកមានអារម្មណ៍មិនល្អ។ កាលណោះ លោកអ្នកបានភ្ញាក់ឡើងនៅពាក់កណ្តាលអធ្រាត្រដោយមាន គ្រុនក្តៅខ្លាំង។ បន្ទាប់មក លោកអ្នកក៏ឃើញម្តាយ ឬឪពុករបស់លោកអ្នកអង្គុយលើកៅអីក្បែរគ្រែរបស់លោកអ្នកដោយពន្លឺដ៏ស្រទន់នៅពេលយប់។

មនុស្សដែលរស់នៅលើផែនដីនេះបន្ទាប់ពីទឹកជំនន់រួច គឺប្រៀបដូចជាក្មេងម្នាក់ដែលមានជំងឺដូច្នោះដែរ។ នៅគ្រានោះអំពើបាប និងសេចក្តីអាក្រក់ក៏ចាប់ផ្តើមរីករាលដាលឡើងវិញនៅក្នុងចិត្ត មនុស្ស។ ព្រះជាម្ចាស់ទ្រង់ប្រៀបបានទៅនឹងឪពុកម្តាយដែលអង្គុយក្បែរកូនរបស់ទ្រង់ដែលមានជំងឺ។ ព្រះអង្គមានផែនការដើម្បីធ្វើឱ្យមនុស្សបានប្រសើរឡើងវិញ។ ទ្រង់បានត្រាស់ហៅលោកអាប់រ៉ាមឱ្យ ចាប់ផ្តើមក្រុមគ្រួសារមួយដែល នឹងបង្រៀន មនុស្សផ្សេងទៀតអំពីព្រះជាម្ចាស់ និងផែនការរបស់ទ្រង់ ក្នុងការជួយសង្គ្រោះមនុស្ស។

ព្រះបានតាំងសញ្ញាជាមួយនឹងលោកអាប់រ៉ាមនិងកូនចៅរបស់លោកតរៀងមក។ សេចក្តីសញ្ញា នោះបានសម្តែងអោយមនុស្សបានដឹងកាន់តែច្បាស់ឡើងអំពីផែនការរបស់ព្រះដើម្បីជួយសង្គ្រោះ មនុស្សចេញពីអំពើបាប។ ព្រះជាម្ចាស់ទតឃើញថាមនុស្សកំពុងតែត្រូវការសេចក្តីសង្រ្គោះ ម្ល៉ោះហើយ ព្រះអង្គនឹងមិនបោះបង់ពួកគេចោលឡើយ។ ទ្រង់បានសន្យាថាទ្រង់នឹងជួយសង្គ្រោះពួកគេជាមិនខាន។ សប្តាហ៍នេះ យើងនឹងពិនិត្យមើលកិច្ចសន្យានៃសេចក្តីសង្គ្រោះដ៏អស្ចារ្យនៅក្នុងសេចក្តីសញ្ញា ដែលព្រះបានធ្វើជាមួយលោកអាប់រ៉ាម។