---
title:  ព្រះដែលមានគ្រប់ព្រះចេស្តា
date:  19/04/2021
---

**«លុះដល់អាប់រ៉ាមអាយុ99ឆ្នាំ នោះព្រះយេហូវ៉ាទ្រង់លេចមកឯគាត់ប្រាប់ថា អញជាព្រះដ៏ មានគ្រប់ព្រះចេស្តា ចូរឯងដើរនៅមុខអញ ហើយឲ្យបានគ្រប់លក្ខណ៍ចុះ» (លោកុប្បត្ដិ 17: 1) ។**

ព្រះអម្ចាស់បានបង្ហាញអង្គទ្រង់អោយអ័ប្រាហាំបានឃើញជាច្រើនដងកាលពីលើកមុន (លោកុប្បត្ដិ 12៖1, 7; លោកុប្បត្ដិ 13៖14; លោកុប្បត្ដិ 15៖ 1, 7, 18) ។ ឥឡូវនេះនៅក្នុងលោកុប្បត្តិ 17៖1 ព្រះជាម្ចាស់បានបង្ហាញអង្គទ្រង់ដល់លោកអាប់រ៉ាមម្តងទៀត។ ព្រះជាម្ចាស់បានប្រកាសព្រះនាមរបស់ព្រះអង្គថា «ព្រះដ៏មានគ្រប់ព្រះចេស្តា»។ ឈ្មោះនេះត្រូវបានប្រើតែនៅក្នុងកណ្ឌគម្ពីរលោកុប្បត្ដិ និងនៅក្នុងកណ្ឌគម្ពីរយ៉ូបប៉ុណ្ណោះ។ ឈ្មោះ «ព្រះដ៏មានគ្រប់ព្រះចេស្តា» បកប្រែពីពាក្យថា៖ «អែលសាដាយ» (El Shaddai)។ «អែល» គឺជាឈ្មោះមូលដ្ឋានប្រើសម្រាប់សំដៅលើព្រះដែលមនុស្សបានប្រើនៅសម័យនោះ។ យើងមិនដឹងប្រាកដថាឈ្មោះ «សាដាយ» មានន័យយ៉ាងដូចម៉េចនោះទេ។ ប៉ុន្តែ យើងជឿថាវាមានន័យថា «គ្រប់ព្រះចេស្តា»។ (ចូរប្រៀបធៀបខគម្ពីរអេសាយ 13៖6 និងយ៉ូអែល 1៖15) ឈ្មោះ«អែល-សាដាយ» បង្ហាញយើងពីគំនិតសំខាន់មួយស្តីអំពីព្រះ។ ទ្រង់ជាព្រះដែលមាន ឫទ្ធានុភាព និងខ្លាំងពូកែ រីឯមនុស្សវិញគឺមានលក្ខណៈទន់ខ្សោយ។

`សូមអានខគម្ពីរលោកុប្បត្ដិ 17៖1-6។ នៅក្នុងខទាំងនេះព្រះជាម្ចាស់បានប្រកាសដល់លោក អាប់រ៉ាមនូវថាមពលនិងព្រះចេស្ដារបស់ទ្រង់។ តើលោកអ្នកគិតថាហេតុអ្វីបានជាព្រះជាម្ចាស់ចង់អោយ លោកអាប់រ៉ាមដឹងអំពីអំណាចនិងព្រះចេស្ដារបស់ទ្រង់នៅពេលនេះ? តើទ្រង់មានបន្ទូលយ៉ាងដូចម្តេចដែលបង្ហាញថាអាប់រ៉ាមត្រូវការទុកចិត្តលើអំណាច និងចេស្តានោះ?`

ខគម្ពីរលោកុប្បត្តិ 17៖1-6 ក៏អាចត្រូវបានសរសេរតាមវិធីនេះដែរថា៖ «ព្រះជាម្ចាស់បង្ហាញ អង្គទ្រង់ដល់អាប់រ៉ាម ហើយក៏មានព្រះបន្ទូលថា៖ «អញជា អែល-សាដាយ (ព្រះដ៏មានសព្វព្រះចេស្តា)។ ចូរគោរពប្រតិបត្តិដល់អញ ហើយរស់នៅដោយសុចរិត។ ប្រសិនបើឯងស្តាប់បង្គាប់តាមអញ នោះអញ នឹងតាំងសញ្ញានឹងឯង អញនឹងប្រទានឱ្យឯងមានកូនចៅជាច្រើន . . . . ឯងនឹងក្លាយជាឪពុកនៃ សាសន៍ជាច្រើន. . . . អញនឹងប្រទានឱ្យឯងនូវភាពជោគជ័យគ្រប់បែបយ៉ាង។ ឈ្មោះ «អែល-សាដាយ» ក៏ត្រូវបានសរសេរនៅក្នុងខព្រះគម្ពីរលោកុប្បត្ដិ 28៖3 ដែរ។ នៅក្នុងខនេះអ៊ីសាកបាននិយាយថា៖ អែល - សាដាយ នឹងប្រទានពរដល់យ៉ាកុបហើយនឹងចម្រើនឱ្យគាត់មានកូនចៅជាច្រើន និងទទួលបាន នូវភាពជោគជ័យ។

នៅកន្លែងផ្សេងទៀតនៅក្នុងគម្ពីរលោកុប្បត្តិ អែល-សាដាយ បានតាំងកិច្ចសន្យាជាមួយមនុស្ស ដែលកិច្ចសន្យានេះដូចគ្នានឹងកិច្ចសន្យាដែលទ្រង់បានតាំងជាមួយលោកអាប់រ៉ាមដែរ។ សូមអានខគម្ពីរ លោកុប្បត្ដិ 35៖11; លោកុប្បត្ដិ 43៖14; និងលោកុប្បត្ដិ 49៖25 ។ នៅក្នុងខទាំងនេះ យើង សង្កេតឃើញថាព្រះជាម្ចាស់ចង់ប្រទាននូវអំណោយទានដ៏ល្អដល់អ្នកដែលស្តាប់បង្គាប់ទ្រង់ហើយស្វែង រកទ្រង់ដោយសេចក្តីជំនឿ។

`អ្នកខ្លះនិយាយថាឈ្មោះមិនសំខាន់ទេ។ ចុះតើវានឹងទៅជាយ៉ាងណាប្រសិនបើព្រះនាមរបស់ ព្រះអម្ចាស់គឺជាព្រះនាមនៃ«ព្រះដែលទន់ខ្សោយវិញនោះ»? តើសេចក្តីសង្ឃឹមនោះផ្តល់ឱ្យលោកអ្នកនូវ សេចក្តីសង្ឃឹមយ៉ាងណា? គ្មានទេ មែនទេ? តើព្រះនាម អែល-សាដាយ ផ្តល់នូវសេចក្តីកំសាន្តចិត្តដល់ យើងរាល់គ្នាយ៉ាងដូចម្តេច?`