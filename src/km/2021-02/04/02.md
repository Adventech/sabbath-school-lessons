---
title:  ព្រះជាម្ចាស់និងការតាំងសញ្ញាជាមួយលោកអ័ប្រាហាំ
date:  18/04/2021
---

**«នោះទ្រង់មានព្រះបន្ទូលទៅគាត់ថា អញជាព្រះយេហូវ៉ា ដែលនាំឯងចេញពីស្រុកអ៊ើររបស់សាសន៍ខាល់ដេ មកដើម្បីនឹងឲ្យស្រុកនេះដល់ឯងទុកជាកេរអាករ » (លោកុប្បត្ដិ 15៖7)។**

តើលោកអ្នកគិតយ៉ាងណានៅពេលដែលលោកអ្នកបានអានឈ្មោះទាំងនេះ៖ អាល់បឺតអែងស្តែង? ម៉ាទីន លូធើរ ឃីង ជូនញ័រ (Martin Luther King Jr.)? ហ្គេនឌី (Ghandi)? ឬ ឌ័រកាស (Dorcas)? ឈ្មោះ នីមួយៗធ្វើឱ្យអ្នកគិតអំពី សេចក្តីជំនឿ បុគ្គលិកលក្ខណៈ ឬភាពជោគជ័យ របស់បុគ្គលទាំងនោះមែនទេ?

នៅសម័យព្រះគម្ពីរ មនុស្សដែលរស់នៅតំបន់ជិតបូព៌ាប្រទេស យល់ថាឈ្មោះនីមួយៗពិតជាសំខាន់ណាស់។ «ប្រជាជនហេព្រើរតែងតែមានអារម្មណ៍ថាឈ្មោះរបស់មនុស្សម្នាក់បានបង្ហាញពួកគេនូវអ្វីដែលពិសេសអំពីបុគ្គលិកលក្ខណៈរបស់ពួកគេម្នាក់ៗ។ ហើយពួកគេក៏ជឿថាឈ្មោះបានបង្ហាញ ពួកគេពីអ្វីដែលឪពុកម្តាយកំពុងគិត ឬមានអារម្មណ៍នៅពេលពួកគេដាក់ឈ្មោះកូនរបស់ពួកគេនោះ។ ពេលខ្លះឈ្មោះបានបង្ហាញនូវរឿងដែលសំខាន់ស្តីអំពីអ្វីដែលកំពុងកើតឡើងនៅលើទឹកដីអំឡុងពេលដែល ទារកចាប់កំណើត»។ ដកស្រង់ពី The SDA Bible Commentary, volume 1, page 523, adapted។

នៅពេលដែលព្រះជាម្ចាស់បានធ្វើសេចក្តីសញ្ញាជាមួយលោកអាប់រ៉ាមដំបូងនោះ ព្រះអង្គបាន ប្រាប់លោកអាប់រ៉ាមថាឈ្មោះរបស់ទ្រង់គឺយេហូវ៉ា។ «យេហូវ៉ា» ត្រូវបានគេសរសេរថា «ព្រះអម្ចាស់» នៅក្នុងទម្រង់ជាអក្សរធំ (សូមអានលោកុប្បត្ដិ 15៖7) ។ ដូច្នេះពិតប្រាកដណាស់ ខគម្ពីរលោកុប្បត្ដិ 15៖7 ចែងថា៖ « អញជាព្រះយេហូវ៉ា ដែលនាំឯងចេញពីស្រុកអ៊ើររបស់សាសន៍ខាល់ដេ. . . . »។

ឈ្មោះថា «យេហូវ៉ា» ត្រូវបានសរសេរ 6,828 ដងក្នុងគម្ពីរសញ្ញាចាស់។ ឈ្មោះនេះឯងមាន បង្កប់នូវសេចក្តីអាថ៌កំបាំង។ ពាក្យនេះអាចមកពីកិរិយាស័ព្ទនៃភាសាហេព្រើរ «ហាយ៉ា» ដែលមាន ន័យថា៖ «ក្លាយជា»។ រឿងនេះប្រាប់យើងថាឈ្មោះយេហូវ៉ាអាចមានន័យថា «ព្រះដ៏គង់នៅអស់កល្ប ជានិច្ច» ឬ «ព្រះដែលមានព្រះជន្មអស់កល្ប»។ ឈ្មោះទាំងនេះបង្ហាញយើងថាព្រះតែងតែមានព្រះជន្មគង់នៅ ហើយក៏ជាអ្នកដែលយើងអាចទុកចិត្តបានផងដែរ។ ទ្រង់គឺជាព្រះដ៏មានព្រះជន្មរស់។ រាល់ជីវិត ទាំងអស់ចាប់ផ្តើមឡើងជាមួយទ្រង់។ ចូរប្រៀបធៀប «យេហូវ៉ា» ទៅនឹងព្រះរបស់ប្រជាជននៅសម័យ ព្រះគម្ពីរ។ ព្រះទាំងនេះមិនមានជីវិតនោះទេ លុះត្រាតែមនុស្សបង្កើតពួកគេឡើងប៉ុណ្ណោះ។

នៅក្នុងខគម្ពីរនិក្ខមនំ 3៖14 ព្រះជាម្ចាស់ទ្រង់បានពន្យល់អំពីអត្ថន័យរបស់ពាក្យថា «យេហូវ៉ា» ថា៖ «អញជាព្រះដ៏ជាព្រះ» (ERV) ។ អត្ថន័យនេះបង្ហាញយើងថាព្រះតែងតែមានព្រះជន្មរស់នៅ។ ឈ្មោះ របស់ទ្រង់ក៏បង្ហាញយើងដែរថាព្រះអង្គគ្រប់គ្រងលើអតីតកាលបច្ចុប្បន្នកាល និងអនាគតកាលផងដែរ។

«យេហូវ៉ា» គឺជាព្រះនាមផ្ទាល់របស់ព្រះដែរ។ «ព្រះយេហូវ៉ា» គឺជាអ្នកដែលនាំអាប់រ៉ាមចេញពីស្រុកអ៊ើរ។ ឈ្មោះនេះភ្ជាប់ព្រះអម្ចាស់ទៅនឹងសេចក្តីសញ្ញាដែលព្រះអង្គបានធ្វើជាមួយនឹងលោក អាប់រ៉ាមនៅក្នុងខព្រះគម្ពីរលោកុប្បត្ដិ 12៖1-3 ។ ព្រះជាម្ចាស់ចង់អោយអាប់រ៉ាមស្គាល់ព្រះនាមរបស់ ទ្រង់ផ្ទាល់។ ព្រះនាមរបស់ព្រះជាម្ចាស់បង្ហាញយើងថាព្រះទ្រង់ជានរណា៖ ព្រះអង្គគឺជាសេចក្តីស្រឡាញ់។ ចំណេះដឹងពិសេសអំពីព្រះនេះនឹងបង្រៀនយើងឱ្យទុកចិត្តលើកិច្ចសន្យារបស់ទ្រង់ (ទំនុកដំកើង 9៖10; ទំនុកដំកើង 91៖14) ។