---
title:  ការក្រឡេកមើលសេចក្តីសញ្ញាក្នុងព្រះគម្ពីរ
date:  03/04/2021
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
លោកុប្បត្ដិ 9៖15; អេសាយ 54៖9; លោកុប្បត្ដិ 12៖ 1-3; កាឡាទី 3៖6-9, 29; និក្ខមនំ 6៖1-8; យេរេមា 31៖33, 34។

> <p>ខចងចាំ</p>
> «ដូច្នេះបើឯងរាល់គ្នានឹងស្តាប់តាមអញឥឡូវ ហើយកាន់តាមសេចក្តីសញ្ញារបស់អញ នោះឯង រាល់គ្នានឹងបានដាច់ជារបស់ផងអញលើសជាងអស់ទាំងសាសន៍ ដ្បិតផែនដីទាំងមូលជារបស់ផងអញ» (និក្ខមនំ 19៖5)។

កាលពីសប្ដាហ៍មុន យើងបានសិក្សាអំពីបែបផែនដែលបាបបានចាប់កំណើត។ សប្តាហ៍នេះយើង នឹងពិនិត្យមើលប្រធានបទដែលយើងនឹងត្រូវសិក្សាប្រចាំត្រីមាសទាំងមូល។ យើងនឹងក្រឡេកមើលត្រួសៗអំពីសេចក្តីសញ្ញាដំបូងដែលព្រះបានតាំងជាមួយនឹងរាស្ត្ររបស់ទ្រង់នៅក្នុងព្រះគម្ពីរសញ្ញាចាស់។ សេចក្តីសញ្ញានីមួយៗបង្ហាញយើងអំពីសេចក្តីពិតក្នុងពេលបច្ចុប្បន្ន។ សេចក្តីពិតនៃបច្ចុប្បន្នគឺជាសេចក្តីពិតដែល មនុស្សត្រូវការបំផុតក្នុងសម័យកាលរបស់ពួកគេ។ រាល់សេចក្តីសញ្ញាក្នុងព្រះគម្ពីរសញ្ញាចាស់បង្ហាញ យើងអំពីឈើឆ្កាង។ ព្រះយេស៊ូវបានស្ថាបនានូវសេចក្តីសញ្ញាថ្មីជាមួយនឹងរាស្ត្ររបស់ទ្រង់នៅលើឈើឆ្កាង។ ព្រះយេស៊ូវបានសន្យាថា ទ្រង់នឹងជួយសង្រ្គោះរាស្ត្ររបស់ទ្រង់ចេញពីអំពើបាប។ ព្រះលោហិតរបស់ទ្រង់ជាសក្ខីកម្មបង្ហាញយើងថាទ្រង់នឹងរក្សានូវកិច្ចសន្យារបស់ទ្រង់។ ក្នុងនាមជាគ្រីស្ទាន យើងរាល់គ្នាបានចូលរួមក្នុងសេចក្តីសញ្ញាថ្មីនេះជាមួយព្រះ ដោយមានសេចក្តីជំនឿលើព្រះលោហិតរបស់ ព្រះយេស៊ូវ។

ក្នុងសប្តាហ៍នេះ យើងនឹងពិនិត្យមើលសេចក្តីសញ្ញាផ្សេងៗនៅក្នុងគម្ពីរសញ្ញាចាស់ជាប្រចាំថ្ងៃ។ យើងនឹងចាប់ផ្តើមជាមួយនឹងសេចក្តីសញ្ញាដែលព្រះបានតាំងឡើងជាមួយលោកណូអេ ដើម្បីជួយសង្គ្រោះ លោក និងក្រុមគ្រួសារអោយរួចពីគ្រោះទឹកជំនន់។ បន្ទាប់មកយើងនឹងពិនិត្យមើលសេចក្តីសញ្ញាដែលព្រះ បានធ្វើជាមួយលោកអ័ប្រាហាំ ដែលសេចក្តីសញ្ញានេះគឺជាកិច្ចសន្យាសម្រាប់យើងទាំងអស់គ្នា។ បន្ទាប់មក យើងនឹងពិនិត្យមើលសេចក្តីសញ្ញានៅលើភ្នំស៊ីណាយ ហើយនៅទីផុតយើងនឹងបញ្ចប់ជាមួយនឹងសេចក្តីសញ្ញា ថ្មី។