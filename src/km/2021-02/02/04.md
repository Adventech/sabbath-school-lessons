---
title:  សេចក្តីសញ្ញាជាមួយអ័ប្រាហាំ
date:  06/04/2021
---

**«អញនឹងឲ្យពរដល់អស់អ្នកណាដែលឲ្យពរដល់ឯង ហើយនឹងដាក់បណ្តាសាដល់អស់អ្នកណាដែលផ្តាសាឯង គ្រប់ទាំងគ្រួនៅផែនដីនឹងបានពរដោយសារឯង» (លោកុប្បត្ដិ 12៖ 3)។**

`សូមអានខគម្ពីរលោកុប្បត្ដិ 12៖1-3។ ចូររៀបរាប់នូវសេចក្តីសន្យាដែលព្រះបានធ្វើជាមួយនឹងលោកអាប់រ៉ាម។`

`សូមក្រឡេកមើលការសន្យាដ៏មានអានុភាពដែលព្រះបានតាំងជាមួយលោកអាប់រ៉ាមថា៖ «គ្រប់ ទាំងគ្រួនៅផែនដីនឹងបានពរដោយសារឯង» (លោកុប្បត្តិ 12៖3) ។ តើសេចក្តីសន្យានេះមានន័យយ៉ាងដូចម្តេច? តើព្រះជាម្ចាស់ប្រើអាប់រ៉ាមដើម្បីប្រទានពរដល់ប្រជាជនទាំងអស់នៅលើផែនដីយ៉ាងដូចម្តេច? សម្រាប់ចម្លើយសូមអាននៅខព្រះគម្ពីកាឡាទី 3៖6-9 ។ តើខគម្ពីរលោកុប្បត្តិ 12៖3 អាចជាកិច្ចសន្យា អំពីព្រះយេស៊ូវជាព្រះអង្គសង្រ្គោះយ៉ាងដូចម្តេច? (សូមអានខគម្ពីរកាឡាទី 3៖29)។`

នៅក្នុងខគម្ពីរលោកុប្បត្តិ 12៖1-3 យើងបានដឹងថាព្រះបានបង្ហាញអង្គទ្រង់ដល់លោកអាប់រ៉ាម បានឃើញជាលើកដំបូង។ ទ្រង់បានសន្យាថានឹងធ្វើជាមិត្តរបស់អាប់រ៉ាម។ ព្រះអង្គមានព្រះបន្ទូលថាពួកគេ នឹងមានមិត្តភាពដ៏ស្និទ្ធស្នាល និងយូរអង្វែង។ ទ្រង់បានសន្យានូវការទាំងអស់នេះជាមួយនឹងលោកអាប់រ៉ាម មុនពេលដែលព្រះអង្គបានមានបន្ទូលអំពីសេចក្តីសញ្ញាជាមួយនឹងគាត់ គឺទ្រង់បែរជានិយាយអំពីកិច្ចការ ទាំងនេះនៅពេលក្រោយវិញ (សូមអានខគម្ពីរលោកុប្បត្ដិ 15៖4-22; លោកុប្បត្តិ 17៖1-14)។ សំរាប់ពេលនេះ ព្រះជាម្ចាស់ ទ្រង់បានចងនូវមិត្តភាពជាមួយនឹងលោកអាប់រ៉ាមសិន។ នេះគឺជាការប្រោស ប្រទានដ៏គួរឱ្យស្ងប់ស្ងែងណាស់។ សូមបងបងប្អូនពិចារណាមើលចុះ មនុស្សមានបាបម្នាក់បានទទួលនូវឱកាសក្លាយជាមិត្ដសម្លាញ់ដ៏ជិតស្និទ្ធជាមួយនឹងព្រះជាម្ចាស់ដែលបានបង្កើតខ្លួនមក និងរបស់សព្វសារពើ ផ្សេងទៀតនោះ អូ! រាល់ពេលដែលព្រះជាម្ចាស់មានបន្ទូលថា៖ «យើងនឹង» នៅក្នុងខគម្ពីរលោកុប្បត្តិ 12៖ 1-3 យើងក៏ដឹងភ្លាមនូវអ្វីដែលព្រះបានប្រទានដល់លោកអាប់រ៉ាមជាយ៉ាងណានោះ។ ការផ្តល់ជូននូវ មិត្តភាព និងសេចក្តីសន្យារបស់ព្រះ នោះមានឥទ្ធិពលសម្បើមណាស់។

នៅមានទៀត។ ព្រះជាម្ចាស់ទ្រង់បានត្រាស់បង្គាប់នូវរឿងមួយដល់លោកអាប់រ៉ាម។ សេចក្តីបង្គាប់ នេះគឺជាកិច្ចសាកល្បងមួយ «ចូរទៅ» (លោកុប្បត្ដិ 12៖1)។ អាប់រ៉ាមបានសម្តែងនូវសេចក្តីជំនឿរបស់គាត់ ដោយការប្រតិបត្តិតាម (ហេព្រើរ 11៖8)។ ប៉ុន្តែលោកអាប់រ៉ាមមិនបានស្តាប់បង្គាប់ព្រះ ដោយសារចង់ទទួល បានព្រះពរពីព្រះនោះទេ តែលោកធ្វើដូច្នោះដោយសារតែសេចក្តីជំនឿ និងសេចក្តីស្រឡាញ់ចំពោះព្រះវិញ។ អាប់រ៉ាមក៏ចង់ធ្វើជាមិត្ដសម្លាញ់នឹងព្រះដែរ។ នោះហើយជាមូលហេតុដែលលោកអាប់រ៉ាមស្តាប់បង្គាប់ព្រះ ជាម្ចាស់។ ជាការពិតណាស់ អាប់រ៉ាមមានសេចក្តីជំនឿលើព្រះនិងសេចក្តីសន្យារបស់ទ្រង់។ ដោយសារ ការនេះឯង បានជាគាត់ចាកចេញពីក្រុមគ្រួសារ និងស្រុកកំណើតរបស់គាត់នៅហើយទៅកាន់ទឹកដីថ្មី។ ការគោរពប្រតិបត្តិរបស់លោកអាប់រ៉ាមបង្ហាញពីគោលជំនឿរបស់គាត់ទៅកាន់មនុស្សនិងទេវតាទាំងឡាយ។

អាប់រ៉ាមបង្ហាញយើងពីទំនាក់ទំនងរវាងសេចក្តីជំនឿនិងការប្រព្រឹត្ដ។ យើងបានសង្រ្គោះដោយសារ ជំនឿ។ សេចក្តីជំនឿរបស់យើងបាននាំឱ្យយើងគោរពប្រតិបត្តិតាមព្រះ។ ដំបូងឡើយព្រះជាម្ចាស់បានសន្យា ថានឹងជួយសង្គ្រោះយើងជាមុនសិន បន្ទាប់មកទើបនាំអោយយើងមានការប្រព្រឹត្តល្អ។ ការគោរពប្រតិបត្តិ គឺជាផលផ្លែចេញពីអ្វីដែលព្រះបានធ្វើសម្រាប់យើងរួចហើយ។ សេចក្តីជំនឿនេះបង្ហាញពីច្បាប់ដ៏សំខាន់នៅក្នុងខគម្ពីរយ៉ូហានទី1 4៖19 «យើងស្រឡាញ់ទ្រង់ពីព្រោះទ្រង់បានស្រឡាញ់យើងជាមុន» (យ៉ូហាន ទី1 4៖19)។