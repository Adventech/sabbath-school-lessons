---
title:  សេចក្តីសញ្ញាជាមួយលោកណូអេ
date:  13/04/2021
---

**«តែអញនឹងតាំងសេចក្តីសញ្ញាអញចំពោះឯង ហើយឯងនឹងចូលទៅក្នុងទូកធំនោះ ព្រមទាំង ប្រពន្ធកូន និងកូនប្រសាឯងជាមួយនឹងឯងដែរ» (លោកុប្បត្ដិ 6៖18) ។**

`ខគម្ពីរលោកុប្បត្តិ 6៖18 បង្ហាញយើងពីផ្នែកសំខាន់ៗនៃសេចក្តីសញ្ញាដែលព្រះបានតាំង ឡើងជាមួយមនុស្ស៖ ព្រះជាម្ចាស់និងមនុស្សបានតាំងសេចក្តីសញ្ញានេះជាមួយគ្នា។ សាមញ្ញណាស់មែន ទេ?`

មែនហើយ ប៉ុន្តែនៅមានរឿងលើសជាងនោះទៅទៀតចំពោះសេចក្តីសញ្ញានេះ ដែលយើងនឹង ពិនិត្យមើលដូចតទៅនេះ៖ (1) ខគម្ពីរលោកុប្បត្តិ 6៖18 បង្ហាញយើងថាសេចក្តីសញ្ញានេះត្រូវ រួមបញ្ចូល ទាំងការគោរពប្រតិបត្តិរបស់មនុស្សផងដែរ។ ព្រះជាម្ចាស់បានមានបន្ទូលទៅកាន់លោកណូអេថា លោក និងក្រុមគ្រួសាររបស់លោកត្រូវតែចូលទៅក្នុងទូកនោះ។ ដូច្នេះ ពួកគេម្នាក់ៗមានចំណែកដែលត្រូវធ្វើ។ ប្រសិនបើពួកគេមិនបំពេញតាមផ្នែករបស់ខ្លួនទេនោះ ពួកគេនឹងរំលោភនូវសេចក្តីសញ្ញានោះហើយ។ ចុះតើនឹងមានអ្វីកើតឡើងប្រសិនបើលោកណូអេបានបដិសេធចំពោះព្រះវិញនោះ? ហើយចុះវានឹងទៅជាយ៉ាងណាប្រសិនបើណូអេយល់ព្រមនឹងព្រះ ប៉ុន្តែក្រោយមកបែរជាផ្លាស់ប្តូរគំនិតរបស់គាត់ពេលក្រោយ វិញនោះ? តើលោកអ្នកគិតថានឹងមានអ្វីកើតឡើងចំពោះណូអេនិងគ្រួសាររបស់គាត់?

`ព្រះមានបន្ទូលថាសេចក្តីសញ្ញានេះគឺជា «សេចក្តីសញ្ញារបស់អញ» (លោកុប្បត្ដិ 6៖18)។ តើពាក្យថា «អញ» បង្ហាញអ្វីខ្លះអំពីសេចក្តីសញ្ញាជាមួយព្រះ? ចុះយ៉ាងណាដែរប្រសិនបើព្រះដាក់ឈ្មោះ សេចក្តីសញ្ញានេះថា «សេចក្តីសញ្ញារបស់យើង» វិញនោះ? តើវានឹងធ្វើឱ្យរឿងនេះខុសគ្នាយ៉ាងដូចម្តេច? ហេតុអ្វីបានជាការដែលព្រះមានបន្ទូលថាសេចក្តីសញ្ញានេះគឺជារបស់ទ្រង់ជាការសំខាន់ម្លេ៉ះ?`

សេចក្តីសញ្ញាជាមួយព្រះគឺតែងតែធ្វើឡើងរវាងព្រះនិងមនុស្ស។ ពាក្យថា «របស់អញ» ជួយ យើងអោយឃើញថាព្រះកំពុងតែបង្ហាញណូអេនូវការពេញព្រះទ័យ ឬប្រកបដោយព្រះគុណរបស់ទ្រង់។ ដូចដែលយើងបានឃើញកាលពីម្សិលមិញ ព្រះគុណគឺជាអំណោយនៃសេចក្តីមេត្តាករុណា ដែលព្រះបាន ប្រទានដល់មនុស្សមានបាប។ ព្រះជាម្ចាស់បានប្រទាននូវអំណោយទាននៃសេចក្តីមេត្តាករុណារបស់ ទ្រង់ ដើម្បីអត់ទោសចំពោះអំពើបាបនៃយើងរាល់គ្នា។ ដូច្នេះ ហើយពាក្យថា «អញ» ជួយអោយយើងយល់បានថាសេចក្តីសញ្ញានេះមិនមែនធ្វើឡើងរវាងបុគ្គលពីរនាក់ដែលមានភាពស្មើគ្នានោះទេ។ មនុស្ស មិនអាចស្មើនឹងព្រះបានទេ។ ព្រះមិនចាំបាច់ពឹងផ្អែកលើយើងក្នុងការសម្រេចផែនការទាំងអស់នោះទេ។ នោះហើយជាមូលហេតុដែលសេចក្តីសញ្ញាគឺជារបស់ផងទ្រង់ ហើយមិនមែនជារបស់យើងនោះទេ។ លោកអ្នកអាចចោទសួរថា៖ «ប៉ុន្តែ ព្រះទទួលបានអ្វីមួយពីសេចក្តីសញ្ញានេះមែនទេ?» មិនមែនតាមរបៀប ដែលយើងសម្រេចការនោះទេ។ ព្រះជាម្ចាស់អាចប្រទាននូវអំណោយទានជាជីវិតដ៏អស់កល្បជានិច្ចដល់យើងរាល់គ្នា កាលណាយើងព្រមទទួលយកនូវសេចក្តីសញ្ញារបស់ទ្រង់។ សេចក្តីសង្រ្គោះរបស់យើងរាល់គ្នាធ្វើឱ្យព្រះជាម្ចាស់សព្វព្រះទ័យណាស់ (អេសាយ 53៖11)។ ប៉ុន្តែ សេចក្តីអំណរដែលព្រះទទួលបានពីការសង្រ្គោះរបស់យើងរាល់គ្នា មិនដូចគ្នានឹងអ្វីដែលព្រះបានទទួលពីសេចក្តីសញ្ញានោះទេ។

នេះជារឿងប្រៀបប្រដូចមួយ ដើម្បីជួយពន្យល់នូវសេចក្តីសញ្ញានេះ។ មានបុរសម្នាក់ធ្លាក់ពីលើ ទូកនៅពេលមានខ្យល់ព្យុះកើតឡើង។ មានអ្នកខ្លះនៅលើទូកនិយាយថាគេនឹងបោះខ្សែពួរទៅអោយបុរស ដែលនៅក្នុងទឹកនោះ។ ប៉ុន្តែ បុរសដែលនៅក្នុងទឹកត្រូវតែយល់ព្រមតោងខ្សែពួរនោះដែរ។ នោះហើយ ជារបៀបដែលសេចក្តីសញ្ញារវាងព្រះនិងមនុស្សមានបាបដំណើការ។ យើងរាល់គ្នា ត្រូវតែទទួលយកនូវអ្វីដែលព្រះជាម្ចាស់ប្រទានមកយើងដើម្បីសង្គ្រោះយើងដែរ។