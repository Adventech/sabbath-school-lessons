---
title:  សេចក្តីសន្យានៃព្រះអង្គសង្រ្គោះ៖ ភាគទី2
date:  27/04/2021
---

**«តើយើងត្រូវធ្វើដូចម្តេច ប្រសិនបើយើងចង់មានសុភមង្គលដ៏ពិតប្រាកដនោះ? យើងត្រូវតែធ្វើ ដំណើរទៅស្រុកឆ្ងាយ។ យើងត្រូវតែមានឆន្ទៈក្នុងការធ្វើអ្វីមួយដែលយើងមិនធ្លាប់បានធ្វើពីមុនមក»។ ដកស្រង់ពី Thomas Browne, adapted។**

`សូមក្រឡេកមើលអត្ថបទស្រង់របស់លោកថូម៉ាស ប្រោន (Thomas Browne)ខាងលើ។ តើលោកអ្នកយល់ស្របនឹងវាឬក៏អត់? តើខគម្ពីរថែស្សាឡូនីចទី1 4៖16-18 និងវិវរណៈ 3៖12 ជួយ អ្នកឱ្យដឹងចម្លើយយ៉ាងដូចម្តេច?`

អូហ្គូសស្ទីន (Augustine) បានសរសេររៀបរាប់អំពីបញ្ហាបាបដែលជាផ្នែកមួយនៃជីវិតរបស់មនុស្សថា៖ «ជីវិតរបស់យើងម្នាក់ៗគឺពោរពេញទៅដោយអំពើអាក្រក់។ តាំងពីដំបូងឡើយ យើងបានឃើញថាពូជមនុស្សគ្រប់រូបគឺត្រូវបណ្តាសាហើយ។ ដំបូង សូមលោកអ្នកសញ្ជឹងគិតអំពីបញ្ហាដែលកើតឡើងដោយសារតែអ្វីៗដែលយើងចង់ដឹងនិងមិនដឹង។ បន្ទាប់មក សូមគិតអំពីរឿងឥតប្រយោជន៍ និងរឿង ល្ងីល្ងើផ្សេងៗ ដែលយើងជាប់ចិត្តយ៉ាងខ្លាំង។ សេចក្តីស្រឡាញ់របស់យើងចំពោះរឿងឥតប្រយោជន៍ ទាំងនេះគឺប្រៀបដូចជាការផឹកថ្នាំពុលដែរ។ ការជាប់ចិត្តនឹងរឿងបែបនេះនឹងបណ្តាលឱ្យយើងឈឺចិត្ត ទុក្ខព្រួយ និងភ័យខ្លាច។ មនុស្សខ្លះមានអារម្មណ៍រីករាយនៅពេលដែលពួកគេបានធ្វើសង្រ្គាម សម្លាប់ និងបង្កឱ្យមានការខ្វែងគំនិតគ្នា។ មនុស្សផ្សេងទៀតចូលចិត្តលួច។ គ្រប់ផ្នែកនៃចិត្តរបស់មនុស្សមាន ពោរពេញទៅដោយមោទនភាព ភាពលោភលន់ និងការបំពានច្បាប់គ្រប់បែបយ៉ាង។ មនុស្សធ្វើបាបប្រឆាំង នឹងព្រះ និងសាសនាគ្រប់ពេលវេលា។ ពួកគេកុហកនិងធ្វើបាបអ្នកជិតខាងរបស់ខ្លួន។ ពួកគេបោកប្រាស់ និងចូលចិត្តបំផ្លាញរបស់ជាកម្មសិទ្ធិនៃអ្នកដទៃ។ មនុស្សខ្លះបង្ខំមនុស្សផ្សេងទៀតឱ្យរួមភេទជាមួយខ្លួន។ មនុស្សផ្សេងទៀតរួមភេទជាមួយសមាជិកគ្រួសារខ្លួនឯង។ រីឯអំពើបាបខ្លះនោះគឺអាក្រក់ពន់ពេករកពាក្យ បរិយាយមិនចេញ។ រាល់អំពើបាប និងបំណងប្រាថ្នាដ៏លាក់កំបាំងនៅក្នុងចិត្តរបស់មនុស្សគ្រប់គ្នាគឺសុទ្ធ តែខុសឆ្គងទាំងអស់។ ហើយអ្វីដែលអាក្រក់ជាងនេះទៅទៀតនោះគឺប្រព័ន្ធតុលាការគ្មានភាពត្រឹមត្រូវ និងយុត្តិធម៌ឡើយ។ ឧក្រិដ្ឋកម្មបានកើតឡើងពាសពេញផែនដី ប៉ុន្តែគ្មាននរណាម្នាក់យកចិត្តទុកដាក់នោះទេ»។ ដកស្រង់ពី Augustine of Hippo, City of God, Gerald G. Walsh, translator (New York: Doubleday and Company, 1958), book 22, chapter 22, page 519, adapted។

អូហ្គូសស្ទីន (Augustine) បានសរសេរពាក្យដកស្រង់នេះជាង 1500 ឆ្នាំមុន។ ប៉ុន្តែវាក៏ បង្ហាញពីឧក្រិដ្ឋកម្មដែលកើតឡើងនៅក្នុងទីក្រុងទំនើបជាច្រើននាពេលបច្ចុប្បន្ននេះដែរ មែនទេ? មនុស្ស មិនបានផ្លាស់ប្តូរច្រើនទេ។ នោះហើយជាមូលហេតុដែលមនុស្សចង់គេចចេញពីសេចក្តីអាក្រក់នៅក្នុង ជីវិតនេះ។

យើងមានដំណឹងល្អ។ ពេលនេះ ប្រហែលជាជីវិតយើងពិបាកណាស់។ ប៉ុន្តែអនាគតហាក់ ដូចជាត្រចះត្រចង់ដោយសារតែព្រះយេស៊ូវ។ ព្រះយេស៊ូវបានរស់នៅ ព្រមទាំងបានសុគត ហើយមាន ព្រះជន្មរស់ឡើងវិញសំរាប់យើងរាល់គ្នា។ ទ្រង់នឹងជួយសង្គ្រោះយើងរាល់គ្នាពីអំពើបាប។ បច្ចុប្បន្ននេះ ទ្រង់គង់នៅស្ថានសួគ៌ធ្វើជាសម្ដេចសង្ឃរបស់យើងរាល់គ្នា។ សម្ដេចសង្ឃគឺជាមេដឹកនាំសាសនា។ ក្នុងនាមជាសម្ដេចសង្ឃរបស់យើងព្រះយេស៊ូវរក្សាសេចក្ដីសន្យាដែលព្រះបានតាំងជាមួយនឹងអ័ប្រាហាំព្រម ទាំងពួជពង្សរបស់លោកផងដែរ។ ព្រះយេស៊ូវនឹងជួយយើងរាល់គ្នាឱ្យមករកព្រះវរបិតាដើម្បីទទួលបាននូវសេចក្តីមេត្តាករុណានិងការអត់ទោសបាប។