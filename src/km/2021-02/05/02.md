---
title:  «អញនឹងការពារឯង»
date:  25/04/2021
---

**«ក្រោយការទាំងនោះមក ព្រះយេហូវ៉ាទ្រង់មានព្រះបន្ទូលនឹងអាប់រ៉ាមដោយការជាក់ស្តែងថា អាប់រ៉ាមអើយ កុំឲ្យខ្លាចអ្វីឡើយ អញជាខែល ហើយជារង្វាន់ដ៏ធំក្រៃលែងរបស់ឯង» (លោកុប្បត្ដិ 15៖1) ។**

`សូមអានខគម្ពីរលោកុប្បត្ដិ 15៖1-3 ។ តើអ្វីទៅជារឿងដំបូងដែលព្រះជាម្ចាស់បានមានបន្ទូលទៅកាន់លោកអាប់រ៉ាម? តើលោកអ្នកគិតថាហេតុអ្វីបានជាព្រះជាម្ចាស់មានបន្ទូលយ៉ាងដូច្នេះ? តើមានហេតុផលអ្វីទៅដែលអាប់រ៉ាមមានការភ័យខ្លាច?`

តើលោកអ្នកឃើញថាព្រះជាម្ចាស់បានមានព្រះបន្ទូលទៅកាន់លោកអាប់រ៉ាមថា «អញនឹង ការពារឯង» ទេ? ពាក្យថា «ឯង» ពិតជាគួរឱ្យចាប់អារម្មណ៍ណាស់។ «ឯង» គឺជាសព្វនាម។ ផ្នែកនៃការនិយាយនេះបង្ហាញអោយយើងឃើញថាព្រះជាម្ចាស់សព្វព្រះហឫទ័យចង់ចងមិត្តភាពជាមួយនឹងលោកអាប់រ៉ាមដោយផ្ទាល់។ ពាក្យថា «ឯង» ក៏បង្ហាញយើងផងដែរថាព្រះនឹងមានបន្ទូលជាមួយនឹងអាប់រ៉ាមមួយទល់នឹងមួយ ឬម្នាក់ទល់នឹងម្នាក់។ នោះឯងជាវិធីដែលព្រះនឹងប្រាស្រ័យទាក់ទងជាមួយ នឹងយើងទាំងអស់គ្នា។

ព្រះគម្ពីរ គខបបានសរសេរក្នុងខគម្ពីរលោកុប្បត្តិ 15៖1 តាមបែបនេះថា៖ «អាប់រ៉ាមអើយ កុំខ្លាចអ្វីឡើយ! យើងនឹងធ្វើជាខែលការពារអ្នក អ្នកនឹងទទួលរង្វាន់យ៉ាងធំ» (លោកុប្បត្ដិ 15៖1, គខប)។ តើលោកអ្នកបានឃើញទេថាព្រះជាម្ចាស់ បានប្រៀបធៀបអង្គទ្រង់ទៅនឹងខែលនោះ? តើព្រះជាម្ចាស់ មានលក្ខណៈដូចគ្នានឹងខែលការពារលោកអាប់រ៉ាមបានយ៉ាងដូចម្តេ៉ចទៅ? សូមសញ្ជឹងគិតអំពីលក្ខណៈ របស់ខែលទៅតាមការយល់ដឹងរបស់លោកអ្នក។ តើខែលមានមុខងារអ្វីខ្លះទៅ? តើពួកវាត្រូវបានប្រើសម្រាប់ ការពាររាងកាយរបស់យើងពីការវាយប្រហារដោយសត្រូវមែនទេ? យើងអាចលាក់ខ្លួននៅពីក្រោយខែលនៅពេលដែលយើងត្រូវបានវាយប្រហារ។ ពួកវានឹងការពារយើងឱ្យមានសុវត្ថិភាព។ ព្រះជាម្ចាស់ បានសម្តែងថាទ្រង់នឹងការពារអាប់រ៉ាមអោយរួចពីគ្រោះមហន្តរាយទាំងឡាយ។ គាត់នឹងរារាំង ហើយ ការពារអាប់រ៉ាមប្រៀបបាននឹងខែលដូច្នោះដែរ។ ពាក្យថា «ខែល» នេះត្រូវបានសរសេរឡើងដំបូងបង្អស់ នៅក្នុងព្រះគម្ពីរលោកុប្បត្ដិ 15៖1 ។ ពិតមែនហើយ អ្នកសរសេរព្រះគម្ពីរផ្សេងទៀតក៏បានលើកឡើង ថាព្រះជាម្ចាស់ប្រៀបបាននឹងខែល (ចោទិយកថា 33៖29; ទំនុកតម្កើង 18៖30; ទំនុកតម្កើង 84៖ 11; ទំនុកតម្កើង 144៖2) ។ ប៉ុន្តែខព្រះគម្ពីរលោកុប្បត្តិ 15៖1 គឺជាពេលវេលាតែមួយគត់ដែលព្រះ ទ្រង់ប្រសិទ្ធិនាមអង្គទ្រង់ថាជាខែលរបស់មនុស្សម្នាក់។

`នៅពេលដែលព្រះជាម្ចាស់បានប្រសិទ្ធិនាមអង្គទ្រង់ថាជាខែលរបស់នរណាម្នាក់នោះ តើការ នោះបានបង្ហាញយើងអ្វីខ្លះ? តើវាបង្ហាញអ្វីខ្លះដល់អាប់រ៉ាម ដែលនៅពេលបច្ចុប្បន្ននេះវាប្រហែលជាមិនបានបង្ហាញយើងទេ? តើសេចក្តីសន្យានេះមានសម្រាប់យើងដែរឬទេ? តើយើងអាចសុំអោយព្រះ ជាម្ចាស់ធ្វើជាខែលការពារយើងបានដែរឬទេ? តើកិច្ចសន្យានេះបង្ហាញថា នឹងគ្មានអ្វីមួយដែលនឹងនាំ ឱ្យយើងឈឺចាប់មែនទេ? ចូរពន្យល់។ តើព្រះជាម្ចាស់មានលក្ខណៈដូចជាខែលបានយ៉ាងដូចម្តេច? តើនិមិត្តរូបនេះមានអត្ថន័យយ៉ាងណាចំពោះលោកអ្នក?`

«ព្រះយេស៊ូវ ទ្រង់យកព្រះទ័យទុកដាក់ចំពោះយើង។ សេចក្តីស្រឡាញ់របស់ទ្រង់ដែលមាន ចំពោះយើងរាល់គ្នានោះ គឺមានទំងន់ជាងសេចក្តីស្រឡាញ់នៃម្តាយមានចំពោះកូនទៅទៀត. . . . ព្រះអង្គ សង្គ្រោះរបស់យើងទ្រង់នឹងតាមថែរក្សាលោកអ្នក។ ទ្រង់នឹងការពារហើយដឹកនាំលោកអ្នកអោយមានសុវត្ថិ- ភាព»។ ដកស្រង់ពី Ellen G. White, Sons and Daughters of God, page 77, adapted។