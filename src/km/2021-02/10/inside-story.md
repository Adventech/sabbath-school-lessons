---
title:  ព្រះវិហារសម្រាប់អ្នកទេសចរ
date:  04/06/2021
---

គ្រូគង្វាលថ្មីមានការភ្ញាក់ផ្អើលយ៉ាងខ្លាំងនៅពេលដែលលោកបានបង្ហាញខ្លួននៅព្រះវិហារ អន្តរជាតិសេវេនដេយ៍អាត់វេនទីស្ទ ប៊ូឆារេសត៍ Bucharest គឺជាព្រះវិហារតែមួយគត់ដែលនិយាយភាសាអង់គ្លេសនៅរដ្ឋធានីនៃប្រទេសរ៉ូម៉ានី ហើយមានតែសមាជិកតែបីនាក់ប៉ុណ្ណោះ។ អ្នកទាំងបីនាក់នោះគឺជាសាសន៍រ៉ូម៉ានី។ បីសប្តាហ៍ក្រោយមក លោកគ្រូគង្វាលបេនយ៉ាមីន ស្ទេន បានដឹងថា ម្នាក់ក្នុងចំណោមអ្នកទាំងបីនាក់នោះ គឺស្ត្រីអាយុ 21 ឆ្នាំកំពុងចាកចេញពីព្រះវិហារ។ គាត់ងឿងឆ្ងល់ថា ហេតុអ្វីបានជា ព្រះត្រាស់ហៅគាត់មកកាន់ព្រះវិហារដែលស្លាប់មួយនេះ។ គាត់បានអធិស្ឋានសួរទៅកាន់ព្រះថា៖ ហេតុអ្វីបានជាខ្ញុំមកទីនេះ? ហេតុអ្វីបានជាព្រះអង្គផ្តល់ការត្រាស់ហៅមួយនេះដល់ទូលព្រះបង្គំដូច្នេះ? នៅរំពេចនោះ ក៏មានអ្នកទេសចរជនជាតិអាមេរិកពីរនាក់បានដើរមកកាន់ឯមាត់ទ្វារ។ លោកបេនយ៉ាមីនបានដឹងថា ភ្ញៀវទេសចរទាំងនេះត្រូវការកន្លែងសម្រាប់ថ្វាយបង្គំព្រះ។ គាត់ក៏បានបន្ដការអធិស្ឋានទៀត។

ពីរបីសប្តាហ៍ក្រោយមក គាត់បានរកឃើញបុរសម្នាក់ស្លៀកពាក់ឈុតគ្រ័រសេ ហើយពាក់ក្រវាត់ក កំពុងតែរង់ចាំនៅខាងក្រៅព្រះវិហារ។ បុរសម្នាក់នោះរស់នៅប្រទេសប៉ូឡូញជាមួយនឹងក្រុមគ្រួសាររបស់ គាត់ ហើយធ្វើការនៅប្រទេសរ៉ូម៉ានី។ គាត់ធ្លាប់ជាសមាជិករបស់ព្រះវិហារគ្រីស្ទនៃក្រុមជំនុំមួយផ្សេងទៀត ប៉ុន្តែបន្ទាប់ពីបានសិក្សារៀនសូត្រព្រះគម្ពីរមក គាត់ក៏ចង់មកឯព្រះវិហារដែលរក្សាថ្ងៃសប្បាតហ៍។ លោកបេនយ៉ាមីនបានដឹងថា មានជនបរទេសជាច្រើនធ្វើការនៅប្រទេសរូម៉ានី ប៉ុន្តែមិនអាចនិយាយភាសារ៉ូម៉ានីទេ។ ពួកគេត្រូវការកន្លែងសម្រាប់ថ្វាយបង្គំព្រះ។

បន្ទាប់ពីច្រើនខែបានកន្លងផុតទៅ លោកបេនយ៉ាមីនបានស្នើឱ្យមានថ្នាក់សប្បាតហ៍ស្គូល និងពិធីថ្វាយបង្គំព្រះ នៅពេលព្រឹកនាថ្ងៃបរិសុទ្ធ។ រហូតមកទល់ពេលនោះ ព្រះវិហារមិនធ្លាប់មានថ្នាក់សប្បាតហ៍ស្គូលទេ ហើយការថ្វាយបង្គំព្រះដែលមានរយៈពេលមួយម៉ោងត្រូវបានរៀបចំឡើងនៅល្ងាចថ្ងៃសប្បាតហ៍។ សមាជិកទាំងពីររូប ក៏បានជំទាស់នឹងសំណើនេះ។ ពួកគេបានទៅព្រះវិហាររ៉ូម៉ានីនៅពេល ព្រឹកថ្ងៃសប្បាតហ៍ ដោយមិនចង់បាត់បង់មិត្តភក្តិរបស់ពួកគេ។ ប៉ុន្តែលោកបេនយ៉ាមីននៅតែទទូចចំពោះសំណើរបស់លោក។ លោកបាននិយាយថា៖ «យើងមិនមកទីនេះដើម្បីរៀនភាសាអង់គ្លេសទេ។ យើងមកទីនេះដើម្បីសិក្សាព្រះបន្ទូលរបស់ព្រះទេតើ។ យើងត្រូវបង្កើតជាព្រះវិហារមួយ»។

ដោយការចុះទៅសួរសុខទុកព្រះវិហារផ្សេងទៀត លោកបេនយ៉ាមីនក៏បានអញ្ជើញក្មេងជំទង់ពីរនាក់ និងបុរសម្នាក់ប្រហែលជាមានអាយុ 30ឆ្នាំដើម្បីជួយរៀបចំកម្មវិធីថ្វាយបង្គំព្រះ។ លោកក៏បានផ្សព្វផ្សាយកាលវិភាគថ្មីនៃការថ្វាយបង្គំព្រះនាពេលព្រឹកនៅលើប្រព័ន្ធផ្សព្វផ្សាយសង្គម។ នៅថ្ងៃសប្បាតហ៍ ដំបូងនោះ មនុស្ស32នាក់បានបង្ហាញខ្លួន។ លោកបេនយ៉ាមីនបានរំឮកថា៖ «អ្នកគួរតែបានឃើញការបង្ហាញនូវអារម្មណ៍នៅលើទឹកមុខរបស់សមាជិកទាំងពីររូបនៅពេលដែលពួកគេបានមកដល់ព្រះវិហារ។ ពួកគេបានបើកភ្នែកធំៗ។ ពួកគេបានមានការភ្ញាក់ផ្អើលជាខ្លាំងនៅពេលដែលពួកគេបានឃើញមនុស្សជាច្រើន ជាពិសេសយុវជននៅក្នុងព្រះវិហារ»។

បុរសជនជាតិប៉ូឡូញម្នាក់នោះបានទទួលពិធីបុណ្យជ្រមុជទឹកប៉ុន្មានសប្តាហ៍ក្រោយមក។

ឥឡូវនេះ ព្រះវិហារនេះមានសមាជិក 26នាក់ ហើយចំនួនអ្នកចូលរួមប្រចាំ

សប្តាហ៍មានចាប់ពី30នាក់ទៅ50នាក់រួមទាំងអ្នកទេសចរ ពលករបរទេស

និងនិស្សិតអន្តរជាតិ។ តើមានអ្វីកើតឡើងចំពោះមនុស្សទាំងបីនាក់ដែល

បានចូលរួមព្រះវិហារនៅថ្ងៃឈប់សប្បាតហ៍ដំបូងរបស់លោកគ្រូបេន-

យ៉ាមីន? ឥឡូវនេះ ពួកគេបានចូលរួមយ៉ាងសកម្ម រួមទាំងស្ត្រីវ័យក្មេង

ដែលធ្លាប់បានចាកចេញពីព្រះវិហារទៀតផង។ ឥឡូវនេះ នាងគឺជាអ្នក ដឹកនាំនៅព្រះវិហារ។