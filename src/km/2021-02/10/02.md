---
title:  នឹងមានគ្រាមកដល់
date:  30/05/2021
---

**សូមអានខគម្ពីរយេរេមា 31៖31-34 ហើយឆ្លើយសំណួរនៅខាងក្រោម៖**

`1) តើអ្នកណាជាអ្នកដឹកនាំលើសេចក្តីសញ្ញា?`

`2) តើក្រឹត្យវិន័យអ្វីដែលលោកយេរេមាកំពុងមានប្រសាសន៍នៅទីនេះ? តើក្រឹត្យវិន័យនេះជារបស់អ្នក ណា?`

`3) តើខណាខ្លះដែលនិយាយអំពីមិត្តភាពជិតស្និទ្ធផ្ទាល់ខ្លួនដែលព្រះទ្រង់ចង់មានជាមួយនឹងរាស្ត្ររបស់ព្រះអង្គម្នាក់ៗ?`

`4) តើព្រះជាម្ចាស់ទ្រង់ធ្វើអ្វីខ្លះ សម្រាប់រាស្ត្ររបស់ព្រះអង្គដើម្បីឲ្យមិត្តភាពជិតស្និទ្ធផ្ទាល់ខ្លួនអាចកើតឡើងជាមួយនឹងពួកគេបាន?`

យើងអាចឃើញថា សេចក្តីសញ្ញា «ថ្មី» គឺមិនខុសគ្នាអំពី សេចក្តីសញ្ញា «ចាស់» ដែលទ្រង់ធ្វើជាមួយរាស្ត្រអ៊ីស្រាអែលនៅលើភ្នំស៊ីណាយប៉ុន្មានទេ។ ហេតុអ្វីបានជាព្រះត្រូវតាំងសេចក្តីសញ្ញាថ្មីបើសេចក្តីសញ្ញាចាស់ដូចគ្នាច្រើនណាស់ទៅហើយនោះ? សេចក្តីសញ្ញា «ចាស់» មិនហួសសម័យទេ។ បញ្ហារបស់សេចក្តីសញ្ញាចាស់គឺវាត្រូវបានគេបំពាន។

ចម្លើយទៅនឹងសំណួរខាងលើបង្ហាញយើងថា មានផ្នែកជាច្រើននៃសេចក្តីសញ្ញាចាស់បានបន្តជាផ្នែករបស់សេចក្តីសញ្ញាថ្មីដដែល។ ហេតុនោះ «សេចក្តីសញ្ញាថ្មី» គឺជាសេចក្តីសញ្ញាចាស់ពីមុនដែលព្រះទ្រង់បានធ្វើវាឲ្យថ្មីឡើងវិញនោះឯង។ សេចក្តីសញ្ញាថ្មីចាក់បំពេញ ឬធ្វើឲ្យសម្រេចនូវសេចក្តីសញ្ញាចាស់។

សូមក្រឡេកមើលផ្នែកចុងក្រោយនៃខគម្ពីរយេរេមា 31៖34។ នៅក្នុងផ្នែកនេះ ព្រះអម្ចាស់មានបន្ទូលថា ទ្រង់នឹងអត់ទោសដល់អំពើបាបរបស់រាស្ត្ររបស់ព្រះអង្គ។ ទ្រង់ក៏មានបន្ទូលដែរថា ទ្រង់នឹងកត់ក្រឹត្យវិន័យនៅលើចិត្តរបស់យើង ហើយដាក់ក្រឹត្យវិន័យនៅក្នុងគំនិតរបស់យើង។ ទន្ទឹមគ្នានេះ ព្រះអម្ចាស់បង្ហាញយើងថា ទ្រង់នឹងអត់ទោសដល់យើងពីព្រោះដោយសារតែអំពើបាបរបស់យើងបានបំពានក្រឹត្យវិន័យដែលទ្រង់បានកត់ត្រាទុកក្នុងចិត្តរបស់យើង។ តើគោលគំនិតទាំងពីរនេះផ្ទុយគ្នាមែន ទេ? ម្យ៉ាងទៀត តើព្រះអាចកត់ត្រាក្រឹត្យវិន័យក្នុងចិត្តរបស់យើងបានទេនៅពេលដែលចិត្តរបស់យើង ពោរពេញដោយអំពើបាប ហើយយើងបានបំពានក្រឹត្យវិន័យនៅឡើយនោះ? ប្រសិនបើលោកអ្នកឆ្លើយថា ទេ សូមពន្យល់អំពីមូលហេតុដែលគំនិតទាំងពីរស្របគ្នា។ តើរឿងនេះមានដូចម្តេច នៅពេលដែលខគម្ពីរ រ៉ូម 2៖15 ចែងថា កិច្ចការនោះ «មានចារឹកនៅក្នុងដួងចិត្តរបស់គេស្រាប់ហើយ» (គខប)។ (សូមអានខគម្ពីរម៉ាថាយ 5៖17-28 ដើម្បីជួយលោកអ្នកឆ្លើយទៅនឹងសំណួរ)។

`សូមអានខគម្ពីរប្រចាំថ្ងៃនេះម្តងទៀត។ តើខទាំងនេះអាចជួយយើងឲ្យឆ្លើយទៅនឹងមនុស្សខ្លះដែលនិយាយថា យើងមិនបាច់រក្សាក្រឹត្យវិន័យ10ប្រការ (រួមមានថ្ងៃសប្បាតហ៍ផង) នៅក្នុងសេចក្តីសញ្ញាថ្មីទៀតហើយ? តើខទាំងនេះពិតជាចង់និយាយថាដូច្នោះមែនទេ? តើខទាំងនេះបង្ហាញថាក្រឹត្យវិន័យរបស់ ព្រះបន្តនៅមានជារៀងរហូតដោយរបៀបណាដែរ?`