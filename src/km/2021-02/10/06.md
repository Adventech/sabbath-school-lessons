---
title:  សម្តេចសង្ឃសម្រាប់សេចក្តីសញ្ញាថ្មី
date:  03/06/2021
---

កណ្ឌគម្ពីរហេព្រើរបង្ហាញយើងថា ព្រះយេស៊ូវទ្រង់ធ្វើកិច្ចការនៅក្នុងព្រះវិហារនៅក្នុងស្ថានសួគ៌ដើម្បីសង្គ្រោះយើងរាល់គ្នា។ ព្រះយេស៊ូវគឺជាសម្តេចសង្ឃរបស់យើង។ កិច្ចការដែលព្រះយេស៊ូវធ្វើនៅស្ថានសួគ៌សម្រាប់យើងគឺត្រូវបានផ្សារភ្ជាប់យ៉ាងជិតស្និទ្ធនឹងសេចក្តីសន្យារបស់ព្រះអង្គក្នុងសេចក្តី សញ្ញាថ្មី។

ព្រះជាម្ចាស់ទ្រង់ក៏សព្វព្រះទ័យឲ្យរាស្ត្ររបស់ព្រះអង្គដែលស្ថិតនៅក្រោមសេចក្តីសញ្ញាចាស់យល់អំពីរបៀបដែលទ្រង់សង្គ្រោះមនុស្សលោកដែរ។ ហេតុនោះ បានជាព្រះជាម្ចាស់បង្គាប់លោកម៉ូសេឲ្យសង់រោងឧបោសថនៅវាលរហោឋាន ដែលជាកន្លែងឲ្យរាស្ត្ររបស់ព្រះអង្គអាចថ្វាយបង្គំទ្រង់បាន។

ការថ្វាយបង្គំរបស់ពួកគេនឹងជួយពួកគេរៀនអំពីផ្នែកផ្សេងៗនៃសេចក្តីសញ្ញាចាស់។ ផ្នែកមួយនៃផ្នែកទាំងនេះគឺជាសត្វដែលធ្វើជាដង្វាយយញ្ញបូជា។ បណ្តាជនត្រូវយកដង្វាយយញ្ញបូជាមកឯសង្ឃ។ សត្វ ត្រូវបានគេសម្លាប់។ សង្ឃត្រូវថ្វាយឈាមទៅព្រះជាម្ចាស់ជាដង្វាយលោះបាបសម្រាប់បណ្តាជន។ ផ្នែកផ្សេងៗនៃការថ្វាយបង្គំទាំងនេះក្នុងជំនាន់គម្ពីរសញ្ញាចាស់បង្ហាញអំពីរបៀបដែលព្រះយេស៊ូវសង្គ្រោះយើងរាល់គ្នា។ ចូរនឹកចាំថា ដង្វាយទាំងនេះគឺជានិមិត្តរូបនៃកិច្ចការដែលព្រះយេស៊ូវធ្វើ។ យញ្ញបូជា និងឈាមសត្វមិនអាចសង្គ្រោះនរណាម្នាក់បានឡើយ។

`សូមអានខគម្ពីរហេព្រើរ 10៖4។ ហេតុអ្វីបានជាខនេះចែងថា យើងមិនអាចបានសង្គ្រោះដោយសត្វដែលស្លាប់ជំនួសបាបយើងបានឡើយ?`

ដង្វាយយញ្ញបូជា និងសង្ឃដែលថ្វាយឈាមសត្វទៅព្រះជាម្ចាស់បង្ហាញអំពីកិច្ចការដែល ព្រះយេស៊ូវទ្រង់នឹងធ្វើ។ ព្រះយេស៊ូវបានក្លាយជាយញ្ញបូជា។ លោហិតរបស់ព្រះអង្គបានចាប់ផ្តើមឲ្យមានសេចក្តីសញ្ញាថ្មី។ លោហិតរបស់ព្រះយេស៊ូវបានធ្វើឲ្យសេចក្តីសញ្ញាថ្មីស្របច្បាប់។ ព្រះជាម្ចាស់អង្គទ្រង់ផ្ទាល់បានបង្កើតឲ្យមានយញ្ញបូជាដ៏ពិតប្រាកដ។ ព្រះយេស៊ូវគឺជាយញ្ញបូជាដ៏ពិតប្រាកដ ដែលបានថ្វាយព្រះជន្មមួយដងសម្រាប់អំពើបាបរបស់យើង។ ការថ្វាយរបស់ព្រះអង្គមានប្រសិទ្ធភាពជារៀងរហូត (ហេព្រើរ 9៖26)។ បន្ទាប់ពីព្រះយេស៊ូវទ្រង់បានសុគត រាស្ត្ររបស់ព្រះអង្គក៏មិនត្រូវការសម្លាប់សត្វដើម្បីលោះបាបទៀតដែរ។ នោះគឺដោយសារតែព្រះវិហារនៅលើផែនដីបានធ្វើការងារដែលព្រះបានតម្រូវឲ្យធ្វើរួចហើយ។

`សូមអានខគម្ពីរម៉ាថាយ 27៖51។ ខនេះប្រាប់យើងថា វាំងននក្នុងព្រះវិហារនៅលើផែនដីនេះត្រូវបានរហែកជាពីរពេលដែលព្រះយេស៊ូវសុគត។ តើវាំងននរហែកនេះជួយយើងឲ្យយល់អំពីមូលហេតុដែលយញ្ញបូជានៅក្នុងព្រះវិហារនៅលើផែនដីនេះលែងត្រូវការជារៀងរហូតដោយរបៀបណា?`

ពួកលេវីបានថ្វាយយញ្ញបូជាដល់ព្រះជាម្ចាស់សម្រាប់លោះបាបរបស់បណ្តាជន។ ប៉ុន្តែ នៅពេល ដែលព្រះយេស៊ូវសុគត ពុំត្រូវការឲ្យពួកលេវីធ្វើកិច្ចការនេះទៀតទេ។ ព្រះយេស៊ូវបានបញ្ចប់កិច្ចការទាំង អស់ហើយ។ ឥឡូវនេះទ្រង់បានថ្វាយលោហិតផ្ទាល់របស់ព្រះអង្គនៅក្នុងព្រះវិហារនៅស្ថានសួគ៌វិញ (សូម អានខគម្ពីរហេព្រើរ 8៖1-5)។ សេចក្តីពិតនៃព្រះគម្ពីរនេះគឺជាមូលហេតុសម្រាប់សេចក្តីសន្យាដែលព្រះ ទ្រង់ប្រទានដល់យើងនៅក្នុងសេចក្តីសញ្ញាថ្មី។