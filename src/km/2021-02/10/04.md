---
title:  សេចក្តីសញ្ញាចាស់ និងសេចក្តីសញ្ញាថ្មី
date:  01/06/2021
---

**«ឯពួកសាសន៍ដទៃ ដែលភ្ជាប់ខ្លួននឹងព្រះយេហូវ៉ាដើម្បីធ្វើការងារទ្រង់ ហើយនឹងស្រឡាញ់ព្រះនាមនៃព្រះយេហូវ៉ា ព្រមទាំងធ្វើជាអ្នកបំរើទ្រង់ គឺគ្រប់អស់អ្នកណាដែលរក្សាថ្ងៃឈប់សំរាកឥតបង្អាប់ឡើយ ហើយកាន់ខ្ជាប់តាមសេចក្តីសញ្ញារបស់អញ នោះអញនឹងនាំគេមកឯភ្នំបរិសុទ្ធរបស់អញ ហើយឲ្យគេបានអរសប្បាយ នៅក្នុងដំណាក់របស់អញ ដែលសំរាប់ជាទីអធិស្ឋាន អញនឹងទទួលអស់ទាំងដង្វាយដុត នឹងយញ្ញបូជារបស់គេ នៅលើអាសនា ដ្បិតដំណាក់អញនឹងបានហៅជាទីអធិស្ឋានសំរាប់គ្រប់ទាំងសាសន៍» (អេសាយ 56៖6, 7)។**

លោកយេរេមាប្រកាសថា ព្រះជាម្ចាស់ទ្រង់នឹងតាំងសេចក្តីសញ្ញាថ្មីជាមួយនឹង «រាស្ត្រអ៊ីស្រា- អែល» (យេរេមា 31៖33)។ តើលោកយេរេមាកំពុងមានប្រសាសន៍ថា ព្រះទ្រង់នឹងប្រទានសេចក្តីសន្យាជាសេចក្តីសញ្ញារបស់ព្រះអង្គសម្រាប់តែមនុស្សដែលមកពីពូជពង្សរបស់អ័ប្រាហាំ និងមនុស្សដែលកើតពីសាសន៍យូដាប៉ុណ្ណោះឬ?

ទេ គំនិតបែបនោះគឺមិនពិតទេ។ គំនិតបែបនោះក៏មិនពិតនៅជំនាន់គម្ពីរសញ្ញាចាស់ដែរ។ ពិតមែនហើយ ព្រះជាម្ចាស់ទ្រង់បានប្រទានសេចក្តីសញ្ញាដល់សាសន៍ហេព្រើរ។ ប៉ុន្តែ ព្រះជាម្ចាស់ទ្រង់ ពុំធ្លាប់ដែលចង់ឲ្យសេចក្តីសន្យារបស់ព្រះអង្គសម្រាប់តែសាសន៍យូដាមួយឡើយ។ ព្រះទ្រង់បានអញ្ជើញសាសន៍យូដា និងសាសន៍ដទៃឲ្យចូលរួមចំណែកក្នុងសេចក្តីសន្យារបស់ព្រះអង្គ។ ប៉ុន្តែ ដំបូង មនុស្សគ្រប់គ្នាត្រូវទទួលយកសេចក្តីសញ្ញារបស់ព្រះអង្គជាមុនសិន។ មកទល់សព្វថ្ងៃនេះ សេចក្តីសញ្ញានេះមិនទាន់ ត្រូវបានកែប្រែនៅឡើយទេ។

សូមអានខគម្ពីរដែលលោកអេសាយកត់ត្រាខាងលើម្តងទៀត។ តើខទាំងនេះបង្រៀនថា មនុស្សដែលចង់បម្រើព្រះអម្ចាស់ត្រូវធ្វើអ្វីខ្លះ? សព្វថ្ងៃនេះប្រសិនបើយើងចង់បម្រើព្រះអង្គ តើព្រះជាម្ចាស់សូមឲ្យយើងធ្វើអ្វីផ្សេងខុសពីមុនមែនទេ? សូមពន្យល់ចម្លើយរបស់លោកអ្នក។

លោកសាវ័កប៉ុលមានប្រសាសន៍ថា សេចក្តីសញ្ញាថ្មី «ប្រសើរ» ជាងសេចក្តីសញ្ញាចាស់ (ហេព្រើរ 8៖6)។ (សូមអានការសិក្សានៅថ្ងៃពុធ)។ ប៉ុន្តែ ទាំងសញ្ញាចាស់ និងសញ្ញាថ្មីសុទ្ធតែមានចំណុចសំខាន់ដូចគ្នា។ ហេតុនោះ សេចក្តីសញ្ញាទាំងពីរពិតជាមិនខុសគ្នាទេ។ គឺព្រះដដែលដែលគង់នៅក្នុងសេចក្តីសញ្ញាទាំងពីរដែលទ្រង់ប្រទានផ្លូវនៃសេចក្តីសង្គ្រោះ។ ទ្រង់សង្គ្រោះយើងដោយព្រះគុណរបស់ព្រះអង្គ (និក្ខមនំ 34៖6, រ៉ូម 3៖24)។ ព្រះជាម្ចាស់ដដែលដែលគង់ក្នុងសេចក្តីសញ្ញាទាំងពីរ ចង់ឃើញមនុស្សមួយក្រុមដែលប្រាថ្នាជួបទ្រង់ និងទទួលយកសេចក្តីសន្យានៃការអត់ទោសរបស់ព្រះអង្គ (យេរេមា 31៖34, ហេព្រើរ 8៖12)។ ព្រះជាម្ចាស់ទ្រង់ចង់កត់ត្រាក្រឹត្យវិន័យរបស់ព្រះអង្គនៅក្នុងដួងចិត្តរបស់រាស្ត្រព្រះអង្គ។ រាស្ត្ររបស់ព្រះអង្គត្រូវតែមានមិត្តភាពជិតស្និទ្ធផ្ទាល់ខ្លួនជាមួយនឹងទ្រង់ (យេរេមា 31៖33, ហេព្រើរ 8៖10)។ រាស្ត្ររបស់ព្រះគឺមានទាំងសាសន៍យូដា និងសាសន៍ដទៃ។

លោហិតរបស់ព្រះយេស៊ូវបានប្រមូលសាសន៍យូដា និងសាសន៍ដទៃឲ្យខិតមកជិតព្រះជាម្ចាស់។ ព្រះយេស៊ូវទ្រង់បានធ្វើឲ្យសេចក្តីសញ្ញាថ្មីអាចទទួលយកបានដោយមនុស្សគ្រប់គ្នាដែលជឿលើព្រះអង្គ។