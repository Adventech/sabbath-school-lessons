---
title:  ការសិក្សាបន្ថែម
date:  04/06/2021
---

**«ព្រះយេស៊ូវទ្រង់បានសោយនំប័ុង និងទឹកទំពាំងបាយជូរជាមួយនឹងពួកសិស្សរបស់ព្រះអង្គ។ ដោយសារការធ្វើបែបនេះ ព្រះយេស៊ូវបង្ហាញប្រាប់ទៅពួកសិស្សថា ទ្រង់យល់ព្រមធ្វើជាព្រះអង្គសង្គ្រោះរបស់ពួកគេ។ ព្រះយេស៊ូវក៏ប្រទានសេចក្តីសញ្ញាថ្មីដល់ពួកគេដែរ។ គ្រប់គ្នាដែលទទួលព្រះយេស៊ូវនឹងក្លាយជារាស្ត្ររបស់ព្រះ។ ពួកគេនឹងទទួលបានគ្រប់យ៉ាងដែលព្រះវរបិតានឹងប្រទានដល់ព្រះយេស៊ូវ។ សេចក្តីសញ្ញាថ្មីអាចធ្វើឲ្យរឿងទាំងនេះកើតឡើងបាន។ សេចក្តីសញ្ញាថ្មីក៏អនុញ្ញាតឲ្យសិស្សរបស់ព្រះ-យេស៊ូវមានគ្រប់ទាំងព្រះពរដែលស្ថានសួគ៌អាចប្រទានក្នុងជីវិតនេះ និងជីវិតដល់នឹងមកដែលនាពេលខាង មុខដែរ។ លោហិតរបស់ព្រះយេស៊ូវបានបង្កើតសេចក្តីសញ្ញាថ្មីនេះ។ ផ្នែកមួយនៃសេចក្តីសញ្ញាថ្មីនេះ ពួក សិស្សរបស់ព្រះយេស៊ូវនឹងត្រូវបរិភោគ និងផឹកទឹកទំពាំងបាយជូរនៅគ្រាអនាគត។ បន្ទាប់មក ពួកគេនឹងនឹកចាំអំពីព្រះយេស៊ូវដែលបានសុគតសម្រាប់ពួកគេម្នាក់ៗ។ ព្រះយេស៊ូវទ្រង់ក៏បានសុគតសម្រាប់បាបជនគ្រប់គ្នាដែលនៅគ្រប់ទីកន្លែងនៃផែនដីនេះដែរ»។ ដកស្រង់ពី Ellen G. White, The Desire of Ages, page 659, adapted។**

«ផ្នែកដ៏អស្ចារ្យបំផុតនៃសេចក្តីសញ្ញានេះគឺជាសេចក្តីមេត្តា។ ព្រះជាម្ចាស់ទ្រង់បង្ហាញសេចក្តីមេត្តា។ ព្រះជាម្ចាស់ទ្រង់បង្ហាញសេចក្តីមេត្តាទៅកាន់បាបជនដែលលន់តួបាបរបស់ខ្លួន និងងាកបែរចេញ ពីការធ្វើបាប។ ព្រះវិញ្ញាណបរិសុទ្ធប្រាប់យើងនូវអ្វីដែលដំណឹងល្អនិយាយអំពីព្រះយេស៊ូវ។ ដំណឹងល្អ នោះគឺ ព្រះជាម្ចាស់សង្គ្រោះយើងដោយសារសេចក្តីមេត្តាដ៏ស្រទន់របស់ព្រះអង្គ។ ព្រះអម្ចាស់មានបន្ទូល ថា ‘អញនឹងអាណិតមេត្តាចំពោះសេចក្តីទុច្ចរិតរបស់គេ ហើយអញនឹងលែងនឹកចាំពីអំពើបាប និងសេចក្តីទទឹងច្បាប់របស់គេទៀត’ (ហេព្រើរ 8៖12)។ តើព្រះទ្រង់បែរចេញពីសេចក្តីយុត្តិធម៌នៅពេលដែលទ្រង់សម្តែងសេចក្តីមេត្តាដល់បាបជនឬ? ទេ។ ព្រះជាម្ចាស់មិនអាចអនុញ្ញាតឲ្យនរណាម្នាក់បំពានក្រឹត្យវិន័យ របស់ព្រះអង្គហើយមិនទទួលទោសនោះទេ។ ធ្វើបែបនោះនឹងមិនតម្កើងដល់ក្រឹត្យវិន័យឡើយ។ នៅក្នុង សេចក្តីសញ្ញាថ្មី ព្រះទ្រង់សូមឲ្យមានការស្តាប់បង្គាប់ដ៏គ្រប់លក្ខណ៍។ ហេតុនោះ បាបជនត្រូវតែលន់តួបាប របស់ខ្លួន ហើយបែរចេញពីការធ្វើបាបតទៅទៀត។ នោះទើបព្រះអត់ទោសដល់បាបជនបាន។ ព្រះយេស៊ូវបានសុគតសម្រាប់បាបជនហើយ។ តាមរយៈការសុគតរបស់ព្រះអង្គ ព្រះយេស៊ូវបានបើកផ្លូវឲ្យព្រះអត់ទោសដល់បាបជនម្នាក់ៗបាន។ ព្រះយេស៊ូវទ្រង់បានធ្វើអ្វីៗគ្រប់យ៉ាងដែលក្រឹត្យវិន័យតម្រូវ។ ព្រះយេស៊ូវបានធ្វើកិច្ចការនេះសម្រាប់មនុស្សគ្រប់គ្នាដែលបែរចេញពីអំពើបាប និងជឿលើព្រះអង្គ»។ ដកស្រង់ពី Ellen G. White, God’s Amazing Grace, p. 138, adapted។

**សំណួរពិភាក្សា**

`1) ហេតុអ្វីបានជាព្រះត្រូវកត់ត្រាក្រឹត្យវិន័យនៅក្នុងចិត្តរបស់យើង ហើយមិនកត់ត្រានៅបន្ទះថ្មពីរផ្ទាំងទៀតទៅ? តើមួយណាដែលនឹងធ្វើឲ្យលោកអ្នកចងចាំបានប្រសើរជាង? ក្រឹត្យវិន័យនៅលើថ្ម ឬនៅក្នុងចិត្ត?`

`2) យើងរាល់គ្នាអាចបានសង្គ្រោះដោយសារតែព្រះយេស៊ូវប៉ុណ្ណោះ។ តើសេចក្តីសញ្ញាទាំងពីរបង្រៀនអំពីសេចក្តីពិតនៃព្រះគម្ពីរនេះដោយរបៀបណា?`

`3) សូមក្រឡេកមើលការដកស្រង់ទីពីរពីសំណេររបស់អ្នកស្រីអែល្លិន ជី វ៉ៃត៍ក្នុងការសិក្សាសម្រាប់ថ្ងៃ នេះម្តងទៀត។ តើអ្វីទៅជា «ការស្តាប់បង្គាប់ដ៏គ្រប់លក្ខណ៍»? ហេតុអ្វីបានជាយើងត្រូវមានការស្តាប់បង្គាប់នេះក្នុងសេចក្តីសញ្ញាជាមួយព្រះ? តើនរណាទៅដែលជាតួអង្គតែមួយគត់ដែលមានព្រះជន្មពោរពេញដោយ «ការស្តាប់បង្គាប់» សម្រាប់យើង? ហេតុអ្វីបានជាព្រះទ្រង់ព្រមទទួលយកការស្តាប់បង្គាប់នេះជំនួសឲ្យការបំពានក្រឹត្យវិន័យនៅពេលដែលយើងលន់តួអំពើបាបរបស់យើង?`