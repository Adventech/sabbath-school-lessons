---
title:  នៅត្រង់ដើមដឹងខុសត្រូវ
date:  31/03/2021
---

នៅក្នុងខគម្ពីរលោកុប្បត្តិ 2៖16, 17 យើងបានសិក្សាអំពីការសាកល្បងមួយដែលព្រះជាម្ចាស់បានប្រទានដល់លោកអ័ដាម និងនាងអេវ៉ា។ ការសាកល្បងដែលព្រះជាម្ចាស់ប្រទានដល់ លោកអ័ដាម និងនាងអេវ៉ា គឺជាការសាកល្បងមួយដោយចង់ដឹងថាពួកគេស្រឡាញ់ព្រះប៉ុនណា។ ការ សាកល្បងនេះក៏បង្ហាញថាព្រះបានប្រទានឱ្យលោកអ័ដាមនិងនាងអេវ៉ាមានសេរីភាពក្នុងការជ្រើសរើស។ ព្រះជាម្ចាស់បានប្រទានឱ្យគូស្វាមីភរិយាទាំងពីរនេះមានសេរីភាពក្នុងការជ្រើសរើសរវាងការត្រូវ និងខុស។ អំណាចក្នុងការជ្រើសរើសនេះមានឈ្មោះថា «សេរីភាពនៃឆន្ទៈ»។ ចុះវានឹងទៅជាយ៉ាងណាប្រសិនបើព្រះមិនបានប្រទានឱ្យលោកអ័ដាម និងនាងអេវ៉ាមានសេរីភាពក្នុងការមិនស្ដាប់បង្គាប់ទ្រង់នោះ? អ៊ីចឹង ពួកគេពិតជាគ្មានសេរីភាពទេ។ ហើយព្រះក៏មិនចាំបាច់មកព្រមានដល់ប្តីប្រពន្ធ ទាំងពីរនេះឱ្យស្តាប់បង្គាប់ទ្រង់ដែរ។

«អ្វីៗទាំងអស់ដែលបានកើតឡើងមុនខគម្ពីរលោកុប្បត្ដិ 2៖16, 17 នាំអោយមានការ សាកល្បងដ៏សំខាន់នេះ។ ជោគវាសនារបស់មនុស្សជាតិទាំងឡាយគឺអាស្រ័យលើការជ្រើសរើសរបស់ លោកអ័ដាមនិងនាងអេវ៉ាហើយពេលនេះ។ ព្រះជាម្ចាស់មិនបានសាកល្បងនូវអ្វីដែលពិបាកនោះទេ គឺមានតែមួយប៉ុណ្ណោះ។ ការសាកល្បងដ៏សាមញ្ញនេះបង្ហាញពីសេចក្តីមេត្តាករុណារបស់ព្រះ។ បន្ទាប់ មកព្រះក៏ធ្វើឱ្យការសាកល្បងនោះកាន់តែងាយស្រួលឡើង។ ធ្វើយ៉ាងម៉េចទៅ? ព្រះបានអនុញ្ញាតឲ្យ លោកអ័ដាម និងនាងអេវ៉ាបរិភោគពីដើមឈើទាំងអស់នៅក្នុងសួនច្បារ»។ ដកស្រង់ពី H. C. Leopold, Exposition of Genesis (Columbus, OH: Wartburg Press, 1942), volume 1, page 127, adapted។

តើការត្រាស់បង្គាប់ របស់ព្រះជាម្ចាស់ទៅកាន់លោកអ័ដាម និងនាងអេវ៉ាបង្ហាញអ្វីខ្លះដល់ពួក គេ? បញ្ញត្ដិនោះបង្ហាញថាព្រះកំពុងតែមានបន្ទូលថា៖ «យើងជាអ្នកដែលបានបង្កើតអ្នកមក ហើយឯង គឺជារូបអង្គរបស់យើង។ យើងធ្វើឱ្យជីវិតរបស់ឯងកំរើកឡើងបាន។ យើងជាអ្នកផ្តល់ជីវិត ខ្យល់ដក ដង្ហើម និងធ្វើអោយឯងមានចលនាឡើង។ យើងបានប្រទានឱ្យឯងនូវអ្វីគ្រប់យ៉ាងដែលឯងត្រូវការដើម្បីរស់នៅក្នុងជីវិតដ៏ប្រសើរនិងរីករាយមួយនេះ។ យើងបានប្រទានអាហារ ទីជំរក និងមិត្តភាពដល់ ឯងរាល់គ្នា ហើយក៏បានតាំងឯងអោយធ្វើជាស្តេច និងក្សត្រីនៅផែនដីនេះផង។ ប្រសិនបើឯងស្រឡាញ់ យើង ហើយព្រមទទួលយកនូវអំណោយទានមិត្តភាពពិសេសដែលយើងប្រទានអោយ នោះយើងនឹងធ្វើ ជាព្រះដល់ឯង ហើយឯងនឹងបានជាកូនរបស់យើងដែរ។ ឯងអាចបង្ហាញអោយយើងដឹងថាឯងពិត ជាស្រឡាញ់យើង ហើយទុកចិត្តនឹងយើងមែននោះ ដោយគោរពប្រតិបត្តិតាមបញ្ញតិ្តដ៏សាមញ្ញដែលយើងបានដាក់អោយឯងនេះគឺ៖ កុំបរិភោគពីដើមឈើដែលយើងហាមឃាត់នោះឡើយ»។

ទីបញ្ចប់ មិត្តភាពរបស់យើងជាមួយនឹងព្រះអាចបន្ត ហើយទទួលបានជោគជ័យលុះត្រាតែ យើងសំរេចចិត្តទទួលយកផែនការរបស់ទ្រង់សម្រាប់យើង។ នៅពេលដែលយើងងាកចេញពីផែនការ របស់ទ្រង់ នោះបង្ហាញថាយើងចង់ចាកចេញពីទ្រង់ ហើយយើងក៏មិនត្រូវការទ្រង់ទៀតដែរ។ ជម្រើស នោះនឹងដឹកនាំយើងទៅរកចំណេះបែបអាក្រក់។ អំពើអាក្រក់នឹងបំបែកយើងចេញពីព្រះ ហើយនឹងបញ្ចប់ទៅដោយការរងទុក្ខនិងសេចក្តីស្លាប់។

`ការសាកល្បងដែលព្រះបានប្រទានដល់លោកអ័ដាមនិងនាងអេវ៉ានោះគឺស្តីអំពីការជឿទុក ចិត្ត។ តើលោកអ័ដាម និងនាងអេវ៉ានឹងស្មោះត្រង់ជាមួយព្រះដែលបានផ្តល់អ្វីៗគ្រប់យ៉ាងដល់ពួកគេ ដែរឬទេ? ឬក៏ពួកគេនឹងជ្រើសធ្វើទៅតាមផ្លូវរបស់ខ្លួន? តើពួកគេនឹងមានជំនឿគ្រប់គ្រាន់ ដើម្បីទទួល យកព្រះបន្ទូលរបស់ព្រះហើយធ្វើតាមអ្វីដែលទ្រង់មានបន្ទូលដែរឬទេ? តើយើងប្រឈមមុខនឹងការសាក ល្បងដូចគ្នានៅថ្ងៃនេះទេ? បើមានតើការសាកល្បងជាអ្វី?`