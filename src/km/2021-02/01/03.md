---
title:  ដូចជារូបអង្គរបស់ព្រះជាម្ចាស់
date:  29/03/2021
---

**ព្រះគម្ពីរបានសម្តែងថាព្រះបានបង្កើតមនុស្សប្រុសស្រីដំបូង «អោយដូចជារូបអង្គទ្រង់» (លោកុប្បត្តិ 1៖27) ។ សូមលោកអ្នកបានសញ្ជឹងគិតបន្តិចអំពីគំនិតនេះ បន្ទាប់មកចូរឆ្លើយនូវសំណួរ ដូចតទៅ៖**

`1. តើខព្រះគម្ពីរនេះមានន័យដូចម៉្តេច? តើយើងមានលក្ខណៈដូចគ្នានឹងរូបអង្គរបស់ព្រះយ៉ាងដូចម្តេចទៅ?`

`2. សូមអានបទគម្ពីរលោកុប្បត្តិ 1 តើព្រះជាម្ចាស់បានបង្កើតអ្វីផ្សេងទៀតទៅតាមរូបអង្គរបស់ទ្រង់ផ្ទាល់ដែរឬទេ (លោកុប្បត្តិ 1៖27) ? ឬក៏មានតែមនុស្សលោកនោះទេដែលមានលក្ខណៈ ដូចព្រះ? បើអ៊ីចឹងមែន តើវាធ្វើឱ្យយើងមានលក្ខណៈពិសេសយ៉ាងណាទៅ? ហេតុអ្វីបានជាមនុស្សលោកយើងមានភាពពិសេសជាងរបស់ទាំងអស់ដែលព្រះបានបង្កើតមក? តើការនេះបង្រៀនយើង យ៉ាងដូចម៉្តេច?`

`3. សូមពិនិត្យមើលបទគម្ពីរលោកុប្បត្តិ ជំពូក1 ម្តងទៀត។ តើមានអ្វីផ្សេងទៀតដែរឬទេនៅក្នុងរឿងនេះ ដែលបង្ហាញយើងថាមនុស្សគឺជាបុគ្គលពិសេសបំផុតដែលព្រះបានបង្កើតមក?`

យើងរាល់គ្នាត្រូវប្រើភាសាមនុស្សដើម្បីបរិយាយអំពីព្រះជាម្ចាស់។ ប៉ុន្តែនៅពេលដែលយើង ធ្វើដូច្នេះ ចូរយើងចងចាំថាព្រះជាតួអង្គខាងវិញ្ញាណ (យ៉ូហាន 4៖24) ។ ទ្រង់ក៏បរិសុទ្ធដែរ។ លក្ខណៈ របស់ព្រះភាគច្រើនមានភាពអាថ៌កំបាំងរកយល់មិនដល់។ អ្វីដែលយើងអាចយល់បាននៅពេលនេះ គឺថា តាមរយៈរូបកាយ គំនិត និងវិញ្ញាណរបស់យើងបានបង្ហាញអោយយើងដឹងថាព្រះជានរណា។ សម្បជញ្ញៈរបស់យើងបាននាំអោយយើងអាចមានលទ្ធភាពទំនាក់ទំនងមិត្ដភាពដ៏ជិតស្និទ្ធ និងប្រកបដោយមេត្រីភាពជាមួយនឹងព្រះជាម្ចាស់។ រីឯអ្វីផ្សេងទៀតដែលកើតចេញពីស្នាព្រះហស្តរបស់ទ្រង់នោះមិនអាចមានភាពស្និទ្ធស្នាលបែបនេះនោះទេ។

តើលោកអ្នកបានឃើញនូវរបៀបដែលព្រះបង្កើតស្ត្រីនៅក្នុងព្រះគម្ពីរលោកុប្បត្តិដែរឬទេ? ទាំងបុរសនិងស្ត្រីគឺជារូបអង្គរបស់ព្រះជាម្ចាស់។ តើលោកអ្នកបានឃើញទេថាព្រះជាម្ចាស់បានបង្កើត បុរសនិងស្ត្រីអោយមានភាពស្មើគ្នា? ព្រះអង្គផ្ទាល់បានបង្កើតទាំងលោកអ័ដាមនិងនាងអេវ៉ាចេញពី របស់ដែលមានស្រាប់នៅលើផែនដីនេះ។ នេះចង់បង្ហាញថាព្រះជាម្ចាស់បានតាំងឱ្យពួកគេទាំងពីរនាក់ អោយមានភាពស្មើគ្នាតាំងពីដើមមក។ ព្រះអង្គបានដាក់បុរសនិងស្ត្រីឱ្យមានចំណងមិត្តភាពពិសេសជាមួយនឹងទ្រង់។ ទាំងលោកអ័ដាម និងនាងអេវ៉ាសុទ្ធតែមានឱកាសដូចគ្នាដើម្បីក្លាយមកជាមនុស្សដូចព្រះនៅក្នុងដួងចិត្តរបស់ពួកគេ។ ឯយើងរាល់គ្នាក៏ដូច្នោះដែរ។ នេះជារបៀបដែលយើងលើកតម្កើង សិរីរុងរឿងរបស់ព្រះជាម្ចាស់។

«ព្រះទ្រង់បានប្រទានឱ្យលោកអ័ដាមមានដៃគូម្នាក់ដែលមានលក្ខណៈដូចគាត់ដែរ។ ព្រះ ជាម្ចាស់ក៏បានបង្កើតនាងអេវ៉ាមក ទុកជាជំនួយដល់លោកអ័ដាមដែរ។ នាងត្រូវតែស្រឡាញ់ និងមើល ថែរក្សាគាត់ជានិច្ច។ ព្រះបានបង្កើតនាងអេវ៉ាចេញពីឆ្អឹងជំនីរដែលទ្រង់បានដកយកពីលោកអ័ដាមមក។ នេះសបញ្ជាក់អោយយើងឃើញថានាងអេវ៉ាមិនត្រូវគ្រប់គ្រងលើលោកអ័ដាមឡើយ ហើយអ័ដាម ទៀតសោតក៏មិនត្រូវជាន់ឈ្លីលើនាងដែរ។ ព្រះជាម្ចាស់មិនបានរាប់នាងអេវ៉ាថាទាបជាងប្ដីរបស់នាង នោះទេ។ ព្រះបានធ្វើឱ្យនាងឈរនៅក្បែរប្តីរបស់នាង។ នាងអេវ៉ាក៏មានភាពស្មើគ្នានឹងលោកអ័ដាម ដែរ។ ការងាររបស់អ័ដាមគឺត្រូវស្រឡាញ់និងការពារនាងអេវ៉ាជានិច្ច»។ ដកស្រង់ពី Ellen G. White, Patriarchs and Prophets, page 46, adapted។