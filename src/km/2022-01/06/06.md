---
title:  សម្តេចសង្ឃដែលឥតធ្វើបាប
date:  03/02/2022
---

`សូមអានខគម្ពីរហេព្រើរ 7៖26។ តើចំណុចទាំង5យ៉ាងអ្វីខ្លះ ដែលយើងបានរៀនអំពីព្រះ-យេស៊ូវនៅក្នុងខនេះ?`

ព្រះយេស៊ូវទ្រង់បរិសុទ្ធ។ «តែឥតធ្វើបាបឡើយ» (ហេព្រើរ 4៖15; សូមអានខគម្ពីរហេព្រើរ 2៖18; ហេព្រើរ 5៖7, 8 ផងដែរ)។ ដូច្នេះ ទំនាក់ទំនងរបស់ទ្រង់ជាមួយនឹងព្រះមិនដែលកាត់ផ្តាច់ម្តងណាឡើយ។

ព្រះយេស៊ូវ «ឥតសៅហ្មង» ឡើយ (ហេព្រើរ 7៖26)។ ដូច្នេះ ទ្រង់គ្មានកំហុសនោះទេ។ ព្រះយេស៊ូវ «ទ្រង់បានត្រូវសេចក្តីល្បួងគ្រប់យ៉ាង ដូចជាយើងរាល់គ្នាដែរ តែឥតធ្វើបាបឡើយ» (ហេព្រើរ 4៖15; ហេព្រើរ 2៖18)។ ព្រះទ័យ និងរូបកាយរបស់ទ្រង់នៅបរិសុទ្ធជានិច្ច។ សេចក្តីពិតនៃព្រះគម្ពីរ នេះសំខាន់ណាស់។ គម្ពីរសញ្ញាចាស់បានបង្ហាញយើងថា សត្វដែលពួកអ៊ីស្រាអែលបានថ្វាយជំនួស អំពើបាបត្រូវតែល្អឥតខ្ចោះ។ «នោះត្រូវយក [សត្វ] ឈ្មោល1ដ៏ឥតខ្ចោះ» (លេវីវិន័យ 1៖3, 10)។ សត្វដ៏ល្អឥតខ្ចោះបានបង្ហាញយើងអំពីជីវិតនៃការស្តាប់បង្គាប់នៅក្នុងព្រះជន្មរបស់ព្រះយេស៊ូវ។ ជីវិតនៃការស្តាប់បង្គាប់ដ៏ល្អឥតខ្ចោះរបស់ទ្រង់បានធ្វើអោយដង្វាយរបស់ទ្រង់ជំនួសអំពើបាបរបស់យើងអាចសម្រេចទៅបាន។ ដោយសារការស្តាប់បង្គាប់របស់ទ្រង់នេះហើយ ទើបព្រះទទួលយកដង្វាយរបស់ទ្រង់ (ហេព្រើរ 9៖14)។

ព្រះយេស៊ូវត្រូវ «បានញែកចេញពីមនុស្សបាប» (ហេព្រើរ 7៖26) នៅពេលដែលទ្រង់ឡើង ទៅស្ថានសួគ៌។ បាបជនបានស្អប់ព្រះយេស៊ូវ នៅពេលដែលទ្រង់មានព្រះជន្មរស់នៅលើផែនដីនេះ។ ប៉ុន្តែ ព្រះយេស៊ូវបានអត់ធ្មត់។ ទ្រង់បានយកឈ្នះលើសង្គ្រាមទាស់នឹងអំពើបាប។ បន្ទាប់មក ទ្រង់បាន គង់នៅខាងស្តាំនៃព្រះនៅស្ថានសួគ៌ (ហេព្រើរ 12៖2, 3)។ ព្រះយេស៊ូវក៏ត្រូវ «បានញែកចេញពីមនុស្ស បាប» ដោយសារតែទ្រង់ «ឥតធ្វើបាប» ផងដែរ (ហេព្រើរ 4៖15)។

ព្រះយេស៊ូវក៏ «បានត្រឡប់ជាខ្ពស់ជាងស្ថានសួគ៌ទៅទៀត» ផងដែរ (ហេព្រើរ 7៖26)។ តើខនេះបង្ហាញយ៉ាងដូចម្តេច? ខនេះបង្ហាញថា ព្រះបានប្រទានការគោរពយ៉ាងខ្ពស់ដល់ព្រះយេស៊ូវជាងអ្នកណាទៀតទាំងអស់។ ការគោរពនេះបានបង្ហាញយើងថា ព្រះយេស៊ូវមានឋានៈស្មើនឹងព្រះ។ កណ្ឌគម្ពីរទំនុកដំកើងបានបង្ហាញថា មានតែព្រះប៉ុណ្ណោះដែល «បានថ្កើងឡើងខ្ពស់ជាងផ្ទៃមេឃ» (ទំនុកដំកើង 57៖5, 11; ទំនុកដំកើង 108៖5)។

ព្រះយេស៊ូវគឺជាមនុស្សសុទ្ធសាធ។ ប៉ុន្តែ ជាថ្មីម្តងទៀត ទ្រង់មិនដែលធ្វើបាបទាល់តែសោះ (ហេព្រើរ 2៖14-16; ហេព្រើរ 4៖15)។ ដូច្នេះ ព្រះទ្រង់ល្អឥតខ្ចោះ។

ដោយសារព្រះយេស៊ូវបាន «ទទួលចំណែកជាសាច់ឈាមដូច្នោះ» ហើយ ទើបទ្រង់ជាគំរូរបស់ យើង។ ទ្រង់បានបង្ហាញយើងអំពីរបៀបរស់នៅដោយសេចក្តីជំនឿ (ហេព្រើរ 12៖1-4; ពេត្រុសទី1 2៖21-23)។ ព្រះយេស៊ូវ «ទ្រង់បរិសុទ្ធ ឥតពុតមាយា ឥតសៅហ្មង ដែលបានញែកចេញពីមនុស្សបាប» (ហេព្រើរ 7៖26)។ ដូច្នេះ ទ្រង់គឺជាព្រះអង្គសង្គ្រោះរបស់យើង។ ទ្រង់បានជួយអោយយើង បង្ហាញអ្នកដទៃអំពីសេចក្តីស្រឡាញ់របស់ទ្រង់។

`មែនហើយ ព្រះយេស៊ូវគឺជាមនុស្សដូចជាយើងដែរ។ ប៉ុន្តែ ទ្រង់ឥតធ្វើបាបឡើយ។ ជាការពិត ណាស់ ព្រះយេស៊ូវប្រាកដជាបរិសុទ្ធជាទីបំផុត។ ដោយសារព្រះយេស៊ូវ ទើបព្រះវរបិតាទតឃើញយើង ដូចជាមនុស្សឥតបាបដូច្នោះដែរ។ សេចក្តីសន្យាដ៏អស្ចារ្យនេះគឺជារបស់យើងតាមរយៈសេចក្តីជំនឿ។ តើហេតុអ្វីបានជាសេចក្តីសន្យានេះគួរតែជួយអោយយើងជឿទុកចិត្តទៅលើព្រះគុណរបស់ព្រះក្នុងការសង្គ្រោះយើង?`