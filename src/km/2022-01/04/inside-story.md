---
title:  ព្រះយេស៊ូវគឺជាគ្រូពេទ្យដ៏អស្ចារ្យ
date:  21/01/2022
---

លោកសេង ផេតគឺជាគ្រូពេទ្យផ្នែកវេជ្ជសាស្ត្រដែលមានគេគោរពជាខ្លាំងនៅមន្ទីរពេទ្យដ៏ធំបំផុត ក្នុងខេត្តមួយនៃប្រទេសឡាវ។ ប៉ុន្តែ គាត់គ្មានសមត្ថភាពព្យាបាលជំងឺកូនប្រុសរបស់គាត់នោះឡើយ។

កូនប្រុសជំទង់របស់គាត់បានធ្លាក់ខ្លួនឈឺដោយមានជំងឺអាថ៌កំបាំងមួយ ខណៈពេលដែលគាត់ កំពុងតែធ្វើការនៅក្នុងទីក្រុងបាងកកនៃប្រទេសថៃ។ ក្មេងជំទង់ម្នាក់នេះត្រូវបានគ្រូពេទ្យទីក្រុងបាងកកព្យាបាលហើយ តែមិនបានជាសះស្បើយទាល់តែសោះ។ ដូច្នេះ លោកគ្រូពេទ្យសេង ផេតបាននាំកូនប្រុស របស់គាត់ត្រឡប់មកព្យាបាលនៅឯមន្ទីរពេទ្យប្រទេសឡាវរបស់គាត់វិញ។ ក្រុមគ្រូពេទ្យបានណែនាំគាត់ អោយស្វែងរកការព្យាបាលនៅឯមន្ទីរពេទ្យធំមួយនៅក្នុងរាជធានីវៀងចន្ទន៍ ប្រទេសឡាវ។ លោកគ្រូពេទ្យ សេង ផេតបាននាំកូនប្រុសរបស់គាត់ទៅឯមន្ទីរពេទ្យវៀងចន្ទន៍ ដែលជាកន្លែងដែលកូនគាត់បានឆ្លងកាត់ ការធ្វើតេស្តជាច្រើន។

នៅទីបំផុត ក្រុមគ្រូពេទ្យមិនអាចរកឃើញភាពខុសប្រក្រតីទាក់ទងនឹងសុខភាពរាងកាយរបស់ កូនគាត់នោះឡើយ។ ពួកគេបានសន្និដ្ឋានថា បញ្ហារបស់កូនគាត់គឺទាក់ទងនឹងផ្លូវចិត្ត ហើយថា កូនគាត់ បានឈឺចាប់ដោយសារតែបញ្ហាផ្លូវចិត្តនេះ។

ការធ្វើតេស្តសុខភាពទាំងនោះចំណាយពេលអស់ជាងមួយឆ្នាំ។ លោកគ្រូពេទ្យសេង ផេត និង ភរិយាបានចំណាយប្រាក់ទាំងអស់ទៅលើកូនប្រុសរបស់ពួកគេ ប៉ុន្តែ គ្មានប្រយោជន៍អ្វីឡើយ។ ប្រសិន បើពួកគេបានស្គាល់ព្រះគម្ពីរនៅពេលនោះ ពួកគេអាចភ្ជាប់រឿងនេះទៅនឹងរឿងរបស់ស្ត្រីធ្លាក់ឈាមម្នាក់ ដែល «បានឈឺសន្ធឹក នៅដៃគ្រូពេទ្យជាច្រើន ហើយបានចំណាយទ្រព្យសម្បត្តិទាំងប៉ុន្មានៗ តែមិនបាន គ្រាន់បើសោះ ជំងឺនោះកាន់តែខ្លាំងឡើងវិញ» (ម៉ាកុស 5៖26)។

ពួកគេបាននាំកូនប្រុសរបស់ពួកគេទៅផ្ទះវិញ ទាំងអស់សង្ឃឹមដូចជាស្ត្រីដែលមានបញ្ហាធ្លាក់ ឈាមយ៉ាងដូច្នោះដែរ ដែលនៅទីបំផុតស្ត្រីនោះបានងាកទៅឯព្រះយេស៊ូវដែលជាគ្រូពេទ្យនៃស្ថានសួគ៌ វិញ។ ពួកគេបានអធិស្ឋានទូលសូមដល់ព្រះយេស៊ូវអោយព្យាបាលដល់កូនប្រុសរបស់ពួកគេនៅក្នុងបន្ទប់ គេងរបស់ពួកគេ។

ខណៈពេលដែលពួកគេកំពុងតែអធិស្ឋាន កូនប្រុសរបស់ពួកគេបានឡើងទៅលើគ្រែគេង។ កូន នោះបានសួរថា «តើមានអ្វីកើតឡើង? ហេតុអ្វីបានជាខ្ញុំមានអារម្មណ៍ស្រួលខ្លួនវិញតែមួយពព្រិចភ្នែកសោះ?»។

លោកគ្រូពេទ្យសេង ផេត និងភរិយាបានបន្តអធិស្ឋាន។ បន្ទាប់មក កូននោះបានរៀបរាប់អំពី ការបើកសំដែងដែលគាត់បានទទួល។ គាត់បានឃើញវិញ្ញាណអាក្រក់ចេញពីខ្លួនរបស់គាត់ទៅ ដោយ និយាយថា «អញមិនអាចនៅទីនេះបានទៀតទេ ពីព្រោះព្រះយេស៊ូវបានអះអាងទទួលយកជីវិតឯងហើយ។ ឯងគឺជារបស់ព្រះយេស៊ូវហើយ»។

នៅថ្ងៃនោះ កូននោះបានក្លាយមកជាធម្មតាវិញ។ លោកគ្រូពេទ្យសេង ផេត និងភរិយារបស់គាត់បានចាប់ផ្តើមថ្វាយបង្គំដល់ព្រះយេស៊ូវ។ អស់រយៈពេលជាច្រើនខែ លោកគ្រូពេទ្យសេង ផេតមិនបានលាក់បាំងសេចក្តីស្រឡាញ់របស់គាត់ចំពោះព្រះយេស៊ូវនោះឡើយ គាត់បានប្រាប់មនុស្សគ្រប់គ្នា ដែលចង់ស្តាប់អំពីទ្រង់យ៉ាងដូច្នេះថា «គ្រូពេទ្យព្រះយេស៊ូវគ្រីស្ទបានព្យាបាលកូនប្រុសរបស់ខ្ញុំ។ ខ្ញុំនឹងគ្រួសារខ្ញុំបានទទួលយកទ្រង់ជាព្រះអង្គសង្គ្រោះរបស់ពួកយើងហើយ»។

ទោះជាយ៉ាងនេះក្តី មួយរយៈក្រោយមក លោកសេង ផេតបានឈប់ថ្វាយបង្គំព្រះយេស៊ូវ។ គាត់ហាក់ដូចជាភ្លេចអំពីរបៀបដែលព្រះយេស៊ូវបានប្រោសកូនប្រុសរបស់គាត់ ហើយគាត់បានត្រឡប់ទៅរកធាតុដើមរបស់គាត់វិញ។ សូមអធិស្ឋានសម្រាប់គាត់ និងអ្នកដទៃទៀតដែលត្រូវបានព្យាបាលដោយ ព្រះយេស៊ូវ ប៉ុន្តែ ពួកគេបានឈប់ថ្វាយបង្គំទ្រង់។ សូមអធិស្ឋានអោយពួកគេត្រឡប់មកឯទ្រង់វិញម្តងទៀត។