---
title:  បងប្អូនដែលជាគំរូរបស់យើង
date:  20/01/2022
---

មូលហេតុមួយទៀតដែលព្រះយេស៊ូវបានក្លាយមកជាមនុស្ស និងរស់នៅដូចជាមនុស្សនោះគឺ ដើម្បីធ្វើជាគំរូរបស់យើង។ ព្រះយេស៊ូវគឺបុគ្គលតែមួយគត់ដែលអាចបង្ហាញយើងនូវរបៀបក្នុងការរស់នៅ ដ៏ត្រឹមត្រូវមួយ។

`សូមអានខគម្ពីរហេព្រើរ 12៖1-4។ នៅក្នុងខទាំងនេះ លោកប៉ុលបានប្រៀបធៀបជីវិតគ្រីស្ទាន ទៅនឹងការរត់ប្រណាំងមួយ។ តើហេតុអ្វីបានជាលោកប៉ុលមានប្រសាសន៍ថា យើងគួរតែរត់នៅក្នុងការ ប្រណាំងនេះ?`

នៅក្នុងខទាំងនេះ ព្រះយេស៊ូវគឺជានាមចុងក្រោយនៅក្នុងបញ្ជីឈ្មោះនៃមនុស្សដែលបង្ហាញសេចក្តី ជំនឿដល់យើង។ លោកប៉ុលបានមានប្រសាសន៍ថា ព្រះយេស៊ូវគឺ «ជាមេផ្តើម ហើយជាមេសំរេចសេចក្តី ជំនឿរបស់យើង» (ហេព្រើរ 12៖2)។ ពាក្យថា «មេ» ប្រែមកពីពាក្យ «អាខេហ្គស (archegos)» ជាភាសា ក្រេក។ ពាក្យថា «អាខេហ្គស» ក៏អាចសរសេរបានថាជា «អ្នកត្រួសត្រាយផ្លូវ (pioneer)» ផងដែរ។ ព្រះយេស៊ូវ គឺជាអ្នកត្រួសត្រាយផ្លូវនៃការប្រណាំងដែលយើងត្រូវតែរត់ក្នុងនាមគ្រីស្ទាន។ ព្រះយេស៊ូវបានរត់ទៅមុន យើង ដើម្បីបង្ហាញផ្លូវដល់យើង។ ខគម្ពីរហេព្រើរ 6៖20 បានចែងថា ព្រះយេស៊ូវបានរត់ទៅមុនយើង ដើម្បីបង្ហាញផ្លូវទៅឯព្រះដល់យើង។ ពាក្យថា «មេសំរេចសេចក្តីជំនឿរបស់យើង» បានបង្រៀនយើងថា ព្រះយេស៊ូវអាចបង្ហាញនូវសេចក្តីជំនឿដ៏មុតមាំបំផុតទៅលើព្រះ។ ខគម្ពីរហេព្រើរ 12៖1-4 ក៏បានបង្រៀន យើងផងដែរថា ព្រះយេស៊ូវគឺជាមនុស្សដំបូងដែលបានទទួលជោគជ័យក្នុងការរត់ប្រណាំងនេះ។ ព្រះយេស៊ូវ បានបង្ហាញយើងអំពីអត្ថន័យនៃការរស់នៅដោយសេចក្តីជំនឿ។

ក្នុងខគម្ពីរហេព្រើរ 2៖13 លោកប៉ុលបានសរសេរពាក្យចេញពីខគម្ពីរអេសាយ 8៖17, 18។ ក្នុងខគម្ពីរអេសាយទាំងនេះ ព្រះយេស៊ូវបានមានបន្ទូលទៅកាន់ព្រះវរបិតាយ៉ាងដូច្នេះថា៖ «ហើយ1ទៀត ថា ‘ទូលបង្គំនឹងទុកចិត្តដល់ទ្រង់’ ហើយ1ទៀតថា ‘មើល ទូលបង្គំនេះ និងពួកកូនចៅ ដែលព្រះបានប្រទាន មកទូលបង្គំ’» (ហេព្រើរ 2៖13; សូមអានខគម្ពីរអេសាយ 8៖17, 18 ផងដែរ)។

លោកអេសាយបានមានប្រសាសន៍នូវពាក្យពេចន៍ទាំងនេះមុនពេលដែលពួកស្តេចសាសន៍យូដា និងសាសន៍ស៊ីរីបានរួមកងទ័ពចូលគ្នា។ ស្តេចទាំងពីរនេះបានរៀបផែនការចូលលុកលុយនគរយូដា (អេសាយ 7៖1, 2)។ នៅពេលនោះ លោកអេសាយបានបង្ហាញសេចក្តីជំនឿទៅលើព្រះ។ ប៉ុន្តែ ស្តេច អ័ហាសមិនបានបង្ហាញសេចក្តីជំនឿទៅលើព្រះនោះឡើយ (ពង្សាវតារក្សត្រទី2 16៖5-18)។ ព្រះបាន សន្យាការពារស្តេចអ័ហាសដូចជាបុត្រារបស់ទ្រង់ដូច្នោះដែរ។ ព្រះបានដាស់តឿនស្តេចអ័ហាសអោយទូលសូមនូវទីសំគាល់មួយ ដើម្បីបង្ហាញស្តេចអង្គនេះថា ព្រះនឹងរក្សាសេចក្តីសន្យារបស់ទ្រង់។ ប៉ុន្តែ ស្តេច អ័ហាសបានបដិសេធ។ ស្តេចអ័ហាសបានចាត់អ្នកនាំសារទៅឯទីកាឡាត-ពីលេស៊ើរ ជាស្តេចស្រុកអាសស៊ើរ ថា៖ «ទូលបង្គំនេះជាអ្នកបំរើ ហើយជាបុត្ររបស់ទ្រង់» (ពង្សាវតារក្សត្រទី2 16៖7)។ គួរអោយសោកស្តាយ ណាស់ ស្តេចអ័ហាសប្រាថ្នាចង់ធ្វើជាបុត្រានៃខ្មាំងសត្រូវរបស់ទ្រង់ តែមិនប្រាថ្នាចង់ធ្វើជាបុត្រារបស់ព្រះនោះ ទេ។

រីឯព្រះយេស៊ូវទ្រង់ខុសគ្នាពីស្តេចអ័ហាស។ ព្រះយេស៊ូវបានដាក់ការជឿទុកចិត្តរបស់ទ្រង់ទៅលើ ព្រះ និងទៅលើសេចក្តីសន្យារបស់ព្រះ។ ព្រះបានសន្យានឹងព្រះយេស៊ូវថា ទ្រង់នឹងអោយខ្មាំងសត្រូវរបស់ ទ្រង់ស្ថិតនៅក្រោមការគ្រប់គ្រងរបស់ទ្រង់ (ហេព្រើរ 1៖13; ហេព្រើរ 10៖12, 13)។ ព្រះក៏បានតាំង សេចក្តីសន្យាដដែលនេះជាមួយនឹងយើងផងដែរ។ យើងក៏ត្រូវតែជឿទុកចិត្តទៅលើព្រះដូចដែលព្រះយេស៊ូវ បានជឿទុកចិត្តទៅទ្រង់ផងដែរ (រ៉ូម 16៖20)។