---
title:  នៅជាប់ជាមួយគ្នាទៅវិញទៅមក
date:  29/12/2021
---

តើលោកប៉ុលបានផ្តល់ដំបូន្មានអ្វីដល់អ្នកអានរបស់គាត់អំពីបញ្ហារបស់ពួកគេនោះ? តើយើង អាចរៀនពីលោកប៉ុល ដើម្បីជួយយើងដោះស្រាយបញ្ហាផ្ទាល់ខ្លួនបានយ៉ាងដូចម្តេច? មុនពេលដែលយើង ក្រឡេកមើលដំបូន្មាននេះ ចូរយើងក្រឡេកមើលអំពីរបៀបដែលព្រះជួយព្យាបាលលោកអេលីយ៉ា បន្ទាប់ ពីគាត់បានបាត់បង់សេចក្តីសង្ឃឹមជាមុនសិន។

`សូមអានខគម្ពីរពង្សាវតាក្សត្រទី1 19៖5-18។ ដូចដែលយើងបានឃើញចេញពីខគម្ពីរទាំង នេះ តើព្រះបានធ្វើអ្វី ដើម្បីជួយអោយលោកអេលីយ៉ាមានសេចក្តីជំនឿឡើងវិញនោះ ?`

ពង្សាវតាក្សត្រទី1 19៖5-18 បានបង្ហាញយើងអំពីការយកព្រះទ័យទុកដាក់ និងព្រះប្រាជ្ញា ញ្ញាណរបស់ព្រះ។ ព្រះបានយកព្រះទ័យទុកដាក់ចំពោះអ្នកបម្រើរបស់ទ្រង់ នៅពេលដែលពួកគេរងទុក្ខ។ ទ្រង់បានជួយអោយពួកគេមានជំនឿរឹងមាំឡើងម្តងទៀត។ ព្រះបានធ្វើកិច្ចការមួយចំនួនសម្រាប់លោកអេលីយ៉ា គឺថា៖ (1) ព្រះបានប្រទានអាហារដល់លោកអេលីយ៉ា និងធ្វើអោយគាត់សម្រាក។ (2) បន្ទាប់ មក នៅក្នុងរូងភ្នំ ព្រះបានស្តីបន្តោសលោកអេលីយ៉ាយ៉ាងទន់ភ្លន់ថា «អេលីយ៉ាអើយ តើធ្វើអីនៅទីនេះ» (ពង្សាវតាក្សត្រទី1 19៖9)។ (3) ព្រះក៏បានបង្ហាញលោកអេលីយ៉ាអំពីរបៀបដែលទ្រង់ធ្វើការផងដែរ។ ព្រះបានបង្ហាញអ្នកបម្រើរបស់ទ្រង់ថា ទ្រង់មិនមែនស្ថិតនៅក្នុងខ្យល់នោះទេ។ ទ្រង់មិនមែនស្ថិតនៅក្នុង ការកក្រើកដី៊។ ហើយទ្រង់ក៏មិនមែនស្ថិតនៅក្នុងភ្លើងផងដែរ។ ទ្រង់ស្ថិតនៅក្នុង «សំឡេងតូចរហៀងៗ» តែមួយគត់តែប៉ុណ្ណោះ (ពង្សាវតាក្សត្រទី1 19៖12)។ សំឡេងតូចរហៀងៗបានបង្ហាញយើងអំពីសារៈ សំខាន់ខាងឯសេចក្តីពិតនៃព្រះគម្ពីរ។ យើងប្រហែលជាមិនបានឃើញ ឬមានអារម្មណ៍ថា ព្រះទ្រង់ធ្វើការ ជានិច្ចនោះទេ ប៉ុន្តែ យើងត្រូវតែជឿថា ព្រះទ្រង់ធ្វើការសម្រាប់យើង និងរក្សាសេចក្តីសន្យាទាំងអម្បាលម៉ាន របស់ទ្រង់។ (4) បន្ទាប់ពីមេរៀននេះ ព្រះបានប្រគល់កិច្ចការមួយដល់លោកអេលីយ៉ា។ ព្រះបានជួយអោយ លោកអេលីយ៉ាជឿទុកចិត្តលើទ្រង់អំពីអនាគតខាងមុខ។

`តើលោកប៉ុលបានផ្តល់នូវការទូន្មានយ៉ាងដូចម្តេច ដល់អ្នកអានរបស់គាត់នៅក្នុងខគម្ពីរហេព្រើរ 2៖1; ហេព្រើរ 3៖12-14; ហេព្រើរ 5៖11-6៖3 និងហេព្រើរ 10៖19-25?`

លោកប៉ុលបានប្រាប់អ្នកអានរបស់គាត់ជាច្រើនដងអំពីកិច្ចការដែលពួកគេត្រូវធ្វើ ដើម្បីអោយ សេចក្តីជំនឿបានរឹងមាំឡើងម្តងទៀត គឺថា៖ (1) ពួកគេត្រូវយកចិត្តទុកដាក់ចំពោះគ្នាទៅវិញទៅមក។ (2) ពួកគេត្រូវចែករំលែកអាហារជាមួយគ្នា។ (3) ពួកគេត្រូវចុះសួរសុខទុក្ខពួកគ្រីស្ទាននៅក្នុងគុក និងយកចិត្តទុកដាក់ចំពោះតម្រូវការរបស់ពួកគេផង។ (4) ពួកគេត្រូវចែករំលែកទ្រព្យសម្បត្តិ និងបរិច្ចាគដល់មនុស្សខ្វះខាតដោយសទ្ធា។ ប្រសិនបើពួកគេធ្វើដូច្នេះ ព្រះនឹងមិនបំភ្លេចពួកគេឡើយ (ហេព្រើរ 13៖1-6)។ លោកប៉ុលបានស្តីបន្តោសដល់អ្នកអានរបស់គាត់ រួចលើកទឹកចិត្តដល់ពួកគេតាមក្រោយ។ (5) លោកប៉ុលបានដាស់តឿនពួកគេកុំអោយ «រសាត់ចេញពី» សេចក្តីពិតនៃព្រះគម្ពីរជាដាច់ខាត (ហេព្រើរ 2៖1)។ (6) គាត់ក៏បានដាស់តឿនពួកគេអោយ «ប្រយ័ត្នក្រែងលោនរណាម្នាក់ ក្នុងចំណោមបងប្អូន បែរជា មានចិត្តអាក្រក់លែងជឿ រហូតដល់ទៅងាកចេញពីព្រះជាម្ចាស់ដ៏មានព្រះជន្មរស់» ផងដែរ (ហេព្រើរ 3៖ 12)។ លោកប៉ុលក៏បានលើកទឹកចិត្តអ្នកអានរបស់គាត់អោយចូលរួមការប្រជុំនៃពួកជំនុំផងដែរ (ហេព្រើរ 10៖25)។ ដូច្នេះ សរុបមក លោកប៉ុលបានមានប្រសាសន៍ថា៖ (1) ពួកគេត្រូវតែនៅជាប់ជាមួយគ្នា (2) លើកទឹកចិត្តគ្នាទៅវិញទៅមក (3) បង្ហាញសេចក្តីស្រឡាញ់ និង (4) ធ្វើកិច្ចការល្អទាំងអម្បាលម៉ាន។ បន្ទាប់មក លោកប៉ុលបានប្រាប់អ្នកអានរបស់គាត់អោយចងចាំថា ព្រះយេស៊ូវកំពុងតែធ្វើកិច្ចការសម្រាប់ ពួកគេនៅក្នុងរោងឧបោសថនៅស្ថានសួគ៌ (ហេព្រើរ 8៖1, 2; ហេព្រើរ 12៖1-4)។