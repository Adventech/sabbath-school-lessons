---
title:  សុខភាពដ៏ល្អឥតខ្ចោះ
date:  18/03/2022
---

នាងណយគឺជាស្ត្រីអ្នកមានម្នាក់ដែលបានមើលការខុសត្រូវលើកម្មករជាង100នាក់នៅក្នុងចំការកាហ្វេគ្រួសាររបស់នាងក្នុងប្រទេសឡាវ។ ប៉ុន្តែ ក្រោយមក នាងបានធ្លាក់ខ្លួនឈឺដ៏ចម្លែកមួយនៅ ក្នុងភូមិរបស់នាង។

គ្រូពេទ្យរបស់នាងមិនអាចសន្និដ្ឋានថា ជំងឺនោះគឺជាជំងឺអ្វីឡើយ។ នាងណយបានទៅជួប គ្រូពេទ្យខាងផ្នែកឱសថទូទាំងប្រទេសឡាវខាងត្បូង ប៉ុន្តែ គ្មានអ្នកណាម្នាក់អាចជួយនាងបានឡើយ។ សុខភាពនាងកាន់តែយ៉ាប់ទៅៗ រហូតដល់នាងមិនអាចដើរបានដល់ថ្នាក់គេដាក់នាងចោលនៅលើគ្រែ តែម្តង។ លើសពីនេះទៅទៀត នាងស្ទើរតែបាត់បង់ស្មារតីរបស់នាងទៅហើយ។ ជាច្រើនលើកច្រើនសា នាងមិនអាចចងចាំសមាជិកនៅក្នុងគ្រួសាររបស់នាងបានឡើយ។ កម្មកររបស់នាងទាំងអស់បានឈប់ ធ្វើការ ដោយសារតែនាងមិនបានបើកប្រាក់ខែអោយពួកគេ។ ពួកអ្នកភូមិបានប្រាប់នាង និងប្តីរបស់នាងថា នាងមិនរស់ទេមើលទៅ។

នៅត្រង់ចំណុចដ៏អស់សង្ឃឹមបំផុតនៅក្នុងជីវិតរបស់នាងនេះ ស្រាប់តែមានអ្នកសួរសុខទុក្ខម្នាក់ មកពីទីក្រុងវៀងចន្ទន៍ ប្រទេសឡាវ។ អ្នកសួរសុខទុក្ខម្នាក់នេះក៏មិនមែនជាគ្រីស្ទានដូចជានាងណយដែរ ប៉ុន្តែ កូនប្រុស និងកូនប្រសាររបស់នាងគឺជាសេវេនដេយអាត់វេនទីស្ទ។ គាត់បានប្រាប់នាងណយអំពី ព្រះយេស៊ូវ។ គាត់បាននិយាយថា «ព្រះយេស៊ូវប្រហែលជាអាចសង្គ្រោះជីវិតឯងបាន»។ ដោយមានជំនួយ ពីប្តីរបស់នាង ទើបនាងរកឃើញលេខទូរស័ព្ទរបស់គ្រូគង្វាលអាត់វេនទីស្ទម្នាក់នៅភាគខាងត្បូង រួចទូរស័ព្ទ ទៅគាត់សូមជំនួយ។

គ្រូគង្វាលបានធ្វើដំណើរទៅកាន់ភូមិរបស់នាង ហើយអធិស្ឋានជាមួយនឹងនាង។ នាងណយ ត្រូវបានលើកទឹកចិត្តតាមរយៈការអធិស្ឋាន រួចនាងបានសម្រេចចិត្តផ្លាស់ទៅវៀងចន្ទន៍មួយរយៈ។ នាង ចង់ស្គាល់ពួកជំនុំអាត់វេនទីស្ទ និងសំណេះសំណាលជាមួយនឹងពួកគេ។

នៅពេលដែលនាងទៅដល់វៀងចន្ទន៍ នាងមិនអាចក្រោកចេញពីគ្រែបានឡើយ ប៉ុន្តែ នាងបាន ព្យាយាមផ្ចង់ស្មារតី។ សមាជិកព្រះវិហារបានជួបសំណេះសំណាល និងអធិស្ឋានអោយនាងជាប្រចាំ។ សុខភាពរបស់នាងបានប្រសើរឡើងបន្តិចម្តងៗ។ នាងបានចាប់ផ្តើមក្រោកអង្គុយ ឈរ និងដើរបាន។

5ខែក្រោយមក បន្ទាប់ពីការធ្លាក់ខ្លួនឈឺរួចមក នាងបានត្រឡប់ទៅភូមិកំណើតរបស់នាងវិញ ដោយមានសុខភាពដ៏ល្អឥតខ្ចោះ។ អ្នកភូមិមានការភ្ញាក់ផ្អើលជាខ្លាំងចំពោះអ្វីដែលពួកគេបានឃើញ។ ពួកគេបានគិតថា នាងស្លាប់បាត់ទៅហើយ ផ្ទុយទៅវិញ នាងនៅមានជីវិតរស់ ហើយបានជាសះស្បើយ ទាំងស្រុង។ ពួកគេបានសួរនាងទាំងភ្ញាក់ផ្អើលអំពីអ្វីដែលបានកើតឡើង។ នាងបានឆ្លើយថា «ព្រះយេស៊ូវ បានសង្គ្រោះខ្ញុំពីស្លាប់ឡើងវិញ»។ ឥឡូវនេះ អ្នកភូមិជាច្រើននាក់បានចាប់អារម្មណ៍ចង់ដឹងបន្ថែមទៀត អំពីព្រះយេស៊ូវជាគ្រូពេទ្យដ៏មានអំណាចមួយរូបដែលអាចព្យាបាលមនុស្សទាំងអស់ដែលបានសូមដល់ទ្រង់។