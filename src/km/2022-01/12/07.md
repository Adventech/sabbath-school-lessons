---
title:  ការសិក្សាបន្ថែម
date:  18/03/2022
---

«1000ឆ្នាំនឹងកន្លងផុតទៅ បន្ទាប់ពីការយាងមកជាលើកទី2។ ក្នុងអំឡុងពេលនេះ ព្រះ និងរាស្ត្ររបស់ទ្រង់នឹងជំនុំជំរះមនុស្សអាក្រក់ដែលបន្តស្លាប់នៅក្នុងផ្នូររបស់ពួកគេ។ លោកប៉ុលបាន ប្រាប់យើងអំពីពេលវេលានេះយ៉ាងដូច្នេះថា៖ ‘កុំឲ្យចោទប្រកាន់ទោសគ្នាមុនកំណត់ឡើយ លុះត្រាតែព្រះអម្ចាស់ទ្រង់យាងមក ដែលទ្រង់នឹងយកអស់ទាំងអំពើលាក់កំបាំង ដែលធ្វើនៅទីងងឹត មកដាក់នៅទី ភ្លឺវិញ ហើយនិងបើកសំដែង ឲ្យឃើញអស់ទាំងគំនិត ក្នុងចិត្តរបស់មនុស្សផង នោះគ្រប់គ្នានឹងបានសេចក្តី សរសើរពីព្រះរៀងខ្លួន’ (កូរិនថូសទី1 4៖5)។ លោកដានីយ៉ែលក៏បានមានប្រសាសន៍អំពីពេលវេលានេះដូច្នេះដែរថា៖ ‘ការវិនិច្ឆ័យបានប្រគល់ដល់ពួកបរិសុទ្ធរបស់ព្រះដ៏ខ្ពស់បំផុត’ (ដានីយ៉ែល 7៖22)។ ទន្ទឹមគ្នានេះ រាស្ត្របរិសុទ្ធរបស់ព្រះនឹងគោរពបម្រើព្រះក្នុងនាមជាពួកបុត្រាបុត្រី និងពួកសង្ឃរបស់ទ្រង់។ លោកយ៉ូហានបានមានប្រសាសន៍ថា៖ ‘ខ្ញុំក៏ឃើញបល្ល័ង្កជាច្រើន និងពួកអ្នកដែលអង្គុយលើ ហើយមាន អំណាចបានប្រគល់ ដល់អ្នកទាំងនោះ ឲ្យជំនុំជំរះ’ (វិវរណៈ 20៖4)។ ‘អ្នកទាំងនោះនឹងធ្វើជាពួកសង្ឃ នៃព្រះ និងព្រះគ្រីស្ទ ហើយនិងសោយរាជ្យជាមួយនឹងទ្រង់អស់1ពាន់ឆ្នាំ’ (វិវរណៈ 20៖6)។ ទន្ទឹមគ្នានេះ លោកប៉ុលបានបង្ហាញយើងថា ‘ពួកបរិសុទ្ធនឹងជំនុំជំរះលោកីយ៍’ នេះ (កូរិនថូសទី1 6៖2)។ រាស្ត្ររបស់ ព្រះនឹងជំនុំជំរះ មនុស្សអាក្រក់ទាំងអស់ជាមួយនឹងព្រះយេស៊ូវ។ រាស្ត្ររបស់ព្រះនឹងប្រៀបផ្ទឹមទង្វើដែល មនុស្សអាក្រក់បានធ្វើទាស់នឹងព្រះគម្ពីរ។ បន្ទាប់មក រាស្ត្ររបស់ព្រះនឹងធ្វើការសម្រេចចិត្តចុងក្រោយ មួយ។ ពួកគេនឹងសម្រេចថា មនុស្សអាក្រក់ម្នាក់ៗគួរតែទទួលរងការឈឺចាប់ជំនួសអំពើបាបរបស់គេ ប៉ុនណាដែរ។ ការសម្រចចិត្តចុងក្រោយនឹងត្រូវបានសរសេរបន្ទាប់ពីឈ្មោះនីមួយៗនៅក្នុងបញ្ជីនៃសេចក្តី ស្លាប់»។

«ព្រះយេស៊ូវ និងរាស្ត្ររបស់ទ្រង់នឹងជំនុំជំរះសាតាំង និងពួកទេវតារបស់វាផងដែរ។ លោកប៉ុល បានមានប្រសាសន៍ថា៖ ‘តើមិនដឹងថា យើងរាល់គ្នានឹងជំនុំជំរះ ដល់ទាំងពួកទេវតាផងទេឬអី’ (កូរិនថូស ទី1 6៖3)។ កណ្ឌគម្ពីរយូដាសបានប្រកាសថា៖ ‘ទោះទាំងពួកទេវតាដែលមិនបានរក្សាសណ្ឋានដើមរបស់ខ្លួន គឺជាទេវតាដែលបោះបង់ចោលទីលំនៅចេញ នោះទ្រង់បានឃុំក្នុងសេចក្តីងងឹត ទាំងជាប់ចំណង អស់កល្បជានិច្ច ទុកសំរាប់នឹងជំនុំជំរះនៅថ្ងៃដ៏ធំនោះ’ (យូដាស 1៖6)»។ ដកស្រង់ពី Ellen G. White, The Great Controversy, pages 660, 661, adapted។

**សំណួរពិភាក្សា**

`1. រាស្ត្ររបស់ព្រះនឹងជំនុំជំរះមនុស្សអាក្រក់ (កូរិនថូសទី1 6៖3; យូដាស 1៖6)។ តើសេចក្តីពិតនៃព្រះគម្ពីរនេះបានបង្ហាញប្រាប់យើងយ៉ាងដូចម្តេច អំពីព្រះ និងភាពស្មោះត្រង់ដែលទ្រង់មានជាមួយនឹងយើងនោះ? តើកិច្ចការនេះបង្ហាញយើងយ៉ាងដូចម្តេច អំពីភាពសប្បុរស និងភាពយុត្តិធម៌ដែលព្រះមានចំពោះមនុស្សដែលបានបដិសេធសេចក្តីមេត្តារបស់ទ្រង់នោះ?`

`2. សូមអានខគម្ពីរនិក្ខមនំ 32៖32; ទំនុកដំកើង 56៖8; ទំនុកដំកើង 69៖28; ទំនុកដំកើង 139៖16; អេសាយ 4៖3; ដានីយ៉ែល 12៖1; មីកា 3៖16; លូកា 10៖20: វិវរណៈ 13៖8 និងវិវរណៈ 17៖8។ ខទាំងនេះបានចែងអំពីបញ្ជីរបស់ព្រះនៅស្ថានសួគ៌។ តើបញ្ជីទាំងនេះកត់ត្រាអំពីអ្វីដែរ? តើហេតុអ្វីបានជាព្រះចាំបាច់រក្សាកំណត់ត្រានៃទឹកភ្នែករបស់យើងធ្វើអ្វី (ទំនុកដំកើង 56៖8)? ព្រះទ្រង់ ជ្រាបអំពីអ្វីៗគ្រប់យ៉ាង មែនទេ? បើដូច្នេះមែន តើហេតុអ្វីបានជាព្រះត្រូវការរក្សាបញ្ជីទាំងនោះ?`