---
title:  ព្រះយេស៊ូវគឺជាស្មរបន្ទាល់ដ៏ល្អបំផុត
date:  04/03/2022
---

ខ្ញុំប្រាថ្នាចង់ចែករំលែកដល់អ្នកដទៃអំពីព្រះ នៅពេលដែលខ្ញុំមានអាយុ18ឆ្នាំ។ ប៉ុន្តែ ខ្ញុំមាន ការភ័យខ្លាចជាច្រើន។ ពេលនោះ ដោយសារតែខ្ញុំត្រូវវះកាត់ ទើបខ្ញុំត្រូវបានបញ្ជូនទៅមន្ទីរពេទ្យនៅទូឡា វិញ ដែលជាទីក្រុងដែលត្រូវបើកឡានប្រហែល2ម៉ោងកន្លះពីរដ្ឋធានីមូស្គូ ប្រទេសរុស្ស៊ី។ គ្រែបីនៅក្នុង ចំណោមគ្រែទាំងប្រាំមួយនៅក្នុងបន្ទប់របស់ខ្ញុំបានរៀបចំជាស្រេច នៅពេលដែលខ្ញុំទៅដល់។ ការវះកាត់ របស់ខ្ញុំត្រូវបានគ្រោងទុកនៅថ្ងៃបន្ទាប់។ តើខ្ញុំគួរតែធ្វើអ្វីខ្លះ? តើគេគួរធ្វើអ្វីខ្លះ មុនពេលវះកាត់ទៅហ្ន៎? ខ្ញុំបានគិតយ៉ាងដូច្នោះ។ ពេលនោះ ខ្ញុំបានបើកព្រះគម្ពីររបស់ខ្ញុំ។

ស្រ្តីម្នាក់ដែលនៅទល់មុខខ្ញុំបានសួរខ្ញុំភ្លាមៗថា «តើបងជាគ្រីស្ទាន មែនទេ?»។ ខ្ញុំបានឆ្លើយ ថា «ចាសបង»។ បន្ទាប់មក នាងចង់ដឹងថា ខ្ញុំទៅថ្វាយបង្គំនៅព្រះវិហារមួយណា។ ខ្ញុំមិនចង់អោយនាង សើចចំអកថា ខ្ញុំជាសេវេនដេយអាត់វេនទីស្ទនោះទេ។ ជនជាតិរុស្សុីជាច្រើននាក់បានកាន់តាមនិកាយគ្រីស្ទានដទៃទៀត ហើយមិនបានចាត់ទុកសេវេនដេយអាត់វេនទីស្ទជាពួកជំនុំតែមួយនោះទេ។ ដូច្នេះ ខ្ញុំបាននិយាយថា «ខ្ញុំជាប្រូតេស្តង់»។ ស្ត្រីម្នាក់នោះមិនអស់ចិត្តទាល់តែសោះ។ នាងបានសួរទៀតថា «តើបងជាសមាជិកព្រះវិហារប្រូតេស្តង់មួយណាដែរ?»។ តើខ្ញុំគួរតែនិយាយយ៉ាងម៉េចទៅ? ខ្ញុំបានឆ្លើយ ថា «ខ្ញុំជាសេវេនដេយអាត់វេនទីស្ទ»។ នាងបានឧទានឡើងថា «អូ! ខ្ញុំក៏ស្គាល់សេវេនដេយអាត់វេនទីស្ទ ដែរ ពួកគេគឺជាគ្រីស្ទានដ៏ល្អបំផុត»។

ស្ត្រីម្នាក់នោះបាននិយាយយ៉ាងក្លាហាន អំពីព្រះវិហារអាត់វេនទីស្ទ ព័ន្ធកិច្ចនៃព្រះវិហារ និងសាលកវិទ្យាល័យអាត់វេនទីស្ទសៅអូស្គី (Zaoksky) ដែលមានទីតាំងនៅក្រៅទីក្រុងទូឡា។ អ្នកជំងឺ2នាក់ផ្សេងទៀតបានស្តាប់ដោយស្ងៀមស្ងាត់។ ពួកគេមិនធ្លាប់បានឮអំពីព្រះវិហារអាត់វេនទីស្ទនោះទេ។ ស្ត្រីម្នាក់នោះបាននិយាយថា «សេវេនដេយអាត់វេនទីស្ទគឺជាគ្រីស្ទានដ៏ល្អបំផុត ឪពុករបស់ខ្ញុំក៏បានស្គាល់ សេវេនដេយអាត់វេនទីស្ទល្អៗប៉ុន្មាននាក់ដែរ»។

ខណៈដែលនាងកំពុងតែនិយាយនោះ គ្រូពេទ្យបានចូលមកក្នុងបន្ទប់។ គាត់មានការភ្ញាក់ផ្អើល ដោយបានឃើញនាង។ គាត់បានសួរថា «តើនាងកំពុងតែធ្វើនៅទីនេះ?»។ នាងបានតបថា «តើលោកគ្រូ ចង់មានន័យថាម៉េច?»។ គ្រូពេទ្យបាននិយាយថា «កាលពីម្សិលមិញ ខ្ញុំបានប្រាប់នាងថា នាងអាចចេញ ពីមន្ទីរពេទ្យបានហើយតើ នាងគួរតែទៅផ្ទះវិញចុះ»។ 30នាទីក្រោយមក ប្តីរបស់នាងបានមកទទួល នាងទៅផ្ទះវិញ។

ព្រះបានឆ្លើយតបនឹងការអធិស្ឋានរបស់ខ្ញុំតាមរបៀបមួយដែលខ្ញុំនឹកស្មានមិនដល់។ ទ្រង់បាន បង្ហាញ អង្គទ្រង់នៅក្នុងបន្ទប់មន្ទីរពេទ្យរបស់ខ្ញុំដោយផ្ទាល់។ ព្រះបានធ្វើអ្វីៗគ្រប់យ៉ាង។ នៅទីបំផុត អ្នក ជំងឺដទៃទៀតបានដឹងថា ខ្ញុំគឺជាសេវេនដេយអាត់វេនទីស្ទ ហើយក៏ដឹង ទៀតថា ពួកអាត់វេនទីស្ទបាន ស្រឡាញ់ព្រះជាខ្លាំងផងដែរ។ ប្រសិន បើលោកអ្នកចង់ចែករំលែកទៅកាន់អ្នកដទៃអំពីទ្រង់នោះ ទ្រង់នឹងរៀបចំ អោយ។ ទ្រង់នឹងធ្វើអ្វីៗគ្រប់យ៉ាងសម្រាប់លោកអ្នក។