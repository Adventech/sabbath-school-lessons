---
title:  ការត្រាស់ហៅមកពីព្រះ
date:  28/02/2022
---

`តើសាសន៍អ៊ីស្រាអែលបានទទួលបទពិសោធន៍យ៉ាងដូចម្តេច នៅឯភ្នំស៊ីណាយ? សម្រាប់ ចម្លើយ សូមអានខគម្ពីរហេព្រើរ 12៖18-21។`

ព្រះមានផែនការពិសេសមួយសម្រាប់រាស្ត្ររបស់ទ្រង់ បន្ទាប់ពីទ្រង់បានរំដោះពួកគេចេញពីស្រុកអេស៊ីព្ទ។ តើផែនការនោះគឺជាអ្វី? នោះគឺថា ព្រះចង់មានចំណងមិត្តភាពផ្ទាល់ខ្លួនដ៏ពិសេសមួយជាមួយនឹងរាស្ត្ររបស់ទ្រង់។ ព្រះបានមានបន្ទូលទៅកាន់សាសន៍អ៊ីស្រាអែលថា «ឯងរាល់គ្នាបានឃើញ អស់ទាំងការដែលអញធ្វើដល់សាសន៍អេស៊ីព្ទហើយ និងការដែលអញបានទ្រឯងរាល់គ្នាលើស្លាបឥន្ទ្រីនាំមកឯអញនេះផង» (និក្ខមនំ 19៖3, 4)។

ដូច្នេះ ព្រះបានបង្គាប់អោយលោកម៉ូសេជួយដល់ពួកបណ្តាជនអោយត្រៀមខ្លួន ដើម្បីជួបទ្រង់ (និក្ខមនំ 19៖10-15)។ ពួកបណ្តាជនដែលមិនព្រមត្រៀមខ្លួននឹងត្រូវស្លាប់។ ដូច្នេះ ពួកគេបានត្រៀម ខ្លួនអស់រយៈពេល2ថ្ងៃ។ ពួកគេបានបោកសំលៀកបំពាក់របស់ពួកគេ។ ពួកគេបានអធិស្ឋាន។ ពួកគេបានទូលសូមអោយព្រះសំអាតចិត្តរបស់ពួកគេចេញពីអំពើបាប។ នៅថ្ងៃទី3 «នៅពេលឮសូរសំឡេង ស្នែង នោះទើបអ្នកខ្លះអាចឡើងទៅលើភ្នំបាន» (និក្ខមនំ 19៖13, គខប)។ ព្រះចង់អោយពួកបណ្តាជន មានបទពិសោធន៍ដូចជាលោកម៉ូសេដូច្នោះដែរ ហើយពួកមេដឹកនាំក៏បានទទួលបានបទពិសោធន៍នេះ នៅពេលដែលពួកគេបានឡើងទៅជួបព្រះនៅលើភ្នំនៅពេលក្រោយមកទៀតផងដែរ។ នៅពេលនោះ ពួកមេដឹកនាំ «បានឃើញព្រះអង្គ រួចក៏នាំគ្នាបរិភោគភោជន៍» (និក្ខមនំ 24៖9-11)។ ក្រោយមក សាសន៍ អ៊ីស្រាអែលបានដឹងថា ព្រះបានបង្ហាញសិរីល្អរបស់ទ្រង់ដល់ពួកគេ នៅពេលដែលទ្រង់យាងចុះមកលើ ភ្នំ។ ពួកគេក៏បានដឹងថា មនុស្សលោក «នៅតែអាចមានជីវិតរស់ បន្ទាប់ពីព្រះបានមានបន្ទូលមកកាន់» ពួកគេ (ចោទិយកថា 5៖5, បកប្រែថ្មីពី NLT)។ ប៉ុន្តែ នៅពេលដែលពួកបណ្តាជនចូលទៅជិតភ្នំ ពួកគេ មិនមានសេចក្តីជំនឿគ្រប់គ្រាន់ឡើយ។ លោកម៉ូសេបានមានប្រសាសន៍អំពីពេលវេលានេះប៉ុន្មានឆ្នាំក្រោយ មកទៀតយ៉ាងដូច្នេះថា៖ «ឯងបានខ្លាចភ្លើងនោះ ហើយមិនបានឡើងទៅលើភ្នំនោះទេ» (ចោទិយកថា 5៖5)។ ម្ល៉ោះហើយ ពួកបណ្តាជនបានសូមអោយលោកម៉ូសេឡើងទៅលើភ្នំ ដើម្បីទូលដល់ព្រះជំនួស ពួកគេ (ចោទិយកថា 5៖25-27; សូមប្រៀបធៀបជាមួយនឹងខគម្ពីរនិក្ខមនំ 20៖18-21)។

ព្រះបានបង្ហាញសិរីល្អរបស់ទ្រង់នៅលើភ្នំស៊ីណាយ ដើម្បីបង្រៀនមេរៀនដ៏សំខាន់មួយដល់រាស្ត្ររបស់ទ្រង់។ ព្រះចង់អោយរាស្ត្ររបស់ទ្រង់ «គោរពកោតខ្លាច» ដល់ទ្រង់។ យើងនឹងមានជីវិត ប្រាជ្ញា និងកិត្តិយស នៅពេលដែលយើង «គោរពកោតខ្លាច» ដល់ទ្រង់ (ចោទិយកថា 4៖10; សូមប្រៀបធៀប ជាមួយនឹងខគម្ពីរទំនុកដំកើង 111៖10; សុភាសិត 1៖7; សុភាសិត 9៖10; សុភាសិត 10៖27)។ ព្រះចង់អោយរាស្ត្ររបស់ទ្រង់ចូលទៅជួបទ្រង់ជាអនេក។ ប៉ុន្តែ ពួកគេបានភ័យខ្លាច ហើយសូមអោយលោកម៉ូសេចូលទៅឯព្រះជំនួសពួកគេវិញ។ ព្រះមិនចង់អោយរាស្ត្ររបស់ទ្រង់ខ្លាចទ្រង់នោះទេ។ សេចក្តី ភ័យខ្លាចរបស់ពួកគេមិនមែនជាផ្នែកមួយនៃផែនការរបស់ទ្រង់នោះឡើយ។ ពួកបណ្តាជនមានអារម្មណ៍ ភ័យខ្លាច ដោយសារតែពួកគេគ្មានសេចក្តីជំនឿ។

`តើហេតុអ្វីបានជាយើងមិនគួរភ័យខ្លាចក្នុងការចូលទៅឯព្រះដ៏បរិសុទ្ធរបស់យើងនោះ? តើយើង ត្រូវធ្វើអ្វីខ្លះជាមុនសិន ដើម្បីត្រៀមខ្លួនជាស្រេចចូលទៅជិតនឹងព្រះ?`