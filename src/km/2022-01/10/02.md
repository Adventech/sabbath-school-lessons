---
title:  នៅពេលដែលព្រះយេស៊ូវបានយាងចូលទៅឯព្រះវរបិតា
date:  27/02/2022
---

`តើហេតុអ្វីបានជាព្រះយេស៊ូវបានចេញពីផែនដីទៅឯស្ថានសួគ៌យ៉ាងដូច្នេះ? សម្រាប់ចម្លើយ សូមអានខគម្ពីរហេព្រើរ 9៖24។`

ដើម្បីអោយយើងបានយល់អំពីខគម្ពីរហេព្រើរ 9៖24 ចូរយើងក្រឡេកមើលទៅពិធីបុណ្យទាំង ប៉ុន្មាន ដែលព្រះបានប្រទានដល់សាសន៍អ៊ីស្រាអែលជាមុនសិន ដែលបានចែងយ៉ាងដូច្នេះថា៖ «ក្នុង1ឆ្នាំ ត្រូវធ្វើបុណ្យថ្វាយអញ3ដង ត្រូវធ្វើបុណ្យនំបុ័ងឥតដំបែ គឺដល់កំណត់ក្នុងខែចេត្រ នោះត្រូវធ្វើនំបុ័ងឥតដំបែ ក្នុង7ថ្ងៃ ដូចជាអញបានបង្គាប់មកហើយ ដ្បិតគឺនៅខែនោះហើយ ដែលឯងរាល់គ្នាបានចេញ ពីស្រុកអេស៊ីព្ទមក ហើយមិនត្រូវមកនៅមុខអញដោយដៃទទេឡើយ ត្រូវឲ្យធ្វើបុណ្យចំរូត គឺជាផលដំបូងអំពីការឯងធ្វើ ដោយសាបព្រោះនៅដីរបស់ឯង ហើយនឹងបុណ្យប្រមូលផលដល់ចុងឆ្នាំ ក្នុងកាលដែលឯងបានប្រមូលផលកើតអំពីការរបស់ឯងធ្វើនៅចំការមក គឺក្នុង1ឆ្នាំ ត្រូវឲ្យពួកប្រុសៗមកនៅចំពោះព្រះយេហូវ៉ាជាព្រះអម្ចាស់ គ្រប់3ដង» (និក្ខមនំ 14-17)។

ដូច្នេះ ពិធីបុណ្យរំលងបានបង្ហាញអំពីពេលវេលាដែលព្រះបានរំដោះសាសន៍អ៊ីស្រាអែលចេញពី ស្រុកអេស៊ីព្ទ។ ពិធីបុណ្យនៃអាទិត្យបន្ទាប់ទៅទៀតនោះ គឺបុណ្យថ្ងៃទី50។ ដល់សម័យគម្ពីរសញ្ញាថ្មី ពួក យូដាបានប្រារព្ធពិធីបុណ្យថ្ងៃទី50ជាពេលវេលាដែលព្រះបានប្រទានក្រឹត្យវិន័យដល់សាសន៍អ៊ីស្រាអែល នៅភ្នំស៊ីណាយ។ ពិធីបុណ្យបារាំគឺជាពិធីបុណ្យចុងក្រោយដែលបានបង្ហាញអំពីពេលវេលាដែលព្រះបាន យកព្រះទ័យទុកដាក់ចំពោះសាសន៍អ៊ីស្រាអែលនៅក្នុងទីរហោស្ថាន។

ឥឡូវនេះ ដោយយើងបានពិនិត្យពិធីបុណ្យទាំងនេះរួចរាល់ហើយ ចូរយើងត្រឡប់ទៅខគម្ពីរ ហេព្រើរ9៖24 វិញម្តង។ ខនេះបានបង្ហាញអំពីការយាងចូលរបស់ព្រះយេស៊ូវទៅឯព្រះវរបិតា បន្ទាប់ពីទ្រង់បានរស់ពីស្លាប់ឡើងវិញ។ ព្រះយេស៊ូវមិនបានចូលទៅដោយព្រះហស្តទទេនោះទេ។ ទ្រង់បានថ្វាយយញ្ញបូជានៃលោហិតរបស់ទ្រង់ផ្ទាល់ ប្រសើរជាងសង្ឃណាៗទៀតទាំងអស់ ថ្វាយដល់ព្រះ (ហេព្រើរ 9៖23, 24)។

ព្រះយេស៊ូវបានគោរពពិធីបុណ្យពិសេសៗទាំងអស់ត្រឹមត្រូវតាមពេលវេលាទាំងអស់។ ទ្រង់ បានសុគតនៅម៉ោង3រសៀល មុនថ្ងៃបុណ្យរំលងបានមកដល់។ ម៉ោង3រសៀលគឺជាពេលវេលាដែលកូនចៀមនៃបុណ្យរំលងត្រូវបានគេសម្លាប់ (យ៉ូហាន19៖14; ម៉ាថាយ 27៖45-50)។ បន្ទាប់មក ព្រះយេស៊ូវបានរស់ពីស្លាប់ឡើងវិញ ហើយបានយាងទៅស្ថានសួគ៌ជាកន្លែងដែលព្រះនឹងទទួលយកដង្វាយ របស់ទ្រង់ជំនួសអំពើបាបរបស់យើងវិញ (យ៉ូហាន 20៖17; កូរិនថូសទី1 15៖20)។ នៅថ្ងៃនេះ សង្ឃបានគ្រវីស្រូវសាលីទុំ ដើម្បីបង្ហាញការថ្លែងអំណរគុណដល់ព្រះសម្រាប់ភោគផលដំបូង (លេវីវិន័យ 23៖10-12)។ 40ថ្ងៃក្រោយមក ព្រះយេស៊ូវបានគង់នៅខាងស្តាំព្រះវរបិតានៅថ្ងៃបុណ្យទី50 (កិច្ចការ 1, 2)។ ទន្ទឹមគ្នានេះ សេចក្តី សញ្ញាថ្មីក៏បានចាប់ផ្តើមឡើងផងដែរ។

តើហេតុអ្វីបានជាពួកប្រុសៗនៅក្នុងសម័យព្រះគម្ពីរចាំបាច់ត្រូវធ្វើដំណើរទៅចូលរួមនៅក្នុងពិធីបុណ្យទាំងនេះ? ពួកគេបានធ្វើដំណើរទៅចូលរួម ដើម្បី «មើលព្រះភក្ត្រទ្រង់» (ទំនុកដំកើង 17៖15)។ ដើម្បី «ឃើញព្រះភក្ត្រទ្រង់» នេះ បានបង្ហាញយើងអំពីមនុស្សដែលសូមជំនួយមកពីព្រះ (កូរិនថូស ទី2 7៖14; ទំនុកដំកើង 27៖8; ទំនុកដំកើង 105៖4)។ នេះគឺជាអ្វីដែលព្រះយេស៊ូវបានធ្វើ នៅពេល ដែលទ្រង់យាងទៅស្ថានសួគ៌។ ទ្រង់បានសូមអោយព្រះជួយដល់យើង។