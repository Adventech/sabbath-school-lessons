---
title:  ផ្លូវថ្មីទៅឯព្រះ
date:  26/02/2022
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ហេព្រើរ 9៖24; ហេព្រើរ 12៖18-21; លេវីវិន័យ 16៖1, 2; ហេព្រើរ 10៖19-22; ហេព្រើរ 12៖22-24។

> <p>ខចងចាំ</p>
> «ដ្បិតព្រះគ្រីស្ទទ្រង់មិនបានយាងចូលទៅក្នុងទីបរិសុទ្ធធ្វើដោយដៃ ដែលជាគំរូពីទីបរិសុទ្ធ ពិតនោះទេ គឺបានចូលទៅក្នុងស្ថានសួគ៌នោះឯង ដើម្បីនឹងលេចមកក្នុងពេលឥឡូវនេះ នៅចំពោះព្រះភក្ត្រនៃព្រះ តំណាងយើងរាល់គ្នា» (ហេព្រើរ 9៖24)។

សិស្សរបស់ព្រះយេស៊ូវត្រូវបានបំពេញដោយសេចក្តីអំណរ។ ពួកគេនៅលើភ្នំអូលីវជាមួយ នឹងព្រះយេស៊ូវដែលជាគ្រូ និងមិត្តភក្តិរបស់ពួកគេអស់មួយស្របក់។ មុនពេលដែលព្រះយេស៊ូវបានចាក ចេញពីផែនដីទៅ ទ្រង់បានត្រាស់ហៅពួកសិស្សរបស់ទ្រង់ចូលទៅឯព្រះតាមរយៈព្រះនាមរបស់ទ្រង់។ បន្ទាប់មក ពួកសិស្សបានឃើញព្រះយេស៊ូវឡើងទៅស្ថានសួគ៌។ នៅស្ថានសួគ៌ ព្រះបានធ្វើអោយ ព្រះយេស៊ូវក្លាយមកជាស្តេចនៃផែនដីទាំងមូល។ ពេលនោះ ពួកសិស្សរបស់ព្រះយេស៊ូវបានដឹងថា ព្រះនឹងឆ្លើយតបសេចក្តីអធិស្ឋានរបស់ពួកគេដោយសព្វព្រះទ័យ (យូ៉ហាន 14៖13, 14)។ មែន ហើយ ពួកសិស្សត្រូវតែបន្តរស់នៅលើផែនដីដែលជាទីកន្លែងដែលពួកមនុស្សអាក្រក់អាចធ្វើបាបពួកគេបានតទៅទៀត។ ប៉ុន្តែ ពួកសិស្សមានពេញទៅដោយសេចក្តីសង្ឃឹម។ ពួកគេបានដឹងថា ព្រះយេស៊ូវបានយាងទៅរៀបចំកន្លែងសម្រាប់ពួកគេ (យ៉ូហាន 14៖1-3)។ ព្រះយេស៊ូវគឺជាអ្នកទទួលខុសត្រូវក្នុងការសង្គ្រោះពួកគេចេញពីអំពើបាប។ ព្រះយេស៊ូវក៏បានរៀបចំផ្លូវមួយសម្រាប់ពួកគេទៅស្ថានសួគ៌ ផងដែរ។ ព្រះយេស៊ូវ បានរៀបចំផ្លូវនេះដោយព្រះលោហិតរបស់ទ្រង់ផ្ទាល់។

ការបង្រៀនថា ព្រះយេស៊ូវបានយាងទៅស្ថានសួគ៌សំខាន់បំផុតចំពោះកណ្ឌគម្ពីរហេព្រើរ។ បន្ទាប់ពីទ្រង់បានយាងទៅស្ថានសួគ៌រួចមក ព្រះយេស៊ូវបានចាប់ផ្តើមកិច្ចការរបស់ទ្រង់ជាស្តេច និងជា សម្តេចសង្ឃរបស់យើង។ សំខាន់ជាងនេះទៅទៀតនោះគឺថា សេចក្តីសញ្ញាថ្មីបានចាប់ផ្តើមឡើង។ ឥឡូវនេះ យើងអាចចូលទៅឯព្រះបាន ដោយការទុកចិត្តយ៉ាងមុតមាំ និងសេចក្តីជំនឿដ៏ក្លាហាន។ យើងអាចធ្វើរឿងទាំងនេះបាន ដោយសារតែព្រះយេស៊ូវ និងជីវិតដ៏បរិសុទ្ធរបស់ទ្រង់។