---
title:  ការភ្លក់នូវសេចក្តីល្អៗពីព្រះ
date:  06/02/2022
---

`តើអំណោយទានល្អៗអ្វីខ្លះ ដែលព្រះយេស៊ូវបានប្រទានដល់អ្នកជឿដែលស្តាប់បង្គាប់ទ្រង់នោះ? សម្រាប់ចម្លើយ សូមអានខគម្ពីរហេព្រើរ 6៖4, 5។`

លោកប៉ុលបានមានប្រសាសន៍អំពីមនុស្សកាលពីមុនដែល «បានទទួលពន្លឺ» (ហេព្រើរ 6៖4, គខប)។ «ពន្លឺ» បង្ហាញយើងថា ពួកគេបានស្គាល់សេចក្តីពិតនៃព្រះគម្ពីរ។ មនុស្សបានបែរចេញពីសាតាំង និង «សេចក្តីងងឹត» របស់វាទៅរក «ពន្លឺ» មកពីព្រះ (កិច្ចការ 26៖17, 18)។ «ពន្លឺ» ក៏បានបង្ហាញ យើងថា ព្រះបានរំដោះយើងចេញពីអំពើបាប (អេភេសូរ 5៖11) និងចេញពី «សេចក្តីងងឹត» ផងដែរ (ថែស្សាឡូនីចទី1 5៖4, 5)។ «សេចក្តីងងឹត» គឺជារូបស័ព្ទមួយតំណាងអោយមនុស្សដែលមិនយល់។ តើលោកអ្នកឃើញកិរិយាស័ព្ទដែលសរសេរ «បានទទួលពន្លឺ» នៅក្នុងខគម្ពីរហេព្រើរ 6៖4 ដែរឬទេ? កិរិយាស័ព្ទនេះបង្ហាញយើងថា ចំណេះដឹងរបស់យើងអំពីព្រះមានប្រភពមកពីព្រះយេស៊ូវ។ ព្រះយេស៊ូវ «ជារស្មីភ្លឺមកពីសិរីល្អនៃព្រះ» (ហេព្រើរ 1៖3)។

លោកប៉ុលក៏បានមានប្រសាសន៍ផងដែរថា មនុស្សកាលពីមុន «បានចំណែកនៃព្រះវិញ្ញាណបរិសុទ្ធ» (ហេព្រើរ 6៖4)។ ពួកគេបាន «ភ្លក់អំណោយទាននៃស្ថានសួគ៌» (ហេព្រើរ 6៖4)។ ពាក្យសរសេរ ថា «ស្ថានសួគ៌» បង្ហាញយើងថា អំណោយទានមានប្រភពចេញមកពីព្រះ។ តើអំណោយទាននេះគឺជា អ្វី? មនុស្សដែលបានទទួលព្រះវិញ្ញាណបរិសុទ្ធបានភ្លក់អំណោយទាននៃព្រះគុណ (រ៉ូម 5៖15; យ៉ូហាន 7៖36-39; កូរិនថូសទី1 12៖13)។ ព្រះគុណនេះក៏បានប្រទានកម្លាំងអោយយើងរស់នៅដើម្បីព្រះផងដែរ។ ព្រះវិញ្ញាណរបស់ទ្រង់នឹងសណ្ឋិតនៅក្នុងយើង ហើយនិងគ្រប់គ្រងយើង។ អាកប្បកិរិយា របស់យើងនឹងផ្លាស់ប្តូរទៅ។ បន្ទាប់មក យើងនឹងបានជាបរិសុទ្ធ (កាឡាទី 5៖22, 23)។

ពាក្យដែលសរសេរថា «បានចំណែកនៃព្រះវិញ្ញាណបរិសុទ្ធ» (ហេព្រើរ 6៖5) បានបង្ហាញយើង អំពីសេចក្តីពិតនៃព្រះគម្ពីរដទៃទៀត។ កាលណាព្រះវិញ្ញាណសណ្ឋិតនៅក្នុងយើង យើងនឹងបាន «ដឹងថា ព្រះអម្ចាស់ទ្រង់ល្អមែន» (ពេត្រុសទី1 2៖2, 3)។ ក្នុងខគម្ពីរហេព្រើរ 6៖5 ពាក្យសរសេរថា ពួកគេ បាន «ស្គាល់ឫទ្ធានុភាពទាំងឡាយនៃបរលោក» បង្ហាញយើងអំពីការអស្ចារ្យនាពេលអនាគតដែលព្រះនឹងធ្វើ។ ព្រះនឹងដាស់យើងពីស្លាប់ឡើងវិញ (យ៉ូហាន 5៖24, 28, 29)។ ទ្រង់នឹងផ្លាស់ប្តូររូបកាយ របស់យើង ដើម្បីអោយយើងអាចរស់នៅជារៀងរហូត។ ឥឡូវនេះ ពួកគ្រីស្ទានប្រហែលជាបានរីករាយជាមួយនឹង «រសជាតិ» ដ៏តូចមួយនៃអំណោយទានទាំងនេះខ្លះហើយ។ តើដោយរបៀបណា? នោះគឺថា ព្រះយេស៊ូវបានប្រទាននូវការគិតបែបថ្មីមួយដល់យើង (រ៉ូម 12៖2) និងជីវិតថ្មីមួយនៅក្នុងទ្រង់ (កូឡូស 2៖12, 13)។

នៅពេលដែលលោកប៉ុលសរសេរបទគម្ពីរហេព្រើរ 6 ជាពិតណាស់ គាត់បានគិតអំពីសាសន៍ អ៊ីស្រាអែលនៅក្នុងទីរហោស្ថាន។ ព្រះបានប្រទានអំណោយទានជាច្រើនដល់សាសន៍អ៊ីស្រាអែលដូចជា៖ ព្រះគុណ ចំណេះដឹង (នេហេមា 9៖12, 19; ទំនុកដំកើង 105៖39) នំប័ុងពីស្ថានសួគ៌ (និក្ខមនំ 16៖15) ព្រះវិញ្ញាណរបស់ទ្រង់ (នេហេមា 9៖20) និងបទទំនាយ (យ៉ូស្វេ 21៖45)។ ព្រះបានប្រទាន «រសជាតិ» មួយនៃស្ថានសួគ៌ដល់សាសន៍អ៊ីស្រាអែល នៅពេលដែលទ្រង់បានរំដោះពួកគេចេញពីស្រុក អេស៊ីព្ទមក (កិច្ចការ 7៖36)។ ប៉ុន្តែ សាសន៍អ៊ីស្រាអែលបានបែរចេញពីព្រះ (ជនគណនា 14៖1-35)។ លោកប៉ុលបានដាស់តឿនអ្នកអានរបស់គាត់ថា ពួកគេកំពុងតែស្ថិតនៅក្នុងគ្រោះថ្នាក់នៃការធ្វើរឿងដដែល នេះ។

`តើលោកអ្នកបានភ្លក់អំណោយទានដែលលោកប៉ុលបានមានប្រសាសន៍យ៉ាងដូចម្តេចដែរ?`