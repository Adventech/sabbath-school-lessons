---
title:  គ្មានដង្វាយអោយធួននឹងអំពើបាបបែបនោះឡើយ
date:  08/02/2022
---

`សូមអានខគម្ពីរហេព្រើរ 10៖26-29។ តើចំណុច3យ៉ាងអ្វីខ្លះ ដែលលោកប៉ុលបានមាន ប្រសាសន៍នៅក្នុងខទាំងនេះអំពីមនុស្សដែលព្រះមិនអាចអត់ឱនទោសអោយបាន?`

តើលោកប៉ុលបានមានប្រសាសន៍ថា ព្រះនឹងមិនអត់ឱនទោសអោយយើង ប្រសិនបើយើងធ្វើ បាបបន្ទាប់ពីយើងបានទទួលសេចក្តីពិតនៃព្រះគម្ពីរហើយដែរឬទេ? មិនមែនទេ។ ព្រះបានលើកព្រះយេស៊ូវ អោយធ្វើមេធាវីរបស់យើងនៅក្នុងទីជំនុំជំរះនៃស្ថានសួគ៌ មែនទេ (យ៉ូហានទី1 2៖1)? ព្រះយេស៊ូវបាន ជួយអោយយើងទទួលការអត់ឱនទោសពីព្រះវរបិតា (យ៉ូហានទី1 1៖9)។ ប៉ុន្តែ ក្នុងខគម្ពីរហេព្រើរ 10៖26-29 លោកប៉ុលបានមានប្រសាសន៍អំពីបាបជនដែលព្រះមិនអាចអត់ឱនទោសអោយ។ តើចំណុច 3យ៉ាងអ្វីខ្លះ ដែលលោកប៉ុលបានមានប្រសាសន៍អំពីមនុស្សបែបនេះ?

1. មនុស្សបែបនេះបាន «ជាន់ឈ្លីព្រះរាជបុត្រានៃព្រះ» (ហេព្រើរ 10៖29)។ រូបស័ព្ទដ៏អាក្រក់ នេះបានបង្ហាញយើងអំពីមនុស្សដែលបដិសេធមិនព្រមអោយព្រះយេស៊ូវគ្រប់គ្រងលើជីវិតរបស់គេ។នាម ថា «ព្រះរាជបុត្រានៃព្រះ» អាចជួយអោយយើងនឹកចាំថា ព្រះបានបង្គាប់អោយព្រះយេស៊ូវគង់នៅខាង ស្តាំទ្រង់។ បន្ទាប់មក ព្រះបានតាំងសេចក្តីសន្យាមួយជាមួយនឹងព្រះយេស៊ូវ។ ព្រះនឹងដាក់ខ្មាំងសត្រូវ របស់ព្រះយេស៊ូវទុកជា «កំណល់ជើង» កល់ព្រះបាទព្រះយេស៊ូវ (ហេព្រើរ 1៖13; សូមអានខគម្ពីរហេព្រើរ 1៖5-12, 14)។ «កំណល់ជើង» គឺជារូបស័ព្ទមួយបង្ហាញយើងថា ព្រះនឹងធ្វើអោយខ្មាំងសត្រូវរបស់ ព្រះយេស៊ូវនៅក្រោមការគ្រប់គ្រងរបស់ទ្រង់។ ពាក្យសរសេរថា «ជាន់ឈ្លីព្រះរាជបុត្រានៃព្រះ» បង្ហាញ យើងថា មនុស្សដែលស្អប់ព្រះយេស៊ូវបានចាត់ទុកព្រះយេស៊ូវជាខ្មាំងសត្រូវរបស់គេ។ ទង្វើបែបនេះបង្ហាញ ថា គេបានដកព្រះយេស៊ូវចេញពីបល្ល័ង្ក រួចគេអង្គុយនៅលើបល្ល័ង្កនោះវិញ។ ហើយគេបានយកព្រះយេស៊ូវ ធ្វើជាកំណល់ជើងគេ។ លុយស៊ីហ្វ័រក៏បានព្យាយាមធ្វើរឿងដូចគ្នានេះចំពោះព្រះផងដែរ (អេសាយ 14៖12-14)។ «មេប្រឆាំង» នឹងព្យាយាមធ្វើរឿងដដែលនេះនៅគ្រាចុងក្រោយ (ថែស្សាឡូនីចទី2 2៖3, 4, គខប)។

2. មនុស្សបែបនេះបាន «រាប់ព្រះលោហិតនៃសេចក្តីសញ្ញា ដែលបានញែកគេចេញជាបរិសុទ្ធ ទុកដូចជារបស់ប្រើធម្មតា» (ហេព្រើរ 10៖29)។ គេបានបដិសេធដង្វាយដែលព្រះយេស៊ូវបានបង្កើតឡើងសម្រាប់អំពើបាបរបស់គេ (ហេព្រើរ 9៖15-22)។ ព្រះលោហិតរបស់ព្រះយេស៊ូវលែងមានអំណាច ដកហូតកំហុសរបស់គេចេញ និងមិនអាចស្អាងគេទៀតបានឡើយ។

3. មនុស្សបែបនេះក៏បាន «ត្មះតិះដៀលដល់ព្រះវិញ្ញាណដ៏មានព្រះគុណផង» ដែរ (ហេព្រើរ 10៖29)។ ពាក្យសរសេរថា «ត្មះតិះដៀល» ប្រែមកពីពាក្យ «អេនីប្រីស៊ីស (enybrisis)» ជាភាសាក្រេក។ «អេនីប្រីស៊ីស» បង្ហាញយើងអំពីមនុស្សដែលបានចំអកឡកឡឺយ។ សូមប្រៀបធៀបទង្វើអាក្រក់របស់មនុស្សបែបនេះទៅនឹងទង្វើនៃព្រះវិញ្ញាណដែលតែងតែចង់បង្ហាញ «ព្រះគុណ» ដល់បាបជន។ ដូច្នេះ យើងសង្កេតឃើញថា អ្នកដែលបែរទាស់នឹងព្រះបានឆ្លើយតបទៅនឹងព្រះគុណរបស់ទ្រង់ដោយការត្មះ តិះដៀលទៅវិញ។

មនុស្សបែបនេះបានបដិសេធព្រះយេស៊ូវ បដិសេធដង្វាយរបស់ទ្រង់ និងបដិសេធព្រះវិញ្ញាណ បរិសុទ្ធ។ ដូច្នេះ ព្រះមិនអាចអត់ឱនទោសអោយគេបានឡើយ។