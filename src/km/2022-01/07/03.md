---
title:  ពួកអ្នកដែលមិនអាចត្រឡប់មកឯព្រះម្តងទៀត
date:  07/02/2022
---

`សូមអានខគម្ពីរហេព្រើរ 6៖4-6; ម៉ាថាយ 16៖24; រ៉ូម 6៖6; កាឡាទី 2៖20; កាឡាទី 5៖24 និងកាឡាទី 6៖14។ ខទាំងនេះបានចែងអំពីការឆ្កាងព្រះយេស៊ូវរបស់យើងទៅនឹងឈើឆ្កាង និងការជីវិតចាស់របស់យើងទៅនឹងឈើឆ្កាង។ ខគម្ពីរខ្លះបានចែងអំពីការផ្ទុកឈើឆ្កាងរបស់យើង។ តើ រូបស័ព្ទទាំងអស់នេះបង្ហាញយើងយ៉ាងដូចម្តេច? តើការឆ្កាងព្រះយេស៊ូវទៅនឹងឈើឆ្កាងម្តងទៀតមានន័យយ៉ាងដូចម្តេច?`

នៅពេលមនុស្ស «បែរជាធ្លាក់ខ្លួនបាត់ជំនឿវិញនោះ គេមុខជាពុំអាចកែប្រែចិត្តគំនិតសាជាថ្មីម្ដងទៀតឡើយ» (ហេព្រើរ 6៖6, គខប)។ ពាក្យ «ពុំអាច» បានបង្ហាញយើងថា ព្រះមិនអាចធ្វើកិច្ចការ មួយនេះបានឡើយ។ ព្រះមិនអាចសង្គ្រោះមនុស្សដែលបែរចេញពីទ្រង់បានឡើយ។ តើហេតុអ្វី? នោះគឺ ដោយសារតែ «ខ្លួនគេផ្ទាល់បានឆ្កាងព្រះបុត្រារបស់ព្រះជាម្ចាស់សាជាថ្មី ព្រមទាំងបានបន្ថោកកិត្តិយស ព្រះអង្គជាសាធារណៈផង» (ហេព្រើរ 6៖6, គខប)។ លោកប៉ុលចង់អោយយើងមើលឃើញថា យើងអាចបានសង្គ្រោះតាមរយៈព្រះយេស៊ូវតែមួយគត់ប៉ុណ្ណោះ (កិច្ចការ 4៖12)។ ប្រសិនបើយើងបែរចេញ ពីព្រះយេស៊ូវ នោះយើងនឹងមិនបានសង្គ្រោះឡើយ។

តើយើងកំពុងតែធ្វើអ្វី ពេលដែលយើង «បានឆ្កាងព្រះបុត្រារបស់ព្រះជាម្ចាស់សាជាថ្មី» នោះ? រូបស័ព្ទនេះអាចជួយអោយយើងមើលឃើញនូវរឿងអាក្រក់ដែលយើងបានធ្វើចំពោះទំនាក់ទំនងផ្ទាល់ខ្លួន របស់យើងជាមួយនឹងព្រះយេស៊ូវ នៅពេលដែលយើងងាកចេញពីទ្រង់។ ដើម្បីអោយយើងយល់កាន់តែ ប្រសើរអំពីគោលគំនិតនេះ សូមគិតអំពីព្រះយេស៊ូវនៅក្នុងទីជំនុំជំរះរបស់លោកពីឡាត់។ តើហេតុអ្វីបាន ជាពួកមេដឹកនាំនៃសាសន៍យូដាស្រែកអោយលោកពីឡាត់ឆ្កាងព្រះយេស៊ូវទៅនឹងឈើឆ្កាងយ៉ាងដូច្នេះ? នោះគឺដោយសារតែពួកគេខ្លាចព្រះយេស៊ូវ។ ពួកគេបានចាត់ទុកព្រះយេស៊ូវជាខ្មាំងសត្រូវដ៏ធំមួយ និងជាគ្រោះថ្នាក់មួយដល់ផែនការរបស់ពួកគេ។ ម្ល៉ោះហើយ ពួកគេចង់អោយព្រះយេស៊ូវស្លាប់។ ទន្ទឹមគ្នា នេះ មនុស្សដែលចង់គ្រប់គ្រងលើជីវិតរបស់គេនោះក៏បានចាត់ទុកព្រះយេស៊ូវ និងដំណឹងល្អរបស់ទ្រង់ជា គ្រោះថ្នាក់មួយផងដែរ។ ព្រះយេស៊ូវបានសូមអោយយើងលើកឈើឆ្កាងរបស់យើងឡើង (ម៉ាថាយ 16៖24)។ យើងអាចលើកឈើឆ្កាងរបស់យើងបាន លុះត្រាដែលយើងបោះបង់ចោលជីវិតចាស់របស់យើងជា មុនសិន។ ពេលនោះ យើងនឹងអាចនិយាយជាមួយនឹងលោកប៉ុលថា «ដោយសារទ្រង់ នោះលោកីយ៍បាន ត្រូវ ជាប់ឆ្កាងខាងឯខ្ញុំ ហើយខ្ញុំខាងឯលោកីយ៍ដែរ» (កាឡាទី 6៖14)។ ដូច្នេះ ប្រសិនបើយើងចង់រស់ក្នុងនាមជាពួកគ្រីស្ទាននោះ យើងត្រូវតែ «ស្លាប់» ជាមុនសិន (រ៉ូម 6៖6; កាឡាទី 5៖24)។ «ការស្លាប់» បង្ហាញយើងថា ត្រូវតែបែរចេញពីគោលគំនិត និងទង្វើចាស់ៗរបស់យើងចោលចេញ។ ពេលនោះ យើង នឹងអាចរីករាយជាមួយនឹងជីវិតថ្មីមួយដែលព្រះចង់ប្រទានអោយយើង «រ៉ូម 6៖1-11)»។

សង្គ្រាមរវាងព្រះយេស៊ូវ និងជីវិតចាស់របស់យើងគឺជាសង្គ្រាមនៃសេចក្តីស្លាប់ (រ៉ូម 8៖7, 8; កាឡាទី 5៖17)។ យើងមិនអាចឈ្នះសង្គ្រាមនេះ ដោយច្បាំងតែម្តងហើយនោះទេ។ ក្នុងខគម្ពីរហេព្រើរ 6៖6 លោកប៉ុលមិនបានបង្ហាញយើង មនុស្សដែលជួនកាលបានបរាជ័យនៅក្នុងសង្គ្រាមនេះទេ។ លោក ប៉ុលក៏បានបង្ហាញយើងអំពីមនុស្សដែលបានបែរចេញពីព្រះ បន្ទាប់ពីគេបានទទួលយកទ្រង់ជាព្រះអង្គ សង្គ្រោះហើយផងដែរ (ហេព្រើរ 6៖4, 5)។ មនុស្សនេះបានសម្រេចចិត្តថា ព្រះគឺជាគ្រោះថ្នាក់មួយដល់ ជីវិតចាស់របស់គាត់។ ដូច្នេះ គាត់បាន «កាត់ផ្តាច់» ទំនាក់ទំនងរបស់គាត់ជាមួយនឹងព្រះយេស៊ូវ។ ប៉ុន្តែ សេចក្តីសង្ឃឹមនៅតែមាននៅឡើយ។ គាត់នៅតែអាចបានសង្គ្រោះ អោយតែគាត់មិនទាន់បានបែរចេញ ពីព្រះយេស៊ូវទាំងស្រុង។