---
title:  សេចក្តីជំនឿរបស់លោកអ័ប្រាហាំ
date:  07/03/2022
---

លោកប៉ុលបានបកស្រាយអំពីអ្វីទៅដែលហៅថា សេចក្តីជំនឿយ៉ាងដូច្នេះថា៖ «រីឯសេចក្តីជំនឿ នោះគឺជាចិត្តដែលដឹងជាក់ថានឹងបានដូចសង្ឃឹម ជាសំគាល់ពីការដែលមើលមិនឃើញ» (ហេព្រើរ 11៖

1)។ បន្ទាប់មក លោកប៉ុលបានប្រគល់អោយយើងនូវបញ្ជីឈ្មោះអ្នកដែលបានបង្ហាញសេចក្តីជំនឿនៅ ក្នុងព្រះគម្ពីរ។ ពួកគេបានបង្ហាញសេចក្តីជំនឿរបស់ពួកគេតាមរបៀបដែលពួកគេបានរស់នៅ។

`សូមអានខគម្ពីរហេព្រើរ 11៖1-9។ តើវីរបុរសនៃសេចក្តីជំនឿទាំងនេះបានធ្វើអ្វីខ្លះ ដែលបង្ហាញអំពីសេចក្តីជំនឿរបស់ពួកគេនោះ? តើសកម្មភាពរបស់ពួកគេបានបង្ហាញយើងថា ពួកគេប្រាកដ ជានឹងទទួលបានអំណោយដែលព្រះបានសន្យានឹងពួកគេដោយរបៀបណា?`

ជាការពិតណាស់ មនុស្សសំខាន់ជាងគេបំផុតនៅក្នុងបទគម្ពីរហេព្រើរ 11 នោះ គឺជាលោក អ័ប្រាហាំ។ លោកអ័ប្រាហាំបានថ្វាយលោកអ៊ីសាកដល់ព្រះទុកជាយញ្ញបូជា។ សកម្មភាពនេះបានបង្រៀន យើងអំពីសេចក្តីជំនឿជាច្រើន។

លោកអ៊ីសាកមិនមែនជាកូនតែមួយដែលលោកអ័ប្រាហាំមាននោះទេ។ លោកអ័ប្រាហាំក៏មានកូន ជាមួយនឹងនាងហាការដែលជាអ្នកបម្រើរបស់នាងសារ៉ាផងដែរ។ នាងសារ៉ាមិនចង់អោយលោកអ៊ីស្មាអែល ឬម្តាយរបស់គាត់រស់នៅជាមួយនឹងគ្រួសាររបស់នាងតទៅទៀតឡើយ។ ព្រះបានបង្គាប់លោកអ័ប្រាហាំ អោយធ្វើតាមសេចក្តីប៉ងប្រាថ្នារបស់នាងសារ៉ា។ ព្រះបានសន្យានឹងមើលថែរក្សាលោកអ៊ីស្មាអែល និង នាងហាការ។ ដូច្នេះ លោកអ័ប្រាហាំបានបញ្ជូនពួកគេចេញទៅ។ ហើយព្រះបានសន្យានឹងធ្វើអោយលោក អ័ប្រាហាំក្លាយមកជាអយ្យកោនៃរាស្ត្ររបស់ទ្រង់។ ព្រះបានជ្រើសរើសលោកអ៊ីសាកជំនួសអោយចាប់ផ្តើមពូជសាសន៍មួយនេះ មិនមែនលោកអ៊ីស្មាអែលនោះទេ (លោកុប្បត្តិ 21៖12)។ ប៉ុន្តែ ក្នុងបទគម្ពីរ លោកុប្បត្តិ 22 ព្រះបានសូមអោយលោកអ័ប្រាហាំថ្វាយលោកអ៊ីសាកទុកជាយញ្ញបូជាមួយទៅវិញ។ បើមើលដំបូងទៅ សេចក្តីបង្គាប់នេះហាក់ដូចជាប្រឆាំងទាស់នឹងសេចក្តីសន្យាដែលព្រះបានតាំងឡើង ជាមួយនឹងលោកអ័ប្រាហាំនៅក្នុងខគម្ពីរលោកុប្បត្តិ 12-21 មែនទេ? លោកប៉ុលបានមានប្រសាសន៍ អំពីសេចក្តីបង្គាប់ដ៏ចំឡែកនេះនៅក្នុងខគម្ពីរហេព្រើរ 11៖17, 18។

លោកប៉ុលបានប្រាប់យើងអំពីរបៀបដែលលោកអ័ប្រាហាំបានដោះស្រាយបញ្ហាដោយរបៀប ណា។ លោកអ័ប្រាហាំបានជឿថា ព្រះនឹងដាស់លោកអ៊ីសាកពីស្លាប់ឡើងវិញ បន្ទាប់ពីលោកអ័ប្រាហាំបានថ្វាយកូនរបស់គាត់ដល់ព្រះទុកជាយញ្ញបូជា។ សេចក្តីជំនឿរបស់លោកអ័ប្រាហាំគួរអោយភ្ញាក់ផ្អើល ជាខ្លាំង ដោយសារតែយើងមិនបានអានអំពីអ្នកណាម្នាក់នៅក្នុងព្រះគម្ពីរដែលបានរស់ពីស្លាប់ឡើងវិញ មុនសម័យនេះនោះឡើយ។ តើលោកអ័ប្រាហាំបានជឿសេចក្តីពិតនៃព្រះគម្ពីរដ៏មានអំណាចនេះដោយ របៀបណាដែរ? ខគម្ពីរហេព្រើរ 11៖12 បានចែងថា លោកអ៊ីសាកបានចាប់កំណើតតាមរយៈអំណាច របស់ព្រះ។ ទន្ទឹមគ្នានេះ លោកអ័ប្រាហាំមានវ័យចំណាស់ទៅហើយ។ រីឯនាងសារ៉ាក៏ចាស់ណាស់ដែរ។ នាងមិនដែលមានកូនពីមុនមកនោះទេ។ លោកប៉ុលបានមានប្រសាសន៍ថា «ដ្បិតកាលលោកអស់ទីសង្ឃឹម ហើយ នោះក៏ចេះតែជឿដោយសង្ឃឹមវិញ» (រ៉ូម 4៖18)។ លោកអ័ប្រាហាំ «បានជឿ [ថា] គឺព្រះអង្គដែល ប្រោសមនុស្សស្លាប់ឲ្យរស់ឡើងវិញ» (រ៉ូម 4៖17, គខប; សូមអានខគម្ពីររ៉ូម 4៖19, 20 ផងដែរ)។ ឱកាសរបស់លោកអ័ប្រាហាំ និងនាងសារ៉ាក្នុងការមានកូននោះប្រៀបដូចជាមនុស្សស្លាប់អ៊ីចឹង។ ប៉ុន្តែ ទោះជាយ៉ាងនេះក្តី ព្រះនៅតែអាចធ្វើអោយលោកអ៊ីសាកកើតចេញពីរូបកាយ «ស្លាប់» របស់ពួកគេបាន។ ដូច្នេះ លោកអ័ប្រាហាំបានជឿថា ព្រះក៏អាចធ្វើការអស្ចារ្យដដែលនេះនាពេលអនាគតផងដែរ។ ព្រះអាច ដាស់លោកអ៊ីសាកពីស្លាប់ឡើងវិញ។