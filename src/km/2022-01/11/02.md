---
title:  ការរស់នៅដោយសេចក្តីជំនឿ
date:  06/03/2022
---

`សូមអានខគម្ពីរហេព្រើរ 10៖35-39។ តើព្រះបានមានបន្ទូលមកកាន់យើងយ៉ាងដូចម្តេច នៅក្នុងខទាំងនេះ?`

ក្នុងនាមជាសេវេនដេយអាត់វេនទីស្ទ យើងគឺជារាស្ត្រសម័យចុងក្រោយរបស់ព្រះ។ ម្ល៉ោះហើយ ព្រះចង់អោយយើងអត់ធ្មត់ និងកុំអោយយើងរាថយឡើយ។ ពេលនោះ យើងនឹងទទួលបានអំណោយដែលព្រះបានសន្យានឹងយើង (វិវរណៈ 13៖10; វិវរណៈ 14៖12)។ តើអាថ៌កំបាំងនៃការមិនរាថយនោះគឺជាអ្វី? លោកប៉ុលបានប្រាប់យើងថា៖ «ត្រូវឲ្យយើងរាល់គ្នាកាន់ខ្ជាប់ តាមសេចក្តីបន្ទាល់របស់សេចក្តី សង្ឃឹមនោះ» (ហេព្រើរ 10៖23; ហេព្រើរ 4៖14)។ លោកប៉ុលបានបង្ហាញយើងហើយថា ព្រះមិនបានប្រទានសេចក្តីសន្យាដល់ពួកអ៊ីស្រាអែលដែលនៅសេសសល់នៅក្នុងទីរហោស្ថាននោះទេ។ ពួក អ៊ីស្រាអែលមិនបានទទួលសន្យា ដោយសារតែពួកគេគ្មានសេចក្តីជំនឿ (ហេព្រើរ 3៖19)។ កណ្ឌគម្ពីរ ហេព្រើរបានបង្ហាញយើងថា ព្រះបានត្រៀមប្រទានអំណោយដល់ពួកគ្រីស្ទានជាស្រេច តាមដែលបាន សន្យា (ហេព្រើរ 9៖28; ហេព្រើរ 10៖25, 36-38)។ ដូច្នេះ ពួកគ្រីស្ទានត្រូវតែបង្ហាញសេចក្តីជំនឿ ប្រសិនបើពួកគេចង់បានអំណោយទាំងនេះ (ហេព្រើរ 10៖39)។

លោកប៉ុលបានចាប់ផ្តើមការពិពណ៌នារបស់គាត់អំពីសេចក្តីជំនឿនេះ ដោយសម្រង់មតិមួយ ពីខគម្ពីរហាបាគុក 2៖2-4។ ក្នុងខទាំងនេះ លោកហាបាគុកបានទូលសួរដល់ព្រះ ថា តើហេតុអ្វីបានជាទ្រង់អនុញ្ញាតអោយមនុស្សអាក្រក់ធ្វើបាបមនុស្សល្អយ៉ាងដូច្នេះ (ហាបាគុក 1៖12-17)។ លោក ហាបាគុក និងប្រជាជនរបស់គាត់កំពុងតែរងការឈឺចាប់។ ម្ល៉ោះហើយ ពួកគេចង់អោយព្រះដាក់ទោស មនុស្សដែលបានធ្វើបាបពួកគេភ្លាមៗ។ ព្រះបានសន្យានឹងលោកហាបាគុកថា ទ្រង់នឹងជួយដល់ពួកគេ។ ប៉ុន្តែ ពួកគេត្រូវតែអត់ធ្មត់ជាមុនសិន (ហាបាគុក 2៖2-4)។ លោកហាបាគុក និងប្រជាជនរបស់គាត់ រស់នៅក្នុងសម័យមួយ មុនពេលដែលសេចក្តីសន្យាបានកើតឡើង។ ទន្ទឹមគ្នានេះ យើងក៏កំពុងតែរស់នៅក្នុងសម័យមួយដែលយើងត្រូវតែរង់ចាំអោយព្រះរក្សាសេចក្តីសន្យារបស់ទាំងអស់ដល់យើងផងដែរ។ ព្រះបានសន្យានឹងលោកហាបាគុកថា៖ «ពីព្រោះនៅតែបន្តិចទៀត ‘នោះព្រះអង្គដែលត្រូវមក ទ្រង់នឹងយាងមកមែនឥតបង្អង់ឡើយ’ (ហេព្រើរ 10៖37; សូមអានខគម្ពីរហេព្រើរ 2៖3 ផងដែរ)។

សារនេះគឺស្តីអំពីព្រះយេស៊ូវយ៉ាងពិតប្រាកដ។ ព្រះយេស៊ូវគឺជាព្រះអង្គដែលត្រូវមក។ ដូច្នេះ តើព្រះយេស៊ូវពិតជាបានបង្អង់ពេលវេលានៃការយាងមករបស់ទ្រង់ និងបានបោះបង់សេចក្តីសន្យារបស់ យើងដែរឬទេ? ទេ មិនមែនដូច្នោះទេ គឺព្រះយេស៊ូវបានយាងមកសុគតជំនួសយើងរួចរាល់ហើយ (ហេព្រើរ 9៖15-26)។ ជាការពិតណាស់ ទ្រង់ក៏នឹងយាងមកម្តងទៀតនៅក្នុងពេលវេលាដ៏ត្រឹមត្រូវមួយផងដែរ (ហេព្រើរ 9៖27, 28; ហេព្រើរ 10៖25)។

ព្រះក៏បានមានបន្ទូលនឹងលោកហាបាគុកថា៖ «ពួកមនុស្សសុចរិតនឹងរស់នៅ ដោយអាងសេចក្តី ជំនឿ» (ហេព្រើរ 10៖38)។ លោកប៉ុលក៏បានមានប្រសាសន៍អំពីចំណុចដដែលនេះនៅក្នុងខគម្ពីររ៉ូម 1៖17 និងកាឡាទី 3៖11 ផងដែរ។ បទគម្ពីររ៉ូម 1 មានអត្ថប្រយោជន៍ជាទីបំផុត ពីព្រោះបទគម្ពីរនេះ បានចែងថា «មនុស្សសុចរិតនឹងរស់នៅ ដោយអាងសេចក្តីជំនឿ» (រ៉ូម 1៖17)។ ខនេះបានបង្ហាញយើងថា ព្រះបានសង្គ្រោះយើងតាមរយៈព្រះគុណរបស់ទ្រង់។ សេចក្តីជំនឿរបស់ទ្រង់បានធ្វើអោយយើងស្មោះត្រង់ ចំពោះទ្រង់។ ដោយសារតែព្រះបានរក្សាសេចក្តីសន្យារបស់ទ្រង់ចំពោះយើងនេះហើយ (ធីម៉ូថេទី2 2៖13) បានជាយើងអាចនៅតែស្មោះត្រង់ចំពោះទ្រង់ជានិច្ច។