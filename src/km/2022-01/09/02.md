---
title:  តើហេតុអ្វីបានជាត្រូវការដង្វាយសត្វ?
date:  20/02/2022
---

លោកប៉ុលបានបកស្រាយអំពីមូលហេតុដែលព្រះយេស៊ូវចាំបាច់សុគតយ៉ាងដូច្នេះថា៖ «[ព្រះ គ្រីស្ទ] ទ្រង់សុគត ប្រយោជន៍នឹងប្រោសលោះគេ ឲ្យរួចពីការរំលង ដែលគេប្រព្រឹត្តពីកាលនៅក្រោមសញ្ញា ចាស់នៅឡើយ» (ហេព្រើរ 9៖15)។

នៅម្តុំបូព៌ាប្រទេសក្នុងសម័យព្រះគម្ពីរ សេចក្តីសញ្ញារវាងមនុស្ស2នាក់សំខាន់ជាទីបំផុត។ ភាគីទាំង2ដែលជាផ្នែកមួយនៃសេចក្តីសញ្ញាបានសន្យានឹងគ្នា។ បន្ទាប់មក ពួកគេនឹងសូត្រពាក្យសម្បថ។ ពាក្យសម្បថបានបង្ហាញថា ពួកព្រះនឹងដាក់ទោសដល់អ្នកណាដែលបានរំលងសេចក្តីសញ្ញា។ ពួកគេតែងតែសម្លាប់សត្វទុកជាផ្នែកមួយនៃសេចក្តីសញ្ញា។ បន្ទាប់មក ពួកគេបានដើរនៅកណ្តាលបំណែកនៃ សត្វនោះ។ បំណែកទាំងនោះបានបង្ហាញអំពីអ្វីដែលនឹងត្រូវកើតឡើងចំពោះអ្នកណាដែលបានរំលងសេចក្តី សន្យា។

ចូរយើងក្រឡេកមើលឧទាហរណ៍នៃសេចក្តីសញ្ញាដែលព្រះបានតាំងឡើងជាមួយនឹងលោក អ័ប្រាហាំ។ លោកអ័ប្រាហាំបានពុះសត្វជាពីរ (លោកុប្បត្តិ 15៖6-21)។ តើលោកអ្នកបានឃើញដែរ ឬទេថា មានតែព្រះម្ខាងគត់ដែលបានដើរនៅកណ្តាលបំណែកនៃសត្វនោះ? តាមរយៈការធ្វើដូច្នេះ ព្រះ អាចបង្ហាញដល់លោកអ័ប្រាហាំថា ទ្រង់នឹងមិនរំលងសេចក្តីសន្យារបស់ទ្រង់ឡើយ។

`សូមប្រៀបធៀបខគម្ពីរលោកុប្បត្តិ 15៖6-21 និងយេរេមា 34៖8-22។ តើខទាំងនេះ បង្រៀនយើងយ៉ាងដូចម្តេច អំពីសេចក្តីសញ្ញា?`

សេចក្តីសញ្ញាដែលព្រះបានប្រទានដល់សាសន៍អ៊ីស្រាអែលនោះសំខាន់ជាទីបំផុត។ សេចក្តី សញ្ញានេះបានបង្ហាញយើងថា ព្រះនឹងប្រទានទឹកដីសន្យាមួយដល់សាសន៍អ៊ីស្រាអែល។ សេចក្តីសញ្ញា នេះរួមមានទាំងក្រឹត្យវិន័យ និងឈាម។ ឈាមត្រូវបានដាក់នៅលើអាសនា ដើម្បីបង្ហាញពួកបណ្តាជនអំពីអ្វីដែលនឹងត្រូវកើតឡើងចំពោះអ្នកណាដែលបានរំលងសេចក្តីសញ្ញា។ ឥឡូវនេះ យើងអាចយល់ច្បាស់ អំពីមូលហេតុដែលលោកប៉ុលបានមានប្រសាសន៍ថា «បើគ្មានខ្ចាយឈាមទេ នោះគ្មានផ្លូវណាឲ្យបានរួច ពីបាបឡើយ (ហេព្រើរ 9៖22)។

ព្រះបានធ្វើការសម្រេចព្រះទ័យដ៏អាក្រក់មួយ នៅពេលដែលសាសន៍អ៊ីស្រាអែលបានរំលងសេចក្តីសញ្ញា។ សេចក្តីសញ្ញារបស់ទ្រង់បានចែងថា អ្នកណាដែលបានរំលងក្រឹត្យវិន័យរបស់ព្រះចាំបាច់ ត្រូវតែស្លាប់។ ប៉ុន្តែ ព្រះបានស្រឡាញ់ដល់រាស្ត្ររបស់ទ្រង់។ តើយ៉ាងណាទៅវិញ ប្រសិនបើព្រះបានបែរចេញ ហើយបដិសេធមិនព្រមដាក់ទោសដល់ពួកគេវិញនោះ? ពេលនោះ ព្រះមិនអាចបង្គាប់អោយមនុស្សគ្រប់គ្នា រក្សាក្រឹត្យវិន័យរបស់ទ្រង់ទៀតឡើយ។

ដូច្នេះ ព្រះយេស៊ូវបានយាងជំនួសយើង។ ទ្រង់បានសុគតជំនួសយើង ដើម្បីអោយយើង «បាន ទទួលសេចក្តីសន្យា ទុកជាមរដកដ៏នៅអស់កល្បជានិច្ច» (ហេព្រើរ 9៖15; សូមអានខ26 និងខគម្ពីរ រ៉ូម 3៖21-26)។ តាមវិធីនេះ ព្រះយេស៊ូវបានបង្ហាញថា ទណ្ឌកម្មនៃការរំលងក្រឹត្យវិន័យត្រូវមាន។ ទន្ទឹមគ្នានេះ ព្រះយេស៊ូវក៏អាចសង្គ្រោះអ្នកដែលបានរំលងក្រឹត្យវិន័យរបស់ទ្រង់ផងដែរ។ ព្រះយេស៊ូវអាច ធ្វើកិច្ចការ2យ៉ាងនេះ ដោយសារតែទ្រង់បានសុគតជំនួសយើងនៅលើឈើឆ្កាង។

`តើហេតុអ្វីបានជាក្រឹត្យវិន័យសំខាន់ម្ល៉េះ ចំពោះដំណឹងល្អដែលថា ព្រះយេស៊ូវបានសង្គ្រោះចេញ ពីអំពើបាបរបស់យើងនោះ? តើកណ្ឌគម្ពីរហេព្រើរបង្ហាញយើងយ៉ាងដូចម្តេចដែរ អំពីចំណុចនេះ?`