---
title:  ដង្វាយផ្សេងៗគ្នា
date:  21/02/2022
---

សេចក្តីស្លាប់របស់ព្រះយេស៊ូវអាចធ្វើអោយព្រះអត់ឱនទោសអោយដល់យើងបាន។ ប៉ុន្តែ ការ អត់ឱនទោសលើសពីការលុបបំបាត់ទោសនៃអំពើបាបទៅទៀត។ ការអត់ឱនទោសត្រូវបានរាប់បញ្ចូលទាំង ផ្នែកសំខាន់ៗដទៃទៀតផងដែរ។ នេះគឺជាមូលហេតុដែលសាសន៍អ៊ីស្រាអែលបានថ្វាយដង្វាយ5យ៉ាង ផ្សេងៗគ្នា។ ដង្វាយនីមួយៗមានសារៈសំខាន់ក្នុងការបង្ហាញអំពីអត្ថន័យនៃឈើឆ្កាងរបស់ព្រះយេស៊ូវ។

`តើលោកប៉ុលបានអធិស្ឋានយ៉ាងដូចម្តេច នៅក្នុងខគម្ពីរអេភេសូរ 3៖14-19?`

លោកប៉ុលចង់អោយពួកជំនុំអេភេសូរយល់អំពីសេចក្តីស្រឡាញ់របស់ព្រះយេស៊ូវ។ ដង្វាយផ្សេងៗគ្នាដែលពួកយូដាបាននាំយកមកថ្វាយព្រះនៅក្នុងសម័យព្រះគម្ពីរនោះបានជួយបកស្រាយអំពីសេចក្តីស្រឡាញ់យ៉ាងដូច្នេះថា៖

ដង្វាយដុតគឺជាដង្វាយសត្វ។ តួនៃសត្វទាំងមូលត្រូវបានដុតនៅលើអាសនា (លេវីវិន័យ 1)។ ដង្វាយនេះបានបង្ហាញអំពីព្រះយេស៊ូវដែលបានលះបង់ជីវិតរបស់ទ្រង់ជំនួសយើង។ មែនហើយ ព្រះយេស៊ូវ មានឋានៈស្មើនឹងព្រះគ្រប់យ៉ាង។ ប៉ុន្តែ ព្រះយេស៊ូវ «មិនបានរាប់សេចក្តីស្មើនឹងព្រះនោះ ទុកជាសេចក្តី ដែលគួរកាន់ខ្ជាប់ឡើយ គឺទ្រង់បានលះបង់ព្រះអង្គទ្រង់ មកយករូបភាពជាបាវបំរើវិញ» (ភីលីព 2៖5-8)។

ពួកអ៊ីស្រាអែលបាននាំយកដង្វាយម្សៅ (ដង្វាយធញ្ញជាតិ) មកថ្វាយព្រះ ដើម្បីបង្ហាញអំពីការ ដឹងគុណរបស់គេចំពោះអ្វីៗគ្រប់យ៉ាងដែលព្រះបានធ្វើក្នុងការថែរក្សារាស្ត្ររបស់ទ្រង់។ (លេវីវិន័យ 2)។ ដង្វាយនេះក៏បានបង្ហាញអំពីព្រះយេស៊ូវដែលជា «នំបុ័ងជីវិត» (យ៉ូហាន 6៖35, 48)។ យើងមាន ជីវិតអស់កល្ប ដោយសារតែព្រះយេស៊ូវ។

ដង្វាយមេត្រីបានបង្ហាញយើងអំពីការចែករំលែកអាហាររវាងមិត្តភក្តិ និងគ្រួសារ ដើម្បីអបអរសាទរសម្រាប់ជីវិតសុខសប្បាយដែលព្រះបានប្រទានដល់រាស្ត្ររបស់ទ្រង់ (លេវីវិន័យ 3)។ ដង្វាយនេះ ក៏បានបង្ហាញអំពីព្រះយេស៊ូវផងដែរ។ ដោយសារការសុគតរបស់ទ្រង់នេះហើយ ទើបយើងអាចទទួល បានសេចក្តីមេត្រី (អេសាយ 53៖5; រ៉ូម 5៖1; អេភេសូរ 2៖14)។ ដង្វាយមេត្រីក៏បានបង្ហាញយើង ថា យើងត្រូវតែមានចំណែកនៅក្នុងការសុគតរបស់ព្រះជំនួសយើងផងដែរ។ តើដោយរបៀបណា? គឺតាម រយៈការ «បរិភោគ» រូបកាយរបស់ទ្រង់ និង «បរិភោគ» លោហិតរបស់ទ្រង់ (យ៉ូហាន 6៖51-56)។

ដង្វាយលោះបាបបានដកចេញកំហុសដែលបានបណ្តាលឡើងដោយសារអំពើបាប (លេវីវិន័យ 4៖1-5៖13)។ ឈាមនៃដង្វាយសត្វបានបង្ហាញអំពីជីវិតនៃសត្វ (លេវីវិន័យ 17៖11)។ ឈាមនេះ គឺជារូបស័ព្ទតំណាងអោយលោហិតរបស់ព្រះយេស៊ូវ។ លោហិតរបស់ព្រះយេស៊ូវបានសង្គ្រោះយើងចេញ ពីអំពើបាបរបស់យើង (ម៉ាថាយ 26៖28; រ៉ូម 3៖25; ហេព្រើរ 9៖14)។

ដង្វាយសំណង (លេវីវិន័យ 5៖14-17) បានបង្ហាញយើងអំពីអ្វីដែលយើងត្រូវធ្វើ ដើម្បីអោយ អ្វីៗបានត្រឹមត្រូវឡើងវិញ បន្ទាប់ពីព្រះបានអត់ឱនទោសអោយយើង។ ព្រះចង់អោយយើងធ្វើអ្វីៗអោយ បានត្រឹមត្រូវតាមដែលអាចធ្វើទៅបាន ជាមួយនឹងមនុស្សដែលយើងបានធ្វើបាប និងធ្វើខុស។