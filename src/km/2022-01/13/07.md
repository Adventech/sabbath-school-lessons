---
title:  ការសិក្សាបន្ថែម
date:  25/03/2022
---

«ព្រះបានចាក់ព្រះវិញ្ញាណបរិសុទ្ធរបស់ទ្រង់មកលើពួកជំនុំរបស់ទ្រង់។ ពួកសិស្សរបស់ ព្រះយេស៊ូវបានមានអារម្មណ៍ជិតស្និទ្ធនឹងគ្នា។ ពួកគេបានយកចិត្តទុកដាក់ និងធ្វើល្អចំពោះគ្នាទៅវិញទៅ មក។ ពួកគេបានយកព្រះជាអាទិភាពនៅក្នុងជីវិតរបស់ពួកគេ។ ពួកគេសុខចិត្តលះបង់អ្វីៗគ្រប់យ៉ាងសម្រាប់ សេចក្តីពិតនៃព្រះគម្ពីរ។ ពួកគេបានបង្ហាញសេចក្តីស្រឡាញ់ទៅកាន់គ្នាទៅវិញទៅមកជាប្រចាំ តាមដែល ព្រះយេស៊ូវបានបង្គាប់ពួកគេ។ ពួកគេបានខិតខំបង្ហាញសេចក្តីស្រឡាញ់នេះទៅកាន់មនុស្សដទៃ តាមរយៈ ពាក្យសម្តី និងទង្វើរបស់ពួកគេ។ ពួកសិស្សរបស់ព្រះយេស៊ូវចង់អោយមនុស្សគ្រប់គ្នាបានស្គាល់ព្រះយេស៊ូវ និងសេចក្តីស្រឡាញ់របស់ទ្រង់ . . . .»។

«ប៉ុន្តែ អ្វីៗគ្រប់យ៉ាងបានផ្លាស់ប្តូរបន្តិចម្តងៗ។ ពួកគ្រីស្ទានបានចាប់ផ្តើមក្រឡេកមើលកំហុស គ្នាទៅវិញទៅមក។ ពួកគេបានក្រឡេកមើលកំហុសដែលពួកគ្រីស្ទានដទៃទៀតបានសាងឡើង។ ពួកគេ បាននិយាយសម្តីអាក្រក់ និងគម្រោះគម្រើយទៅកាន់គ្នាទៅវិញទៅមក។ ពួកគេបានភ្លេចអំពីព្រះអង្គសង្គ្រោះ និងសេចក្តីស្រឡាញ់របស់ទ្រង់។ បន្ទាប់មក ពួកសិស្សរបស់ទ្រង់បានចាប់ផ្តើមដើរតាមក្បួនច្បាប់នៃសាសនា ដ៏តឹងរុឹង។ ពួកគេបានខ្វល់ខ្វាយអំពីគោលគំនិតរបស់ពួកគេជាជាងបង្ហាញសេចក្តីជំនឿដ៏ពិត។ ពួកគេមាន ចិត្តអន្ទះសាក្នុងការស្វែងរកកំហុសរបស់អ្នកដទៃ។ ប៉ុន្តែ ពួកគេមិនបានឃើញកំហុសរបស់ពួកគេនោះ ឡើយ។ ពួកគេបានឈប់រាប់អានគ្នាជាបងប្អូននៅក្នុងព្រះយេស៊ូវទៀតហើយ។ ពួកគ្រីស្ទានមិនបានដឹងថា ពួកគេបានបាត់បង់ព្រះយេស៊ូវ និងសេចក្តីស្រឡាញ់របស់ទ្រង់នោះទេ។ ពួកគ្រីស្ទានបានបដិសេធសេចក្តី ស្រឡាញ់របស់ព្រះចេញពីចិត្តរបស់ពួកគេ។ ពួកគេមើលមិនឃើញថា ពួកគេកំពុងតែបាត់បង់សេចក្តីសុខ និងសេចក្តីអំណរនោះឡើយ។ មិនយូរប៉ុន្មាន ជីវិតរបស់ពួកគេនឹងក្លាយទៅជាងងឹតសូន្យសុងទៅ»។

«លោកយ៉ូហានបានឃើញហេតុការណ៍ដែលកំពុងតែកើតឡើងនៅក្នុងពួកជំនុំ។ ម្ល៉ោះហើយ គាត់បានប្រាប់សិស្សរបស់ព្រះយេស៊ូវថា ពួកគេត្រូវការសេចក្តីស្រឡាញ់របស់ព្រះយេស៊ូវគ្រប់ពេលវេលា។ សំបុត្ររបស់យ៉ូហានបានសរសេរមកកាន់ពួកជំនុំពោរពេញទៅដោយគោលគំនិតនេះ។ លោកយ៉ូហាន បានសរសេរថា ‘ពួកស្ងួនភ្ងាអើយ យើងត្រូវស្រឡាញ់គ្នាទៅវិញទៅមក ដ្បិតសេចក្តីស្រឡាញ់មកពីព្រះ ឯអស់អ្នកណាដែលមានសេចក្តីស្រឡាញ់ នោះឈ្មោះថាមកពីព្រះ ហើយក៏ស្គាល់ទ្រង់ដែរ តែអ្នកណាដែលគ្មានសេចក្តីស្រឡាញ់ នោះមិនស្គាល់ព្រះវិញ ពីព្រោះព្រះទ្រង់ជាសេចក្តីស្រឡាញ់នោះឯង សេចក្តី ស្រឡាញ់របស់ព្រះបានសំដែងមក ឲ្យយើងខ្ញុំស្គាល់ ដោយទ្រង់ចាត់ព្រះរាជបុត្រាទ្រង់តែ1 ឲ្យមកក្នុងលោកីយ៍ ដើម្បីឲ្យយើងរាល់គ្នាបានរស់ដោយសារទ្រង់ នេះហើយជាសេចក្តីស្រឡាញ់ មិនមែនយើង បានស្រឡាញ់ព្រះនោះទេ គឺទ្រង់បានស្រឡាញ់យើងវិញទេតើ ហើយបានចាត់ព្រះរាជបុត្រាទ្រង់មក ទុក ជាដង្វាយឲ្យធួននឹងបាបយើងរាល់គ្នាផង ពួកស្ងួនភ្ងាអើយ បើព្រះបានស្រឡាញ់យើងរាល់គ្នាជាខ្លាំងទាំង ម៉្លេះ នោះត្រូវឲ្យយើងស្រឡាញ់គ្នាទៅវិញទៅមកដែរ’ (យ៉ូហានទី1 4៖7-11)»។ ដកស្រង់ពី Ellen G. White, The Acts of the Apostles, pages, 547, 548, adapted។

**សំណួរពិភាក្សា**

`1. ជាការពិតណាស់ ព្រះបានដឹកនាំយើងម្នាក់ៗ។ ប៉ុន្តែ តើហេតុអ្វីបានជាការដែលនឹកចាំថា ព្រះបានដឹកនាំយើងជាក្រុមមួយសំខាន់ម្ល៉េះ ចំពោះយើង? តើខ្ញុំបានជំពាក់អ្វីនឹងក្រុមមួយនេះ? តើខ្ញុំអាចរំពឹងចង់ បានអ្វីពីក្រុមនេះដែរ?`

`2. នៅក្នុងថ្នាក់ សូមរៀបរាប់អំពីចំណុចទាំងឡាយដែលបានបង្ហាញយើងថា សេចក្តីស្រឡាញ់ក្នុងនាមជាបងប្អូននៅក្នុងពួកជំនុំនោះមានអានុភាពជាទីបំផុត។`

`3. តើយើងអាចស្រឡាញ់គ្នាក្នុងនាមបងប្អូនដោយរបៀបណា? តើសេចក្តីស្រឡាញ់នេះបណ្តាលមកពីអ្វី? តើសេចក្តីស្រឡាញ់នេះអាចផ្លាស់ប្តូរជីវិតអោយកាន់តែប្រសើរឡើងដោយរបៀបណា? តើសេចក្តី ស្រឡាញ់នេះខុសគ្នាពីសេចក្តីស្រឡាញ់ក្លែងក្លាយយ៉ាងដូចម្តេចដែរ?`