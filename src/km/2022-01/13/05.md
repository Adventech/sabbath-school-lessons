---
title:  ចូរប្រុងប្រយ័ត្នពីការបង្រៀនប្លែកៗ
date:  23/03/2022
---

`សូមប្រៀបធៀបខគម្ពីរហេព្រើរ 13៖9; ហេព្រើរ 2៖9; ហេព្រើរ 4៖16 និងហេព្រើរ 6៖ 19, 20។ ក្នុងខទាំងនេះ លោកប៉ុលបានមានប្រសាសន៍អំពីព្រះគុណរបស់ព្រះ។ តើយើងអាចទទួល បានព្រះគុណនេះមកពីព្រះដោយរបៀបណា? តើចិត្តរបស់យើងត្រូវបានពង្រឹងដោយរបៀបណាដែរ?`

តើហេតុអ្វីបានជាលោកប៉ុលបន្ទោសអ្នកអានរបស់គាត់អំពីអាហារនៅក្នុងខគម្ពីរហេព្រើរ 13៖9 យ៉ាងដូច្នេះ? លោកប៉ុលមិនបានបន្ទោសអ្នកអានរបស់គាត់ចំពោះការបដិសេធន៍មិនព្រមបរិភោគ អាហារមិនស្អាតនោះទេ។ យើងបានដឹងពីបទគម្ពីរកិច្ចការ 15 រួមមកហើយថា ពួកជំនុំនៅក្នុងសម័យ គម្ពីរសញ្ញាថ្មីបាននិយាយថា ពួកគ្រីស្ទានមិនគួរធ្វើតាមក្បួនច្បាប់អាហារចេញពីគម្ពីរសញ្ញាចាស់ទៀតឡើយ (កិច្ចការ 15៖19, 20)។ ដូច្នេះ តើហេតុអ្វីបានជាលោកប៉ុលមិនសប្បាយចិត្តយ៉ាងដូច្នេះ?

លោកប៉ុលបានដាស់តឿនកុំអោយអ្នកអានរបស់គាត់គិតថា ការគោរពតាមក្បួនច្បាប់អាហារ នឹងធ្វើអោយពួកគេទទួលបានព្រះគុណដ៏ពិសេសមួយជាមួយនឹងព្រះ។ លោកប៉ុលប្រហែលជាព្រមានអ្នកអានរបស់គាត់ទាស់នឹងការចូលរួមប្រារព្ធពិធីបុណ្យអាហាររបស់សាសនាយូដា។ អាហារទាំងនេះ មានទំនាក់ទំនងជាមួយនឹងដង្វាយសត្វនៅក្នុងរោងឧបោសថនៃពួកយូដា។ ពួកយូដាបានជឿថា ការចូលរួមបរិភោគអាហារទាំងនេះបានផ្តល់ព្រះគុណខាងឯវិញ្ញាណដ៏ពិសេសមួយជាមួយនឹងព្រះ។ ប៉ុន្តែ លោកប៉ុលបានមានប្រសាសន៍ថា ព្រះគុណរបស់ព្រះមិនមែនបានមកពីការបរិភោគអាហារនេះនោះទេ។ ព្រះគុណរបស់ព្រះបានមកតាមរយៈដង្វាយ និងកិច្ចការរបស់ព្រះយេស៊ូវក្នុងនាមជាសម្តេចសង្ឃរបស់យើងតែមួយគត់។ «យើងរាល់គ្នាមានអាសនា1 ដែលពួកអ្នកបំរើក្នុងរោងឧបោសថ គេគ្មានច្បាប់នឹងចូលមកបរិភោគពីអាសនានោះទេ» (ហេព្រើរ 13៖10)។ ក្នុងខនេះ ពាក្យ «អាសនា» បានបង្ហាញយើង អំពីដង្វាយរបស់ព្រះយេស៊ូវ។ ព្រះយេស៊ូវលះបង់ព្រះជន្មរបស់ទ្រង់ ដើម្បីចេញថ្លៃលោះអំពើបាបរបស់ យើង។ «អាសនា» ដែលព្រះយេស៊ូវបានសុគតនោះ គឺនៅលើ «ឈើឆ្កាង»។ «អាសនា» នេះបានផ្តល់ អាហារតែមួយគត់ដល់ពួកគ្រីស្ទាន ដើម្បីអោយពួកគេបានសង្គ្រោះ អាហារនោះគឺជា៖ ព្រះយេស៊ូវដែល ជានំប័ុងជីវិតនេះឯង (យ៉ូហាន 6៖47-58)។

ក្នុងកណ្ឌគម្ពីរហេព្រើរ ព្រះគុណរបស់ព្រះយេស៊ូវមានប្រភពមកពីបល្ល័ង្ករបស់ព្រះ (ហេព្រើរ 4៖16)។ ព្រះយេស៊ូវបានប្រទានព្រះគុណនេះដល់យើង។ ព្រះគុណនេះបានផ្តល់សេចក្តីសង្ឃឹមដល់ យើង។ យើងបានឃើញរួចមកហើយថា សេចក្តីសង្ឃឹមនេះប្រៀបដូចជា «យុថ្កានៃព្រលឹងដ៏ជាប់លាប់ មាំមួន» នៃកប៉ាល់យ៉ាងដូច្នោះដែរ (ហេព្រើរ 6៖19, 20; សូមប្រៀបធៀបជាមួយនឹងខគម្ពីរហេព្រើរ 4៖16)។ យុថ្កានេះបានផ្តល់នូវអ្វីដែលតោងខ្ជាប់។ នៅពេលដែលចិត្តរបស់យើងត្រូវបានពង្រឹងតាមរយៈការតោងខ្ជាប់ទៅនឹងសេចក្តីសង្ឃឹមនេះ យើងនឹងមិនត្រូវបានដឹកនាំ «នៅក្នុងផ្លូវខុស» ដោយការ បង្រៀនប្លែកៗនោះឡើយ (ហេព្រើរ 13៖9, បកប្រែថ្មីពី ERV)។ ពេលនោះ «យើងនឹងមិនរសាត់ចេញ ពីផ្លូវនៃសេចក្តីពិតឡើយ» (ហេព្រើរ 2៖1, បកប្រែថ្មីពី ERV)។

`សូមចំណាយពេលខ្លះពិចារណាអំពីដង្វាយរបស់ព្រះយេស៊ូវសម្រាប់យើង។ ដង្វាយនេះគ្រប់ លក្ខណ៍ និងល្អឥតខ្ចោះ។ យើងមិនអាចបន្ថែមអ្វីមួយទៅក្នុងដង្វាយនេះ ដើម្បីអោយដង្វាយនេះបានល្អប្រសើរជាងមុននោះទេ។ តើគោលគំនិតនេះអាចជួយអោយយើងមើលឃើញអំពីកំហុសដែលយើង ព្យាយាមទិញព្រះគុណរបស់ព្រះតាមរយៈទង្វើល្អរបស់យើងដោយរបៀបណាដែរ?`