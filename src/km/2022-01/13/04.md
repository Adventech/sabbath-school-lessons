---
title:  ចូរនឹកចាំអំពីពួកមេដឹកនាំរបស់អ្នករាល់គ្នា
date:  22/03/2022
---

`សូមអានអំពីអ្វីដែលលោកប៉ុលបានមានប្រសាសន៍នៅក្នុងខគម្ពីរហេព្រើរ 13៖7-17 អំពីពួកមេដឹកនាំព្រះវិហារតាមតំបន់របស់យើង។ យើងគួរតែមានអារម្មណ៍យ៉ាងដូចម្តេច ចំពោះពួកមេដឹកនាំ របស់យើងទាំងនេះ?`

ក្នុងខគម្ពីរហេព្រើរ 13៖7-17 លោកប៉ុលបានប្រាប់អោយអ្នកអានរបស់គាត់គោរព និងស្តាប់ តាមពួកមេដឹកនាំព្រះវិហារតាមតំបន់របស់ពួកគេ។ លោកប៉ុលក៏បានអញ្ជើញអ្នកអានរបស់គាត់អោយ «នឹកចាំ» អំពីពួកមេដឹកនាំរបស់ពួកគេកាលពីមុនផងដែរ (ហេព្រើរ 13៖17)។ ពួកមេដឹកនាំទាំងនេះបានអធិប្បាយសេចក្តីពិតនៃព្រះគម្ពីរទៅកាន់ពួកគ្រីស្ទានមុនគេបង្អស់។ ពួកមេដឹកនាំទាំងនេះក៏បានចាប់ ផ្តើមព្រះវិហារតាមតំបន់របស់ពួកគេមុនគេបង្អស់ផងដែរ។ ម្ល៉ោះហើយ បានជាលោកប៉ុលសូមអោយអ្នក អានរបស់គាត់នឹកចាំអំពីពួកគេ។ ប៉ុន្តែ ពាក្យថា «នឹកចាំ» បានបង្ហាញយើងថា យើងត្រូវតែធ្វើច្រើនជាង គិតអំពីបទពិសោធន៍ល្អៗដែលយើងមានកាលពីមុនជាមួយនឹងពួកគ្រូគង្វាលរបស់យើង។ លោកប៉ុល បានពន្យល់ថា អ្នកអានរបស់គាត់គួរតែ «នឹកចាំ» អំពីពួកមេដឹកនាំរបស់ពួកគេដោយការត្រាប់តាមសេចក្តី ជំនឿរបស់ពួកគេ។

លោកប៉ុលបានជឿថា វិធីដ៏ល្អបំផុតដែលយើងអាចនឹកចាំអំពីអ្នកណាម្នាក់បាននោះ គឺជាការ ត្រាប់តាមជីវិតរបស់គេម្នាក់នោះ។ សម្រាប់លោកប៉ុលវិញ ពួកមេដឹកនាំព្រះវិហារកាលពីមុនក៏ត្រូវបានរាប់នៅក្នុងបញ្ជីឈ្មោះនៃវីរបុរសខាងឯសេចក្តីជំនឿរបស់គាត់ ក្នុងបទគម្ពីរហេព្រើរ 11 ផងដែរ។ យើង បានឃើញរួចមកហើយថា បញ្ជីឈ្មោះនេះបានបញ្ចប់នៅក្នុងជំពូក 12 ជាមួយនឹងព្រះយេស៊ូវ។ ព្រះ-យេស៊ូវគឺជាគំរូដ៏ល្អបំផុតខាងឯសេចក្តីជំនឿ។ ហេតុផលមួយដែលថា ព្រះយេស៊ូវគឺជាគំរូដ៏ល្អបំផុតនោះ គឺដោយសារតែព្រះយេស៊ូវមិនដែលផ្លាស់ប្តូរនោះឡើយ។ ដ្បិតទ្រង់ «នៅតែដដែល គឺពីថ្ងៃម្សិល ថ្ងៃនេះ ហើយទៅដល់អស់កល្បជានិច្ចតទៅ» (ហេព្រើរ 13៖8)។ ព្រះយេស៊ូវមានលក្ខណៈខុសគ្នាស្រឡះពីគ្រូក្លែងក្លាយដែលតែងតែផ្លាស់ប្តូរពីមួយពេលទៅមួយពេល។ ពួកមនុស្សទាំងនេះបានបង្រៀនសេចក្តី «ប្លែកៗ» (ហេព្រើរ 13៖9)។ ការបង្រៀនក្លែងក្លាយរបស់ពួកគេបានដឹកនាំមនុស្ស «នៅក្នុងផ្លូវខុស» (ហេព្រើរ 13៖9, បកប្រែថ្មីពី ERV)។

នៅចុងបញ្ចប់នៃខគម្ពីរហេព្រើរ 13៖7-17 លោកប៉ុលបានប្រាប់អោយអ្នកអានរបស់គាត់ «ស្តាប់តាម» ពួកមេដឹកនាំដែលពួកគេមាននៅពេលឥឡូវនេះយ៉ាងដូច្នេះថា៖ «ចូរស្តាប់តាម ហើយចុះចូលនឹងពួកអ្នក ដែលនាំមុខអ្នករាល់គ្នាចុះ ដើម្បីឲ្យអ្នកទាំងនោះបានថែរក្សាព្រលឹងអ្នករាល់គ្នាដោយអំណរ មិនមែនដោយស្រែកថ្ងូរទេ» (ហេព្រើរ 13៖17)។ ពួកមេដឹកនាំគឺជាពួកគ្រូគង្វាលនៃពួកជំនុំ។ ពួកគេត្រូវតែឆ្លើយតបទៅកាន់ព្រះអំពីសុខភាព និងការលូតលាស់ខាងឯវិញ្ញាណនៃពួកជំនុំរបស់ពួកគេ (សូមអានខគម្ពីរពេត្រុសទី1 5៖1-4; កូរិនថូសទី1 3៖10-15)។

ពួកមេដឹកនាំព្រះវិហារបានធ្វើកិច្ចការសម្រាប់ព្រះយេស៊ូវ។ ព្រះយេស៊ូវគឺជា «អ្នកគង្វាលដ៏ធំនៃហ្វូងចៀម» (ហេព្រើរ 13៖20)។ ពួកមេដឹកនាំនឹងមានអារម្មណ៍អរសប្បាយ នៅពេលណាដែលពួក ជំនុំរបស់ពួកគេបានជឿទុកចិត្ត និងស្តាប់តាមពួកគេ។ ពួកជំនុំក៏នឹងមានអារម្មណ៍អរសប្បាយ នៅពេល ណាដែលពួកមេដឹកនាំរបស់ពួកគេបង្ហាញថា ពួកគេកំពុងតែយកចិត្តទុកដាក់ និងរស់នៅក្នុងគំរូនៃសេចក្តី ជំនឿសម្រាប់ពួកជំនុំទាំងមូលផងដែរ។ ពេលនោះ ពួកមេដឹកនាំនឹងបម្រើពួកជំនុំដោយក្តីអំណរ។ ព្រះក៏នឹងទតមើលកិច្ចការរបស់ពួកគេដោយក្តីអំណរផងដែរ។

`តើលោកអ្នកអាចធ្វើអ្វីបានខ្លះ ដើម្បីបង្កើតភាពជឿជាក់រវាងពួកមេដឹកនាំ និងពួកជំនុំនៅក្នុងព្រះវិហាររបស់លោកអ្នក? តើយើងអាចបង្កើតទំនាក់ទំនងដ៏ល្អប្រសើរជាមួយនឹងពួកមេដឹកនាំរបស់យើង ទូទាំងពិភពលោកដោយរបៀបណាដែរ?`