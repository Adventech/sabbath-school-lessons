---
title:  ដោយសារពួកគេមិនបានជឿ
date:  24/01/2022
---

`យើងបានឃើញរួចមកហើយថា ព្រះបានរៀបចំផែនការថា ស្រុកកាណាននឹងក្លាយទៅជាកន្លែង សម្រាកមួយសម្រាប់រាស្ត្ររបស់ទ្រង់។ ប៉ុន្តែ សាសន៍អ៊ីស្រាអែលមិនបាន «ចូលទៅក្នុងសេចក្តីសំរាករបស់ អញសោះឡើយ» (ហេព្រើរ 3៖18)។ តើហេតុអ្វី? សម្រាប់ចម្លើយ សូមអានខគម្ពីរហេព្រើរ 3៖12-19។`

ខគម្ពីរហេព្រើរ 3៖12-19 បានបង្ហាញយើងអំពីរឿងដ៏គួរអោយសោកសៅមួយដែលបានកើតឡើង បន្ទាប់ពីព្រះបានរំដោះរាស្ត្ររបស់ទ្រង់ចេញពីស្រុកអេស៊ីព្ទមក។ សាសន៍អ៊ីស្រាអែលបានមក ដល់ទឹកដីសន្យា ប៉ុន្តែ ពួកគេមិនអាចចូលទៅក្នុងការសម្រាកដែលព្រះបានសន្យានឹងពួកគេបាននោះឡើយ។ បទគម្ពីរជនគណនា 13 និង14 បានបកស្រាយអំពីមូលហេតុដែលពួកគេមិនអាចចូលទៅ ក្នុងសេចក្តីសម្រាកនោះបាន។ អ្នកសង្កេតការណ៍10នាក់ក្នុងចំណោម12នាក់បាន «បង្កើតរឿងអាក្រក់ ពីស្រុកដែលគេបានសង្កេតមើលនោះ» (ជនគណនា 13៖32)។

មានតែលោកកាលែប និងលោកយ៉ូស្វេប៉ុណ្ណោះដែលជឿថា ព្រះនឹងនាំពួកគេចូលទៅក្នុងទឹក ដីសន្យា (ជនគណនា 14៖7-9)។ ប៉ុន្តែ ពួកបណ្តាជនគ្មានសេចក្តីជំនឿនោះទេ។ ជាការពិតណាស់ ការ សង្ស័យរបស់ពួកគេគឺជាការគួរអោយភ្ញាក់ផ្អើលមួយ នៅពេលដែលយើងគិតអំពីបាដិហារ្យទាំងអស់ដែល ពួកគេបានឃើញនោះ។ ពួកគេបានឃើញគ្រោះកាចទាំង10ដែលព្រះបានទម្លាក់ទៅលើទឹកដីនៃស្រុកអេស៊ីព្ទ (និក្ខមនំ 7-9)។ ពួកអ៊ីស្រាអែលបានសម្លឹងមើលព្រះបំផ្លាញកងទ័ពសាសន៍អេស៊ីព្ទនៅក្នុងសមុទ្រ ក្រហម (និក្ខមនំ 14)។ ព្រះក៏ទម្លាក់នំប័ុងពីលើមេឃដល់រាស្ត្ររបស់ទ្រង់ផងដែរ។ ព្រះបានប្រទានទឹក ចេញពីថ្មដល់សាសន៍អ៊ីស្រាអែល (និក្ខមនំ 17)។ ព្រះក៏បានដឹកនាំសាសន៍អ៊ីស្រាអែលដោយដុំពពក របស់ទ្រង់ផងដែរ (ខគម្ពីរនិក្ខមនំ 40៖36-38)។ ប៉ុន្តែ បន្ទាប់ពីបាដិហារ្យទាំងអស់នេះហើយ សាសន៍ អ៊ីស្រាអែលបានបរាជ័យក្នុងការជឿទុកចិត្តទៅលើព្រះ។ គ្មានអ្វីត្រូវឆ្ងល់ឡើយដែលអ្នកសរសេរព្រះគម្ពីរ ជាច្រើននាក់បានមានប្រសាសន៍ថា សាសន៍អ៊ីស្រាអែលនៅក្នុងទីរហោស្ថានគឺជារូបស័ព្ទមួយតំណាងអោយ ចិត្តដែល គ្មានសេចក្តីជំនឿ (នេហេមា 9៖15-17; ទំនុកដំកើង 106៖24-26; កូរិនថូសទី1 10៖5-10)។

ព្រះបានសន្យាប្រទានដល់យើងនូវអំណោយដែលគ្មានមនុស្សលោកអាចផ្តល់អោយយើងបាន ឡើយ។ យើងអាចទទួលយកអំណោយនេះតាមរយៈសេចក្តីជំនឿនៅក្នុងព្រះគុណរបស់ព្រះតែប៉ុណ្ណោះ។ ពួកអ៊ីស្រាអែលបានជ្រើសរើសជឿដំណឹងអាក្រក់។ សេចក្តីជំនឿរបស់យើងអាចធ្វើអោយអ្នកដទៃជឿទុកចិត្តទៅលើព្រះបាន។ រីឯការសង្ស័យរបស់យើងក៏អាចធ្វើអោយអ្នកដទៃមិនអាចជឿទុកចិត្តទៅលើ ទ្រង់បានដែរ។ ម្ល៉ោះហើយ យើងត្រូវតែប្រុងប្រយ័ត្ន។ យើងត្រូវតែ «កំឡាចិត្តគ្នាទៅវិញទៅមកជារាល់ថ្ងៃវិញ» (ហេព្រើរ3៖13)។ យើងក៏គួរតែ «ពិចារណាមើលគ្នាទៅវិញទៅមកដែរ ដើម្បីនឹងបណ្តាលឲ្យមានសេចក្តីស្រឡាញ់ ហើយឲ្យប្រព្រឹត្តការល្អផង» (ហេព្រើរ 10៖24)។ លោកប៉ុលក៏បានសូមអោយ យើងពិនិត្យមើលផងដែរថា «ក្រែងមានអ្នកណាខ្វះខាងឯព្រះគុណនៃព្រះ» (ហេព្រើរ 12៖15)។ សព្វថ្ងៃ នេះ យើងកំពុងតែធ្វើដំណើរទៅឯទឹកដីសន្យា។ យើងត្រូវទទួលខុសត្រូវចំពោះមនុស្សដែលរួមដំណើរនេះជាមួយនឹងយើង។

`តើលោកអ្នកអាចកំឡាចិត្តគ្រីស្ទានដទៃទៀតនៅជំុំវិញលោកអ្នកដោយរបៀបណា? តើលោក អ្នកអាចប្រាកដថា លោកអ្នកនឹងមិននិយាយ ឬធ្វើអ្វីមួយអោយប៉ះពាល់ដល់សេចក្តីជំនឿរបស់អ្នកណាម្នាក់ផ្សេងទៀតដោយរបៀបណា?`