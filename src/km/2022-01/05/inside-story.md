---
title:  ការស្វែងរកសេចក្តីសុខសាន្ត
date:  28/01/2022
---

វាគឺជាថ្ងៃដ៏អាក្រក់មួយសម្រាប់ជីវិតរបស់លោកយៀន។ គ្រូធ្មប់បានទៅជួបគាត់នៅក្នុងភូមិរបស់ពួកគេនៅភាគខាងត្បូងប្រទេសឡាវ ហើយបានប្រកាសថា គាត់នឹងត្រូវស្លាប់។ គ្រូធ្មប់បាននិយាយ យ៉ាងម៉ឺងម៉ាត់ថា «គ្មានអ្នកណាអាចជួយឯងបានទេ»។ លោកយៀនភ័យជាខ្លាំង។ មនុស្សនៅក្នុងភូមិ របស់គាត់បានជឿថា គ្រូធ្មប់តែងតែទាយឆុតជានិច្ច។ គាត់មិនដែលកុហកឡើយ។ លោកយៀនភិតភ័យជាខ្លាំងដល់ថ្នាក់គាត់មិនអាចបរិភោគ ឬគេងលក់បានឡើយ។ មិនយូរប៉ុន្មាន ប្រពន្ធរបស់គាត់បាន កត់សម្កាល់ថា មានអ្វីមួយខុសប្រក្រតីយ៉ាងខ្លាំង។ នាងបានសួរទៅគាត់ថា «មានរឿងអី?»។ លោកយៀន បានប្រាប់នាងអំពីការជួបជាមួយនឹងគ្រូធ្មប់។ គាត់បាននិយាយថា «ខ្ញុំត្រូវស្លាប់ហើយ»។ គាត់មិនដឹង ថា ត្រូវធ្វើយ៉ាងណានោះទេ។ ប្រពន្ធរបស់គាត់ក៏មិនដឹងថា ជួយយ៉ាងណាដែរ។ ពេលនោះ គាត់បានឮអំពី ពួកគ្រីស្ទានមួយក្រុមតូចដែលបានជួបជំុគ្នាថ្វាយបង្គំនៅថ្ងៃសៅរ៍។ គាត់មិនដែលចូលទៅក្នុងព្រះវិហារ សាសនាគ្រីស្ទពីមុនមកទាល់តែសោះ ប៉ុន្តែ គាត់បានសំរេចទៅ ដើម្បីអោយបានដឹងថា ពួកគ្រីស្ទានអាច សូមព្រះរបស់ពួកគេអោយជួយដល់គាត់បានដែរឬអត់។

នៅថ្ងៃសប្បាតហ៍បន្ទាប់ លោកយៀន និងប្រពន្ធរបស់គាត់បានបង្ហាញខ្លួននៅមុខព្រះវិហារសេវេនដេយអាត់វេនទីស្ទ។ គាត់បានប្រាប់ពួកជំនុំអំពីគ្រូធ្មប់ និងការខ្លាចស្លាប់របស់គាត់។ បន្ទាប់ពីបាន ស្តាប់រួចហើយ ពួកជំនុំបានប្រាប់គាត់អំពីព្រះយេស៊ូវ។ ពួកគេបានប្រាប់គាត់ថា ព្រះយេស៊ូវមានអំណាច មិនត្រឹមតែសង្គ្រោះគាត់ចេញពីការស្លាប់ដែលបានទស្សន៍ទាយដោយគ្រូធ្មប់តែប៉ុណ្ណោះនោះទេ ទ្រង់ថែម ទាំងអាចប្រទានជីវិតអស់កល្បដល់គាត់ថែមទៀតផង។ នៅក្នុងព្រះគម្ពីររបស់ពួកជំនុំមានសេចក្តីសន្យា មួយដែលចែងថា៖ « ដ្បិតព្រះទ្រង់ស្រឡាញ់មនុស្សលោក ដល់ម៉្លេះបានជាទ្រង់ប្រទានព្រះរាជបុត្រាទ្រង់ តែ1 ដើម្បីឲ្យអ្នកណាដែលជឿដល់ព្រះរាជបុត្រានោះ មិនត្រូវវិនាសឡើយ គឺឲ្យមានជីវិតអស់កល្ប ជានិច្ចវិញ» (យ៉ូហាន 3៖16)។

លោកយៀនមានសេចក្តីត្រេកអរយ៉ាងខ្លាំង នៅពេលដែលគាត់បានឮអំពីព្រះយេស៊ូវយ៉ាងដូច្នោះ។ គាត់អាចទទួលបានសេចក្តីសុខសាន្តបានតាមរយៈព្រះយេស៊ូវតែមួយគត់ ដែលទ្រង់បានមាន បន្ទូលថា៖ «ខ្ញុំទុកសេចក្តីសុខនៅនឹងអ្នករាល់គ្នា គឺខ្ញុំឲ្យសេចក្តីសុខសាន្តរបស់ខ្ញុំដល់អ្នករាល់គ្នា ហើយ ដែលខ្ញុំឲ្យ នោះមិនមែនដូចជាលោកីយ៍ឲ្យទេ កុំឲ្យចិត្តអ្នករាល់គ្នាថប់បារម្ភ ឬភ័យឡើយ» (យ៉ូហាន 14៖27)។ នៅពេលដែលគាត់ចាកចេញពីពួកជំនុំទៅ គាត់សប្បាយចិត្តជាខ្លាំង ហើយគាត់មិនអាចរក្សាទុកដំណឹងល្អសម្រាប់តែខ្លួនគាត់បានឡើយ។ គាត់បានចែករំលែកនូវសេចក្តីសុខសាន្តដែលព្រះយេស៊ូវ បានប្រទានដល់គាត់ជាមួយអ្នកភូមិដទៃទៀត។ គាត់ដើរទៅផ្ទះដោយស្នាមញញឹមធំៗនៅលើមុខរបស់ គាត់។ វាគឺជាថ្ងៃដ៏ល្អបំផុតសម្រាប់ជីវិតរបស់គាត់។

សព្វថ្ងៃនេះ លោកយៀននៅមានជីវិត និងមានសុខភាពល្អនៅឡើយទេ ហើយគាត់កំពុងតែ ចូលរួមជាមួយនឹងពួកជំនុំដែលគាត់បានរកឃើញព្រះយេស៊ូវជាលើកដំបូងនោះឯង។