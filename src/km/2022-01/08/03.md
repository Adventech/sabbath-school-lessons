---
title:  ថ្មីស្រឡាង និងធ្វើអោយថ្មីម្តងទៀត
date:  14/02/2022
---

`សូមប្រៀបធៀបខគម្ពីរហេព្រើរ 8៖10-12 ទៅនឹងខគម្ពីរចោទិយកថា 6៖4-6; ចោទិយកថា 30៖11-14 និងយេរេមា 31៖31-34។`

សេចក្តីសន្យានៃសេចក្តីសញ្ញាថ្មីចេញមកពីលោកយេរេមា។ លោកយេរេមាបានបង្ហាញយើងថា សេចក្តីសញ្ញាថ្មីគឺស្តីអំពីសេចក្តីសញ្ញាដែលព្រះបានតាំងឡើងជាលើកដំបូងជាមួយនឹងសាសន៍អ៊ីស្រាអែល យ៉ាងពិតប្រាកដ បន្ទាប់ពីលោកម៉ូសេបានដឹកនាំពួកគេពីស្រុកអេស៊ីព្ទមក (យេរេមា 31៖31-34)។ ដូច្នេះ សេចក្តីសន្យានៃសេចក្តីសញ្ញាថ្មីច្បាស់ជាស្តីអំពីរបៀបដែលព្រះបានតាំងសេចក្តីសញ្ញាជាលើកដំបូង ម្តងទៀតជាមួយនឹងរាស្ត្ររបស់ទ្រង់។ ពាក្យថា «ថ្មី» ជាភាសាហេព្រើរ «ហាដាឆាហ៍ (Hadashah)» អាច សរសេរបានថា «ធ្វើអោយថ្មី» និង «ថ្មីស្រឡាង»។

សេចក្តីសញ្ញាចាស់គ្មានកំហុសត្រង់ណានោះទេ។ ប៉ុន្តែ ពួកបណ្តាជនទៅវិញទេ ដែលមាន បញ្ហា។ ពួកបណ្តាជនបានបំពានលើសេចក្តីសញ្ញាចាស់ (ហេព្រើរ 8៖8, 9)។ តើយ៉ាងណាទៅវិញ ប្រសិន បើពួកអ៊ីស្រាអែលបានជឿថា ដង្វាយសត្វបានបង្ហាញពួកគេអំពីព្រះអង្គសង្គ្រោះដែលនឹងត្រូវយាងមកទៅ វិញនោះ? តើយ៉ាងណាទៅវិញ ប្រសិនបើពួកគេដាក់ការជឿទុកចិត្តរបស់ពួកគេទៅលើទ្រង់វិញនោះ? ពេល នោះ ពួកអ៊ីស្រាអែលនឹងមិនបំពានលើសេចក្តីសញ្ញាចាស់នោះឡើយ។ មែនហើយ មានពួកអ៊ីស្រាអែល ជាច្រើននាក់នៅក្នុងសម័យព្រះគម្ពីរដែលបានរក្សាសេចក្តីសញ្ញាចាស់។ ពួកគេបានស្រឡាញ់ក្រឹត្យវិន័យ របស់ព្រះ និងបានធ្វើតាមក្រឹត្យវិន័យទាំងនោះ (ទំនុកដំកើង 37៖31; ទំនុកដំកើង 40៖8; ទំនុកដំកើង 119៖11; អេសាយ 51៖7)។

ដូច្នេះ សេចក្តីសញ្ញាថ្មីគឺជាសេចក្តីសញ្ញាចាស់ដែលព្រះបានតាំងឡើងជាមួយនឹងរាស្ត្ររបស់ទ្រង់ម្តងទៀតយ៉ាងពិតប្រាកដ។ ទន្ទឹមគ្នានេះ ក៏មានចំណុចខ្លះអំពីសេចក្តីសញ្ញាថ្មីដែលថ្មីស្រឡាងផងដែរ។ លោក យេរេមាបានមានប្រសាសន៍ប្រាប់យើងថា ព្រះបានសន្យាថា ទ្រង់នឹងធ្វើ «ការថ្មី» (យេរេមា 31៖22)។ ដូច្នេះ សេចក្តីសញ្ញាថ្មីមិនដូចជាសេចក្តីសញ្ញាដែលព្រះបានតាំងឡើងជាមួយនឹងសាសន៍អ៊ីស្រាអែលកាលពីមុនទាំងស្រុងនោះទេ (យេរេមា 31៖32)។ ពួកបណ្តាជនមិនបានធ្វើតាមព្រះនៅ ក្រោមសេចក្តីសញ្ញាចាស់នោះទេ។ ម្ល៉ោះហើយ ព្រះក៏មិនបានធ្វើរឿងទាំងអស់ដែលទ្រង់បានសន្យានៅក្នុង សេចក្តីសញ្ញាដែលទ្រង់បានប្រទានដល់លោកម៉ូសេនោះដែរ។ ឥឡូវនេះ ព្រះយេស៊ូវបានធ្វើអោយសេចក្តី សន្យាទាំងអស់ដំណើរការទៅបាន (ហេព្រើរ 7៖22)។ ព្រះអាចរក្សាសេចក្តីសន្យាទាំងអស់នៃសេចក្តីសញ្ញាថ្មីរបស់ទ្រង់។ ព្រះបានចាត់ព្រះយេស៊ូវដ៏ជាព្រះរាជបុត្រារបស់ទ្រង់ដែលបានកាន់តាមក្រឹត្យវិន័យ អោយមកឯយើង។ ព្រះយេស៊ូវគឺជាភ័ស្តុតាងដែលព្រះនឹងរក្សាសេចក្តីសន្យាទាំងអម្បាលម៉ាននៅក្នុងសេចក្តីសញ្ញាថ្មី (ហេព្រើរ 7៖22; ហេព្រើរ 6៖18-20)។

`សូមអានអំពីទំហំដែលយើងអាចជឿទុកចិត្តបានទៅលើព្រះ នៅក្នុងខគម្ពីរធីម៉ូថេទី2 2៖13។ ក្នុងខគម្ពីរទាំងនេះទៅកាន់លោកធីម៉ូថេ លោកប៉ុលបានបង្ហាញយើងអំពីទំហំដែលយើងអាចជឿទុកចិត្ត ថា ព្រះនឹងរក្សាសេចក្តីសន្យារបស់ទ្រង់ជានិច្ច។ សូមគិតអំពីរបៀបដែលព្រះបានរក្សាសេចក្តីសន្យារបស់ ទ្រង់ដល់សាសន៍អ៊ីស្រាអែលកាលពីមុន។ តើគោលគំនិតនេះអាចជួយអោយយើងរក្សាសេចក្តីសន្យាដែល យើងបានសន្យានឹងគ្នាទៅវិញទៅមកយ៉ាងដូចម្តេចដែរ?`