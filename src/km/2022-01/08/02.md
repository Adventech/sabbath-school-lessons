---
title:  តម្រូវការសម្រាប់សេចក្តីសញ្ញាថ្មី
date:  13/02/2022
---

`សូមអានខគម្ពីរហេព្រើរ 7៖11-19។ តើហេតុអ្វីបានជាយើងចាំបាច់ត្រូវការសេចក្តីសញ្ញាថ្មី?`

សេចក្តីសញ្ញាចាស់មានបញ្ហាមួយគឺថា វាមិនអាចធ្វើអោយយើងល្អឥតខ្ចោះបានឡើយ (ហេព្រើរ 7៖11)។ ដង្វាយសត្វដែលជាផ្នែកមួយនៃសេចក្តីសញ្ញាចាស់មិនអាចសម្អាតយើងចេញពីអំពើបាបបាន ឡើយ។ ដង្វាយសត្វទាំងនេះក៏មិនអាចរៀបចំផ្លូវសម្រាប់យើងទៅឯព្រះបានដែរ (ហេព្រើរ 10៖1-4; ហេព្រើរ 9៖13, 14; ហេព្រើរ 10៖19-23)។

ម្ល៉ោះហើយ យើងត្រូវការសេចក្តីសញ្ញាថ្មី។ តម្រូវការរបស់យើងចំពោះសេចក្តីសញ្ញាថ្មីមិនមែន បង្ហាញថា ព្រះអយុតិ្តធម៌ចំពោះសាសន៍អ៊ីស្រាអែល នៅពេលដែលទ្រង់បានប្រទានសេចក្តីសញ្ញាចាស់ដល់ពួកគេនោះទេ។ កិច្ចការរបស់ពួកលេវី និងដង្វាយសត្វនៅក្រោមសេចក្តីសញ្ញាចាស់សុទ្ធតែសំខាន់។ កិច្ចការនេះបានបង្រៀនពួកអ៊ីស្រាអែលកុំអោយថ្វាយបង្គំព្រះក្លែងក្លាយ។ ដង្វាយសត្វក៏បានបង្ហាញពួក អ៊ីស្រាអែលអំពីកិច្ចការនាពេលអនាគតសម្រាប់រាស្ត្ររបស់ទ្រង់ផងដែរ។ លោកប៉ុលចង់អោយយើងមើល ឃើញថា ក្រឹត្យវិន័យដែលលោកម៉ូសេបានអោយដល់សាសន៍អ៊ីស្រាអែលអំពីដង្វាយសត្វនោះ «មានតែស្រមោល ពីសេចក្តីល្អដែលត្រូវមក មិនមែនជាតួរូបរបស់សេចក្តីទាំងនោះទេ នោះពុំអាចនឹងធ្វើឲ្យពួកអ្នក ដែលចូលមកថ្វាយយញ្ញបូជាដដែលៗ រាល់តែឆ្នាំជានិច្ច បានគ្រប់លក្ខណ៍ឡើយ» (ហេព្រើរ 10៖1)។

ជាការពិតណាស់ ដង្វាយសត្វបានបង្ហាញអំពីព្រះយេស៊ូវ និងកិច្ចការនាពេលអនាគតរបស់ ទ្រង់។ ដង្វាយទាំងនេះបានជួយអោយពួកបណ្តាជនជឿទុកចិត្ត និងមានសេចក្តីជំនឿទៅលើព្រះយេស៊ូវ។ ព្រះយេស៊ូវគឺជា «កូនចៀមនៃព្រះ ដែលដោះបាបមនុស្សលោក» (យ៉ូហាន 1៖29; សូមប្រៀបធៀបជា មួយនឹងបទគម្ពីរអេសាយ 53)។ ដូច្នេះ ក្រឹត្យវិន័យអំពីដង្វាយសត្វមិនអាចសង្គ្រោះយើងបាននោះទេ។ មានតែព្រះយេស៊ូវប៉ុណ្ណោះដែលអាចសង្គ្រោះយើងបាន។ ចុះចំណែកឯក្រឹត្យវិន័យទាំង10ប្រការវិញ នោះ? លោកប៉ុលបានមានប្រសាសន៍ថា «ក្រឹត្យវិន័យធ្វើជាអ្នកដឹកនាំយើងរាល់គ្នាទៅដល់ព្រះគ្រីស្ទ ដើម្បី ឲ្យយើងបានរាប់ជាសុចរិត ដោយអាងសេចក្តីជំនឿ» (កាឡាទី 3៖24)។ លោកប៉ុលបានមានប្រសាសន៍ ទៀតថា «ព្រះគ្រីស្ទ [គឺ] ជាចុងបំផុតនៃក្រឹត្យវិន័យ សំរាប់ជាសេចក្តីសុចរិតដល់អស់អ្នកណាដែលជឿ» (រ៉ូម 10៖4)។ ខនេះក៏អាចសរសេរបានថា «ព្រះគ្រីស្ទបានបញ្ចប់ច្បាប់នេះទុកជារបៀបមួយ ដើម្បីទទួល បានភាពត្រឹមត្រូវជាមួយនឹងព្រះ» រ៉ូម 10៖4, បកប្រែថ្មីពី WE)។

តើខទាំងនេះបានបង្ហាញយើងយ៉ាងដូចម្តេច? ខទាំងនេះបានបង្ហាញយើងថា មិនថា ក្រឹត្យវិន័យ ទាំង10ប្រការល្អឥតខ្ចោះប៉ុនណានោះទេ ក្រឹត្យវិន័យទាំងនោះមិនអាចសង្គ្រោះយើងបានឡើយ (រ៉ូម 3៖ 20-28; រ៉ូម 7៖12-14)។ ក្រឹត្យវិន័យទាំង10ប្រការបង្ហាញយើងអំពីរបៀបដែលយើងគួរតែរស់ នៅ និងស្រឡាញ់ដល់អ្នកដទៃ។ ប៉ុន្តែ ក្រឹត្យវិន័យទាំង10ប្រការមិនអាចធ្វើអោយយើងស្អាតបរិសុទ្ធបានឡើយ។ ដោយសារហេតុនេះឯង បានជាយើងត្រូវការព្រះយេស៊ូវ។

`តើហេតុអ្វីបានជាយើងមិនបានសង្គ្រោះតាមរយៈការគោរពតាមក្រឹត្យវិន័យ និងទង្វើល្អរបស់ យើងយ៉ាងដូច្នេះ? តើហេតុអ្វីបានជាព្រះយេស៊ូវគឺជាវិធីតែមួយគត់ដែលយើងអាចបានសង្គ្រោះ?`