---
title:  នៅជាន់ក្រោយបង្អស់
date:  09/01/2022
---

លោកប៉ុលបានដឹងថា គាត់កំពុងតែរស់ «នៅជាន់ក្រោយបង្អស់» (ហេព្រើរ 1៖2)។ តើលោក ប៉ុលចង់បង្ហាញន័យយ៉ាងណា តាមរយៈពាក្យថា «នៅជាន់ក្រោយបង្អស់»? ព្រះគម្ពីរបានចែងអំពីអនាគត តាមរយៈវិធី2យ៉ាង៖ (1) «នៅជាន់ក្រោយបង្អស់» (2) «នៅគ្រាចុងបំផុត»។ ពាក្យទាំងនេះពុំមានន័យ ដូចគ្នានោះទេ។ អ្នកសរសេរគម្ពីរសញ្ញាចាស់បានប្រើពាក្យ «នៅជាន់ក្រោយបង្អស់» ដើម្បីពិពណ៌នាអំពី ថ្ងៃស្អែក ឬអនាគត (សូមអានខគម្ពីរចោទិយកថា 4៖30, 31; យេរេមា 23៖20)។ លោកដានីយ៉ែល បានប្រើពាក្យ «នៅគ្រាចុងបំផុត» ដើម្បីបង្ហាញអំពីសម័យចុងក្រោយ និងទីបញ្ចប់នៃប្រវត្តិសាស្ត្រនៅលើ ផែនដី (ដានីយ៉ែល 8៖17; ដានីយ៉ែល 12៖4)។

`សូមអានខគម្ពីរជនគណនា 24៖14-19 និងអេសាយ 2៖2, 3។ តើព្រះបានសន្យានឹងធ្វើអ្វីសម្រាប់រាស្ត្ររបស់ទ្រង់នាពេលអនាគត?`

អ្នកសរសេរគម្ពីរសញ្ញាចាស់មួយចំនួនបានប្រកាសថា ព្រះនឹងប្រទានស្តេចមួយដល់រាស្ត្ររបស់ ទ្រង់។ សេ្តចនេះនឹងបំផ្លាញខ្មាំងសត្រូវរបស់ពួកគេ (សូមអានខគម្ពីរជនគណនា 24៖14-19)។ មនុស្ស មកពីកន្លែង និងកុលសម្ព័ន្តផ្សេងៗគ្នានៅលើផែនដីនឹងស្វែងរកស្តេចអង្គនេះ។ ការស្វែងរករបស់ពួកគេ នឹង ដឹកនាំពួកគេទៅកាន់សាសន៍អ៊ីស្រាអែល (សូមអានខគម្ពីរអេសាយ2៖2, 3)។ លោកប៉ុលបាននិយាយ ថា ព្រះយេស៊ូវបានធ្វើអោយសេចក្តីសន្យាទាំងនេះកើតឡើងមែន។ ព្រះយេស៊ូវបានយកឈ្នះសាតាំង។ បន្ទាប់មក ទ្រង់ធ្វើអោយមនុស្សទាំងអស់នៅលើផែនដីទាំងមូលចូលមកឯទ្រង់ (កូឡូស 2៖15; យ៉ូហាន 12៖32)។ ដូច្នេះ សេចក្តីសន្យាទាំងនេះបានបង្ហាញយើងថា «នៅជាន់ក្រោយបង្អស់» បានចាប់ផ្តើម រួចទៅហើយ។

ពួកឪពុកខាងឯវិញ្ញាណរបស់ពួកយើងបានស្លាប់តាមរយៈសេចក្តីជំនឿ។ ពួកគេមិនបានឃើញ សេចក្តីសន្យារបស់ព្រះបានកើតឡើងនៅក្នុងសម័យរបស់ពួកគេនោះទេ។ ប៉ុន្តែ យើងអាចឃើញអំពី របៀបដែលព្រះយេស៊ូវបានរក្សាសេចក្តីសន្យាដែលព្រះបានតាំងឡើងជាមួយនឹងសាសន៍អ៊ីស្រាអែល។

ចូរយើងគិតបន្ថែមទៀតអំពីអ្វីដែលព្រះវរបិតាបានសន្យា។ ព្រះបានសន្យាថានឹងដាស់ពួកកូនៗ របស់ទ្រង់ពីស្លាប់ឡើងវិញ (ថែស្សាឡូនីចទី1 4៖15, 16)។ ព្រះបានចាប់ផ្តើមរក្សាសេចក្តីសន្យានេះ នៅពេលដែលព្រះយេស៊ូវបានរស់ពីស្លាប់ឡើងវិញ (កូវិនថូសទី1 15៖20; ម៉ាថាយ 27៖51-53)។ ព្រះក៏បានសន្យាថានឹងធ្វើអោយអ្វីគ្រប់យ៉ាងនៅលើផែនដីនេះថ្មីផងដែរ (អេសាយ 65៖17)។ ព្រះបាន សន្យាថា នគររបស់ទ្រង់នឹងក្លាយទៅជានគរចុងក្រោយបង្អស់នៅលើផែនដីនេះ (ដានីយ៉ែល 2៖44)។ ទ្រង់បានចាប់ផ្តើមនគរនេះ នៅពេលដែលទ្រង់បានរំដោះយើងចេញពីសាតាំង និងលើកអោយព្រះយេស៊ូវ ធ្វើជាស្តេចរបស់យើង (ម៉ាថាយ 12៖28-30; លូកា 10៖18-20)។ សេចក្តីសន្យាទាំងនេះគ្រាន់តែ ជាការចាប់ផ្តើមនៃអ្វីៗដែលព្រះនឹងធ្វើប៉ុណ្ណោះ។ ព្រះនឹងបញ្ចប់នៅត្រង់ការយាងមកជាលើកទីពីរនូវអ្វីៗ ដែលទ្រង់បានចាប់ផ្តើមធ្វើកាលពីទ្រង់យាងមកផែនដីនេះជាលើកទីមួយនោះ។

`សូមក្រឡេកមើលសេចក្តីសន្យាទាំងអស់ដែលព្រះបានតាំងឡើង និងបានរក្សាកន្លងមក។ តើសេចក្តីសន្យាទាំងនេះគួរតែជួយអោយយើងជឿទុកចិត្តថា ព្រះនឹងរក្សាសេចក្តីសន្យារបស់ទ្រង់ដែល មិនទាន់បានកើតឡើងនោះដោយរបៀបណា?`