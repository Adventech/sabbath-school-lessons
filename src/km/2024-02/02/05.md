---
title:  ការយកចិត្តទុកដាក់ចំពោះសហគមន៍
date:  10/04/2024
---

ក្រុមជំនុំសញ្ញាថ្មីបានលូតលាស់ឡើង ដោយសារតែសមាជិករបស់ក្រុមជំនុំនេះ បានចែកចាយ ដំណឹងល្អ និងបានធ្វើតាមដំណឹងល្អ។ សិស្សរបស់ព្រះយេស៊ូវបានធ្វើកិច្ចការដែលព្រះយេស៊ូវបានធ្វើ នៅពេលដែលទ្រង់មានព្រះជន្មរស់នៅលើផែនដីនេះ។ «ព្រះយេស៊ូវបានយាងទៅគ្រប់ទីកន្លែងនៅក្នុង ស្រុកកាលីឡេ។ ទ្រង់បានបង្រៀននៅក្នុងសាលាប្រជុំ ព្រមទាំងបានប្រាប់អំពីដំណឹងល្អនៃនគររបស់ព្រះផងដែរ។ «ព្រះយេស៊ូវទ្រង់យាងគ្រប់សព្វក្នុងស្រុកកាលីឡេ ទ្រង់បង្រៀនក្នុងអស់ទាំងសាលាប្រជុំ ក៏ប្រកាសដំណឹងល្អពីនគរ ព្រមទាំងប្រោសជំងឺគ្រប់មុខ និងអស់ទាំងជរាពិការ ក្នុងពួកបណ្តាជនឲ្យជាផង» (ម៉ាថាយ 4:23)។ ព្រះយេស៊ូវបានយកព្រះទ័យទុកដាក់ចំពោះអ្នកដទៃ។ ក្រុមជំនុំសញ្ញាថ្មីក៏បានយកចិត្ត ទុកដាក់ចំពោះអ្នកដទៃផងដែរ។ ក្រុមជំនុំសញ្ញាថ្មីបានលូតលាស់ឡើង ដោយសារតែក្រុមនេះគឺជាក្រុម ដែលមិនអាត្មានិយម។ ពួកគេបានជួយដល់អ្នកខ្វះខាត។ ពួកគេបានចែកចាយដំណឹងល្អជាមួយនឹងមនុស្ស គ្រប់គ្នានៅគ្រប់ទីកន្លែង។ ពួកគេបានផ្លាស់ប្តូរជីវិតអ្នកដទៃ និងបានធ្វើឱ្យជីវិតរបស់អ្នកដទៃបានប្រសើរ ឡើង ដោយសារតែពួកគេបានធ្វើកិច្ចការទាំងនេះ។

`សូមអានខគម្ពីរកិច្ចការ 2:44-47; កិច្ចការ 3:6-9 និងកិច្ចការ 6:1-7។ តើយើងអាចរៀន ក្បួនច្បាប់សំខាន់អ្វីខ្លះ ចេញពីខទាំងនេះ ដែលបានស្តីអំពីគ្រីស្ទានដ៏ពិតប្រាកដនោះ?`

អ្នកគ្រីស្ទានសញ្ញាថ្មីបានដើរតាមគំរូរបស់ព្រះយេស៊ូវ។ លោកពេត្រុសបានមានប្រសាសន៍ថា «គឺព្រះយេស៊ូវ ពីស្រុកណាសារ៉ែត ដែលព្រះបានចាក់ព្រះវិញ្ញាណបរិសុទ្ធ និងព្រះចេស្តាឲ្យមកសណ្ឋិត លើទ្រង់ ហើយទ្រង់បានយាងចុះឡើងធ្វើការល្អ ព្រមទាំងប្រោសឲ្យអស់អ្នក ដែលត្រូវអារក្សសង្កត់សង្កិន បានជាផង ដ្បិតព្រះបានគង់នៅជាមួយនឹងទ្រង់» (កិច្ចការ 10:38)។ ក្រុមជំនុំរបស់ព្រះយេស៊ូវក៏ដូចជា រូបកាយរបស់ទ្រង់ដូច្នោះដែរ។ នៅក្នុងឆ្នាំដំបូង ក្រុមជំនុំបានបង្ហាញសេចក្តីស្រឡាញ់របស់ព្រះយេស៊ូវ ដល់ អ្នកដែលត្រូវគេធ្វើបាប និងអ្នកដែលតូចចិត្ត។ អ្នកគ្រីស្ទានទាំងនេះកំពុងតែរស់នៅតាមគំរូនៃសេចក្តីស្រឡាញ់ របស់ព្រះយេស៊ូវ។

នៅក្នុងសង្គ្រាមពិភពលោករវាងសេចក្តីល្អ និងសេចក្តីអាក្រក់ សាតាំងបានដករសជាតិនៃសេចក្តី ស្រឡាញ់របស់ព្រះ ចេញពីចិត្តរបស់មនុស្សលោក។ ដំណឹងល្អអំពីព្រះយេស៊ូវបានជួយឱ្យចិត្ត និងគំនិត មនុស្សលោកបានក្លាយមកដូចជាព្រះម្តងទៀត។ ព្រះយេស៊ូវចង់ព្យាបាលមនុស្សលោក ដើម្បីឱ្យពួកគេ បានគ្រប់លក្ខណ៍ណាស់។ ទ្រង់ចង់ព្យាបាលរូបកាយ គំនិត ចិត្ត និងវិញ្ញាណរបស់ពួកគេ។ នៅក្នុងខគម្ពីរ យ៉ូហាន 10:10 ព្រះយេស៊ូវបានប្រាប់យើងអំពីផែនការ ដែលទ្រង់បានរៀបចំសម្រាប់យើងម្នាក់ៗយ៉ាង ដូច្នេះថា៖ «ឯចោរ វាមកប្រយោជន៍តែនឹងលួច សម្លាប់ ហើយបំផ្លាញប៉ុណ្ណោះ តែឯខ្ញុំវិញ ខ្ញុំបានមក ដើម្បី ឲ្យវារាល់គ្នាមានជីវិត ហើយឲ្យមានជីវិតនោះពេញបរិបូរផង»។

ព្រះបន្ទូលរបស់ព្រះយេស៊ូវដែលមានចែងនៅក្នុងបទគម្ពីរម៉ាថាយ ជំពូក24 និងលូកា ជំពូក21 បានបង្ហាញប្រាប់យើងថា រឿងអាក្រក់ៗនឹងត្រូវកើតឡើង កៀកពេលដែលព្រះយេស៊ូវយាងត្រឡប់មកវិញ។ ដូច្នេះហើយ បានជាមនុស្សត្រូវការព្រះហស្តព្យាបាលរបស់ព្រះយេស៊ូវ លើសជាងពេលមុនៗទៅទៀត។ ដ្បិត នៅពេលដែលព្រះយេស៊ូវបានពាល់យើង ដោយព្រះគុណប្រោសលោះរបស់ទ្រង់ នោះយើងក៏ចង់ពាល់ជីវិត នៃអ្នកដទៃ ដោយព្រះគុណប្រោសលោះរបស់ទ្រង់នេះដែរ។ នៅពេលនោះ ពួកគេនឹងបានគ្រប់លក្ខណ៍។ ព្រះយេស៊ូវបានបង្គាប់ឱ្យយើងចេញទៅ នៅក្នុងនាមជាជំនួយការរបស់ទ្រង់ ដែលបានពាល់ចិត្តរបស់អ្នក ដទៃ ដោយក្តីស្រឡាញ់វិញ។ ដ្បិតក្រុមជំនុំសញ្ញាថ្មីបានស្រឡាញ់គ្នាទៅវិញទៅមកតាមរបៀបនេះ រួមទាំងមនុស្សនៅក្នុងសហគមន៍របស់ពួកគេផងដែរ។