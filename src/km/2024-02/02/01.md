---
title:  តើការប្រយុទ្ធពិតប្រាកដនោះគឺស្តីអំពីអ្វីទៅ?
date:  06/04/2024
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
យ៉ូហាន 14:6; កិច្ចការ 20:27-32; យ៉ូហាន 17:15-17; សុភាសិត 16:25; The Great Controversy, chapter 3។

> <p>ខចងចាំ</p>
> «កុំឲ្យភ័យខ្លាចឡើយ ដ្បិតអញនៅជាមួយនឹងឯង កុំឲ្យស្រយុតចិត្តឲ្យសោះ ពីព្រោះអញជាព្រះនៃឯង អញនឹងចំរើនកំឡាំងដល់ឯង អើ អញនឹងជួយឯង អើ អញនឹងទ្រឯង ដោយដៃស្តាំដ៏សុចរិត របស់អញ» (អេសាយ 41:10)។

សូមឱ្យលោកអ្នកបាននឹកស្រមៃថា៖ លោកអ្នកគឺជាអ្នកគង្វាលចៀមនៅក្នុងសម័យព្រះគម្ពីរ។ លោកអ្នកបានឮចៀមរបស់លោកអ្នកនៅលើភ្នំអូលីវ។ លោកអ្នកអាចមើលឃើញទីក្រុងយេរូសាឡិម និងរោងឧបោសថពីទីខ្ពស់រាប។ ខណៈពេលដែលលោកអ្នកបានមើលថែហ្វូងសត្វរបស់លោកអ្នក នោះ លោកអ្នកបានឮមនុស្សកំពុងតែនិយាយគ្នា។ ព្រះយេស៊ូវក៏ជាមនុស្សម្នាក់នៅក្នុងចំណោមមនុស្ស ទាំងនោះដែរ។ ព្រះបន្ទូលដែលទ្រង់បានមានបន្ទូលទៅកាន់សិស្សរបស់ទ្រង់ បានធ្វើឱ្យលោកអ្នកភ្ញាក់ផ្អើល យ៉ាងខ្លាំង។ លោកអ្នកក៏អាចមើលឃើញថា សិស្សរបស់ទ្រង់ក៏មានការភ្ញាក់ផ្អើលផងដែរ។

ព្រះអាទិត្យនៅពេលថ្ងៃត្រង់ បានចែងចាំងមកលើដំបូលផ្ទះពណ៌មាសនៃរោងឧបោសថ ខណៈ ពេលដែលព្រះយេស៊ូវកំពុងតែមានបន្ទូល។ ជញ្ជាំងថ្មម៉ាបនៃរោងឧបោសថបានចេញជាពន្លឺពណ៌ស ព្រិចៗ។ ព្រះយេស៊ូវបានមានបន្ទូលថា «អ្នករាល់គ្នាឃើញវត្ថុទាំងនេះឬទេ ខ្ញុំប្រាប់អ្នករាល់គ្នាជាប្រាកដ ថា នៅទីនេះនឹងគ្មានថ្មនៅត្រួតលើថ្ម ដែលមិនត្រូវទម្លាក់ចុះនោះទេ» (ម៉ាថាយ 24:2)។ តើព្រះយេស៊ូវ កំពុងតែមានបន្ទូលអំពីអ្វីដែរ? សិស្សរបស់ទ្រង់បានយល់ច្រឡំទៅនឹងព្រះបន្ទូលរបស់ទ្រង់ នៅត្រង់នេះ រួមទាំងលោកអ្នកផងដែរ។

លោកអ្នកបានភ្ញាក់ផ្អើលជាខ្លាំង ខណៈពេលដែលព្រះយេស៊ូវបានបកស្រាយពីរបៀប ដែល ទីក្រុងយេរូសាឡិមនឹងត្រូវបានបំផ្លាញទៅ។ ព្រះយេស៊ូវក៏បានមានបន្ទូលអំពីការកុហកចុងក្រោយរបស់ សាតាំងផងដែរ។ ព្រះយេស៊ូវក៏បានដាស់តឿនអំពីហេតុការណ៍ ដែលនឹងត្រូវកើតឡើងនៅលើផែនដីនេះ មុនពេលដែលទ្រង់យាងត្រឡប់មកវិញនោះដែរ។ យើងអាចអានអំពីរឿងទាំងនេះនៅក្នុងបទគម្ពីរម៉ាថាយ ជំពូក24។ សប្តាហ៍នេះ យើងនឹងសិក្សាអំពីផែនការ2ផ្នែកដែលសាតាំងបានប្រើ ដើម្បីបោកបញ្ឆោត និងបំផ្លាញរាស្ត្ររបស់ព្រះ។ ការបោកបញ្ឆោតរបស់សាតាំងអាចនឹងធ្វើឱ្យយើងភ្ញាក់ផ្អើលមែនពិត ប៉ុន្តែ ការបោកបញ្ឆោតរបស់សាតាំងមិនដែលធ្វើឱ្យព្រះភ្ញាក់ផ្អើលម្តងណាឡើយ។ ជាការពិតណាស់ ព្រះក៏តែងតែការពាររាស្ត្ររបស់ទ្រង់នៅក្នុងគ្រាលំបាកផងដែរ។