---
title:  ការប្រកាសដ៏មានអំណាច
date:  20/06/2024
---

`តើកិច្ចការរបស់ព្រះនៅលើផែនដីនេះ នឹងត្រូវបានបញ្ចប់ដោយរបៀបណា? សូមអានខគម្ពីរ វិវរណៈ 18:1-4; ហាបាគុក 2:14 និងម៉ាថាយ 24:14 សម្រាប់ចម្លើយ។`

ទេវតានៅក្នុងបទគម្ពីរវិវរណៈ ជំពូក18 បានប្រកាសអំពីអំពើបាបនៃនគរបាប៊ីឡូន។ ទេវតា អង្គនេះមានអំណាចខ្លាំងអស្ចារ្យ។ ដ្បិតទេវតាអង្គនេះ ក៏ជារូបស័ព្ទតំណាងឱ្យពួកហោរា ដែលជាមនុស្ស លោក ដូចជាទេវតា3អង្គដំបូងនៅក្នុងបទគម្ពីរវិវរណៈ ជំពូក14 នោះដែរ។ ទេវតានៅក្នុងបទគម្ពីរវិវរណៈ ជំពូក 18 បានលើកតម្កើងព្រះយ៉ាងអស់ពីចិត្ត ដែលការសរសើរព្រះរបស់ទេវតាអង្គនេះបានបំពេញផែនដី ទាំងមូល។ ព្រះគម្ពីរបានចែងថា ទេវតាអង្គនេះ «មានអំណាចយ៉ាងធំ» (វិវរណៈ 18:1)។ នៅក្នុង គម្ពីរសញ្ញាថ្មី «អេស៊ូសៀ [exousia]» គឺជាពាក្យជាភាសាក្រេកដែលប្រែមកថា «អំណាច»។ អ្នកសរសេរ ព្រះគម្ពីរតែងតែយកពាក្យ «អេស៊ូសៀ» នេះមកពិពណ៌នាអំពីការគ្រប់គ្រងរបស់ព្រះយេស៊ូវ នៅលើពួក អារក្សដែលនៅក្នុងនរក។ ព្រះយេស៊ូវក៏បានប្រើពាក្យ «អេស៊ូសៀ» នៅក្នុងកណ្ឌគម្ពីរម៉ាថាយ នៅពេល ដែលទ្រង់ចាត់ឱ្យសិស្សរបស់ទ្រង់ចេញទៅធ្វើកិច្ចការរបស់ទ្រង់នោះ។ នៅក្នុងខគម្ពីរម៉ាថាយ 10:1 ព្រះយេស៊ូវបានឱ្យសិស្សរបស់ទ្រង់មានអំណាចគ្រប់គ្រងលើពួកអារក្ស និងអំណាចពីនរក។ ព្រះយេស៊ូវ បានចាត់ឱ្យសិស្សរបស់ទ្រង់ចេញទៅជាមួយនឹងអំណាចមកពីស្ថានសួគ៌ ដើម្បីឱ្យពួកគេបានឈ្នះទាស់នឹង អំពើបាប។ បន្ទាប់ពីព្រះយេស៊ូវរស់ពីស្លាប់ឡើងវិញ ក្រោយមក ទ្រង់បានចាត់ឱ្យសិស្សរបស់ទ្រង់ចេញ ទៅម្តងទៀត។ ព្រះយេស៊ូវបានមានបន្ទូលនឹងពួកគេថា «គ្រប់ទាំងអំណាចបានប្រគល់មកខ្ញុំ នៅលើស្ថានសួគ៌ ហើយលើផែនដីផង ដូច្នេះ ចូរទៅបញ្ចុះបញ្ចូលឲ្យមានសិស្សនៅគ្រប់ទាំងសាសន៍ ព្រមទាំងធ្វើបុណ្យជ្រមុជ ទឹកឲ្យ ដោយនូវព្រះនាមព្រះវរបិតា ព្រះរាជបុត្រា និងព្រះវិញ្ញាណបរិសុទ្ធចុះ» (ម៉ាថាយ 28:18, 19)។

ព្រះវិញ្ញាណបរិសុទ្ធបានប្រទានអំណាចរបស់ទ្រង់ ដល់សិស្សរបស់ព្រះយេស៊ូវ។ ដូច្នេះហើយ សិស្សរបស់ព្រះយេស៊ូវបានប្រកាសដំណឹងល្អនៅគ្រប់ទីកន្លែងនៅលើផែនដីនេះ នៅក្នុងរយៈពេលប៉ុន្មាន ឆ្នាំប៉ុណ្ណោះ (កូឡូស 1:23)។

នៅក្នុងគ្រាចុងក្រោយ ព្រះនឹងចាក់បង្អុរព្រះវិញ្ញាណបរិសុទ្ធមកលើក្រុមជំនុំរបស់ទ្រង់ លើសជាង អំណាចដែលទ្រង់បានចាក់បង្អុរ នៅក្នុងសម័យមុនទៅទៀត។ ដោយមានជំនួយពីព្រះវិញ្ញាណ ក្រុមជំនុំ ចុងក្រោយរបស់ព្រះ នឹងចែកចាយដំណឹងល្អអំពីព្រះយេស៊ូវ នៅគ្រប់ទីកន្លែងនៅលើផែនដីនេះ។ បន្ទាប់មក មនុស្សរាប់ពាន់នាក់នៅគ្រប់ទិសទី នឹងថ្វាយជីវិតរបស់ពួកគេ ដល់ព្រះយេស៊ូវជារៀងរាល់ថ្ងៃ។ ព្រះគុណ របស់ព្រះ និងសេចក្តីពិតនៃព្រះគម្ពីររបស់ទ្រង់ នឹងផ្លាស់ប្តូរភពផែនដីទាំងមូល។ ដូច្នេះហើយ មនុស្សគ្រប់គ្នា នៅលើផែនដីនេះ នឹងទទួលបានដឹងឮនូវការព្រមាន តាមរយៈវិធីនេះ។ ដ្បិតដំណឹងល្អ និងសេចក្តីសង្ឃឹម ដែលបានមកពីដំណឹងល្អអំពីព្រះយេស៊ូវនេះ នឹងត្រូវបានចែកចាយទូទាំងពិភពលោកទាំងមូល។

«អ្នកបម្រើរបស់ព្រះនឹងធ្វើដំណើរពីកន្លែមួយទៅកន្លែងមួយ នៅក្នុងរយៈពេលយ៉ាងខ្លី។ ផ្ទៃមុខរបស់ ពួកគេនឹងបានចែងចាំង ដោយពន្លឺដ៏បរិសុទ្ធដែលមានប្រភពមកពីព្រះ។ ពួកគេនឹងប្រកាសសារដែលបាន មកពីស្ថានសួគ៌។ មនុស្សរាប់ពាន់នាក់នៅលើផែនដីទាំងមូល នឹងប្រកាសនូវការព្រមាននេះ។ ពួកគេនឹង ធ្វើការអស្ចារ្យ។ ពួកគេនឹងព្យាបាលអ្នកជំងឺ។ ពួកគេនឹងបង្ហាញទីសំគាល់អស្ចារ្យ ជាច្រើនយ៉ាងដែលមាន ប្រភពមកពីព្រះ ហើយពួកគេក៏បានធ្វើកិច្ចការអស្ចារ្យនៅក្នុងនាមរបស់ទ្រង់ផងដែរ»។ (ដកស្រង់ពី Ellen G. White, The Great Controversy, pages 611, 612, adapted។