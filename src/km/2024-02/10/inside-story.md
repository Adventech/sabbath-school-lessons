---
title:  ទីក្រុងដែលពិបាកផ្សាយដំណឹងល្អ
date:  07/06/2024
---

ទីក្រុងអ៊ូមូអាឆា (Umuacha) មានទីតាំងនៅចំផ្លូវបំបែកមួយកន្លែងនៅក្នុងទីក្រុងនីហ្សេរីយ៉ា។ ទីក្រុងនេះបានបង្កើតផ្សារដ៏ធំមួយ ដែលបានទាក់ទាញមនុស្សម្នា ពីទីក្រុងជិតខាងជារៀងរាល់ថ្ងៃ។ ប៉ុន្តែ ទីក្រុងនេះមិនមានព្រះវិហារសេវេនដេយអាត់វេនទីស្ទនោះទេ។ ការអវត្តមានរបស់ព្រះវិហារអាត់វេនទីស្ទ បានធ្វើឱ្យមានការភ្ញាក់ផ្អើលយ៉ាងខ្លាំង ដោយសារតែក្រុមជំនុំអាត់វេនទីស្ទ ត្រូវបានបង្កើតឡើងនៅតាមទីក្រុងផ្សេងទៀត នៅជុំវិញទីក្រុងនេះជាង70ឆ្នាំមុនមកហើយ។ សូម្បីតែទីស្នាក់ការកណ្តាលនៃព្រះវិហារ អាបា (Aba) ខាងជើងក៏មានទីតាំងនៅក្បែរទីក្រុងនេះដែរ។ ប៉ុន្តែ នៅក្នុងទីក្រុងអ៊ូមូអាឆា មិនមានព្រះវិហារ អាត់វេនទីស្ទនោះឡើយ។ តើហេតុអ្វីទៅ?

ប្រហែលជាជាង80ឆ្នាំមុន ព្រះវិហារអាត់វេនទីស្ទនៅក្នុងទីក្រុងអ៊ូមូអាឆា ធ្លាប់បានបើកទ្វារ ម្តងរួចមកហើយ ហើយព្រះវិហារនោះក៏ជាព្រះវិហារតែមួយគត់ នៅក្នុងទីក្រុងនេះដែរ។ ទោះជាយ៉ាងនេះក្តី ប៉ុន្មានឆ្នាំក្រោយមក អ្នកក្រុងបានលក់ដីធ្លីរបស់ពួកគេទៅឱ្យអ្នកក្រៅ ដែលជាអ្នកដែលបានសាងសង់ព្រះវិហាររបស់ពួកគេ ដោយខ្លួនឯងវិញ។ ព្រះវិហារដ៏ចំណាស់មួយនេះបានទទួលយកអ្នកជឿថ្មីៗ ប៉ុន្តែ ក្រុមជំនុំទាំងអស់បានប្រកាសថា ពួកគេមិនស្វាគមន៍អ្នកអាត់វេនទីស្ទ ដែលបានថ្វាយបង្គំព្រះថ្ងៃដទៃទៀត ក្រៅពីថ្ងៃសៅរ៍នោះឡើយ។

ក្រុមជំនុំអាត់វេនទីស្ទនៅក្នុងទីក្រុងដទៃទៀត បានព្យាយាមផ្សាយដំណឹងល្អដល់ទីក្រុងអ៊ូម៉ូអាឆានេះដែរ។ ប៉ុន្តែ នៅពេលដែលពួកគេបានប្រកាសរៀបចំកម្មវិធីផ្សាយដំណឹងល្អ គ្មានអ្នកណាម្នាក់បរិច្ចាក កន្លែងឱ្យពួកគេនោះឡើយ។ សេចក្តីសង្ឃឹមត្រូវបានលើកស្ទួយឡើងវិញ នៅពេលដែលក្រុមជំនុំនៅជិត ទីក្រុងអេមបា (Mba) បានបង្កើតកម្មវិធីផ្សាយដំណឹងល្អក្រៅក្រុងចំនួន2អាទិត្យ ក្រោយមក ពួកគេបាន បើកសាខានៃថ្នាក់សប្បាតហ៍ស្គូល។ ប៉ុន្តែ ថ្នាក់សប្បាតហ៍ស្គូលបានបិទទៅវិញ បន្ទាប់ពីធ្វើបាន3ខែរួចមក។ ក្រោយមកទៀត យុវជននៅក្នុងទីក្រុងអេមបាបានបើកថ្នាក់បង្រៀនព្រះគម្ពីរ ដែលបាននាំគ្រួសារមួយចំនួនពីទីក្រុងអ៊ូមូអាឆា មកកាន់ព្រះវិហារអេមបាជារៀងរាល់ថ្ងៃសប្បាតហ៍។ ប៉ុន្តែ គ្រួសារពីទីក្រុងអ៊ូមូអាឆា បានឈប់ទៅចូលរួមថ្វាយបង្គំ នៅពេលដែលអ្នកជិតខាងរបស់ពួកគេ បានចោលពួកគេនឹងដុំថ្មនោះ។ នៅក្នុងឆ្នាំ2021 ទីស្នាក់ការអាបាខាងជើងបានដាក់ផែនការថ្មី សម្រាប់កម្មវិធីផ្សាយដំណឹងល្អនៅក្នុង ទីក្រុងអ៊ូមូអាឆា ប៉ុន្តែ ពួកគេមានបញ្ហានៅក្នុងការរកកន្លែងធ្វើកម្មវិធីនេះ។ ម្ចាស់ដីធ្លីម្នាក់បានយល់ព្រម ឱ្យគេធ្វើរោងនៅលើដីរបស់គាត់ ប៉ុន្តែ ក្រោយមក គាត់បានផ្លាស់ប្តូរចិត្តវិញ។ ការខិតខំដើររក កន្លែងផ្សាយ ដំណឹងល្អនៅក្នុងឆ្នាំ2022 មិនបានទទួលជោគជ័យម្តងណាឡើយ។ ទីក្រុងនេះ មើលទៅដូចជាអស់ សង្ឃឹមទៅហើយ។ នៅពេលនោះ មានសមាជិកគ្រីស្ទានម្នាក់ បានព្យាយាមស្វែងរកកន្លែងផ្សាយដំណឹងល្អ ម្តងទៀត។ ខណៈពេលដែលគាត់កំពុងស្វែងរក នោះគាត់បានឃើញលោកឈីឡាកា (Chilaka) ដែល ជាម្ចាស់សាលាមួយកន្លែង។ លោកឈីឡាកាបានសួរបុរសម្នាក់នេះថា «ណែលោក កំពុងតែរកអីដែរ បានជាដើរចុះដើរឡើងអ៊ីចឹង?»។ គ្រីស្ទានម្នាក់នេះបានតបទៅវិញថា «ប្រហែលជាខ្ញុំកំពុងតែរកអ្នកទេដឹង?»។ បន្ទាប់ពីបានសំណេះសំណាលគ្នារួចមក ម្ចាស់សាលាបានអនុញ្ញាតឱ្យជួលទីតាំងសាលា សម្រាប់ កម្មវិធីផ្សាយដំណឹងល្អនេះ។ គ្រីស្ទានបានជួលទីតាំងនេះ ដោយក្តីអំណរ។ មួយខែក្រោយមក អ្នកអធិប្បាយ បានចែកចាយព្រះបន្ទូលរបស់ព្រះ នៅក្នុងទីក្រុងអ៊ូមូអាឆា។ ពួកគេក៏បានអញ្ជើញក្រុមគ្រូពេទ្យ ឱ្យមកមើល ថែអ្នកជំងឺផងដែរ។ នៅទីបំផុត មនុស្ស29នាក់បានទទួលបុណ្យជ្រមុជទឹក។ ក្រោយមក មានបុគ្គល ម្នាក់បានបរិច្ចាគដីរបស់គាត់ ដើម្បីឱ្យព្រះវិហារបានបើកទ្វារម្តងទៀត នៅក្នុងទីក្រុងអ៊ូមូអាឆា។

លោកកាលែប អ៊ូឆេនណា អូយេនឌី (Caleb Unchenna Onyendi) ដែលជានាយកដ្ឋានផ្សាយ ដំណឹងល្អសម្រាប់ទីស្នាក់ការអាបាខាងជើង បាននិយាយថា «សព្វថ្ងៃនេះ ព្រះវិហារនេះកំពុងតែពង្រីកសិរីល្អរបស់ព្រះហើយ»។ ពេលវេលារបស់ព្រះពិតជាល្អឥតខ្ចោះមែន លោកកាលែបបាននិយាយយ៉ាង ដូច្នេះ ដោយចង្អុលទៅកាន់ខគម្ពីរនិក្ខមនំ 9:5 ដែលបានចែងថា៖ «ព្រះយេហូវ៉ាទ្រង់ក៏ដាក់កំណត់ថា ថ្ងៃស្អែកឡើង ព្រះយេហូវ៉ាទ្រង់នឹងធ្វើការនេះនៅក្នុងស្រុក»។ ព្រះអម្ចាស់បានធ្វើកិច្ចការបែបនេះនៅក្នុងទីក្រុងអ៊ូមូអាឆា។