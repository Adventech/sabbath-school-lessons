---
title:  សេចក្តីស្លាប់នៅក្នុងគម្ពីរសញ្ញាថ្មី
date:  04/06/2024
---

`សូមអានខគម្ពីរយ៉ូហាន 11:11-14, 21-25; ធីម៉ូថេទី2 1:10; កូរិនថូសទី1 15:51-54 និងថែស្សាឡូនីចទី1 4:15-17។ តើអ្នកសរសេរគម្ពីរសញ្ញាថ្មី បាននិយាយអំពីសេចក្តីស្លាប់យ៉ាងដូចម្តេច? តើពាក្យរបស់ពួកគេបានប្រៀបធៀបទៅនឹងអ្វី ដែលគម្ពីរសញ្ញាចាស់បានចែងនោះដោយរបៀបណា?`

ពាក្យថា «ដេកលក់» ត្រូវបានយកមកប្រើនៅក្នុងព្រះគម្ពីរទុកជារូបស័ព្ទមួយតំណាងឱ្យសេចក្តី ស្លាប់ យ៉ាងហោចណាស់ចំនួន53ដង។ អ្នកសរសេរព្រះគម្ពីរបានយល់ស្របថា វិញ្ញាណមិនបានរស់នៅ ជារៀងរហូតនោះទេ។ ព្រះគម្ពីរក៏បានចែងថា វិញ្ញាណមិនបានរស់តទៅទៀត បន្ទាប់ពីរូបកាយបានស្លាប់ ទៅនោះដែរ។

គម្ពីរសញ្ញាថ្មីបានចែងអំពីអ្វីដែលត្រូវកើតឡើងដល់មនុស្សស្លាប់ នៅពេលដែលព្រះយេស៊ូវយាងមកវិញជាលើកទី2នោះ។ ដ្បិតទ្រង់នឹងដាស់ពួកគេឡើងវិញ។

ដំណឹងល្អគឺជាកណ្ឌគម្ពីរ4ដំបូងគេនៅក្នុងគម្ពីរសញ្ញាថ្មី។ ដំណឹងល្អបានបង្រៀនយើងថា ព្រះយេស៊ូវគឺជាតួអង្គតែមួយគត់ ដែលអាចប្រទានជីវិតអស់កល្បដល់យើង។ អារក្សទាំងអស់នៅក្នុងស្ថាន នរក មិនអាចលួចអំណោយទាននេះពីយើងបានឡើយ។ ពីព្រោះនៅលើឈើឆ្កាង ព្រះយេស៊ូវបានយកឈ្នះសង្គ្រាមទាស់នឹងសេចក្តីស្លាប់រួចស្រេចហើយ។ ដូច្នេះហើយ នៅពេលដែលព្រះយេស៊ូវរស់ពីសុគត ឡើងវិញ ព្រះជន្មរបស់ទ្រង់គឺជាសេចក្តីសន្យាមួយបង្ហាញថា៖ ទ្រង់នឹងប្រោសសិស្សរបស់ទ្រង់ទាំងអស់ ឱ្យរស់ពីស្លាប់ឡើងវិញ នៅពេលដែលទ្រង់យាងមកជាលើកទី2។

សូមក្រឡេកមើលពាក្យពេចន៍ ដែលព្រះបានមានបន្ទូលតាមរយៈលោកប៉ុលយ៉ាងដូច្នេះថា៖ «ដ្បិត បើសិនជាពួកស្លាប់មិនរស់ឡើងទេ នោះព្រះគ្រីស្ទក៏មិនបានរស់ឡើងដែរ ហើយបើព្រះគ្រីស្ទមិនបានរស់ ឡើងវិញមែន នោះសេចក្តីជំនឿរបស់អ្នករាល់គ្នាក៏ជាការឥតអំពើ អ្នករាល់គ្នានៅក្នុងអំពើបាបនៅឡើយ ហើយអស់អ្នកដែលបានដេកលក់ទៅក្នុងព្រះគ្រីស្ទ គេបានត្រូវវិនាសហើយ» (កូរិនថូសទី1 15:16-18)។ តើយើងអាចយល់ខគម្ពីរទាំងនេះដោយរបៀបណា ប្រសិនបើមនុស្សស្លាប់បាននៅឯស្ថានសួគ៌រួចទៅហើយ នោះ? តើពួកគេអាចជាមនុស្ស «បាត់បង់» យ៉ាងដូចម្តេចទៅបាន បើឥឡូវនេះ ពួកគេបានរស់នៅជាមួយ នឹងព្រះនៅឯស្ថានសួគ៌ទៅហើយនោះ?

សាររបស់លោកប៉ុលគឺថា យើងអាចជឿទុកចិត្តទៅលើសេចក្តីសន្យារបស់ព្រះយេស៊ូវ ដែល ទ្រង់បានមានបន្ទូលថា ទ្រង់នឹងប្រោសយើង ដោយសារតែបាប ទ្រង់បានរស់ពីសុគតឡើងវិញ។ បើសិន ជាព្រះយេស៊ូវមិនបានរស់ពីសុគតឡើងវិញទេ នោះ «អ្វីដែលអ្នកបានជឿនឹងគ្មានប្រយោជន៍អ្វីឡើយ»។ លើសពីនេះទៅទៀតនោះ អំពើបាបរបស់យើងក៏មិនអាចលើកលែងឱ្យបានដែរ។ ដ្បិតមនុស្សស្លាប់ទាំងអស់ នឹងដេកនៅក្នុងដី។ ពួកគេមិនអាចរស់ពីស្លាប់ឡើងវិញបានឡើយ។ ប៉ុន្តែ សូមអរព្រះគុណដល់ព្រះ ដែល ព្រះយេស៊ូវបានរស់ពីសុគតឡើងវិញ ដើម្បីឱ្យយើងបានជឿទុកចិត្តទៅលើទ្រង់ នៅពេលដែលទ្រង់បាន មានបន្ទូលថា ទ្រង់ក៏ប្រោសយើងឱ្យរស់ពីស្លាប់ឡើងវិញដែរ។

ព្រះក៏បានមានបន្ទូលតាមរយៈលោកពេត្រុសផងដែរថា «ឲ្យយើងបានមរដក ដែលមិនចេះពុករលួយ ក៏ឥតសៅហ្មង ហើយមិនដែលស្រពោនឡើយ ជាមរដកដែលបំរុងទុកឲ្យយើងរាល់គ្នានៅស្ថានសួគ៌» (ពេត្រុសទី1 1:4)។ បើសិនជាមនុស្សស្លាប់ពិតជាបាននៅឯស្ថានសួគ៌មែន តើហេតុអ្វីបានជា លោកពេត្រុសបានពិពណ៌នាអំពីព្រះពរ ដែលបានរង់ចាំយើងនៅឯស្ថានសួគ៌យ៉ាងដូច្នេះ? អ្នកសរសេរ គម្ពីរសញ្ញាថ្មីបានក្រឡេកមើលគ្រា ដែលព្រះយេស៊ូវត្រូវប្រោសមនុស្សស្លាប់ឱ្យរស់ឡើងវិញ នៅពេល ដែលទ្រង់យាងមកជាលើកទី2។ សេចក្តីសន្យានេះបានផ្តល់សេចក្តីសង្ឃឹម ដល់អ្នកសរសេរគម្ពីរសញ្ញាថ្មី ព្រមទាំងបានកម្សាន្តចិត្តពួកគេ នៅក្នុងអំឡុងនៃគ្រាលំបាកផងដែរ។