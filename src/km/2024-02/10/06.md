---
title:  បាដិហារ្យចុងក្រោយរបស់សាតាំង ផ្នែកទី2
date:  06/06/2024
---

ព្រះយេស៊ូវបានប្រទានសេចក្តីសង្ឃឹមដល់យើង។ ទ្រង់នឹងសង្គ្រោះយើង។ ទ្រង់នឹងអញ្ជើញ យើងឱ្យទទួលយកការសុគត ដែលទ្រង់បានពលីជំនួសអំពើបាបរបស់យើងនៅលើឈើឆ្កាង។ មិនយូរ ប៉ុន្មាន ព្រះយេស៊ូវនឹងយាងត្រឡប់មកយកយើងត្រឡប់ទៅផ្ទះវិញ។ ខគម្ពីរទីតុស 2:13 បានចែងថា ការយាងមកជាលើកទី2 គឺជា «សេចក្តីសង្ឃឹមដ៏មានពរ» របស់យើង ។

សាតាំងចង់បំផ្លាញសេចក្តីសង្ឃឹមរបស់យើង។ វានឹងធ្វើបាដិហារ្យ និងទីសំគាល់ជាច្រើន ដើម្បី រារាំងមនុស្សលោកមិនឱ្យទទួលយកសេចក្តីពិតនៃព្រះគម្ពីរ និងទទួលយកព្រះគុណរបស់ព្រះ។

«នេះហើយជាសេចក្តីអត់ធ្មត់របស់ពួកបរិសុទ្ធ ដែលកាន់តាមបញ្ញត្តិរបស់ព្រះ ហើយមានសេចក្តី ជំនឿដល់ព្រះយេស៊ូវ» (វិវរណៈ 14:12)។ នៅក្នុងសង្គ្រាមចុងក្រោយ សាតាំងនឹងធ្វើរឿងគ្រប់យ៉ាង ដែលវាអាចរារាំងមនុស្សលោកមិនឱ្យរក្សាបញ្ញត្តិរបស់ព្រះ ឬទទួលបានសេចក្តីជំនឿដូចជាព្រះយេស៊ូវដែរ។ ដូច្នេះហើយ យើងត្រូវតែប្រុងប្រយ័ត្ននឹងការបង្រៀនណាមួយ ដែលប្រឆាំងទាស់នឹងបញ្ញត្តិរបស់ព្រះ ឬសេចក្តីជំនឿរបស់ព្រះយេស៊ូវ។ ក្រុមជំនុំចុងក្រោយរបស់ព្រះនឹងរក្សាបញ្ញត្តិរបស់ទ្រង់ ព្រមទាំងទទួលបានសេចក្តីជំនឿដែលព្រះយេស៊ូវមានផងដែរ។

`សូមអានខគម្ពីរម៉ាថាយ 24:23-27; កូរិនថូសទី2 11:13, 14 និងថែស្សាឡូនីចទី2 2:9-12។ តើខទាំងនេះបានបង្ហាញប្រាប់យើងអំពីការកុហករបស់សាតាំង និងរបៀបដែលវាត្រូវធ្វើការ នៅក្នុងគ្រាចុងក្រោយនោះយ៉ាងដូចម្តេចដែរ?`

នៅចុងប្រវត្តិសាស្ត្រនៃផែនដី សាតាំងនឹងធ្វើកិច្ចការចុងក្រោយរបស់វា ដើម្បីបោកបញ្ឆោត មនុស្សលោក គឺថា៖ «មិនយូរប៉ុន្មាន យើងនឹងបានឃើញទេសភាពចម្លែកៗនៅលើមេឃ។ ទេសភាព ទាំងនេះ គឺជាទីសំគាល់បង្ហាញថា ពួកអារក្សកំពុងធ្វើការហើយ។ ពួកវានឹងធ្វើបាដិហារ្យជាច្រើន។ វិញ្ញាណ នៃពួកអារក្សនឹងចូលទៅឯពួកស្តេច ដែលបានគ្រប់គ្រងផែនដីនេះ។ ពួកអារក្សទាំងនេះ ក៏ចូលទៅឯមនុស្ស គ្រប់ទីកន្លែងនៅលើផែនដីនេះ ដើម្បីព្យាយាមល្បួងពួកគេឱ្យចូលរួមជាមួយនឹងសាតាំង នៅក្នុងការប្រយុទ្ធ ដែលវាច្បាំងទាស់នឹងការគ្រប់គ្រងនៅឯស្ថានសួគ៌។ ពួកអារក្សនឹងបោកបញ្ឆោតទាំងពួកមេដឹកនាំ និង មនុស្សដែលដូចជាពួកវា។ មនុស្សនឹងក្លែងធ្វើជាព្រះយេស៊ូវ។ មនុស្សទាំងនេះនឹងនិយាយថា ទ្រង់គឺជា ស្តេចលើអស់ទាំងស្តេច និងជាព្រះអម្ចាស់លើអស់ទាំងព្រះអម្ចាស់។ ពួកគេនឹងទទួលយកការថ្វាយបង្គំ ដែលជាកម្មសិទ្ធរបស់ព្រះយេស៊ូវតែមួយគត់។ ពួកមនុស្សទាំងនេះនឹងធ្វើការអស្ចារ្យ។ ពួកគេនឹងព្យាបាល អ្នកជំងឺ។ ពួកគេនឹងនិយាយថា ពួកគេមានសេចក្តីពិតមកពីព្រះនៅឯនគរស្ថានសួគ៌។ ប៉ុន្តែ សាររបស់ពួកគេនឹងប្រឆាំងទាស់នឹងសេចក្តីពិតវិញ។

«តើអ្វីទៅជាសកម្មភាពចុងក្រោយរបស់សាតាំង នៅក្នុងនាមជាអ្នកកុហកនោះ? សាតាំងនឹងក្លែងធ្វើជាព្រះយេស៊ូវដោយខ្លួនវាផ្ទាល់។ រីឯក្រុមជំនុំវិញ ត្រូវរង់ចាំឱ្យព្រះយេស៊ូវយាងត្រឡប់មក អស់រយៈ ពេលយ៉ាងយូរ។ ឥឡូវនេះ សាតាំងនឹងធ្វើឱ្យរឿងនេះកើតឡើង ដូចជាព្រះយេស៊ូវបានយាងមកមែន។ សាតាំងនឹងលេចឡើង នៅក្នុងសភាពជាបុគ្គលម្នាក់ដែលភ្លឺចែងចាំង។ វានឹងមានភិនភាគដូចជារូបភាព របស់ព្រះយេស៊ូវ ដែលលោកយ៉ូហានបានឃើញ តាមរយៈការបើកសំដែងរបស់គាត់ ដែលមានចែងនៅក្នុង កណ្ឌគម្ពីរវិវរណៈ។ ខគម្ពីរវិវរណៈ 1:13-15»។ (ដកស្រង់ពី Ellen G. White, The Great Controversy, page 624, adapted។