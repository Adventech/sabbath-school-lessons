---
title:  ហេតុផលមួយដ៏មានឥទ្ធិពល ដើម្បីឱ្យបានសង្ឃឹមឡើង
date:  03/04/2024
---

`បន្ទាប់ពីលោកអ័ដាម និងនាងអេវ៉ាបានធ្វើបាបរួច ព្រះបានប្រាប់ពួកគេថា ពួកគេត្រូវតែចាកចេញ ពីសួនច្បារដែលជាលំនៅរបស់ពួកគេ។ ចាប់ពីពេលនេះតទៅ ជីវិតរបស់ពួកគេបានពេញទៅដោយការខិតខំ ប្រឹងប្រែង និងការរងទុក្ខ។ តើពួកគេត្រឹមតែបានរងទុក្ខ ហើយបានស្លាប់ដោយគ្មានក្តីសង្ឃឹមដែរឬទេ? តើសេចក្តីស្លាប់គឺជាចុងបញ្ចប់នៃអ្វីៗគ្រប់យ៉ាងឬ?`

ព្រះបានប្រទានសេចក្តីសន្យាមួយដល់លោកអ័ដាម និងនាងអេវ៉ា។ យើងអាចអានសេចក្តីសន្យា នេះនៅក្នុងខគម្ពីរលោកុប្បត្តិ 3:15។ ព្រះបានបង្គាប់ដល់សាតាំងដែលជាសត្វពស់នោះយ៉ាងដូច្នេះ៖ «អញនឹងធ្វើឲ្យឯង ហើយនិងស្ត្រី គឺទាំងពូជឯង និងពូជនាងមានសេចក្តីខ្មាំងនឹងគ្នា ពូជនាងនឹងកិនក្បាល ឯង ហើយឯងនឹងចឹកកែងជើងគេ» (លោកុប្បត្តិ 3:15)។ លោកអ័ដាម និងនាងអេវ៉ាមិនបានយល់ច្បាស់ អំពីអត្ថន័យនៃសេចក្តីសន្យានេះឡើយ។ ប៉ុន្តែ ពួកគេបានដឹងថា ព្រះបានប្រទានសេចក្តីសង្ឃឹមជាថ្មីម្តង ទៀតដល់ពួកគេ។ ព្រះបានសន្យាថា ទ្រង់នឹងប្រទានព្រះរាជបុត្រាមួយអង្គ ឱ្យមកប្រសូតនៅក្នុងពូជពង្ស របស់ «ស្រ្តី (ក្រុមជំនុំ)» ដើម្បីសង្គ្រោះពួកគេ (លោកុប្បត្តិ 3:15)។

ជាការពិតណាស់ ពូជរបស់ស្ត្រីម្នាក់នេះគឺជាព្រះយេស៊ូវនោះឯង (កាឡាទី 3:16)។ នៅត្រង់ ឈើឆ្កាង សាតាំងបានធ្វើបាប ឬ បាន «ចឹក» ព្រះយេសូ៊វ ដូចជាសត្វពស់បានចឹកយ៉ាងដូច្នោះដែរ។ ប៉ុន្តែ ព្រះយេស៊ូវបានឈ្នះសាតាំងវិញ។ ហើយការឈ្នះរបស់ទ្រង់នេះក៏ជាសេចក្តីសន្យាមួយដែរ។ ដ្បិតព្រះ នឹងកម្ទេចសាតាំង ឬកិនក្បាលពស់ឱ្យខ្ទេចខ្ទីទៅ។ បន្ទាប់មក «ទ្វារ» ដែលនាំទៅរកសេចក្តីវេទនា ដែល លោកអ័ដាម និងនាងអេវ៉ាបានបើកចំហ នឹងត្រូវបានបិទវិញជារៀងរហូតតទៅ។

`សូមអានខគម្ពីរហេព្រើ 2:9; កាឡាទី 3:13 និងកូរិនថូសទី2 5:21។ តើខទាំងនេះ បាន ប្រាប់យើងអំពីការសុគតរបស់ព្រះ ជំនួសយើងនៅលើឈើឆ្កាងនោះយ៉ាងដូចម្តេចដែរ?`

តើលោកអ្នកធ្លាប់ដែលឆ្ងល់ថា ព្រះពិតជាបានស្រឡាញ់លោកអ្នកដែរឬទេ? សូមឱ្យលោកអ្នក បានសម្លឹងមើលឈើឆ្កាងចុះ។ សូមឱ្យលោកអ្នកបានសម្លឹងមើលមកុដ ដែលក្រងដោយបន្លាផងចុះ។ ក៏ សូមឱ្យលោកអ្នកបានសម្លឹងមើលស្នាមដែកគោលនៅក្នុងព្រះហស្ត និងព្រះបាទារបស់ព្រះយេស៊ូវផងដែរ។ ព្រះបានមានបន្ទូលមកកាន់យើងជាមួយនឹងតំណក់នៃព្រះលោហិត ដែលបានកំចាយចេញពីរូបកាយរបស់ ព្រះយេស៊ូវយ៉ាងដូច្នេះថា៖ «ខ្ញុំស្រឡាញ់អ្នកណាស់ ខ្ញុំមិនចង់គង់នៅឯស្ថានសួគ៌ដោយគ្មានអ្នកនោះទេ ជាការពិតណាស់ អ្នកមិនអាចយកទង្វើល្អរបស់អ្នកមកដូរយកជីវិតអស់កល្បបានឡើយ ប៉ុន្តែ ខ្ញុំបានចេញ ថ្លៃ ដើម្បីលោះអ្នកមកវិញ»។ នៅពេលដែលលោកអ្នកសម្លឹងមើលឈើឆ្កាង នោះលោកអ្នកលែងឆ្ងល់ថា ព្រះស្រឡាញ់លោកអ្នក ឬមិនស្រឡាញ់លោកអ្នកតទៅទៀតឡើយ។

ព្រះគម្ពីរបានចែងថា ព្រះយេស៊ូវបានយាងមកកាន់ផែនដីនេះ ដើម្បីឱ្យក្លាយមកជាមនុស្សម្នាក់ ជាមួយនឹងយើង។ ទ្រង់បានរងទុក្ខនូវបទពិសោធន៍ឈឺចាប់ជាច្រើន ដូចជាលោកអ្នក ហើយនិងខ្ញុំដែរ។ ទ្រង់បានមានអារម្មណ៍សោកសៅ ហើយទ្រង់ក៏មានអារម្មណ៍ខកព្រះទ័យផងដែរ។ ព្រះយេស៊ូវបានយល់ ពីបញ្ហាទាំងអស់របស់យើង។ ទ្រង់បានយកឈ្នះសង្គ្រាមទាស់នឹងពួកទេវតាអាក្រក់នៅក្នុងជីវិតរបស់ទ្រង់ និងនៅពេលទ្រង់ត្រូវបានព្យួរនៅលើឈើឆ្កាង។ ដ្បិតទ្រង់បានសុគតជំនួសយើងរាល់គ្នា។

សូមគិតអំពីគោលគំនិតដែលថា៖ ព្រះគម្ពីរបានបង្រៀនថា ព្រះយេស៊ូវបានបង្កើតរបស់គ្រប់យ៉ាង (សូមអានខគម្ពីរយ៉ូហាន 1:3)។ អង្គព្រះយេស៊ូវដដែលនេះបានចាកចេញពីនគរស្ថានសួគ៌យាងមកកាន់ ផែនដីនេះ។ ទ្រង់បានរងទុក្ខនៅក្នុងរបៀបដែលយើងម្នាក់ៗមិនដែលជួប (សូមអានខគម្ពីរអេសាយ 53:1-5)។ តើហេតុអ្វី? នោះគឺដោយសារតែទ្រង់បានស្រឡាញ់យើងរាល់គ្នា។ ហើយសេចក្តីស្រឡាញ់ដែល ទ្រង់បានប្រទានឱ្យយើងនេះ បានផ្តល់ហេតុផលមួយដ៏មានឥទ្ធិពល ដើម្បីឱ្យបានសង្ឃឹមឡើង។