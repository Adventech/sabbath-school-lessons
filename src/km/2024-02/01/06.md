---
title:  សម្តេចសង្ឃរបស់យើង
date:  04/04/2024
---

ព្រះយេស៊ូវបានឈ្នះសង្គ្រាមទាស់នឹងអំពើបាបជំនួសយើងនៅត្រង់ឈើឆ្កាង។ ដោយសារតែ ទ្រង់បានឈ្នះ ទ្រង់អាចជួយដល់យើងពីនគរស្ថានសួគ៌ នៅក្នុងនាមជាសម្តេចសង្ឃរបស់យើង។ ព្រះយេស៊ូវ បានប្រទានអ្វីៗគ្រប់យ៉ាងដែលយើងត្រូវការដើម្បីឱ្យបានសង្គ្រោះ ប្រយោជន៍ឱ្យយើងបានចូលទៅរស់នៅ ជាមួយនឹងព្រះនៅឯនគរស្ថានសួគ៌ជារៀងរហូតតទៅ។

`សូមអានខគម្ពីរហេព្រើរ 4:15, 16 និងហេព្រើរ 7:25។ តើខទាំងនេះបានជួយឱ្យយើងទទួល បានសេចក្តីសង្ឃឹមនៅក្នុងជីវិតមួយនេះ ដែលជានិច្ចជាកាល មានពេញទៅដោយការរងទុក្ខ ការឈឺស្កាត់ និងការសុគតនោះដោយរបៀបណាដែរ?`

ព្រះយេស៊ូវបាន «ត្រូវសេចក្តីល្បួងគ្រប់យ៉ាង ដូចជាយើងរាល់គ្នាដែរ តែឥតធ្វើបាបឡើយ» (ហេព្រើរ 4:15)។ ដូច្នេះហើយ «ត្រូវឲ្យយើងរាល់គ្នា មកដល់បល្ល័ង្កនៃព្រះគុណ ដោយក្លាហាន ដើម្បី នឹងទទួលសេចក្តីមេត្តា ហើយរកបានព្រះគុណសម្រាប់នឹងជួយដល់ពេលត្រូវការចុះ» (ហេព្រើរ 4:16)។

ព្រះយេស៊ូវបានសង្គ្រោះយើង ដោយយកជីវិត និងការសុគតរបស់ទ្រង់មកប្តូរ។ ទ្រង់បានយក ឈាមរបស់ទ្រង់មកលោះយើង។ ព្រះយេស៊ូវគឺជាអ្វីៗគ្រប់យ៉ាងដែលយើងគួរតែធ្វើតាម។ ដ្បិតនៅពេល ដែលយើងទទួលបានអំណោយរបស់ទ្រង់ នោះយើងនឹងបានរស់នៅក្នុងព្រះយេស៊ូវជាមិនខាន។ ព្រះយេស៊ូវ ក៏នឹងបាននៅក្នុងចិត្តរបស់យើងផងដែរ។ ទ្រង់នឹងមិនដាក់ទោសយើងចំពោះអំពើបាបដែលយើងបានធ្វើ កាលពីមុននោះឡើយ។ ព្រះយេស៊ូវបានដកហូតកំហុសរបស់យើង។ ទ្រង់បានចូលទៅសុំជំនួយពីព្រះ ដើម្បីឱ្យបានច្បាំងទាស់ទៅនឹងអំពើបាប។ ព្រះយេស៊ូវបានកំចាយការរាំងខ្ទប់ ដែលអំពើបាបបានធ្វើមកលើជីវិតរបស់យើង ដោយទ្រង់បានរំដោះយើងឱ្យមានសេរីភាពវិញ។

`សូមអានខគម្ពីរយ៉ូហាន 17:24-26។ តើព្រះយស៊ូវចង់បានអ្វីបន្ថែមទៀត នៅក្នុងសង្គ្រាម ពិភពលោករវាងសេចក្តីល្អ និងសេចក្តីអាក្រក់នោះ?`

«ព្រះយស៊ូវបានឡើងស្ថានសួគ៌ បន្ទាប់ពីទ្រង់បានលះបង់ព្រះអង្គទ្រង់ជំនួសអំពើបាបរបស់យើង។ ទ្រង់បានបដិសេធមិនព្រមឱ្យពួកទេវតាថ្វាយបង្គំទ្រង់នោះឡើយ រហូតទាល់តែទ្រង់បានចូលទៅ គាល់ព្រះវរបិតាជាមុនសិន។ ព្រះយេស៊ូវបានមានបន្ទូលថា ‘ឱព្រះវរបិតាអើយ ឯពួកអ្នកដែលទ្រង់ប្រទាន មកទូលបង្គំ នោះទូលបង្គំចង់ឲ្យគេនៅជាមួយនឹងទូលបង្គំ ក្នុងកន្លែងដែលទូលបង្គំនៅដែរ ដើម្បីឲ្យបាន ឃើញសិរីល្អ ដែលទ្រង់បានប្រទានមកទូលបង្គំ ដ្បិតទ្រង់បានស្រឡាញ់ទូលបង្គំ តាំងតែពីមុនកំណើតលោកីយ៍រៀងមក’ (យ៉ូហាន 17:24)។ ព្រះវរបិតាបានគង់នៅលើបល្ល័ង្ករបស់ទ្រង់។ ទ្រង់បានតបទៅ ព្រះយេស៊ូវវិញ ដោយក្តីស្រឡាញ់យ៉ាងដូច្នេះថា ‘ចូរឲ្យអស់ទាំងទេវតានៃព្រះថ្វាយបង្គំចុះ’។ ព្រះយេស៊ូវ បានគេចផុតពីអំពើបាបទាំងអស់។ ឥឡូវនេះ ការរងទុក្ខរបស់ទ្រង់បានកន្លងផុតហើយ។ ការលះបង់ របស់ទ្រង់ក៏ត្រូវបានបញ្ចប់ទៅដែរ។ ព្រះបានប្រទានកិត្តិនាមមួយដល់ព្រះយេស៊ូវ ដែលនាមនេះមាន សារៈសំខាន់ និងមានអំណាចលើសជាងនាមនៃមនុស្សទាំងអស់’»។ ដកស្រង់ពី Ellen G. White, The Great Controversy, pages 501, 502, adapted។

ព្រះយេស៊ូវចង់ឱ្យយើងបាននៅជាមួយនឹងទ្រង់នៅឯនគរស្ថានសួគ៌លើសពីអ្វីៗទាំងអស់។ តើលោកអ្នកមានតម្រូវការចាំបាច់ណាមួយនៅក្នុងជីវិតរបស់លោកអ្នកដែរឬទេ? សូមឱ្យលោកអ្នកបានទូល ប្រាប់ដល់ព្រះយេស៊ូវផងចុះ។ តើលោកអ្នកកំពុងតែសោកសៅឬ? តើលោកអ្នកភ័យខ្លាចដែរឬទេ? ទ្រង់ នឹងប្រទានសេចក្តីសុខសាន្តដល់លោកអ្នក។ តើលោកអ្នកមានកំហុសឆ្គងដែរឬទេ? ទ្រង់នឹងលើកលែង ទោសឱ្យលោកអ្នក។ តើលោកអ្នកមានអារម្មណ៍អស់កម្លាំងដែរឬទេ? បើសិនជាលោកអ្នកអារម្មណ៍ថា ខ្លួនអស់កម្លាំង ព្រះយេស៊ូវនឹងធ្វើឱ្យលោកអ្នកបានរឹងមាំឡើង។