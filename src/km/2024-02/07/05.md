---
title:  2300ថ្ងៃនៅក្នុងកណ្ឌគម្ពីរដានីយ៉ែល
date:  15/05/2024
---

លោកវីល្លាម មីល្លឺរបានសង្កេតឃើញថា រឿងគ្រប់យ៉ាងនៅក្នុងព្រះគម្ពីរបានកើតឡើង ដូចជា ព្រះបានសន្យាពិតមែន ពោលគឺ៖ កូនចៅរបស់លោកអ័ប្រាហាំបានរស់នៅក្នុងស្រុកអេស៊ីព្ទអស់រយៈពេល 400ឆ្នាំ (លោកុប្បត្តិ 15:13)។ សាសន៍អ៊ីស្រាអែលបានវង្វេងនៅក្នុងទីរហោស្ថានអស់រយៈពេល40 ឆ្នាំ (លេវីវិន័យ 14:34)។ ពួកសាសន៍យូដាត្រូវបានគេចាប់ជាឈ្លើយ នៅក្នុងស្រុកបាប៊ីឡូនអស់រយៈពេល70ឆ្នាំ (យេរេមា 25:11)។ ប៉ុន្តែ ព្រះបានសន្យានឹងលោកដានីយ៉ែលថា ទ្រង់នឹងប្រទានពេល70អាទិត្យដល់សាសន៍អ៊ីស្រាអែល (ដានីយ៉ែល 9:24) ដើម្បីឱ្យពួកគេបានជ្រើសរើសបម្រើទ្រង់ និង លើកតម្កើងទ្រង់។

`សូមអានខគម្ពីរម៉ាកុស 1:15; កាឡាទី 4:4 និងរ៉ូម 5:6។ តើខទាំងនេះបានប្រាប់យើងអំពី ពេលដែលសេចក្តីសន្យារបស់ព្រះ នឹងត្រូវកើតឡើងនោះយ៉ាងដូចម្តេចដែរ?`

ព្រះគម្ពីរបានបង្រៀនយើងថា សេចក្តីសន្យារបស់ព្រះ តែងតែកើតឡើងចំពេលចាំបាច់ជានិច្ច។ លោកវីល្លាម មីល្លឺរបានដឹងសេចក្តីពិតនៃព្រះគម្ពីរនេះ ខណៈពេលដែលគាត់បានសិក្សាព្រះគម្ពីរ។ លោក មីល្លឺរបានប្រៀបធៀបខគម្ពីរមួយ ជាមួយនឹងខគម្ពីរដទៃទៀត។ គាត់បានយល់តាមរយៈការសិក្សាព្រះគម្ពីរ របស់គាត់ដែលថា ព្រះក៏មានពេលវេលាដ៏ពិសេសមួយ សម្រាប់ការយាងមកជាលើកទី2ផងដែរ។

សូមអានខគម្ពីរដានីយ៉ែល 8:14។ តើព្រះគម្ពីរបានចែងថា នឹងមានអ្វីកើតឡើងនៅចុងបញ្ចប់ នៃ2300ថ្ងៃនោះ?

លោកវីល្លាម មីល្លឺរបានទទួលយកទស្សនដ៏ល្បីល្បាញមួយ ស្តីអំពីរោងឧបោសថរបស់ព្រះ។ ទស្សននេះបានបង្រៀនថា ព្រះនឹងសម្អាតរោងឧបោសថរបស់ទ្រង់ជាមួយនឹងភ្លើង។ លោកមីល្លឺរបាន សិក្សាព្រះគម្ពីរ ដើម្បីឱ្យដឹងថា នៅពេលណាដែលការសម្អាតនេះត្រូវចាប់ផ្តើមនោះ។ ខណៈដែលលោកមីល្លឺរ បានសិក្សាព្រះគម្ពីរ គាត់មើលឃើញទំនាក់ទំនងរវាងបទគម្ពីរដានីយ៉ែល ជំពូក9 និងសុបិននៅក្នុងលោក ដានីយ៉ែលនៅក្នុងបទគម្ពីរដានីយ៉ែល ជំពូក8។ នៅក្នុងខគម្ពីរដានីយ៉ែល 8:16 ព្រះអម្ចាស់បានបង្គាប់ ឱ្យទេវតារបស់ទ្រង់ ចុះមកជួយលោកដានីយ៉ែល ឱ្យបានយល់សុបិននេះ។ ប៉ុន្តែ 2300ថ្ងៃគឺជាផ្នែកមួយ ដែលទេវតាមិនបានបកស្រាយប្រាប់គាត់នោះទេ (ដានីយ៉ែល 8:27)។ ក្រោយមក ទេវតាបានចុះមក ឯគាត់ម្តងទៀត ដោយនិយាយថា «ដានីយ៉ែលអើយ យើងបានចេញមកឥឡូវ ដើម្បីនឹងឲ្យអ្នកមានប្រាជ្ញា ហើយនឹងយោបល់» (ដានីយ៉ែល 9:22; សូមអានខគម្ពីរដានីយ៉ែល 9:23, 25-27 ផងដែរ)។ ដូច្នេះ ហើយ ទេវតាបានចុះមកជួយលោកដានីយ៉ែល ដើម្បីឱ្យគាត់បានយល់ពីបទទំនាយនៃ2300ថ្ងៃនេះ។

តើយើងអាចដឹងបានដោយរបៀបណា? នោះគឺដោយសារតែពាក្យពេចន៍ដំបូង ដែលទេវតាបាន និយាយថា «គ្រប់70អាទិត្យបានកំណត់ដល់សាសន៍ឯង និងដល់ទីក្រុងបរិសុទ្ធរបស់ឯង» (ដានីយ៉ែល 9:24)។ ពាក្យដែលបានសរសេរថា «បានកំណត់» មានន័យថា «កាត់ចេញ»។ ដូច្នេះហើយ 70អាទិត្យ ឬ 490ឆ្នាំ នឹងត្រូវបានកាត់ចេញ។ ប៉ុន្តែ តើត្រូវកាត់ចេញពីអ្វីទៅ? ចម្លើយគឺថា៖ 70អាទិត្យនឹងត្រូវបាន កាត់ចេញពី2300ថ្ងៃ។ ត្រង់នេះឯងគឺជាផ្នែកតែមួយគត់នៃសុបិន ដែលលោកដានីយ៉ែលមិនបានយល់។ 70អាទិត្យត្រូវបានរាប់ «ចាប់តាំងពីចេញបង្គាប់ឲ្យតាំងក្រុងយេរូសាឡិម ហើយសង់ឡើងវិញ ដរាបដល់ គ្រាអ្នកដែលចាក់ប្រេងតាំងនោះ គឺជាអ្នកដែលជាកំពូលបណ្តាច់នោះត្រូវជាចំនួន7អាទិត្យ និង62អាទិត្យ រួចនៅគ្រាជ្រួលច្រាល់ នោះទីក្រុងនឹងបានសង់ឡើងវិញ» (ដានីយ៉ែល 9:25)។ ដោយឃើញកាលបរិច្ឆេទ បែបនេះ ទើបលោកមីល្លឺរអាចនឹងរកឃើញពេលវេលាចាប់ផ្តើមនៃបទទំនាយ70អាទិត្យ និង2300ថ្ងៃ នេះបាន។