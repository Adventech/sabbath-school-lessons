---
title:  ការសិក្សាបន្ថែម
date:  24/05/2024
---

សូមកត់សម្កាល់នូវអ្វីដែលអ្នកស្រីអេឡែន ជីវ៉ៃត៍បានមានប្រសាសន៍អំពីកិច្ចការ ដែល ព្រះយេស៊ូវបានធ្វើសម្រាប់យើង នៅក្នុងអំឡុងនៃគ្រាមួយ នៅពេលដែលព្រះជំនុំជម្រះយើង ដោយអ្នកស្រី បានមានប្រសាសន៍ថា «ព្រះយេស៊ូវមិនបានបិទបាំងអំពើបាបរបស់យើងនោះឡើយ។ ប៉ុន្តែ ទ្រង់បានបង្ហាញព្រះវរបិតារបស់ទ្រង់ថា យើងបានសោកស្តាយចំពោះអំពើបាបរបស់យើងវិញ។ ព្រះយេស៊ូវក៏បាន បង្ហាញព្រះ អំពីសេចក្តីជំនឿរបស់យើងផងដែរ។ ទ្រង់បានសូមលើកលែងទោសឱ្យយើង។ ទ្រង់បាន លើកបង្ហាញព្រះហស្តរបស់ទ្រង់ដែលមានស្នាមរបួស ដើម្បីឱ្យព្រះវរបិតា និងទេវតាបានឃើញ។ បន្ទាប់មក ព្រះយេស៊ូវបានមានបន្ទូលថា ‘ឯតង្វាយដែលគួរថ្វាយដល់ព្រះ នោះគឺជាវិញ្ញាណខ្ទេចខ្ទាំ ឱព្រះអម្ចាស់អើយ ទ្រង់មិនមើលងាយចំពោះចិត្តខ្ទេចខ្ទាំ ហើយទន់ទាបឡើយ’ (ទំនុកតម្កើង 51:17)។ សាតាំងបាន ចោទរាស្ត្ររបស់ព្រះថា ពួកគេមានកំហុស។ ព្រះយេស៊ូវបានប្រកាសដល់សាតាំងថា៖ ‘ព្រះយេហូវ៉ាទ្រង់ បន្ទោសឯង អើ ព្រះយេហូវ៉ាដែលបានរើសក្រុងយេរូសាឡិម ទ្រង់ស្តីបន្ទោសដល់ឯងនេះ តើមិនមែនជា កន្ទុយឧស ដែលបានកញ្ឆក់យកចេញពីភ្លើងទេឬ’» (សាការី 3:2)។ (ដកស្រង់ពី Ellen G. White, The Great Controversy, page 484, adapted។

«នៅក្នុងការបើកសំដែង លោកសាការីបានឃើញរាស្ត្ររបស់ព្រះឈរនៅមុខព្រះអម្ចាស់។ ពួកគេ បានពាក់សម្លៀកបំពាក់មិនស្អាត។ (សម្លៀកបំពាក់មិនស្អាត គឺជារូបស័ព្ទមួយតំណាងឱ្យមិនទង្វើល្អរបស់យើង)។ សម្លៀកបំពាក់មិនស្អាតនេះ គួរតែបំបាត់នូវអំនួតចេញពីចិត្តរបស់យើង។ យើងគួរតែស្វែងរកចិត្តរបស់យើង យ៉ាងប្រុងប្រយ័ត្ន។ យើងគួរតែធ្វើឱ្យចិត្តរបស់យើងជ្រះថ្លា នៅពេលដែលយើងគោរពតាមសេចក្តីពិតនៃ ព្រះគម្ពីរនោះ។ ដ្បិតការនេះ នឹងធ្វើឱ្យយើងលះបង់អំនួតទាំងអស់ចេញពីចិត្តរបស់យើង។ កាលណាដែល យើងកាន់តែក្រឡេកមើលព្រះយេស៊ូវ និងជីវិតដ៏ល្អឥតខ្ចោះរបស់ទ្រង់ នោះចិត្តរបស់យើងក៏កាន់តែចង់ ធ្វើដូចជាទ្រង់យ៉ាងដូច្នោះដែរ។ យើងត្រូវតែពឹងផ្អែកទៅលើព្រះយេស៊ូវមួយគត់ ដើម្បីឱ្យទ្រង់បានសង្គ្រោះ យើង និងបានធ្វើឱ្យបរិសុទ្ធឡើង។ យើងមិនអាចការពារខ្លួនយើងទាស់នឹងសាតាំង ឬរឿងអ្វីមួយដែលវាបានចោទប្រកាន់យើងនោះបានឡើយ។ គឺមានតែព្រះយេស៊ូវមួយគត់ ដែលអាចការពារយើងបាន។ ព្រះយេស៊ូវអាចបញ្ឈប់សាតាំងមិនឱ្យចោទប្រកាន់យើងបាន។ ព្រះយេស៊ូវបានការពារយើង ដោយព្រះជន្ម ដ៏ល្អឥតខ្ចោះរបស់ទ្រង់ មិនមែនដោយសារទង្វើល្អណាមួយ ដែលយើងបានធ្វើនោះឡើយ»។ (ដកស្រង់ ពី Ellen G. White, Testimonies for the Church, volume 5, pages 471, 472, adapted។

**សំណួរពិភាក្សា**

`1. សូមគិតអំពីការដែលព្រះយេស៊ូវបានលើកព្រះហស្តរបស់ទ្រង់ ដែលមានស្នាមរបួសដោយសារតែយើង នៅមុខព្រះវរបិតានោះ។ តើរូបភាពនេះបានធ្វើឱ្យយើងមានអារម្មណ៍ដូចម្តេចដែរ? តើហេតុអ្វីបានជា ព្រះយេស៊ូវ គឺជាក្តីសង្ឃឹមតែមួយគត់ នៅក្នុងអំឡុងនៃគ្រា ដែលព្រះត្រូវជំនុំជម្រះមនុស្សទាំងអស់យ៉ាងដូច្នេះ?`

`2. អ្នកស្រីអេឡែន ជីវ៉ៃត៍បានសរសេរថា៖ «មានតែព្រះយេស៊ូវមួយគត់ ដែលអាចការពារយើងបាន។ ព្រះយេស៊ូវអាចបញ្ឈប់សាតាំងមិនឱ្យចោទប្រកាន់យើងបាន។ ព្រះយេស៊ូវបានការពារយើង ដោយព្រះជន្ម ដ៏ល្អឥតខ្ចោះរបស់ទ្រង់ មិនមែនដោយទង្វើល្អណាមួយដែលយើងបានធ្វើនោះឡើយ» (ដកស្រង់ពី Ellen G. White, Testimonies for the Church, volume 5, pages 471, 472, adapted។ តើសម្រង់មតិ នេះ បានផ្តល់ក្តីសង្ឃឹមដល់លោកអ្នកដោយរបៀបណាដែរ?`