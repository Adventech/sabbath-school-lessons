---
title:  ដំណឹងល្អអំពីទីបរិសុទ្ធដ៏ខ្ពស់បំផុត
date:  22/05/2024
---

`សូមអានខគម្ពីរហេព្រើរ 4:14-16 និងហេព្រើរ 10:19-22។ តើនៅក្នុងខទាំងនេះ ការ ត្រាស់ហៅ និងសេចក្តីសង្ឃឹមដែលព្រះបានប្រទានឱ្យយើង នោះគឺជាអ្វីដែរ?`

នៅក្នុងខទាំងនេះ លោកប៉ុលបានប្រាប់យើងឱ្យ «ត្រូវតែឲ្យយើងមានចិត្តដាច់ស្រឡះនឹងជឿ តាមចុះ» (ហេព្រើរ 4:14)។ គាត់បានបន្ថែមទៀតថា «ត្រូវឲ្យយើងរាល់គ្នា មកដល់បល្ល័ង្កនៃព្រះគុណ ដោយក្លាហាន» (ហេព្រើរ 10:22)។ ព្រះយេស៊ូវបានប្រទានអ្វីៗគ្រប់យ៉ាងដែលយើងត្រូវការ។ ព្រះយេស៊ូវ បានបង្កើត «ផ្លូវថ្មី» ដើម្បីឱ្យយើងបានចូលទៅឯព្រះ នៅក្នុងរោងឧបោសថរបស់ទ្រង់នៅឯស្ថានសួគ៌ (ហេព្រើរ 10:20)។

តើយើងបានឃើញអ្វីខ្លះ នៅពេលដែលយើងក្រឡកមើលចន្លោះជញ្ជាំងនៃរោងឧបោសថនោះ? យើងបានឃើញអាសនាលង្ហិន ដែលមានស្នែងនៅលើវា។ យើងបានឃើញឈាមជាប់នៅលើស្នែងនោះ។ យើងបានឃើញឈាមជាប់នៅលើអាសនានៃស្នែងមាស ដោយមានកំញានដ៏ក្រអូបឈ្ងុយដុតនៅទីនោះ។ យើងបានឃើញឈាមស្រក់នៅលើវាំងនន ដែលនៅពីមុខទីសន្តោសប្រោស។ យើងបានឃើញឈាមនៅ គ្រប់ទីកន្លែង។ តើឈាមនោះតំណាងឱ្យអ្នកណា? ឈាមនោះតំណាងឱ្យព្រះលោហិតរបស់ព្រះយេស៊ូវ។ យើងបានឃើញឈាមរបស់ព្រះយេស៊ូវ នៅគ្រប់ជំហានទាំងអស់ ដែលយើងបានបោះនៅតាមផ្លូវឆ្ពោះទៅរកព្រះនោះ។ ព្រះលោហិតរបស់ព្រះយេស៊ូវ បានប្រទានសេចក្តីសង្ឃឹមដល់យើង។ យើងអាចជួប ជាមួយនឹងព្រះបាន លុះត្រាតែព្រះយេស៊ូវបានលើកលែងទោស និងដកហូតអំពើបាបរបស់យើងជាមួយនឹងព្រះលោហិតរបស់ទ្រង់ជាមុនសិន។ សេចក្តីមេត្តារបស់ព្រះមិនដែលបរាជ័យម្តងណាឡើយ។ ភាពយុត្តិធម៌ របស់ទ្រង់ក៏មិនដែលបរាជ័យម្តងណាដែរ។ ដោយសារតែព្រះទ្រង់យុត្តិធម៌ ទ្រង់មិនអាចទទួលយកការសុគត ដែលព្រះយេស៊ូវបានពលីជំនួសអំពើបាបរបស់យើងនោះឡើយ រហូតទាល់តែព្រះយេស៊ូវបានលើកលែង ទោសអំពើបាបរបស់យើង និងដកហូតអំពើបាបទាំងនោះជាមុនសិន។

`សូមអានអំពីហឹបនៅក្នុងខគម្ពីរវិវរណៈ 11:19។ តើហេតុអ្វីបានជាការបើកសម្តែង ដែលលោក យ៉ូហានបានឃើញហឹបសញ្ញារបស់ព្រះនេះ សំខាន់ខ្លាំងម្ល៉េះ? តើបញ្ញត្តិ និងដំណឹងល្អមានទំនាក់ទំនងនឹងគ្នាដោយរបៀបណាដែរ?`

នៅក្នុងសុបិនរបស់លោកយ៉ូហាន គាត់បានឃើញហឹបសញ្ញារបស់ព្រះនៅក្នុងទីបរិសុទ្ធដ៏ខ្ពស់ បំផុតនៃរោងឧបោសថនៅឯស្ថានសួគ៌។ នៅក្នុងហឹបសញ្ញាមានតម្កល់បញ្ញត្តិរបស់ព្រះ។ ខគម្ពីរហេព្រើរ 8:10 បានមានបន្ទូលថា «ឯសេចក្តីសញ្ញា ដែលអញនឹងតាំងដល់វង្សានុវង្សនៃពួកអ៊ីស្រាអែលក្រោយគ្រានោះ គឺថា អញនឹងដាក់ក្រឹត្យវិន័យអញនៅក្នុងគំនិតគេ ហើយនិងកត់ទុកនៅក្នុងចិត្តគេផង អញនឹង ធ្វើជាព្រះដល់គេ ហើយគេនឹងធ្វើជារាស្ត្ររបស់អញ» ផងដែរ (ហេព្រើរ 8:10)។ ដោយសារសេចក្តីជំនឿ ដែលយើងមានចំពោះព្រះយេស៊ូវនេះឯង បានជាយើងអាចចូលទៅក្នុងរោងឧបោសថរបស់ព្រះនោះ។ ដ្បិតនៅទីនោះ ព្រះយេស៊ូវបានលើកលែងទោស ឱ្យអំពើបាបកាលពីអតីតកាលរបស់យើង។ ទ្រង់ក៏បាន ប្រទានកម្លាំងដល់យើង ដើម្បីឱ្យយើងបានគោរពតាមបញ្ញត្តិរបស់ព្រះផងដែរ។ មនុស្សទាំងអស់អាចចូល មកឯព្រះយេស៊ូវបាន ពីព្រោះទ្រង់អាច «ជួយសង្គ្រោះសព្វគ្រប់បាន» (ហេព្រើរ 7:25)។