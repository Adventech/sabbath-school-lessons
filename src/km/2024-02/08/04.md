---
title:  ពេលវេលាដែលព្រះត្រូវជំនុំជម្រះបានមកដល់ហើយ
date:  21/05/2024
---

`សូមប្រៀបធៀបខគម្ពីរដានីយ៉ែល 7:9, 10 ជាមួយនឹងខគម្ពីរវិវរណៈ 14:6, 7។ តើខទាំងនេះបានពិពណ៌នាអំពីរឿងដដែលនេះយ៉ាងដូចម្តេចដែរ?`

កិច្ចការរបស់ព្រះនៅក្នុងនាមជាចៅក្រម គឺជាប្រធានបទដ៏សំខាន់មួយនៅក្នុងព្រះគម្ពីរ។ «ពីព្រោះ ព្រះទ្រង់នឹងនាំគ្រប់ការទាំងអស់មកដើម្បីជំនុំជម្រះ ព្រមទាំងអ្វីៗដែលលាក់កំបាំងផង ទោះល្អឬអាក្រក់ក្តី» (សាស្តា 12:14)។ ព្រះយេស៊ូវបានមានបន្ទូលអំពីពេលវេលានាពេលអនាគត នៅពេលដែល «មនុស្ស លោកនឹងត្រូវរៀបរាប់ប្រាប់ ពីអស់ទាំងហេតុនៃពាក្យឥតប្រយោជន៍ ដែលគេបាននិយាយ» (ម៉ាថាយ 12:36)។ លោកប៉ុលបានបន្ថែមទៀតថា «ព្រះអម្ចាស់ទ្រង់យាងមក ដែលទ្រង់នឹងយកអស់ទាំងអំពើលាក់ កំបាំង ដែលធ្វើនៅទីងងឹត មកដាក់នៅទីភ្លឺវិញ ហើយនិងបើកសំដែង ឲ្យឃើញអស់ទាំងគំនិត ក្នុងចិត្តរបស់មនុស្សផង» (កូរិនថូសទី1 4:5)។ ទេវតាបានប្រកាសនៅក្នុងការបើកសំដែង ដែលលោក យ៉ូហានបានឃើញអំពីគ្រាចុងក្រោយនោះយ៉ាងដូច្នេះថា «ដ្បិតពេលដែលទ្រង់ត្រូវជំនុំជម្រះ នោះបានមកដល់ហើយ» (វិវរណៈ 14:7)។

`សូមអានខគម្ពីរវិវរណៈ 22:10-12។ តើនឹងមានអ្វីកើតឡើងដល់មនុស្សលោកទាំងអស់ នៅពេលដែលព្រះយេស៊ូវយាងត្រឡប់មកវិញនោះ? តើទេវតាបានប្រាប់លោកយ៉ូហានយ៉ាងដូចម្តេចដែរ?`

«ព្រះនឹងពិនិត្យមើលបញ្ជីជីវិតនៃមនុស្សគ្រប់គ្នា ដែលបានរស់នៅ និងធ្វើតាមព្រះយេស៊ូវ។ បន្ទាប់ពីព្រះបានសម្រេចករណីនៃមនុស្សគ្រប់គ្នារួចហើយ នោះទ្រង់នឹងបញ្ចប់កិច្ចការចៅក្រមរបស់ទ្រង់។ បន្ទាប់ពីពេលនោះមក គ្មានអ្នកណាអាចទទួលបានសេចក្តីសង្គ្រោះបានទៀតឡើយ។ ព្រះយេស៊ូវបាន មានបន្ទូលថា “ពួកនាងដែលបានបម្រុងជាស្រេច ក៏ចូលទៅក្នុងរោងការជាមួយគ្នា រួចគេបិទទ្វារ” (ម៉ាថាយ 25:10)។ នៅក្នុងខដ៏ខ្លីមួយនេះ ព្រះយេស៊ូវបានមានបន្ទូលប្រាប់យើងអំពីគ្រាមួយ នៅពេលកិច្ចការដែលទ្រង់បានរៀបចំនៅក្នុងការសង្គ្រោះយើង បានបញ្ចប់ទៅនោះ»។ (ដកស្រង់ពី Ellen G. White, The Great Controversy, page 428, adapted។

យើងមិនត្រូវភ័យខ្លាចចំពោះកិច្ចការរបស់ព្រះ ជាចៅក្រមនេះឡើយ។ ដ្បិតព្រះយេស៊ូវបាន ស្រឡាញ់ និងបានលើកលែងទោសឱ្យយើង។ ទ្រង់បានដកកំហុសរបស់យើងចេញ។ ទ្រង់បានធ្វើឱ្យ យើងបរិសុទ្ធ។ ហើយទ្រង់ក៏បានជួយឱ្យយើងឈ្នះសង្គ្រាមទាស់នឹងអំពើបាបផងដែរ។