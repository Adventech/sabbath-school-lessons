---
title:  មានព្រះយេស៊ូវ និងព្រះគុណតែមួយគត់
date:  01/05/2024
---

`សូមអានខគម្ពីរអេភេសូរ 2:8, 9; រ៉ូម 3:23, 24; រ៉ូម 6:23 និងរ៉ូម 5:8-10។ តើខទាំងនេះបានបង្រៀនយើងអំពីផែនការដែលព្រះបានរៀបចំ ដើម្បីសង្គ្រោះយើងចេញពីអំពើបាបនោះយ៉ាងដូចម្តេច?`

ព្រះបានសង្គ្រោះយើងជាមួយនឹងព្រះគុណរបស់ទ្រង់។ ព្រះគុណរបស់ព្រះគឺជាអំណោយទាន មួយ។ ព្រះវិញ្ញាណបរិសុទ្ធបានជួយឱ្យយើងទទួលយកអំណោយទាននេះ។ យើងបានទទួលយកអំណោយ ទាននេះ នៅពេលដែលយើងបានជឿទៅលើព្រះយេស៊ូវ និងជឿទៅលើការសុគតរបស់ទ្រង់ជំនួសអំពើបាប របស់យើងនោះ។ ព្រះយេស៊ូវបានចេញថ្លៃលោះអំពើបាបរបស់យើង នៅលើឈើឆ្កាងជាមួយនឹងជីវិតដ៏ល្អ ឥតខ្ចោះរបស់ទ្រង់។

នៅពេលដែលមនុស្សលោកបានធ្វើបាប នោះមានន័យថា ពួកគេបានរំលងបញ្ញត្តិរបស់ព្រះហើយ។ ហើយទោសនៃការរំលងបញ្ញត្តិនេះ គឺជាសេចក្តីស្លាប់។ ទោសនេះត្រូវតែយកឈាមមកប្តូរ។ ដូច្នេះ ហើយ មានតែព្រះលោហិតរបស់ព្រះយេស៊ូវប៉ុណ្ណោះ ដែលអាចចេញថ្លៃលោះបាន ដោយសារតែទ្រង់មិន បានប្រព្រឹត្តអំពើបាប។ ព្រះបានប្តូរបញ្ជីជីវិតរបស់យើងជាមួយនឹងបញ្ជីជីវិតរបស់ព្រះយេស៊ូវវិញ។ ដ្បិត នៅពេលដែលព្រះទតមកមើលយើង នោះទ្រង់នឹងទតមើលតែព្រះយេស៊ូវ ហើយនិងថ្លៃលោះ ដែលទ្រង់ បានចេញជំនួសអំពើបាបរបស់យើងប៉ុណ្ណោះ។ មែនហើយ នៅពេលដែលយើងរំលងបញ្ញត្តិរបស់ព្រះ នោះយើងនឹងទទួលបានសេចក្តីស្លាប់អស់កល្បជានិច្ច។ ដ្បិតសេចក្តីស្លាប់នេះគឺជាលទ្ធផលចុងក្រោយ។ យើងមិនអាចរស់ឡើងពីស្លាប់បានទេ។ ប៉ុន្តែ លោកប៉ុលចែកចាយដំណឹងល្អជាមួយនឹងយើង។ «ដ្បិតឈ្នួលរបស់អំពើបាប នោះជាសេចក្តីស្លាប់ តែអំណោយទាននៃព្រះវិញ គឺជាជីវិតដ៏នៅអស់កល្បជានិច្ច ដោយព្រះគ្រីស្ទយេស៊ូវ ជាព្រះអម្ចាស់នៃយើងរាល់គ្នា» (រ៉ូម 6:23)។ តើយើងស័ក្តិសមទទួលបានជីវិត អស់កល្បដែរឬទេ? តើយើងបានធ្វើរឿងអ្វីខ្លះ ដើម្បីឱ្យយើងទទួលបានជីវិតអស់កល្បនោះ? ទេ យើង មិនអាចធ្វើអ្វីបានឡើយ ពីព្រោះជីវិតអស់កល្បគឺជាអំណោយទានមួយ។ បើសិនជាយើងអាចយកទង្វើល្អរបស់យើងទៅទិញជីវិតអស់កល្បបានមែន ជីវិតដ៏នៅអស់កល្បនោះនឹងលែងក្លាយទៅជាអំណោយទានដែលព្រះបានប្រទានដល់យើងតទៅទៀតដែរ។ បើសិនជាដំណឹងល្អអំពីព្រះយេស៊ូវបានបង្រៀនយើង អ្វីមួយ ដំណឹងល្អនោះនឹងបង្រៀនយើងថា យើងមិនអាចទិញព្រះគុណរបស់ព្រះបានឡើយ។

នៅក្នុងអំឡុងយុគសម័យកណ្តាល លោកម៉ាទីន លូធើរ និងពួកមេដឹកនាំប្រូតេស្តង់ដទៃទៀត បានរកឃើញថា អ្នកដែលសង្គ្រោះយើងបាន មានតែព្រះយេស៊ូវមួយគត់។ នៅពេលដែលលោកលូធើរ បានយល់សេចក្តីពិតនៃព្រះគម្ពីរនេះ គាត់បានចាប់ផ្តើមអធិប្បាយសារនេះ។ ពួកបណ្តាជនបានចូលមក ស្តាប់លោកលូធើរអធិប្បាយ។ ពាក្យពេចន៍របស់គាត់គឺប្រៀបដូចជាទឹកត្រជាក់នៅក្នុងទីរហោស្ថានយ៉ាង ដូច្នោះដែរ។ ព្រះវិហារមិនបានបង្រៀនសេចក្តីពិតនៃព្រះគម្ពីរនោះទេ។ ប៉ុន្តែ ព្រះវិហារបានបង្រៀនមនុស្ស ឱ្យធ្វើតាមសេចក្តីបង្រៀនរបស់ព្រះវិហារតែមួយគត់ទៅវិញ។ ដូច្នេះហើយ សមាជិកនៃព្រះវិហារកាតូលិក ក៏ប្រៀបដូចជាទាសករយ៉ាងដូច្នេះដែរ។ ការបង្រៀនរបស់ព្រះវិហារមិនបានផ្តល់ជីវិតខាងឯវិញ្ញាណដល់ អ្នកណាម្នាក់នោះឡើយ។ ប៉ុន្តែ សេចក្តីអធិប្បាយអំពីសេចក្តីពិតនៃព្រះគម្ពីរបានប៉ះពាល់ចិត្តមនុស្សដទៃ ទៀត ដោយបានផ្តល់ឱ្យពួកគេនូវក្តីសង្ឃឹម។ ជីវិតរបស់ពួកគេក៏បានផ្លាស់ប្តូរផងដែរ។

«ព្រះយេស៊ូវបានចេញថ្លៃលោះអំពើបាបរបស់យើង ដើម្បីឱ្យទ្រង់អាចផ្តល់ឱ្យយើងនូវទ្រព្យសម្បត្តិ ដែលជាកម្មសិទ្ធរបស់ទ្រង់។ ព្រះយេស៊ូវបានសុគតជំនួសអំពើបាបរបស់យើង ទាំងដែលទ្រង់មិនបានធ្វើអ្វី ខុសសោះឡើយ។ ទ្រង់បានទទួលយកការដាក់ទោសរបស់យើង ដើម្បីឱ្យយើងបានដឹងថា ទ្រង់អាចជួយ ឱ្យព្រះទទួលយកយើងជាថ្មីម្តងទៀត។ យើងមិនបានធ្វើអ្វី ដើម្បីឱ្យយើងទទួលបានអំណោយទាននេះ ឡើយ។ ដ្បិតព្រះយេស៊ូវអាចផ្តល់ជីវិតរបស់ទ្រង់ដល់យើងបាន ដោយសារតែទ្រង់ទទួលរងនូវសេចក្តីស្លាប់ របស់យើងនៅលើឈើឆ្កាងនោះឯង»។ (ដកស្រង់ពី Ellen G. White, The Desire of Ages, page 25, adapted។