---
title:  ព្រះគម្ពីរតែមួយគត់
date:  28/04/2024
---

`សូមអានខគម្ពីរទំនុកតម្កើង 119:103, 104; ទំនុកតម្កើង 119:147 និងទំនុកតម្កើង 119:162។ តើស្តេចដាវីឌបានគិតអំពីព្រះគម្ពីរដែលជាព្រះបន្ទូលរបស់ព្រះយ៉ាងដូចម្តេច? តើគោល គំនិតរបស់ស្តេចដាវីឌចំពោះព្រះគម្ពីរ បានផ្លាស់ប្តូរជីវិតនៃពួកមេដឹកនាំប្រូតេស្តង់ដោយរបៀបណា? តើគោល គំនិតរបស់ស្តេចដាវីឌបានជំរុញឱ្យពួកមេដឹកនាំទាំងនេះធ្វើអ្វីខ្លះ? តើសព្វថ្ងៃនេះ គោលគំនិតរបស់ស្តេច ដាវីឌអំពីព្រះគម្ពីរ សំខាន់ដល់ការរស់នៅរបស់យើងដែរឬទេ? បើសិនជាមែន តើគោលគំនិតទាំងនេះ សំខាន់យ៉ាងណាដែរ?`

ព្រះគម្ពីរ គឺជាគ្រឹះតំណាងឱ្យសេចក្តីជំនឿនៃពួកមេដឹកនាំប្រូតេស្តង់ នៅក្នុងយុគសម័យកណ្តាល។សេចក្តីបង្រៀនរបស់ពួកគេទាំងអស់មានប្រភពមកពីព្រះគម្ពីរ។ ពួកប្រូតេស្តង់នៅក្នុងយុគសម័យកាលបានយល់យ៉ាងច្បាស់ថា ព្រះគម្ពីរគឺជា «ព្រះបន្ទូលដ៏រស់ ហើយនៅជាប់លាប់» ជារៀងរហូត (ពេត្រុស ទី1 1:23)។ ពួកប្រូតេស្តង់បានជឿថា ព្រះគម្ពីរគឺដូចជាទ្រព្យសម្បត្តិដ៏មានតម្លៃមួយយ៉ាងដូច្នោះដែរ។ នៅពេលដែលពួកគេបានជឿទៅលើសេចក្តីសន្យា ដែលមានចែងនៅក្នុងព្រះគម្ពីរ នោះសេចក្តីជំនឿ និង កម្លាំងចិត្តរបស់ពួកគេបានរឹងមាំឡើង។ «សេចក្តីសន្យាទាំងអស់ដែលមានចែងនៅក្នុងព្រះគម្ពីរ បានធ្វើ ឱ្យសេចក្តីជំនឿ និងកម្លាំងចិត្តរបស់យើងបានរឹងមាំឡើង។ ព្រះបានមានបន្ទូលមកកាន់យើងតាមរយៈសេចក្តីសន្យារបស់ទ្រង់។ ទ្រង់បានមានបន្ទូលមកកាន់យើងតាមរយៈព្រះគម្ពីរ ដូចជាទ្រង់បានមានបន្ទូល នឹងយើងមុខទល់នឹងមុខផងដែរ។ នៅក្នុងសេចក្តីសន្យាទាំងនេះ ព្រះយេស៊ូវបានទាក់ទងជាមួយនឹងយើង ដោយប្រើព្រះគុណ និងអំណាចរបស់ទ្រង់ ដើម្បីឱ្យយើងបានឈ្នះអំពើបាប។ សេចក្តីសន្យាទាំងនេះ គឺប្រៀបដូចជាស្លឹកឈើដែលដុះចេញពីដើមជីវិតយ៉ាងដូច្នោះដែរ។ ដើមជីវិត ‘សម្រាប់នឹងមើលអស់ទាំងសាសន៍ឲ្យជា’ (វិវរណៈ 22:2)។ នៅពេលដែលយើងជឿទៅលើសេចក្តីសន្យារបស់ព្រះយេស៊ូវ សេចក្តី សន្យាទាំងនេះ នឹងផ្លាស់ប្តូរយើងឱ្យរឹងមាំ និងប្រសើរឡើង។ ដ្បិតគ្មានរបស់ណាដែលអាចព្យាបាលយើង ដូចជាសេចក្តីសន្យារបស់ព្រះយេស៊ូវនេះឡើយ។ មានតែសេចក្តីសន្យារបស់ព្រះយេស៊ូវមួយគត់ដែលអាច កម្សាន្តចិត្ត និងផ្តល់សេចក្តីជំនឿ ដែលយើងត្រូវការនោះ។ ដ្បិតសេចក្តីសន្យារបស់ទ្រង់បានផ្តល់ថាមពល ទ្រទ្រង់ជីវិតដល់គំនិត ចិត្ត វិញ្ញាណ និងរូបកាយរបស់យើង»។ (ដកស្រង់ពី Ellen G. White, The Ministry of Healing, page 122, adapted)។

ពួកប្រូតេស្តង់នៅក្នុងយុគសម័យកណ្តាលបានទន្ទេញខគម្ពីរដាក់នៅក្នុងចិត្តរបស់ពួកគេ។ ពួកបុរស ស្ត្រី និងកុមារទាំងនេះបានធ្វើតាមសេចក្តីពិតនៃព្រះគម្ពីរនៅក្នុងជីវិតរបស់ពួកគេ។ អ្នកគ្រីស្ទាន ទាំងនេះជាច្រើននាក់បានស្លាប់ ដោយសារតែពួកគេបានជឿទៅលើព្រះគម្ពីរ។ ពួកប្រូតេស្តង់ទាំងនេះមិនមែនជាគ្រីស្ទានដែលមិនចេះខ្វល់ខ្វាយអ្វីឡើយ។ ពួកគេបានដឹងថា ពួកគេត្រូវការសេចក្តីពិតនៃព្រះគម្ពីរ ដើម្បីជួយឱ្យពួកគេប្រឆាំងទាស់នឹងសាតាំង។

លោកចន វ៉ាយឃ្លីហ្វ (John Wycliffe) មានបំណងចង់បកប្រែព្រះគម្ពីរមកជាភាសាអង់គ្លេស វិញ ដើម្បីឱ្យមនុស្សគ្រប់គ្នាបានយល់។ នៅពេលនោះ ការអាន និងការបកប្រែព្រះគម្ពីរគឺជាអំពើឧក្រិដ្ឋកម្ម មួយ។ ដូច្នេះហើយ លោកចន វ៉ាយឃ្លីហ្វត្រូវបានគេចាប់ឃុំឃាំង ដោយសារតែការបកប្រែព្រះគម្ពីរនេះ។ បន្ទាប់មក គេបានយកគាត់ទៅប្រហារជីវិត។ នៅត្រង់កន្លែងកាត់ក្តី លោកវ៉ាយឃ្លីហ្វបានមានប្រសាសន៍ ថា «តើអស់លោកគិតថា អស់លោកកំពុងតែប្រឆាំងទាស់នឹងអ្វីដែរ? តើអស់លោកកំពុងតែប្រឆាំងទាស់នឹងបុរសចំណាស់ម្នាក់នេះ ដែលហៀបនឹងស្លាប់បន្តិចទៀតនេះ មែនទេ? ទេ អស់លោកមិនមែនទាស់នឹង ខ្ញុំទេ តែអស់លោកបានប្រឆាំងទាស់នឹងសេចក្តីពិតនៃព្រះគម្ពីរវិញ។ ប៉ុន្តែ សេចក្តីពិតនៃព្រះគម្ពីរមានអំណាចខ្លាំងជាងអស់លោក។ ដ្បិតនៅចុងបញ្ចប់ សេចក្តីពិតនៃព្រះគម្ពីរនឹងបានឈ្នះវិញ»។ (ដកស្រង់ពី Ellen G. White, The Great Controversy, page 90, adapted។