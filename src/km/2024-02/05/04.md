---
title:  ព្រះវិញ្ញាណបរិសុទ្ធបានធ្វើឱ្យយើងមានប្រាជ្ញា
date:  30/04/2024
---

នៅពេលដែលលោកម៉ាទីន លូធើរនៅជានិស្សិតនៅក្នុងសាកលវិទ្យាល័យនៅឡើយ គាត់បាន ចូលទៅក្នុងបណ្ណាល័យ ដើម្បីសិក្សា។ រឿងដែលបានកើតឡើងនៅក្នុងបណ្ណាល័យនោះ បានផ្លាស់ប្តូរ ជីវិតរបស់គាត់ជារៀងរហូត។ លោកម៉ាទីនបានរកឃើញព្រះគម្ពីរចម្លងមួយក្បាល។ ព្រះគម្ពីរនោះត្រូវបានសរសេរឡើងជាភាសាឡាតាំង។ លោកម៉ាទីនមិនដែលបានឃើញព្រះគម្ពីរពីមុនមកនោះឡើយ។ គាត់បានត្រេកអរជាខ្លាំង នៅពេលដែលគាត់បានរកឃើញព្រះគម្ពីរនោះ។ គាត់បានបើកអានពីខមួយទៅ ខមួយ ពីជំពូកមួយទៅជំពូកមួយទៀត ដោយក្តីអំណរនៅក្នុងចិត្តរបស់គាត់។ លោកម៉ាទីនបានភ្ញាក់ផ្អើល ជាខ្លាំង។ ព្រះគម្ពីរនោះមានលក្ខណៈសាមញ្ញ និងងាយស្រួលយល់។ ទន្ទឹមគ្នានេះ ការបង្រៀននៅក្នុង ព្រះគម្ពីរនោះក៏មានឥទ្ធិពលណាស់ដែរ។ ខណៈពេលដែលលោកម៉ាទីនបានបន្តអានព្រះគម្ពីរ នោះព្រះវិញ្ញាណ បរិសុទ្ធបានដឹកនាំគាត់។ ព្រះវិញ្ញាណបរិសុទ្ធបានជួយឱ្យលោកម៉ាទីនយល់សេចក្តីពិតនៃព្រះគម្ពីរដែលថា ព្រះវិហាររ៉ូមុាំងកាតូលិកបានលាក់បាំងសេចក្តីពិត ចេញពីមនុស្សអស់រយៈពេលយ៉ាងយូរ។ ក្រោយមក លោកម៉ាទីនបានសរសេរអំពីបទពិសោធន៍ ដែលគាត់បានជួបព្រះគម្ពីរជាលើកដំបូង។ គាត់បានមាន ប្រសាសន៍ថា «អូ! បើសិនជាខ្ញុំមានព្រះគម្ពីរផ្ទាល់ខ្លួន មិនដឹងជាល្អយ៉ាងណាទេ»។

**សូមអានខគម្ពីរខាងក្រោមនេះ។ តើយើងគួរតែបកស្រាយអត្ថន័យនៃព្រះគម្ពីរដោយរបៀបណា? តើខខាងក្រោមនេះបានផ្តល់ក្បួនច្បាប់អ្វីខ្លះដល់យើង?**

`យ៉ូហាន 14:25, 26`

`យ៉ូហាន 16:13-15`

`ពេត្រុសទី2 1:20, 21`

ព្រះវិញ្ញាណបរិសុទ្ធដដែលដែលបានជួយឱ្យមនុស្សលោកសរសេរព្រះគម្ពីរឡើង ក៏បានជួយ ឱ្យយើងយល់ នៅពេលដែលយើងអានព្រះគម្ពីរ។ តើគោលគំនិតនេះមិនអស្ចារ្យទេឬអី? គោលគំនិតនេះ អស្ចារ្យណាស់ ដោយសារតែព្រះវិញ្ញាណបរិសុទ្ធគឺជាព្រះ។ នៅក្នុងនាមជាព្រះ ទ្រង់បានបង្រៀនយើងនូវអ្វីដែលព្រះគម្ពីរបានមានបន្ទូល។ ប៉ុន្តែ គួរឱ្យសោកស្តាយណាស់ សព្វថ្ងៃនេះ មានអ្នកគ្រីស្ទានជាច្រើន នាក់មិនបានជឿថា ព្រះគម្ពីរមានប្រភពមកពីព្រះនោះទេ។ ពីព្រោះសាតាំងបានបោកបញ្ឆោតពួកគេមិន ឱ្យពួកគេជឿថា ព្រះពិតជាបានដឹកនាំមនុស្សលោកឱ្យសរសេរព្រះគម្ពីរនេះមែន។

ពួកមេដឹកនាំប្រូតេស្តង់នៅក្នុងយុគសម័យកណ្តាលបានប្រមើលឃើញថា ព្រះវិញ្ញាណបរិសុទ្ធ គឺជាគ្រូនៃសេចក្តីពិតខាងឯព្រះគម្ពីរយ៉ាងពិតប្រាកដ មិនមែនសម្តេចប៉ាបនោះឡើយ។ លោកចន ណក់ (John Knox) បានទូលរឿងដូចគ្នានេះឱ្យម្ចាស់ក្សត្រីម៉ារីនៃប្រទេសស្កុតឡែនបានដឹង។ ម្ចាស់ក្សត្រីម៉ារី បានមានបន្ទូលមកកាន់លោកចនថា «អ្នក និងព្រះវិហារកាតូលិកមិនស្របគ្នាជាមួយនឹងអ្វីដែលព្រះគម្ពីរ បានបង្រៀនផង។ តើខ្ញុំអាចជឿទុកចិត្តអ្នក ឬសម្តេចប៉ាបយ៉ាងដូចម្តេចទៅបាន?»។ លោកចនបានឆ្លើយ ឡើងថា «ព្រះនាងត្រូវតែមានជំនឿទៅលើព្រះ ហើយព្រះនាងក៏មិនត្រូវជឿទៅលើការបង្រៀនណាមួយ ដែលគ្មានប្រភពមកពីព្រះគម្ពីរនោះដែរ។ ដ្បិតការបង្រៀនរបស់ព្រះគម្ពីរមានលក្ខណៈងាយៗស្រួលយល់។ បើសិនជាខនៅត្រង់ផ្នែកណាមួយមានលក្ខណៈពិបាកយល់ នោះព្រះវិញ្ញាណបរិសុទ្ធនឹងបកស្រាយអត្តន័យនោះ នៅក្នុងផ្នែកផ្សេងទៀតនៃព្រះគម្ពីរវិញ។ ដូច្នេះហើយ ព្រះនាងត្រូវតែជឿទុកចិត្តទៅលើទ្រង់ឱ្យបង្រៀន ព្រះនាងវិញ»។ (ដកស្រង់ពី Ellen G. White, The Great Controversy, page 251, adapted។