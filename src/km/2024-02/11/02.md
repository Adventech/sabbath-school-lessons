---
title:  កណ្ឌគម្ពីរវិវរណៈ និងការប្រយុទ្ធចុងក្រោយ
date:  09/06/2024
---

កណ្ឌគម្ពីរវិវរណៈមានអត្ថន័យលើសពីនិម្មិតសត្វសាហាវ និងរូបស័ព្ទចម្លែកៗទៅទៀត។ កណ្ឌគម្ពីរ វិវរណៈ គឺជាសារចុងក្រោយ ដែលព្រះបានប្រទានដល់មនុស្សមួយក្រុម ចុងក្រោយគេបង្អស់ ដែលបានរស់នៅ លើផែនដីនេះ។ សង្គ្រាមរវាងព្រះយេស៊ូវ និងសាតាំងបានចាប់ផ្តើមឡើងនៅឯស្ថានសួគ៌ ស្តីអំពីការថ្វាយបង្គំ។ ដូច្នេះហើយ សង្គ្រាមចុងក្រោយបង្អស់ ក៏នឹងស្តីអំពីការថ្វាយបង្គំផងដែរ។

`សូមប្រៀបធៀបខគម្ពីរវិវរណៈ 14:7, 9 ជាមួយនឹងខគម្ពីរវិវរណៈ 4:11។ តើខទាំងនេះបាន បង្ហាញប្រាប់អំពីគោលគំនិតអ្វីខ្លះ?`

នៅក្នុងកណ្ឌគម្ពីរវិវរណៈ យើងបានឃើញទំនាក់ទំនងរវាងការថ្វាយបង្គំ ហើយនិងកិច្ចការដែល ព្រះបានធ្វើ នៅក្នុងនាមជាអ្នកដែលបានបង្កើតផ្ទៃមេឃ និងផែនដីនេះអស់រយៈ6ថ្ងៃ។ ប្រធានបទទាំង2 នេះមិនអាចបំបែកចេញពីគ្នាបានឡើយ។ លោកអ្នកមិនអាចយល់ប្រធានបទមួយ ដោយគ្មានប្រធានបទ មួយទៀតបានទេ។ ខគម្ពីរវិវរណៈ 14:7 បានត្រាស់ហៅយើងឱ្យថ្វាយបង្គំព្រះអម្ចាស់ដែលបានបង្កើត អ្វីៗគ្រប់យ៉ាង។ ដូច្នេះហើយ ថ្ងៃសប្បាតហ៍បានជួយឱ្យយើងនឹកចាំថា យើងជាអ្នកណា។ ថ្ងៃសប្បាតហ៍ បានប្រាប់យើងថា ព្រះបានបង្កើតយើងមក។ ទ្រង់ពិតជាស័ក្តិសមនឹងទទួលបានការថ្វាយបង្គំពីយើងណាស់។ សេចក្តីពិតនៃព្រះគម្ពីរនេះ គឺជាហេតុផលមួយ ដែលនាំឱ្យអារក្សស្អប់ថ្ងៃសប្បាតហ៍ជាទីបំផុត។

`តើយើងត្រូវបង្ហាញភាពស្មោះត្រង់របស់យើងដល់ព្រះដែលបានបង្កើតយើងមក នៅក្នុងការ ប្រយុទ្ធចុងក្រោយនៅគ្រាចុងបំផុតដោយរបៀបណា? សូមអានខគម្ពីរវិវរណៈ 12:17 និងវិវរណៈ 14:12 សម្រាប់ចម្លើយ។`

នៅក្នុងគ្រាចុងបំផុត យើងនឹងថ្វាយបង្គំអំណាចនៅក្នុងចំណោមអំណាច2 គឺថា យើងនឹងថ្វាយបង្គំព្រះដែលបានបង្កើតយើងមក ឬមួយក៏យើងនឹងថ្វាយបង្គំសត្វសាហារនោះវិញ។ យើងមានជម្រើស 2យ៉ាង។ បើសិនជាយើងបានជ្រើសរើសថ្វាយបង្គំព្រះ នោះមានន័យថា យើងបានបដិសេធការថ្វាយបង្គំ សត្វសាហាវនោះហើយ។ ដូច្នេះហើយ នៅក្នុងការប្រយុទ្ធចុងក្រោយ រាស្ត្ររបស់ព្រះនឹងរក្សាភាពស្មោះត្រង់ ចំពោះទ្រង់។ គ្រានេះ គឺជាគ្រានៃសេចក្តីវេទនាដ៏ឈឺចាប់បំផុត ដែលមាននៅក្នុងប្រវត្តិសាស្ត្រមនុស្សលោក។

«រដ្ឋាភិបាលនឹងបង្កើតច្បាប់មួយ ដែលនឹងបង្ខំឱ្យមនុស្សគ្រប់គ្នារក្សាថ្ងៃសប្បាតហ៍ក្លែងក្លាយ។ ច្បាប់រដ្ឋបែបនេះ គឺប្រឆាំងទាស់នឹងបញ្ញត្តិទី4។ អស់អ្នកណាដែលបានកាន់តាមច្បាប់នេះ នឹងបង្ហាញថា ពួកគេបានស្មោះស័្មគ្រ ជាមួយនឹងអំណាចដែលបានបដិសេធព្រះហើយ។ ប៉ុន្តែ អ្នកដែលបានគោរពតាម បញ្ញត្តិរបស់ព្រះ ពួកគេនឹងរក្សាថ្ងៃសប្បាតហ៍ដ៏ពិតប្រាកដវិញ។ ដ្បិតថ្ងៃសប្បាតហ៍របស់ពួកគេបានបង្ហាញ ថា ពួកគេបានស្មោះត្រង់ចំពោះព្រះ ដែលបានបង្កើតពួកគេមក»។ (ដកស្រង់ពី Ellen G. White, The Great Controversy, page 605, adapted។

ខគម្ពីរវិវរណៈ 14:12 បានសំដែងថា សិស្សដែលស្មោះត្រង់ចំពោះព្រះយេស៊ូវ នឹងទទួល បាន «សេចក្តីជំនឿរបស់ព្រះយេស៊ូវ»។ «សេចក្តីជំនឿរបស់ព្រះយេស៊ូវ» គឺជាសេចក្តីជំនឿតែមួយ ដែល ព្រះយេស៊ូវមានចំពោះព្រះវរបិតារបស់ទ្រង់។ សេចក្តីជំនឿនេះមានអត្ថន័យយ៉ាងស៊ីជម្រៅ ដែលបានជួយ ឱ្យយើងជឿទុកចិត្តទៅលើព្រះ នៅពេលដែលយើងមិនបានយល់នូវអ្វី ដែលយើងមើលមិនឃើញនោះ។ ដូច្នេះហើយ ព្រះយេស៊ូវបានប្រទានអំណោយទាននៃសេចក្តីជំនឿនេះដល់យើង ដើម្បីឱ្យយើងរក្សាភាពស្មោះត្រង់ចំពោះព្រះនៅក្នុងការប្រយុទ្ធចុងក្រោយ។