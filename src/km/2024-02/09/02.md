---
title:  បញ្ញត្តិរបស់ព្រះ និងទីបរិសុទ្ធដ៏ខ្ពស់បំផុត
date:  26/05/2024
---

`សូមអានខគម្ពីរវិវរណៈ 11:19; និក្ខមនំ 25:16; និក្ខមនំ 31:18 និងវិវរណៈ 12:17។ តើខទាំងនេះបានប្រាប់យើងថា នៅក្នុងហឹបសញ្ញារបស់ព្រះមានរបស់អ្វីខ្លះ? យោងទៅតាមគម្ពីរសញ្ញាចាស់ ហឹបសញ្ញា គឺស្ថិតនៅក្នុងទីបរិសុទ្ធដ៏ខ្ពស់បំផុតនៃរោងឧបោសថ។`

ថ្ងៃធួននឹងបាបគឺជាថ្ងៃដែលព្រះបានដកហូតអំពើបាប។ សាសន៍អ៊ីស្រាអែលមានចំណែកដែល ត្រូវធ្វើ ដើម្បីឱ្យពួកគេបានត្រៀមខ្លួនជាស្រេច សម្រាប់សម័យនេះ។ ពួកសង្ឃ ឬសម្តេចសង្ឃបានបង្គាប់ ពួកបណ្តាជនឱ្យលន់តួអំពើបាបរបស់ពួកគេ ឱ្យស្វែងរកចិត្តរបស់ពួកគេ និងមិនឱ្យធ្វើការអ្វីឡើយ (លេវីវិន័យ 23:29-31)។ នៅសម័យនោះ សម្តេចសង្ឃបានចូលទៅក្នុងទីបរិសុទ្ធដ៏ខ្ពស់បំផុតនៃរោងឧបោសថ។ សម្តេចសង្ឃក៏បានបញ្ចប់អំពើបាបនៅទីនោះផងដែរ។ រីឯហឹបសញ្ញាវិញ គឺស្ថិតនៅក្នុងទីបរិសុទ្ធដ៏ខ្ពស់បំផុត។ នៅក្នុងហឹបសញ្ញា មានបញ្ញត្តិ10ប្រការរបស់ព្រះ ដែលត្រូវបានចារនៅលើបំណែកថ្ម2ផ្ទាំង។ ហឹបសញ្ញានេះមានគម្របពណ៌មាសដែលមានឈ្មោះថា ទីសន្តោសប្រោស។ សម្តេចសង្ឃបានសម្រក់ ឈាមនៅលើគម្របមាស ដើម្បីសម្អាតរោងឧបោសថចេញពីអំពើបាប។ សិរីល្អរបស់ព្រះបានចែងចាំង មកលើទីសន្តោសប្រោស។ ដ្បិតរាល់តង្វាយដុត ដែលពួកបណ្តាជនបាននាំមកឱ្យពួកសង្ឃ បានបង្ហាញ សេចក្តីមេត្តារបស់ព្រះដល់មនុស្សមានបាប។ អំណោយទានទាំងនេះ បានជួយឱ្យពួកបណ្តាជននឹកចាំ អំពើបាបរបស់ពួកគេ ពី1ឆ្នាំទៅ1ឆ្នាំ (ហេព្រើរ 10:3)។ អំពើបាបរបស់ពួកបណ្តាជននឹងត្រូវបានលើក ចេញនៅក្នុងវិធីនេះតែមួយមុខគត់។ ពួកគេត្រូវតែមានជំនឿទៅលើព្រះលោហិតរបស់ព្រះយេស៊ូវ ដើម្បី សម្អាតពួកគេចេញពីអំពើបាបទាំងអស់ (ពេត្រុសទី1 1:18, 19)។ ដ្បិតសេចក្តីមេត្តារបស់ព្រះ និងបញ្ញត្តិ របស់ទ្រង់បានរួបរួមគ្នានៅក្នុងព្រះយេស៊ូវវិញ។

លោកយ៉ូហានបានសម្លឹងមើលរោងឧបោសថនៅឯស្ថានសួគ៌។ គាត់បានឃើញថា «ព្រះវិហារ នៃព្រះនៅស្ថានសួគ៌ ហើយឃើញមានហឹបនៃសេចក្តីសញ្ញារបស់ទ្រង់ នៅក្នុងព្រះវិហារនោះ រួចមានផ្លេកបន្ទោរ សៀងសំឡេង ផ្គរលាន់ កក្រើកដី និងព្រិលយ៉ាងធំៗ» (វិវរណៈ 11:19)។ អ្នកស្រីអេឡែន ជីវ៉ៃត៍បានបន្ថែមការបកស្រាយយ៉ាងដូច្នេះថា៖ «ព្រះបានដាក់បញ្ញត្តិរបស់ទ្រង់ នៅក្នុងទីបរិសុទ្ធដ៏ខ្ពស់បំផុតនៃរោងឧបោសថរបស់ទ្រង់នៅឯស្ថានសួគ៌។ ព្រះក៏បានមានបន្ទូល អំពីក្បួនច្បាប់ដដែលនេះ នៅលើ ភ្នំស៊ីណាយផងដែរ។ ព្រះបានចម្លងបញ្ញត្តិរបស់ទ្រង់នៅលើថ្ម2ផ្ទាំង ដោយប្រើអង្គុលីរបស់ទ្រង់។ លោក ម៉ូសេបានចម្លងក្បួនច្បាប់នៃបញ្ញត្តិនេះនៅក្នុងកណ្ឌគម្ពីរមួយ។ កណ្ឌគម្ពីរដែលលោកម៉ូសេបានសរសេរ ហើយនិងថ្មដែលព្រះបានចារ គឺជាច្បាប់ចម្លងនៃបញ្ញត្តិដំបូងគេបង្អស់ នៅក្នុងរោងឧបោសថរបស់ព្រះ។ នៅពេលដែលពួកបណ្តាជនបានយល់អំពីទំនាក់ទំនងរវាងបញ្ញត្តិរបស់លោកម៉ូសេ និងបញ្ញត្តិនៅឯស្ថានសួគ៌ ពួកគេនឹងបានឃើញថា បញ្ញត្តិរបស់ព្រះគឺជាបញ្ញត្តិដ៏បរិសុទ្ធ។ ដ្បិតបញ្ញត្តិរបស់ព្រះមិនដែលប្រែប្រួល ម្តងណាឡើយ»។ (ដកស្រង់ពី The Great Controversy, page 434, adapted។

អ្នកអាត់វេនទីស្ទដំបូងគេបានសិក្សាសេចក្តីបង្រៀននៃព្រះគម្ពីរ ស្តីអំពីរោងឧបោសថនៅលើ ផែនដី និងរោងឧបោសថនៅឯស្ថានសួគ៌។ ពួកគេបានដឹងថា បញ្ញត្តិរបស់ព្រះ និងថ្ងៃសប្បាតហ៍របស់ទ្រង់ គឺជាបញ្ញត្តិដ៏សំខាន់បំផុត។ ដោយសារតែលោកយ៉ូហានបានឃើញបញ្ញត្តិរបស់ព្រះនៅក្នុងហឹបសញ្ញានៃ រោងឧបោសថនៅឯស្ថានសួគ៌នេះឯង បានជាយើងអាចនិយាយបានថា ព្រះមិនបានបំផ្លាញបញ្ញត្តិរបស់ ទ្រង់ នៅពេលដែលព្រះយេស៊ូវបានសុគតនោះឡើយ។