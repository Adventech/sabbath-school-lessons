---
title:  ការរត់គេចពីព្រះវិហារ វគ្គ2
date:  31/05/2024
---

បន្ទាប់ពីជនភៀសខ្លួនវ័យក្មេង2នាក់ បានថ្វាយចិត្តរបស់ពួកគេដល់ព្រះយេស៊ូវ នៅក្នុងទីក្រុង មួយនៅឯប្រទេសអឺរ៉ុប ពួកគេបានចាប់ផ្តើមសូមឱ្យម្តាយរបស់ពួកគេទទួលយកព្រះយេស៊ូវដែរ។ លោក រ៉ូសេនដែលមានអាយុ20ឆ្នាំបានសួរម្តាយរបស់គាត់ថា «ម៉ាក់មិនចង់បានសង្គ្រោះទេឬអី?»។ នាងអានេ- លីយ៉ាដែលជាម្តាយរបស់គាត់បានផ្ទុះកំហឹងឡើងដូចជាភ្នំភ្លើង។ នាងបានគោះតុ រួចស្រែកថា «ម៉ាក់មិនចេញ ពីសាសនាម៉ាក់ជាដាច់ខាត ម៉ាក់សុខចិត្តស្លាប់ជាមួយនឹងសាសនារបស់ម៉ាក់»។ លោកសឺរជីដែលជាកូនប្រុសអាយុ22ឆ្នាំរបស់នាង បានប្រាប់នាងអំពីរបៀបដែលព្រះយេស៊ូវត្រូវបានគេឆ្កាង ដោយសារអំពើ បាបរបស់មនុស្ស ព្រមទាំងប្រាប់នាងអំពីរបៀប ដែលទ្រង់បានរស់ពីសុគតឡើងវិញ នៅថ្ងៃទី3ផងដែរ។ នាងអានេលីយ៉ាបានតបទៅវិញថា «ម៉ាក់មិនជឿថា ព្រះយេស៊ូវរស់ឡើងវិញនោះឡើយ»។ លោកសឺរជី បាននិយាយទៀតថា «បើសិនជាម៉ាក់ជឿព្រះយេស៊ូវ នៅពេលដែលម៉ាក់ស្លាប់ទៅ ម៉ាក់នឹងបានរស់ឡើង វិញ»។

ថ្ងៃមួយ លោកសឺរជីបានអានខគម្ពីរយ៉ូហាន 3:36 ឱ្យម្តាយរបស់គាត់ស្តាប់យ៉ាងដូច្នេះថា៖ «ឯអ្នកណាដែលជឿដល់ព្រះរាជបុត្រា នោះមានជីវិតដ៏នៅអស់កល្បជានិច្ចហើយ តែអ្នកណាដែលមិនព្រម ជឿដល់ព្រះរាជបុត្រាវិញ នោះនឹងមិនឃើញជីវិតសោះឡើយ គឺសេចក្តីក្រោធរបស់ព្រះ តែងនៅជាប់លើ អ្នកនោះឯង»។ គាត់បានប្រាប់ម្តាយរបស់គាត់ថា «យើងនឹងស្លាប់មែនពិត ប៉ុន្តែ នៅពេលដែលព្រះយេស៊ូវ យាងត្រឡប់មកវិញ យើងនឹងបានរស់ពីស្លាប់ឡើងវិញ»។ នាងបានសួរទៅវិញថា «កូនអើយ តើយើងអាច រស់ពីស្លាប់ឡើងវិញដោយរបៀបណាទៅ?»។ លោកសឺរជីបានឆ្លើយថា «យើងនឹងរស់ឡើងវិញម្តងទៀត ម៉ាក់»។ នេះគឺជាសំណួរដ៏ធំមួយសម្រាប់នាងអេនេលីយ៉ា។ សំណួរដ៏ធំនេះបានដក់ជាប់នៅក្នុងចិត្តរបស់ នាង។ តើមនុស្សអាចរស់ពីស្លាប់ឡើងវិញ ហើយរស់នៅអស់កល្បជានិច្ចយ៉ាងដូចម្តេចទៅបាន?

ខណៈដែលនាងកំពុងតែស្តាប់កូនៗរបស់នាងអានព្រះគម្ពីរ នៅពេលនោះ នាងបានចាប់ផ្តើម យល់ខគម្ពីរដែលនាងមិនបានយល់នោះ។ នាងបានចាប់ផ្តើមយល់នូវអ្វីដែលលោកប៉ុល ដែលជាអ្នកដែលបានអញ្ជើញគ្រួសាររបស់នាងមកកាន់ព្រះវិហារជាលើកដំបូង បានអានខគម្ពីរទាំងនោះ ក៏ដូចជាអ្វី ដែលនាងបានឮអំពីព្រះយេស៊ូវ នៅពេលដែលនាងចូលព្រះវិហារជាលើកដំបូងនោះដែរ។ ចិត្តរបស់នាង មានពេញដោយក្តីអំណរ។ ក្រោយមក នាងបានយល់ថា ព្រះវិញ្ញាណបរិសុទ្ធបានចូលសណ្ឋិតនៅក្នុងចិត្ត របស់នាងហើយ។ មិនយូរប៉ុន្មាន នាងអានេលីយ៉ាបានទទួលយកព្រះយេស៊ូវទុកជាព្រះអង្គសង្គ្រោះរបស់ នាង។ នៅពេលដែលនាងធ្វើដូច្នេះ នាងបានចាប់ផ្តើមមានចិត្តចង់ចំណាយពេលជាមួយនឹងទ្រង់ ព្រមទាំងចង់ចូលរួមនៅក្នុងកម្មវិធីថ្វាយបង្គំនៅឯព្រះវិហារផងដែរ។

បន្ទាប់មក កូនស្រីអាយុ15ឆ្នាំ របស់នាងបានទទួលបុណ្យជ្រមុជទឹក។ នាងអេនេលីយ៉ាមិនបាន ចូលរួមពិធីបុណ្យជ្រមុជទឹកកូនប្រុសទាំង2របស់នាងនោះទេ ប៉ុន្តែ នាងបានចូលរួមនៅក្នុងពិធីបុណ្យ ជ្រមុជទឹកកូនស្រីរបស់នាង នៅពេលក្រោយមកទៀតវិញ។ ក្រោយមកទៀត នាងបានចូលរួមត្រេកអរ ជាមួយនឹងកូនស្រីរបស់នាង។ ហើយកូនស្រីរបស់នាងបាននិយាយមកកាន់នាងថា «ម៉ាក់ លើកក្រោយ ដល់វេនម៉ាក់ម្តងហើយ»។

លោកសឺរជីបានបង្រៀនព្រះគម្ពីរដល់ម្តាយរបស់គាត់ រីឯម្តាយវិញ ក៏បានសិក្សាព្រះគម្ពីរ ដោយ ផ្ទាល់ខ្លួនផងដែរ។ ភាពឆេះឆួលនៅក្នុងការចង់រស់នៅសម្រាប់ព្រះគ្រីស្ទ បានរីកឡើងនៅក្នុងចិត្តរបស់ នាង។ លុះដល់នាងមានអាយុ47ឆ្នាំ នាងបានថ្វាយចិត្តរបស់នាងដល់ព្រះយេស៊ូវ តាមរយៈពិធីបុណ្យ ជ្រមុជទឹក។ នាងបាននិយាយនៅក្នុងកិច្ចសម្ភាសន៍មួយថា «ថ្ងៃនោះ គឺជាថ្ងៃដែលនាងមានអំណរមិនអាច កាត់ថ្លៃបាន ដ្បិតនៅក្នុង47ឆ្នាំមកនេះ នេះគឺជាលើកទី1ហើយ ដែលខ្ញុំមានអំណរខ្លាំងបែបនេះ ពីព្រោះ ខ្ញុំបានជឿ និងបានទទួលយកព្រះយេស៊ូវគ្រីស្ទ»។ សព្វថ្ងៃនេះ នាងអានេលីយ៉ាមានអាយុ48ឆ្នាំហើយ ហើយនាងក៏ជាបេសកជនម្នាក់សម្រាប់ប្រជាជនរបស់នាងដែរ។ ស្វាមីរបស់នាងបានទទួលយកព្រះគម្ពីរ សូម្បីតែឪពុកម្តាយរបស់នាង ដែលនៅឯស្រុកកំណើតរបស់នាង ពួកគេក៏បានរក្សាថ្ងៃសប្បាតហ៍ដែរ។ រីឯនាងអានេលីយ៉ាវិញ ក៏បានបង្រៀនព្រះគម្ពីរដល់សហគមន៍របស់នាងផងដែរ។ នាងបាននិយាយថា «កាលពីមុន ខ្ញុំបានរត់គេចពីព្រះវិហារមែនពិត ប៉ុន្តែ ឥឡូវនេះ ចិត្តរបស់ខ្ញុំបានឆេះឆួលនៅក្នុងការរត់ចូលមកក្នុង ព្រះវិហារវិញ ពីព្រោះព្រះវិញ្ញាណបរិសុទ្ធបានដឹកនាំខ្ញុំមកទីនេះ»។