---
title:  សារនៃទេវតាទាំង3
date:  30/05/2024
---

នៅក្នុងខគម្ពីរវិវរណៈ 14:7 ទេវតាទី1បានប្រកាសយ៉ាងខ្លាំងថា៖ «ចូរកោតខ្លាចដល់ព្រះ ហើយសរសើរសិរីល្អរបស់ទ្រង់ចុះ ដ្បិតពេលដែលទ្រង់ត្រូវជំនុំជម្រះ នោះបានមកដល់ហើយ ចូរក្រាប ថ្វាយបង្គំដល់ព្រះដ៏បង្កើតផ្ទៃមេឃ ផែនដី សមុទ្រ និងរន្ធទឹកទាំងប៉ុន្មានចុះ»។ សារនេះគឺជាការដែល ព្រះបានត្រាស់ហៅមនុស្សគ្រប់គ្នានៅលើផែនដីនេះឱ្យស្មោះត្រង់ចំពោះទ្រង់។

ទេវតាទី2បានប្រកាសថា៖ «មានទេវតា1ទៀតមកតាមក្រោយប្រាប់ថា ក្រុងបាប៊ីឡូនដ៏ជាធំ បានរលំហើយ បានរលំហើយ ដ្បិតវាបានឲ្យគ្រប់ទាំងសាសន៍ផឹកស្រានៃសេចក្តីឃោរឃៅរបស់ការកំផិត ខ្លួន» (វិវរណៈ 14:8)។ បាប៊ីឡូន គឺជារូបស័ព្ទមួយតំណាងឱ្យសាសនាទូទាំងពិភពលោក ដែលបានបដិសេធ សារនៃទេវតាទី1។ នេះហើយគឺជាមូលហេតុដែលនាំឱ្យខគម្ពីរវិវរណៈ 14:9-11 បានដាស់តឿនទាស់ នឹងការថ្វាយបង្គំសត្វសាហាវនោះ។ ខទាំងនេះបានបង្ហាញយើងអំពីជម្រើស2យ៉ាង៖ (1) ថ្វាយបង្គំព្រះ ឬ (2) ថ្វាយបង្គំសត្វសាហាវ។ មនុស្សទាំងអស់ត្រូវតែរើសយកព្រះយេស៊ូវ ឬសាតាំង។ ការសម្រេចចិត្ត របស់យើងនឹងត្រូវបញ្ចប់ និងមិនអាចផ្លាស់ប្តូរបានឡើយ។

`សូមអានខគម្ពីរវិវរណៈ 14:12។ ខនេះបានពិពណ៌នាអំពីមនុស្សដែលបានបដិសេធមិនព្រម ថ្វាយបង្គំសត្វសាហាវ។ តើខនេះបានប្រាប់យើងអំពីរឿង2យ៉ាងអ្វីដែរ?`

ព្រះនឹងមានរាស្ត្រនៅក្នុងគ្រាចុងក្រោយ ដែលបានស្មោះត្រង់ចំពោះទ្រង់។ រាស្ត្ររបស់ទ្រង់នៅក្នុងគ្រាចុងក្រោយនឹងត្រូវរងទុក្ខលើសជាងក្រុមដទៃទៀតដែលបានរងទុក្ខ ដោយសារសេចក្តីជំនឿរបស់ពួកគេនៅក្នុងប្រវត្តិសាស្ត្រទៅទៀត។ ព្រះនឹងប្រទានអំណោយទាននៃព្រះគុណដល់រាស្ត្ររបស់ ទ្រង់ ដើម្បីជួយដល់ពួកគេនៅក្នុងអំឡុងនៃគ្រាលំបាក។ រាស្ត្ររបស់ព្រះនឹងស្តាប់បង្គាប់ទ្រង់។ តើពួកគេ នឹងបង្ហាញថា ពួកគេបានស្តាប់បង្គាប់ព្រះ និងស្មោះត្រង់ចំពោះទ្រង់ដោយរបៀបណា? ពួកគេនឹងរក្សា បញ្ញត្តិរបស់ទ្រង់។ ពីព្រោះការសាកល្បងចុងក្រោយរវាងសេចក្តីល្អ និងសេចក្តីអាក្រក់ គឺជាការសាកល្បង អំពីថ្ងៃសប្បាតហ៍នេះឯង។

សិស្សដ៏ស្មោះត្រង់របស់ព្រះនឹងមានសេចក្តីជំនឿទៅលើព្រះយេស៊ូវ។ ពួកគេក៏នឹងមានសេចក្តី ជំនឿរបស់ព្រះយេស៊ូវផងដែរ។ សេចក្តីជំនឿរបស់ព្រះយេស៊ូវគឺជាសេចក្តីជំនឿដ៏មានអំណាច និងស៊ី ជម្រៅមួយបែប ដែលពួកអារក្សនៅក្នុងជង្ហុកជ្រៅ រួមទាំងបញ្ហា និងការឈឺចាប់ទាំងអស់នៅលើផែនដីនេះ មិនអាចបំផ្លាញសេចក្តីជំនឿនេះបានឡើយ។ នៅពេលដែលយើងមានសេចក្តីជំនឿរបស់ព្រះយេស៊ូវ នោះ យើងនឹងជឿទុកចិត្តទៅលើព្រះ ទោះបីជាយើងមិនអាចឃើញហេតុផលណាមួយ ដើម្បីឱ្យយើងបានជឿ ទុកចិត្តទ្រង់នោះក៏ដោយ។ ប៉ុន្តែ យើងនឹងជឿ នៅពេលយើងមិនអាចយល់ពីមូលហេតុនោះ។ យើងនឹង មានសង្ឃឹម នៅពេលដែលជីវិតនេះ មើលទៅហាក់ដូចជាគ្មានសង្ឃឹមទាល់តែសោះ។ សេចក្តីជំនឿរបស់ ព្រះយេស៊ូវ គឺជាអំណោយទានមួយដ៏មានតម្លៃបំផុត។ ព្រះយេស៊ូវបានប្រទានអំណោយទាននេះដល់យើង នៅពេលដែលយើងជឿទៅលើទ្រង់។ អំណោយទាននេះនឹងប្រទានកម្លាំងដល់យើង នៅក្នុងអំឡុងនៃគ្រា លំបាកនៅពេលខាងមុខនេះ។ មិនយូរប៉ុន្មាន យើងមិនត្រូវបានអនុញ្ញាតឱ្យទិញ ឬលក់អ្វីឡើយ។ យើង នឹងត្រូវគេបៀតបៀន យើងនឹងត្រូវគេចាប់ឃុំឃាំង ឬសម្លាប់ ដោយសារសេចក្តីជំនឿរបស់យើង។ សេចក្តី ជំនឿរបស់ព្រះយេស៊ូវនឹងការពារយើង នៅក្នុងនាទីចុងក្រោយនៅលើផែនដីនេះ រហូតដល់ព្រះយេស៊ូវ យាងត្រឡប់មកវិញ។