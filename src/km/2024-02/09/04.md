---
title:  ថ្ងៃសប្បាតហ៍ និងបញ្ញត្តិ
date:  28/05/2024
---

`សូមអានខគម្ពីរវិវរណៈ 14:6, 7; វិវរណៈ 4:11; លោកុប្បត្តិ 2:1-3 និងនិក្ខមនំ 20:8-11។ខទាំងនេះបានបង្រៀនយើងថា ព្រះបានបង្កើតផែនដីនេះនៅក្នុងរយៈពេល6ថ្ងៃ។ តើបញ្ញត្តិរបស់ព្រះ ថ្ងៃ សប្បាតហ៍ និងសេចក្តីបង្រៀននេះមានទំនាក់ទំនងអ្វីនឹងគ្នាដែរ?`

ព្រះយេស៊ូវទ្រង់ស័ក្តិសមនឹងឱ្យយើងថ្វាយបង្គំទ្រង់ណាស់។ យើងបានថ្វាយបង្គំទ្រង់ ដោយសារ តែទ្រង់បានបង្កើតយើង និងបានសង្គ្រោះយើង។ ព្រះបានឈប់សម្រាកនៅថ្ងៃសប្បាតហ៍ បន្ទាប់ពីទ្រង់ បានបង្កើតផែនដីនេះអស់រយៈពេល6ថ្ងៃរួចមក។ ថ្ងៃសប្បាតហ៍បានជួយឱ្យយើងយល់ថា ព្រះបានយក ព្រះទ័យទុកដាក់ចំពោះយើង នៅក្នុងនាមជាព្រះអាទិកររបស់យើង។ ថ្ងៃសប្បាតហ៍បានបង្ហាញយើងអំពី សេចក្តីស្រឡាញ់នៃព្រះអង្គសង្គ្រោះរបស់យើង។ ដូច្នេះហើយ ថ្ងៃសប្បាតហ៍បានជួយឱ្យយើងយល់ពីផែនការដែលព្រះបានរៀបចំ ដើម្បីសង្គ្រោះមនុស្សមានបាប។

បន្ទាប់ពីបានបញ្ចប់កិច្ចការបង្កើតផែនដី និងផ្ទៃមេឃរួចមក ព្រះបានឈប់សម្រាកនៅថ្ងៃទី7 ដើម្បីអបអរសម្រស់នៃផែនដី ដែលទ្រង់បានបង្កើត។ ព្រះក៏បានឈប់សម្រាក ដើម្បីឱ្យយើងយកជាគំរូ ផងដែរ។ ថ្ងៃសប្បាតហ៍គឺជាថ្ងៃឈប់សម្រាកមួយស្របក់ខ្លី ដើម្បីថ្លែងអំណរគុណដល់ព្រះ ដែលបានបង្កើត យើងមកជារៀងរាល់ថ្ងៃទី7។ ខណៈពេលដែលយើងថ្វាយបង្គំព្រះនៅថ្ងៃសប្បាតហ៍ នោះមានន័យថា យើង បានបើកចិត្តរបស់យើងទទួលយកព្រះពរដ៏ពិសេសមួយ ដែលព្រះបានប្រទានឱ្យនៅក្នុងថ្ងៃនោះហើយ។ ព្រះមិនបានប្រទានព្រះពរនេះ នៅក្នុងសម័យកាលផ្សេងទៀតឡើយ។

ថ្ងៃសប្បាតហ៍បានជួយឱ្យយើងនឹកចាំពីព្រះ ដែលបានបង្កើតយើងមក។ ដ្បិតព្រះអម្ចាស់ទ្រង់ ស្រឡាញ់យើងជាខ្លាំង នៅពេលដែលយើងភ្លេចទ្រង់ ឬភ្លេចផែនការដែលទ្រង់បានរៀបចំសម្រាប់ជីវិត របស់យើងក៏ដោយ ក៏ទ្រង់មិនបានបោះបង់ចោលយើងដែរ។ ដូច្នេះហើយ ថ្ងៃសប្បាតហ៍គឺជាទីសំគាល់ដ៏ពិសេសមួយ។ កាលដែលយើងរក្សាថ្ងៃសប្បាតហ៍ឱ្យបានបរិសុទ្ធ នោះយើងបានបង្ហាញថា យើងបាន ស្មោះត្រង់ចំពោះព្រះហើយ (អេសេគាល 20:12, 20)។ ថ្ងៃសប្បាតហ៍គឺជារូបស័ព្ទមួយតំណាងឱ្យការសម្រាក មិនមែនតំណាងឱ្យការធ្វើកិច្ចការនោះទេ។ ថ្ងៃសប្បាតហ៍គឺជារូបស័ព្ទមួយតំណាងឱ្យព្រះគុណ មិនមែនជាតំណាងឱ្យការសង្គ្រោះខ្លួនយើង ដោយទង្វើល្អរបស់យើងនោះទេ។ ដ្បិតព្រះដែលបានបង្កើត យើងមក ទ្រង់ក៏បានសង្គ្រោះយើង និងបានយាងមកវិញ ដើម្បីយើងម្តងទៀតដែរ។

កណ្ឌគម្ពីរវិវរណៈ ជំពូក14 គឺជាសារចុងក្រោយដែលព្រះបានប្រទាន សម្រាប់មនុស្សគ្រប់គ្នា នៅលើផែនដីនេះ។ សារនេះបានត្រាស់ហៅមនុស្សនៅគ្រប់ទីកន្លែងឱ្យសម្រាក ឬជឿទុកចិត្តទៅលើសេចក្តី ស្រឡាញ់ និងការយកព្រះទ័យទុកដាក់របស់ព្រះជារៀងរាល់ថ្ងៃសប្បាតហ៍។ កណ្ឌគម្ពីរវិវរណៈ ជំពូក14 ក៏បានសូមឱ្យយើងនឹកចាំថា ព្រះបានបង្កើតយើង ដើម្បីឱ្យយើងបានថ្វាយសិរីល្អដល់ទ្រង់ផងដែរ។ ការ រក្សាថ្ងៃសប្បាតហ៍របស់យើង ក៏មានទំនាក់ទំនងជាមួយនឹងសួនអេដែនកាលពីមុន ហើយនិងផ្ទៃមេឃ និង ផែនដីថ្មី ដែលនឹងត្រូវមកដល់នោះដែរ។ ថ្ងៃសប្បាតហ៍ក៏បានជួយឱ្យយើងនឹកចាំថា ថ្ងៃណាមួយ ព្រះនឹង បង្កើតសួនអេដែនយ៉ាងថ្មីអស្ចារ្យផងដែរ។

`តើមានអ្នកណាម្នាក់បានចោទប្រកាន់លោកអ្នកថា លោកអ្នកបានព្យាយាមស្វែងរកផ្លូវទៅកាន់ នគរស្ថានសួគ៌ ដោយការរក្សាថ្ងៃសប្បាតហ៍ដែរឬទេ? តើហេតុអ្វីបានជាថ្ងៃសប្បាតហ៍ គឺជារូបស័ព្ទបង្ហាញ ថា ព្រះបានបង្កើតយើង និងបានសង្គ្រោះយើងយ៉ាងដូច្នេះ? តើហេតុអ្វីបានជាការដែលយើងស្តាប់បង្គាប់ ដល់សេចក្តីបង្គាប់របស់ព្រះដែលថា ឱ្យយើង «សម្រាក» នោះ បានធ្វើឱ្យអ្នកដទៃគិតថា យើងកំពុងតែ ព្យាយាម «រៀបចំ» ផ្លូវរបស់យើងទៅកាន់នគរស្ថានសួគ៌យ៉ាងដូច្នេះ?`