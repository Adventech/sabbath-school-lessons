### សង្គ្រាម រវាងព្រះ និងសាតាំង

តើយ៉ាងណាទៅវិញ បើសិនមានអ្នកណាម្នាក់បានសួរលោកអ្នកថា «តើនៅក្នុងព្រះគម្ពីរ គោលគំនិត ដែលសំខាន់ជាងគេបំផុតនោះគឺជាអ្វីទៅ? តើលោកអ្នកនឹងឆ្លើយទៅកាន់បុគ្គលម្នាក់នោះយ៉ាងដូចម្តេចដែរ? តើគោលគំនិតសំខាន់បំផុតនោះ គឺជាព្រះយេស៊ូវមែនទេ? តើអ្វីទៅជាផែនការរបស់ព្រះនៅក្នុងការ សង្គ្រោះពួកបាបជននោះ? តើផែនការសង្គ្រោះរបស់ព្រះគឺជាឈើឆ្កាងមែនទេ? ប្រធានបទទាំងអស់នេះ សុទ្ធតែសំខាន់។ ប៉ុន្តែ នៅក្នុងព្រះគម្ពីរ ប្រធានបទទាំងនេះគឺជាផ្នែកនៃប្រធានបទធំជាងនេះទៀត ដែល ប្រធានបទនោះគឺស្តីអំពីសង្គ្រាមរវាងសេចក្តីល្អ និងសេចក្តីអាក្រក់។

សង្គ្រាមនេះបានចាប់ផ្តើមឡើងនៅឯស្ថានសួគ៌ នៅពេលដែលលុយស៊ីហ្វ័របានប្រយុទ្ធទាស់នឹងព្រះ។ តើសង្គ្រាមនេះគឺស្តីអំពីអ្វី? ចម្លើយដែលអាចនឹងធ្វើឱ្យលោកអ្នកភ្ញាក់ផ្អើលនោះគឺជាសេចក្តីស្រឡាញ់របស់ ព្រះ។ តើព្រះគឺជាព្រះនៃសេចក្តីស្រឡាញ់ដែរឬទេ? តើទ្រង់បានយកព្រះទ័យទុកដាក់ចំពោះសុខភាព និងសុភមង្គលនៃមនុស្សដែលទ្រង់បានបង្កើតនោះដែរឬទេ? តើទ្រង់បានយកព្រះទ័យទុកដាក់ចំពោះអង្គទ្រង់ ដោយរំពឹងចង់ឱ្យមនុស្សគ្រប់គ្នាគោរពតាមទ្រង់ ដោយគ្មានសំណួរចោទដែរឬទេ?

មគ្គុទេសក៍សិក្សាព្រះគម្ពីរប្រចាំត្រីមាសនេះ បានស្វែងរកចម្លើយឆ្លើយតបទៅនឹងសំណួរទាំងនេះ។ យើងក៏នឹងក្រឡេកមើលប្រវត្តិសាស្ត្រនៃមនុស្សលោកចេញពីទស្សនៈរបស់ព្រះ។ ព្រះគម្ពីរបានបង្ហាញ យើងពីទស្សនៈ ដែលព្រះបានឈ្វេងយល់អំពីប្រវត្តិសាស្ត្រ។ យើងនឹងសិក្សានូវអ្វីដែលព្រះគម្ពីរបានចែង អំពីទស្សនៈ ដែលព្រះបានឈ្វេងយល់ចាប់ពីសម័យកាលរបស់ព្រះយេស៊ូវ រហូតទៅដល់សម័យកាលរបស់ យើង និងសម័យកាលក្រោយមកទៀត។ ដ្បិតព្រះគឺជាសេចក្តីស្រឡាញ់។ ដូច្នេះហើយ ការស្រឡាញ់ គឺជាអ្វីគ្រប់យ៉ាងដែលទ្រង់បានធ្វើ ទោះបីជាមនុស្សលោក ឬទេវតាក៏មិនអាចយល់អំពីសកម្មភាពរបស់ទ្រង់បានដែរ។ យើងបានមើលឃើញសេចក្តីស្រឡាញ់របស់ព្រះបន្ថែមហើយបន្ថែមទៀត ខណៈដែល សង្គ្រាមរវាងសេចក្តីល្អ និងសេចក្តីអាក្រក់បានបន្តកើតឡើង។ យើងបានមើលឃើញសេចក្តីស្រឡាញ់ដ៏ធំបំផុតរបស់ព្រះនៅត្រង់ឈើឆ្កាង។ ដ្បិតនៅត្រង់ភ្នំកាល់វ៉ារី ព្រះបានបង្ហាញសេចក្តីស្រឡាញ់របស់ព្រះ ទៅកាន់សភាវៈទាំងអស់នៅឯស្ថានសួគ៌ និងនៅលើផែនដីនេះ នៅពេលដែលព្រះយេស៊ូវបានលះបង់ជីវិត របស់ទ្រង់ ដើម្បីសង្គ្រោះមនុស្សលោក។ នៅត្រង់ឈើឆ្កាង ព្រះយេស៊ូវបានឈ្នះសង្គ្រាមទាស់នឹងសាតាំង។ ដូច្នេះហើយ ឈើឆ្កាងគឺជាសេចក្តីសន្យាមួយដែលថា ព្រះទ្រង់នឹងបំផ្លាញអំពើបាប និងអារក្សឱ្យវិនាស ជារៀងរហូត។

ប៉ុន្តែ ឥឡូវនេះ សង្គ្រាមរវាងសេចក្តីល្អ និងសេចក្តីអាក្រក់នៅតែមានតទៅទៀត។ សាតាំងបានព្យាយាមបំផ្លាញព្រះយេស៊ូវនៅលើឈើឆ្កាង។ បន្ទាប់មក វាបានព្យាយាមបំផ្លាញរាស្ត្ររបស់ព្រះ។ សាតាំងបានធ្វើបាបក្រុមជំនុំរបស់ព្រះ  ហើយវាក៏បានសម្លាប់សាតាំងបានធ្វើបំផ្លាញរាស្ត្ររបស់ព្រះ។

ប៉ុន្តែ ព្រះតែងតែគង់ជាមួយនឹងរាស្ត្ររបស់ទ្រង់ជានិច្ច។ ទ្រង់មិនដែល ទុកពួកគេចោលម្តងណាឡើយ។

ត្រីមាសនេះ យើងនឹងក្រឡេកមើលនូវអ្វីដែលបានកើតឡើង នៅក្នុងសង្គ្រាមពិភពលោករវាងព្រះ និង សាតាំង។ យើងនឹងចាប់ផ្តើមឡើងជាមួយនឹងសង្គ្រាមនៅឯស្ថានសួគ៌ ដែលលុយស៊ីហ្វ័របានបង្កឡើង។ យើងនឹងរៀនសូត្រអំពីប្រធានបទសំខាន់ៗនៅក្នុងសង្គ្រាមនេះ។ យើងក៏នឹងអានអំពីការកម្សាន្តចិត្តរបស់ ពួកវ៉លដេនសេសផងដែរ។ ដ្បិតពួកវ៉លដេនសេសបានប្រកាន់ជំហរស្មោះត្រង់ចំពោះព្រះ នៅពេលដែល សាតាំងបានប្រើឱ្យក្រុមជំនុំបៀតបៀនពួកគេ ដោយព្រោះសេចក្តីជំនឿរបស់ពួកគេ។ យើងនឹងរៀនអំពី ពួកមេដឹកនាំប្រូតេស្តង់ ដែលបានប្រកាន់ជំហរការពារសេចក្តីពិតនៃព្រះគម្ពីរ។ មេដឹកនាំទាំងនេះបាន ប្រកាន់ជំហរ ស្មោះត្រង់ចំពោះព្រះ និងចំពោះព្រះគម្ពីរ នៅពេលដែលពួកគេត្រូវបានគេធ្វើទារុណកម្ម ចាប់ដាក់ទីឃុំឃាំង ដុតទាំងរស់ ឬប្រហារជីវិតនោះ។

អ្នកស្រីអេឡែន ជីវ៉ៃត៍បានមានប្រសាសន៍អំពីវីរជនទាំងនេះដែលមានសេចក្តីជំនឿ។ អ្នកស្រីបានមាន ប្រសាសន៍ថា «ព្រះគម្ពីរបានបង្ហាញមនុស្សទាំងនេះ អំពីផែនការដែលព្រះមានសម្រាប់ជីវិតរបស់ពួកគេ។ ពួកគេបានប្រៀបធៀបការបង្រៀនថ្មីៗ និងគោលគំនិតថ្មីៗទាំងអស់ ជាមួយនឹងសេចក្តីពិតដែលមាននៅក្នុង ព្រះគម្ពីរ។ មនុស្សបរិសុទ្ធទាំងនេះបានជឿទៅលើព្រះ និងជឿទៅលើព្រះគម្ពីរ។ ដូច្នេះហើយ សេចក្តីជំនឿ និងសេចក្តីនៃព្រះគម្ពីរបានធ្វើឱ្យពួកគេប្រកាន់ជំហរយ៉ាងរឹងមាំ នៅពេលដែលពួកគេត្រូវបានគេដុតទាំងរស់ នៅក្នុងភ្លើងនោះ»។ (ដកស្រង់ពី The Great Controversy, page 249, adapted។

ត្រីមាសនេះ យើងនឹងក្រឡេកមើលជីវិតរបស់វីរជនកែទម្រង់នៃនិកាយប្រូតេស្តង់មួយចំនួន ដែល មានដូចជាលោកវ៉ាយឃ្លីហ្វ (Wycliffe) លោកហាស (Huss) លោកចេរ៉ូម (Jerome) លោកលូធើរ (Luther) និងលោកវ៉េស្លី (Wesley)។ កំណែទម្រង់ប្រូតេស្តង់គឺសំដៅទៅលើគ្រាមួយនៅក្នុងអំឡុងឆ្នាំ១៥០០នៅ ឯទ្វីបអឺរ៉ុប គឺនៅពេលដែលមេដឹកនាំទាំងនេះបានបដិសេធការបង្រៀនខុសឆ្គងរបស់ព្រះវិហារកាតូលិក។ ការផ្លាស់ប្តូរដែលពួកគេបានធ្វើនេះ បាននាំទៅរកការចាប់ផ្តើមនៃក្រុមជំនុំប្រូតេស្តង់។ ពួកមេដឹកនាំនៃកំណែទម្រង់ប្រូតេស្តង់បានជឿថា ព្រះយកព្រះគុណរបស់ទ្រង់មកសង្គ្រោះយើង ដោយសារតែព្រះយេស៊ូវ។ ក្រោយមកទៀត លោកវីលៀម មីលឺរ (William Miller) បានទទួលយកគោលគំនិតនេះ បន្ទាប់មក គាត់ បានចាប់ផ្តើមដើរចែកចាយថា ព្រះយេស៊ូវនឹងយាងត្រឡប់មកវិញនៅក្នុងឆ្នាំ១៨៤៤។

ព្រះបានចាប់ផ្តើមក្រុមជំនុំសេវេនដេយអាត់វេនទីស្ទ។ ព្រះបានចាប់ផ្តើមក្រុមជំនុំនេះ ដោយផ្អែកទៅ លើក្បួនច្បាប់ និងគោលជំនឿសំខាន់ៗតាមរយៈកំណែទម្រង់ប្រូតេស្តង់។ ព្រះមានផែនការដ៏ពិសេស មួយ សម្រាប់ក្រុមជំនុំសេវេនដេយអាត់វេនទីស្ទ នៅក្នុងសម័យចុងក្រោយ ដោយទ្រង់ចង់ឱ្យក្រុមជំនុំប្រកាស និងបង្រៀនសេចក្តីពិតសំខាន់ៗនៅក្នុងព្រះគម្ពីរ ដែលត្រូវបានលាក់បាំងអស់រយៈពេលជាច្រើនរយឆ្នាំមកហើយ។ ព្រះក៏បានប្រទានដល់ក្រុមជំនុំអាត់វេនទីស្ទ នូវកិច្ចការនៃការប្រកាសសារនៃទេវតាទាំង៣ ដែល មានចែងនៅក្នុងខគម្ពីរវិវរណៈ ១៤:៦-១២ ដល់មនុស្សគ្រប់គ្នានៅលើផែនដីនេះផងដែរ។ សារទាំងនេះគឺជា ការព្រមានជាលើកចុងក្រោយ ដែលព្រះបានមានបន្ទូលមកកាន់ភពមួយដែលនឹងត្រូវវិនាស នៅក្នុងពេល ឆាប់ៗនេះ។ សាតាំងស្អប់សារនៃទេវតាទាំង៣នេះណាស់។ ដ្បិតនៅក្នុងកណ្ឌគម្ពីរវិវរណៈ លោកយ៉ូហាន បានយកសត្វនាគមកធ្វើជារូបស័ព្ទតំណាងឱ្យសាតាំង ដោយមានប្រសាសន៍ថា៖ «នាគក៏ខឹងនឹងស្ត្រីនោះ ហើយចេញទៅច្បាំងនឹងសំណល់ពូជនាងទាំងប៉ុន្មាន ជាពួកអ្នកដែលកាន់តាមបញ្ញត្តិព្រះ ហើយមានសេចក្តី បន្ទាល់ពីព្រះយេស៊ូវ» (វិវរណៈ ១២:១៧)។ យើងនឹងសិក្សាអំពីហេតុការណ៍ចុងក្រោយ ដែលនឹងត្រូវកើតឡើងនៅក្នុងសង្គ្រាមរវាងព្រះ និងសាតាំង។ យើងនឹងរៀនពីរបៀបដែលសេចក្តីស្រឡាញ់របស់ព្រះ បានយកឈ្នះសាតាំង និងពួកទេវតាអាក្រក់របស់វា។ បន្ទាប់ព្រះបានបំផ្លាញសាតាំង និងពួកបរិវាររបស់ វារួចហើយ នោះទ្រង់នឹងបង្កើតផ្ទៃមេឃ និងផែនដីថ្មីមួយ។

យើងនឹងសិក្សានូវអ្វីដែលព្រះគម្ពីរបានចែង ស្តីអំពីរបៀបដែលប្រវត្តិសាស្ត្ររបស់មនុស្សលោកត្រូវ បញ្ចប់ទៅ។ យើងក៏នឹងប្រើសៀវភៅមហាវិវាទរបស់អ្នកស្រីអេឡែន ជីវ៉ៃត៍ ទុកជាចំណុចត្រួសៗសម្រាប់ ការសិក្សាអំពីសង្គ្រាមរវាងព្រះ ហើយនិងសាតាំង។ នៅត្រង់ចំណុចចាប់ផ្តើមនៃមេរៀននីមួយៗ យើងនឹង ប្រាប់លោកអ្នកថា យើងត្រូវអានសៀវភៅមហាវិវាទនៅត្រង់ជំពូកណាខ្លះ សម្រាប់ការសិក្សាបន្ថែមទៀត។ ចូរឱ្យយើងទាំងអស់គ្នាបានចូលមកស្គាល់ «សេចក្តីស្រឡាញ់របស់ព្រះគ្រីស្ទដ៏រកគិតមិនយល់ ប្រយោជន៍ ឲ្យអ្នករាល់គ្នាបានពេញ ដល់គ្រប់ទាំងសេចក្តីពោរពេញរបស់ផងព្រះ» ដើម្បីឱ្យបានយល់កាន់តែប្រសើរ ផងចុះ (អេភេសូរ ៣:១៩)។ ឱបងប្អូនជាទីស្រឡាញ់អើយ សេចក្តីអធិស្ឋានដែលលោកប៉ុលបានទូលសូម សម្រាប់អ្នកអានសំបុត្ររបស់គាត់ ក៏ជាសេចក្តីអធិស្ឋានដែលយើងត្រូវទូលសូមឱ្យគ្នាទៅវិញទៅមកផង ដែរ។