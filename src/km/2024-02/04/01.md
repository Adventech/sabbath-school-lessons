---
title:  ការប្រកាន់ជំហរខាងឯសេចក្តីពិតនៃព្រះគម្ពីរ
date:  20/04/2024
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ដានីយ៉ែល 7:23-25; យូដាស 1:3, 4; កិច្ចការ 5:28-32; សៀវភៅមហាវិវាទ ជំពូក 4-6។

> <p>ខចងចាំ</p>
> «ហើយដែលលោកម៉ូសេបានលើកសត្វពស់ឡើង នៅទីរហោស្ថានជាយ៉ាងណា នោះកូនមនុស្សនឹងត្រូវគេលើកលោកឡើងយ៉ាងនោះដែរ ដើម្បីឲ្យអ្នកណាដែលជឿដល់កូនមនុស្សនោះ មិន ត្រូវវិនាសឡើយ គឺឲ្យមានជីវិតអស់កល្បជានិច្ចវិញ» (យ៉ូហាន 3:14, 15)។

អ៊ីហ្សីមៀ (Izmir) គឺជាទីក្រុងមួយនៅក្នុងប្រទេសទួរគីបច្ចុប្បន្ននេះ។ នៅក្នុងសម័យព្រះគម្ពីរ ទីក្រុងអ៊ីហ្សីមៀត្រូវបានគេហៅថា ជាទីក្រុងស្មឺន៉ា។ លោកយ៉ូហានបានរៀបរាប់អំពីទីក្រុងស្មឺន៉ានេះនៅក្នុងកណ្ឌគម្ពីរវិវរណៈ។ មនុស្ស100000នាក់បានរស់នៅក្នុងទីក្រុងស្មឺន៉ា នៅក្នុងអំឡុងសតវត្ស ទី1 (ឆ្នាំ0-100នៃគ្រិស្តសករាជ) និងសតវត្សទី2 (ឆ្នាំ101-200នៃគ្រិស្តសករាជ)។ ទីក្រុងស្មឺន៉ា គឺជាទីក្រុងស្តុកស្តម្ភ។ មនុស្សនៅក្នុងទីក្រុងនេះមានភក្តីភាពចំពោះស្តេចនៃសាសន៍រ៉ូមជាខ្លាំង។

ជារៀងរាល់ឆ្នាំ មេដឹកនាំនៃទីក្រុងស្មឺន៉ាបានបង្គាប់ឱ្យប្រជាពលរដ្ឋនៅក្នុងទីក្រុងទាំងអស់ដុតគ្រឿងទេសដែលមានក្លិនឈ្ងុយ ព្រមទាំងថ្វាយគ្រឿងក្រអូបដល់ព្រះនៃសាសន៍រ៉ូមផងដែរ។ នៅក្នុង សតវត្សទី2នៃគ្រិស្តសករាជ សហគមន៍នៃអ្នកគ្រីស្ទានដ៏រឹងមាំមួយក្រុមបានរស់នៅក្នុងទីក្រុងស្មឺន៉ា។ លោកប៉ូលីខាបគឺជាមេដឹកនាំម្នាក់នៅក្នុងក្រុមជំនុំស្មឺន៉ា។ លោកប៉ូលីខាបត្រូវបានគេដុតទាំងរស់នៅត្រង់កន្លែងសាធារណៈនៃទីក្រុងស្មឺន៉ា ពីព្រោះគាត់បានបដិសេធមិនព្រមដុតគ្រឿងទេសថ្វាយដល់ព្រះ នៃសាសន៍រ៉ូមជាដាច់ខាត។ មុនពេលដែលពួកមេដឹកនាំទីក្រុងស្មឺន៉ាបានដុតលោកប៉ូលីខាប ពួកគេបាន សួរគាត់ជាលើកចុងក្រោយ ដើម្បីឱ្យគាត់បានលះបង់សេចក្តីជំនឿដែលគាត់មានចំពោះព្រះ។ លោក ប៉ូលីខាបបានឆ្លើយឡើងថា «ខ្ញុំបានបម្រើព្រះយេស៊ូវអស់រយៈពេល86ឆ្នាំមកហើយ ទ្រង់មិនដែលធ្វើឱ្យខ្ញុំខកចិត្តម្តងណាឡើយ ដូច្នេះហើយ តើខ្ញុំអាចនិយាយរឿងអាក្រក់ទាស់នឹងស្តេច ដែលបាន សង្គ្រោះខ្ញុំយ៉ាងដូចម្តេចទៅបាន?»។

នៅសម័យមុន មនុស្សទាំងប្រុសទាំងស្រីបានសុខចិត្តស្លាប់ ដោយព្រោះសេចក្តីជំនឿរបស់ ពួកគេ។ ពួកគេបានបដិសេធមិនព្រមនិយាយអាក្រក់អំពីព្រះយេស៊ូវ ដើម្បីសង្គ្រោះជីវិតរបស់ពួកគេនោះឡើយ។ ទីបន្ទាល់របស់ពួកគេបានកម្សាន្តចិត្ត និងផ្តល់ក្តីសង្ឃឹមដល់យើង។ សប្តាហ៍នេះ យើងនឹងក្រឡេកមើលក្បួនច្បាប់សំខាន់ៗ ដែលបានធ្វើឱ្យអ្នកគ្រីស្ទានទាំងនេះប្រកាន់ជំហរស្មោះត្រង់ចំពោះ ព្រះយេស៊ូវ បើទោះបីជាពួកគេត្រូវស្លាប់ក៏ដោយ។