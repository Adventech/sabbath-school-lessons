---
title:  ចូរគោរពកោតខ្លាចព្រះ
date:  21/04/2024
---

`សូមអានខគម្ពីរដានីយ៉ែល 7:23-25 និងវិវរណៈ 12:6, 14។ តើនៅក្នុងប្រវត្តិសាស្ត្រ ខទាំងនេះបានសំដែងប្រាប់អំពីសម័យកាលអ្វីដែរ?`

នៅពេលណាដែលរាស្ត្ររបស់ព្រះស្មោះត្រង់ចំពោះទ្រង់ សាតាំងនឹងចងកំហឹងចំពោះពួកគេ។ បន្ទាប់មក វាបានធ្វើការជាមួយនឹងបរិវាររបស់វា ដើម្បីវាយប្រហាររាស្ត្ររបស់ព្រះ។ លោកដានីយ៉ែលបាន សរសេរនៅក្នុងសម័យរបស់គាត់ អំពីអនាគតមួយដ៏វែងឆ្ងាយ គឺនៅពេលដែលសម្តេចប៉ាបបាន «ច្បាំងនឹងពួកបរិសុទ្ធ» (ដានីយ៉ែល 7:21) ព្រមទាំងបាន «ធ្វើទុក្ខបៀតបៀន» ពួកគេដែរ (ដានីយ៉ែល 7:25)។ លោកយ៉ូហានក៏បានមានប្រសាសន៍អំពីគ្រានេះដែរ។ លោកយ៉ូហានបានប្រាប់យើងថា នៅពេលនោះ ក្រុមជំនុំដ៏ពិតប្រាកដរបស់ព្រះ បានលាក់ខ្លួននៅក្នុងទីរហោស្ថាន។ នៅទីនោះ ព្រះបានថែរក្សាក្រុមជំនុំរបស់ទ្រង់អស់រយៈពេល «1ខួប 2ខួប ហើយកន្លះខួប» (វិវរណៈ 12:14)។ ខគម្ពីរវិវរណៈ 12:6 បាន បន្ថែមទៀតថា «រួចស្ត្រីនោះក៏រត់ទៅឯទីរហោស្ថាន នៅទីនោះព្រះបានរៀបកន្លែងឲ្យនាង ដើម្បីនឹងចិញ្ចឹម នាងនៅទីនោះ អស់រវាង1260ថ្ងៃ»។ តើព្រះបានថែរក្សារាស្ត្ររបស់ទ្រង់នៅក្នុងទីរហោស្ថាន ដោយ របៀបណា? គឺថា ទ្រង់បាន «ចម្អែត» ពួកគេ ដោយសេចក្តីពិតនៃព្រះគម្ពីរ។ សេចក្តីពិតនៃព្រះគម្ពីរបានធ្វើឱ្យរាស្ត្ររបស់ព្រះរឹងមាំឡើង នៅក្នុងអំឡុងប្រវត្តិសាស្ត្រយុគងងឹតដ៏យូរអង្វែងនេះ គឺនៅពេលដែល សម្តេចប៉ាបបានគ្រប់គ្រងទាំងស្ថាប័នព្រះវិហារ និងស្ថាប័នរដ្ឋ។

ជាការពិតណាស់ ព្រះបានបង្កើតទីជ្រកកោនមួយកន្លែងសម្រាប់រាស្ត្ររបស់ទ្រង់ នៅក្នុងសម័យ យុគងងឹតនេះ។ នៅក្នុងអំឡុងនៃគ្រាដ៏អាក្រក់នេះ ព្រះតែងតែរៀបចំទីជ្រកកោនសម្រាប់រាស្ត្រស្មោះត្រង់ របស់ទ្រង់ជានិច្ច។ នៅក្នុងអំឡុងនៃការរងទុក្ខដ៏វេទនានេះ រាស្ត្ររបស់ព្រះតែងតែអាចសម្រាកនៅក្នុងសេចក្តី ស្រឡាញ់ និងការយកព្រះទ័យទុកដាក់របស់ព្រះចំពោះពួកគេផងដែរ។ (សូមអានបទគម្ពីរទំនុកតម្កើង ជំពូក 46)។

ទាំង1260ឆ្នាំនៅក្នុងខគម្ពីរវិវរណៈ 12:6 ទាំង3ខួបកន្លះនៅក្នុងខគម្ពីរវិវរណៈ 12:14 សុទ្ធតែបានចែងអំពីពេលវេលាតែមួយនៅក្នុងប្រវត្តិសាស្ត្រ។ (បើសិនជាយើងគណនាគណិតវិទ្យា នោះ 3ឆ្នាំកន្លះ x 360ថ្ងៃនៃ1ឆ្នាំរបស់សាសន៍យូដា = 1260ឆ្នាំ)។ បទទំនាយនៃពេលវេលាដែលមានចែង នៅក្នុងព្រះគម្ពីរ តែងតែប្រើរូបស័ព្ទជានិច្ច។ យោងទៅតាមកណ្ឌគម្ពីរដានីយ៉េល និងកណ្ឌគម្ពីរវិវរណៈ 1ថ្ងៃ ស្មើនឹង1ឆ្នាំ។ ក្បួនច្បាប់នៃពេលវេលាដែលមានចែងនៅក្នុងព្រះគម្ពីរ ត្រូវបានគេហៅថាជា «ក្បួនច្បាប់ 1ថ្ងៃស្មើ1ឆ្នាំ»។ ដ្បិតព្រះគម្ពីរបានពិពណ៌នាអំពីក្បួនច្បាប់1ថ្ងៃស្មើ1ឆ្នាំ នៅក្នុងខគម្ពីរជនគណនា 14:34 និងអេសេគាល 4:6។

តើ1260ថ្ងៃបានកើតឡើងនៅពេលណាដែរ? ពេលវេលានេះបានចាប់ផ្តើមឡើង នៅពេលដែល សាសន៍រ៉ូមបានបណ្តេញពួកអូស្រ្តូហ្គូស (Ostrogoth) ចេញពីនគររ៉ូមនៅក្នុងឆ្នាំ538នៃគ្រិស្តសករាជ។ ពួកអូស្ត្រូហ្គូសគឺជាជនបរទេស។ បន្ទាប់ពីសាសន៍រ៉ូមបានបណ្តេញពួកអូស្ត្រូហ្គូសចេញពីនគររ៉ូមរួចមក យុគងងឹតនៅក្នុងប្រវត្តិសាស្ត្របានកើតមានឡើង។ គ្រានេះត្រូវបានគេហៅថា ជាយុគសម័យងងឹត។ អ្នកគ្រីស្ទានជាច្រើននាក់បានស្លាប់នៅក្នុងអំឡុងយុគសម័យងងឹត ដោយសារតែពួកគេបានធ្វើតាមព្រះ-គម្ពីរ។ ការស្លាប់របស់ពួកគេគ្រាន់តែជាការសម្រាក រហូតដល់ព្រះយេស៊ូវយាងត្រឡប់មកវិញប៉ុណ្ណោះ។ យុគសម័យងងឹតបានបន្តអស់រយៈពេល1260ឆ្នាំ រហូតដល់ឆ្នាំ1798នៃគ្រិស្តសករាជ។ នៅក្នុងឆ្នាំ 1798 លោកបឺរធីយ័រ (Berthier) ដែលជាមេទ័ពនៃប្រទេសបារាំង បានដកសម្តេចប៉ាបចេញពីនគររ៉ូម។

`តើកណ្ឌគម្ពីរដានីយ៉ែល និងកណ្ឌគម្ពីរវិវរណៈបានធ្វើឱ្យសេចក្តីជំនឿរបស់យើងបានរឹងមាំឡើង ដោយរបៀបណា?`