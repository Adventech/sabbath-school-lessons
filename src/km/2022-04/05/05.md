---
title:  កូនស្រីរបស់លោកយ៉ៃរុ៉ស
date:  26/10/2022
---

`សូមអានរឿងអំពីកូនស្រីរបស់លោកយ៉ៃរុ៉ស នៅក្នុងខគម្ពីរម៉ាកុស 5៖21-24, 35-43។ តើយើងបានរៀនអំពីសេចក្តីស្លាប់ ចេញពីព្រះបន្ទូលរបស់ព្រះយេស៊ូវដែលថា «កូននេះមិនមែនស្លាប់ទេ គឺវាដេកលក់ទេតើ» យ៉ាងដូចម្តេចដែរ?`

កូនស្រីអាយុ12ឆ្នាំរបស់លោកយ៉ៃរុ៉សបានដេកឈឺនៅឯផ្ទះ។ ដូច្នេះ លោកយ៉ៃរុសបានចូល ទៅឯព្រះយេស៊ូវ ដើម្បីសូមអោយទ្រង់ព្យាបាលកូនស្រីរបស់គាត់។ លោកយ៉ៃរុ៉សចង់អោយព្រះយេស៊ូវ ចូលមកឯផ្ទះរបស់គាត់ ដើម្បីពាល់គាត់។ ប៉ុន្តែ មុនពេលដែលលោកយ៉ៃរុ៉ស និងព្រះយេស៊ូវមកដល់ផ្ទះ នោះ មានមនុស្សខ្លះបាននាំដំណឹងអាក្រក់មកប្រាប់លោកយ៉ៃរុ៉សបាត់ទៅហើយ។ «កូនស្រីលោកស្លាប់ ហើយ នៅតែរំខានចិត្តលោកគ្រូធ្វើអ្វីទៀត» (ម៉ាកុស 5៖35)។ ព្រះយេស៊ូវបានឮដំណឹងដ៏សោកសៅ នេះ។ ទ្រង់បានមានបន្ទូលទៅកាន់លោកយ៉ៃរុ៉សថា «កុំខ្លាចអី ឲ្យគ្រាន់តែជឿប៉ុណ្ណោះ» (ម៉ាកុស 5៖36)។ លោកយ៉ៃរុសត្រូវតែជឿទុកចិត្តថា ព្រះយេស៊ូវអាចសង្គ្រោះកូនស្រីរបស់គាត់បាន ទោះបីជានាងស្លាប់ ហើយក៏ដោយ។

លោកយ៉ៃរុស និងព្រះយេស៊ូវបានទៅដល់ផ្ទះរបស់លោកយ៉ៃរុ៉ស។ មានមនុស្សជាច្រើននៅ ក្នុងផ្ទះ។ បន្ទាប់មក «ទ្រង់ក៏យាងចូលទៅមានព្រះបន្ទូលថា ហេតុអ្វីបានជាកើតវឹកវរ ហើយយំដូច្នេះ កូន នេះមិនមែនស្លាប់ទេ គឺវាដេកលក់ទេតើ» (ម៉ាកុស 5៖39)។ មនុស្សទាំងនោះបានសើចចំអកអោយព្រះយេស៊ូវ។ តើហេតុអ្វី? (1) ពួកគេបានដឹងថា ក្មេងស្រីនេះបានស្លាប់ទៅហើយ។ (2) ពួកគេមិនបាន យល់អំពីអត្ថន័យនៃព្រះបន្ទូលរបស់ព្រះយេស៊ូវនោះទេ។ «រូបស័ព្ទដែលព្រះយេស៊ូវពេញចិត្តបំផុតជំនួស អោយពាក្យថា ‘ស្លាប់’ នោះ គឺជាពាក្យថា ‘ដេកលក់’ (សូមអានខគម្ពីរម៉ាថាយ 9៖24; លូកា 8៖52; សូមអានខគម្ពីរយ៉ូហាន11៖11-15 ផងដែរ)។ សេចក្តីស្លាប់គឺជាការដេកលក់ដ៏ស្ងប់មួយ។ មានតែព្រះ មួយគត់ ដែលអាចដាស់យើងពីដំណេកនេះបាន។ ព្រះគឺជាអ្នកប្រទានជីវិតដ៏មានអំណាចជាទីបំផុត។ មានតែទ្រង់មួយគត់ ដែលអាចប្រទានជីវិតដល់ពួកមនុស្សស្លាប់ និងធ្វើអោយពួកគេរស់ម្តងទៀតបាន (សូមអានខគម្ពីរវិវរណៈ 1៖18; សូមអានខគម្ពីរយ៉ូហាន 3៖16; រ៉ូម 6៖23 ផងដែរ)»។ ដកស្រង់ពី The SDA Bible Commentary, volume 5 page 609, adapted។

ព្រះយេស៊ូវប្រោសកូនស្រីរបស់លោកយ៉ៃរុ៉សអោយរស់ពីស្លាប់ឡើងវិញ។ បន្ទាប់មក ឪពុក ម្តាយរបស់ក្មេងស្រីម្នាក់នេះ និងពួកសិស្សរបស់ព្រះយេស៊ូវ «មានសេចក្តីអស្ចារ្យជាខ្លាំងក្រៃលែង» (ម៉ាកុស 5៖42)។ យើងអាចដឹងថា មកពីហេតុអ្វី មែនទេ? សម្រាប់ពេលនេះ សេចក្តីស្លាប់គឺជាចុងបញ្ចប់នៃជីវិត។ អាក្រក់ជាងនេះទៅទៀតនោះ គឺថា សេចក្តីស្លាប់គឺជាចុងបញ្ចប់។ យើងមិនអាចត្រឡប់ក្រោយបានឡើយ។ ដូច្នេះ នៅពេលដែលពួកសិស្សរបស់ព្រះយេស៊ូវ និងឪពុកម្តាយរបស់ក្មេងស្រីម្នាក់នេះបានឃើញនាងរស់ ពីស្លាប់ឡើងវិញនោះ ពួកគេបានធ្វើបន្ទាល់ពីការអស្ចារ្យនេះ ដោយផ្ទាល់ភ្នែក។ ជាការពិតណាស់ ការអស្ចារ្យនេះបានផ្លាស់ប្តូរជីវិតរបស់ពួកគេ។

`សូមពិនិត្យមើលព្រះបន្ទូលរបស់ព្រះយេស៊ូវទៅកាន់លោកយ៉ៃរុ៉សម្តងទៀត ដែលថា៖ «កុំខ្លាច អី ឲ្យគ្រាន់តែជឿប៉ុណ្ណោះ» (ម៉ាកុស 5៖36)។ តើយើងអាចរៀនជឿ នៅពេលដែលភ័យខ្លាចនោះ ដោយ របៀបណា? តើហេតុអ្វីបានជាពេលដែលយើងភ័យខ្លាចបំផុត គឺជាពេលដែលយើងត្រូវជឿបំផុតយ៉ាងដូច្នេះ?`