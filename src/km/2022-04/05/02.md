---
title:  លោកម៉ូសេបានរស់ពីស្លាប់ឡើងវិញ
date:  23/10/2022
---

`សូមអានខគម្ពីរយូដាស ខ9 និងលូកា 9៖28-36។ តើមានភស្ដុតាងអ្វី ដែលខគម្ពីរទាំង នេះបង្ហាញយើងថា ម៉ូសេមានរូបកាយមួយ នៅពេលគាត់បានរស់ពីស្លាប់ឡើងវិញនោះ?`

ព្រះបានបណ្តាលអោយលោកយូដាសមានប្រសាសាន៍ប្រាប់យើងថា៖ «រីឯមីកែល ជាមហាទេវតា លោកមិនហ៊ានប្តឹងប្រមាថដល់អារក្ស ក្នុងកាលដែលកំពុងតែជជែកនឹងវា ទាំងប្រកែកពីដំណើរសពរបស់លោកម៉ូសេនោះទេ» (យូដាស ខ9)។ ជាការពិតណាស់ មីកែលគឺជាព្រះយេស៊ូវ។ តើលោក អ្នកបានឃើញថា ព្រះយេស៊ូវ និងសាតាំងកំពុងតែប្រកែកគ្នាពីដំណើរសពរបស់លោកម៉ូសេដែរឬទេ? ព្រះយេស៊ូវ និងសាតាំងមិនបានប្រកែកថា អ្នកគួរតែទទួលបានវិញ្ញាណរបស់លោកម៉ូសេនោះឡើយ។ ការប្រកែករបស់ព្រះយេស៊ូវ និងសាតាំងអំពី «សពរបស់លោកម៉ូសេ» នេះ គឺជាភ័ស្តុតាងមួយ ដែលបង្ហាញ ថាលោកម៉ូសេមានរូបកាយមួយ នៅពេលដែលគាត់រស់ពីស្លាប់ឡើងវិញ។

ខគម្ពីរចោទិយកថា 34៖5-7 បានបង្ហាញប្រាប់យើងថា លោកម៉ូសេបានស្លាប់ នៅពេលដែល គាត់អាយុ120ឆ្នាំ។ ព្រះអម្ចាស់បានបញ្ចុះគាត់នៅក្នុងកន្លែងដ៏អាថ៌កំបាំងមួយ នៅក្នុងជ្រលងភ្នំម៉ូអាប់។ ប៉ុន្តែលោកម៉ូសេមិនទាន់បានសម្រាកនៅក្នុងផ្នូរយូរប៉ុន្មានផង។ «ព្រះយេស៊ូវអង្គទ្រង់ផ្ទាល់បានយាងចុះ ពីស្ថានសួគ៌មក ជាមួយនឹងពួកទេវតារបស់ទ្រង់។ ក៏មានទេវតាជួយព្រះយេស៊ូវបញ្ចុះសពរបស់លោកម៉ូសេ បន្ទាប់ពីគាត់ស្លាប់ទៅផងដែរ។ ព្រះយេស៊ូវបានប្រោសលោកម៉ូសេពីស្លាប់ឡើងវិញ . . . . នេះជា លើកដំបូងហើយ ដែលព្រះយេស៊ូវ បម្រុងនឹងប្រទានជីវិតដល់មនុស្សស្លាប់ម្នាក់។ ព្រះយេស៊ូវគឺជាព្រះ-អម្ចាស់នៃជីវិត។ នៅពេលដែលព្រះយេស៊ូវ និងពួកទេវតាដ៏ចែងចាំងរបស់ទ្រង់បានចូលទៅជិតផ្នូរនោះ សាតាំងបានភិតភ័យជាខ្លាំង។ សាតាំងបានភ័យខ្លាចថា វានឹងបាត់បង់អំណាចទៅលើពួកបាបជន . . . . ព្រះយេស៊ូវមិនបានប្រកែកជាមួយនឹងសាតាំងនោះទេ។ . . . . ព្រះយេស៊ូវបានបង្ហាញថា ព្រះវរបិតា របស់ទ្រង់ដែលគង់នៅស្ថានសួគ៌ គឺជាអ្នកមានអំណាចពិត ប្រាកដ នៅពេលដែលទ្រង់បានមានបន្ទូលទៅសាតាំងថា ‘សូមឲ្យព្រះអម្ចាស់បន្ទោសឯងចុះ’ (យូដាស ខ9) . . . . ព្រះយេស៊ូវបានបង្ហាញថា ទ្រង់ អាចប្រោសមនុស្សស្លាប់អោយរស់ឡើងវិញបាន។ សាតាំងបានបាត់បង់អំណាចរបស់វាទៅលើពួកបាប ជន។ ព្រះយេស៊ូវបានបង្ហាញថា អ្នកដែលទ្រង់បានសង្គ្រោះនោះ នឹងរស់ឡើង វិញម្តងទៀត»។ ដកស្រង់ ពី Ellen G. White, Patriarchs and Prophets, pages 478, 479, adapted។

ព្រះគម្ពីរបានបង្ហាញយើងនូវភ័ស្តុតាងមួយថា ព្រះបានប្រោសអោយលោកម៉ូសេរស់ពីស្លាប់ឡើងវិញ។ លោកលូកាបានប្រាប់យើង អំពីគ្រាមួយ ដែលព្រះយេស៊ូវបាននាំលោកពេត្រុស លោកយ៉ាកុប និងលោកយ៉ូហានឡើងទៅអធិស្ឋាននៅលើភ្នំ (សូមអានខគម្ពីរលូកា 9៖28-36)។ នៅពេលដែល ព្រះយេស៊ូវកំពុងតែអធិស្ឋាននោះ លោកពេត្រុស លោកយ៉ាកុប និងលោកយ៉ូហានបានឃើញសិរីល្អរបស់ ព្រះយេស៊ូវ។ ព្រះភ័ក្ត្ររបស់ទ្រង់បានផ្លាស់ប្តូរទៅ ហើយសំលៀកបំពាក់របស់ទ្រង់ក៏ប្រែជាសដូចហិមៈ ផងដែរ។ «នោះឃើញមានមនុស្ស2នាក់កំពុងតែទូលនឹងទ្រង់ គឺលោកម៉ូសេ និងលោកអេលីយ៉ា ដែល លេចមកក្នុងសិរីល្អ ទូលពីដំណើរទ្រង់សុគត ដែលត្រូវសំរេចនៅក្រុងយេរូសាឡិម» (លូកា 9៖30, 31)។ វត្តមានរបស់លោកម៉ូសេជាមួយនឹងព្រះយេស៊ូវនៅទីនោះ គឺជាភ័ស្តុតាងមួយបង្ហាញថា ព្រះយេស៊ូវនឹង ឈ្នះលើអំពើបាប និងសេចក្តីស្លាប់។ យើងបានឃើញថា លោកម៉ូសេ និងលោកអេលីយ៉ាបានលេចមក អោយព្រះយេស៊ូវឃើញនៅលើភ្នំនោះ មិនមែនជា «វិញ្ញាណ» របស់ពួកគេនោះឡើយ។ (សូមចាំថា លោក អេលីយ៉ាក៏មិនបានស្លាប់ដែរ)។ ព្រះបានលើកលោកអេលីយ៉ាទៅឯស្ថានសួគ៌។ ដូច្នេះ វត្តមានរបស់លោក អេលីយ៉ាជាមួយនឹងព្រះយេស៊ូវនៅទីនោះ ក៏បានបង្ហាញយើងថា យើងនឹងមានរូបកាយមួយ នៅពេលដែលព្រះលើកយើងទៅឯស្ថានសួគ៌)។