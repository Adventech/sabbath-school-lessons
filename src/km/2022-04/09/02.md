---
title:  បុរសអ្នកមាន និងលោកឡាសារ
date:  20/11/2022
---

`សូមអានរឿងប្រៀបធៀបអំពីបុរសអ្នកមាន និងលោកឡាសារនៅក្នុងខគម្ពីរលូកា 16៖19-31។ តើយើងបានដឹងថា រឿងនេះគឺជារឿងមិនពិតដោយរបៀបណា? តើហេតុអ្វីបានជាយើងមិនត្រូវប្រើរឿងនេះ ដើម្បីបកស្រាយអំពីហេតុការណ៍ដែលត្រូវកើតឡើង បន្ទាប់ពីយើងស្លាប់ទៅយ៉ាងដូច្នេះ?`

អ្នកប្រាជ្ញខាងឯព្រះគម្ពីរមួយចំនួន បានណែនាំថា រឿងប្រៀបធៀបអំពីបុរសអ្នកមាន និងលោក ឡាសារនេះគឺជារឿងពិត។ ពួកគេបាននិយាយថា រឿងនេះបានបង្ហាញយើងអំពីអ្វីដែលនឹងត្រូវកើតឡើង បន្ទាប់ពីអ្នកណាម្នាក់ស្លាប់ទៅ។ ប៉ុន្តែ គោលគំនិតនេះខុសគ្នាពីសេចក្តីនៃព្រះគម្ពីរ។

ជាដំបូង រឿងនេះបានបង្រៀនយើងថា ស្ថានសួគ៌ និងស្ថាននរកនៅជិតនឹងគ្នា ល្មមអោយមនុស្ស នៅក្នុងកន្លែងទាំង2 និយាយគ្នាទៅវិញទៅមកបាន (លូកា16៖23-33)។ រឿងនេះក៏បានបង្ហាញថា វិញ្ញាណរបស់មនុស្សបានបន្តរស់នៅ បន្ទាប់រូបកាយរបស់គាត់ស្លាប់ទៅដែរ។ រឿងនេះបានបង្ហាញថា មនុស្សស្លាប់មានភ្នែក ម្រាមដៃ អណ្តាត ព្រមទាំងអារម្មណ៍នេះស្រេកឃ្លានផងដែរ។

ប្រសិនបើរឿងនៃព្រះគម្ពីរនៅត្រង់នេះបានបង្ហាញយើងនូវអ្វីដែលត្រូវកើតឡើង បន្ទាប់ពីយើង ទៅមែននោះ ស្ថានសួគ៌មិនអាចជាកន្លែងមួយប្រកបទៅដោយសេចក្តីអំណរ និងសុភមង្គលនោះឡើយ។ គឺមិនមែន នៅពេលដែលមនុស្សដែលបានសង្គ្រោះអាចមើលឃើញអ្នកជាទីស្រឡាញ់របស់ពួកគេរងទុក្ខ គ្មានទីបញ្ចប់ និងនិយាយជាមួយពួកគេរហូតនោះទេ (លូកា 16៖23-31)។ តើម្តាយអាចរីករាយនៅ ក្នុងស្ថានសួគ៌យ៉ាងដូច្នេះទៅបាន ខណៈដែលគាត់ឃើញកូនជាទីស្រឡាញ់របស់គាត់កំពុងតែរងទុក្ខនៅ ក្នុងស្ថាននរកនោះ? គោលគំនិតនេះគឺជាគោលគំនិតមិនត្រឹមត្រូវ។ ម៉្យាងទៀត តើព្រះអាចរក្សាសេចក្តី សន្យារបស់ទ្រង់ចំពោះយើង ដែលថា នឹងលែងមានទឹកភ្នែកនៅស្ថានសួគ៌ទៀតនោះយ៉ាងដូចម្តេចទៅបាន (វិវរណៈ 21៖4)?

នេះគឺជាមូលហេតុដែលអ្នកប្រាជ្ញខាងឯព្រះគម្ពីរជាច្រើននាក់បានជឿថា រឿងអំពីបុរសអ្នកមាន និងលោកឡាសារនេះ គឺជារឿងប្រៀបធៀបមួយប៉ុណ្ណោះ។ មិនមែនផ្នែកទាំងអស់នៃរឿងនេះសុទ្ធតែជា ការពិតនោះឡើយ។ លោកចច អ៊ី លេដ (Geourge E. Ladd) គឺជាអ្នកប្រាជ្ញខាងឯព្រះគម្ពីរ ដែលមាន អារម្មណ៍បែបនេះ។ គាត់បាននិយាយថា បុរសអ្នកមាន និងលោកឡាសារ គឺជា «រូបស័ព្ទមួយបង្ហាញយើង នូវផ្នត់គំនិតរបស់ពួកសាសន៍យូដា អំពីអ្នកមាន និងអ្នកក្រ។ ដូច្នេះ យើងមិនគួរគិតថា ព្រះយេស៊ូវប្រើ រឿងនេះ ដើម្បីបង្រៀនយើងនូវអ្វីមួយ ដែលត្រូវកើតឡើង នៅពេលដែលយើងស្លាប់ទៅនោះឡើយ»។ ដកស្រង់ពី G. E. Ladd, “Eschatology,” in The New Bible Dictionary, edited by J. D. Douglas (Grand Rapids, MI: Erdmans, 1962), page 388, adapted។

រឿងប្រៀបធៀបអំពីបុរសអ្នកមាន និងលោកឡាសារបានបង្ហាញយើង អំពីបុរស2នាក់ ដែល មានលក្ខណៈខុសពីគ្នាដាច់ដោយឡែក។ មានបុរសអ្នកមានម្នាក់ ដែលបានពាក់សម្លៀកបំពាក់ថ្លៃៗ។ ក៏មានបុរសអ្នកក្រម្នាក់ទៀត ឈ្មោះថា ឡាសារ ដែលមានដំបៅពេញខ្លួនផងដែរ (លូកា 16៖19, 20)។ រឿងនេះបានបង្រៀនយើងថា (1) ទ្រព្យសម្បត្តិរបស់យើងនៅក្នុងជីវិតនេះមិនអាចផ្តល់ជីវិតអស់កល្បដល់យើងបានឡើយ។ (2) យើងគឺជាអ្នកសម្រេចចិត្តថា នឹងទទួលយក ឬមិនទទួលយកជីវិតអស់កល្ប នៅក្នុងជីវិតនេះ។ យើងមិនអាចផ្លាស់ប្តូរចិត្តរបស់យើង បន្ទាប់ពីយើងស្លាប់ទៅនោះឡើយ (លូកា 16៖25, 26)។

`សូមអានព្រះបន្ទូលរបស់ព្រះយេស៊ូវនៅក្នុងខគម្ពីរលូកា 16៖31។ តើព្រះយេស៊ូវបានមាន បន្ទូលយ៉ាងដូចម្តេច អំពីរបៀបដែលព្រះគម្ពីរគួរតែគ្រប់គ្រងជីវិតរស់នៅរបស់យើងនោះ?`