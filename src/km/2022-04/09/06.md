---
title:  ព្រលឹងនៅក្រោមអាសនា
date:  24/11/2022
---

`សូមអានអំពីអ្វីដែលលោកយ៉ូហានបានមានប្រសាសន៍នៅក្នុងខគម្ពីរវិវរណៈ 6៖9-11។ តើ លោកយ៉ូហានមានន័យយ៉ាងដូចម្តេច នៅពេលដែលលោកមានប្រសាសន៍ថា ព្រលឹងនៃពួកគ្រីស្ទានដែល គេបានសម្លាប់ បានបន្លឺសំឡេងនៅក្រោមអាសនានោះ? តើព្រលឹងនៃពួកមនុស្សស្លាប់អាចស្រែកយ៉ាង ដូចម្តេចទៅបាន បើពួកគេបានស្លាប់ និងកំពុងតែដេកលក់ទៅហើយនោះ?`

ក្នុងបទគម្ពីរវិវរណៈ 6 ព្រះយេស៊ូវដែលជាកូនចៀម បានបកត្រាទី5 ។ ត្រាទី5នេះបានបង្ហាញ រាស្ត្ររបស់ព្រះ អំពីអ្វីដែលត្រូវកើតឡើងដល់ពួកជំនុំរបស់ទ្រង់នាពេលអនាគត។ នៅពេលដែលត្រាទី5 ត្រូវបានបកនោះ រឿងមួយដ៏គួរអោយភ្ញាក់ផ្អើលបានកើតឡើង។ យើងបានឃើញព្រលឹងនៃពួកគ្រីស្ទាន ដែលគេបានសម្លាប់ ដោយសារតែសេចក្តីជំនឿរបស់ពួកគេ។ ព្រលឹងទាំងនេះនៅក្រោមអាសនា។ ពួកគេ បានស្រែកអំពាវនាវអោយព្រះដាក់ទោសដល់ពួកមនុស្ស ដែលបានសម្លាប់ពួកគេ (វិវរណៈ 6៖9-11)។ អ្នកប្រាជ្ញខាងឯព្រះគម្ពីរមួយចំនួនបានជឿថា អាសនានោះគឺជាអាសនាដុតគ្រឿងក្រអូប ដែលយើងបាន ឃើញ នៅពេលដែលត្រាទី7ត្រូវបានបក (វិវរណៈ 8៖1-6)។ ប៉ុន្តែ ត្រាទី5បានបង្ហាញយើងអំពីឈាម មិនមែនជាគ្រឿងក្រអូបនៅក្នុងខគម្ពីរវិវរណៈ 6៖9-11 នោះឡើយ (សូមអានគម្ពីរ KJV or NKJV)។ ដូច្នេះ យើងបានឃើញនៅត្រង់នេះថា លោកយ៉ូហានបានមានប្រសាសន៍អំពីអាសនានៃតង្វាយសត្វ។ ឈាមនៃតង្វាយសត្វដែលគេបានសម្លាប់នោះ បានហូរធ្លាក់ទៅក្រោមអាសនានេះ (លេវីវិន័យ 4៖18, 30, 34)។ ឈាមនៃតង្វាយទាំងនោះក៏បានហូរនៅជុំវិញអាសនាផងដែរ។ ទន្ទឹមគ្នានេះ ឈាមនៃពួក បរិសុទ្ធត្រូវបានហូរធ្លាក់ទៅក្រោមអាសនារបស់ព្រះ នៅពេលដែលពួកបរិសុទ្ធត្រូវគេសម្លាប់។ ពួកបរិសុទ្ធ ត្រូវគេសម្លាប់ ដោយសារតែពួកគេស្មោះត្រង់ចំពោះព្រះយេស៊ូវ (វិវរណៈ 6៖9; សូមអានខគម្ពីរវិវរណៈ 12៖17 និងវិវរណៈ 14៖12 ផងដែរ)។

ព្រលឹងនៅក្រោមអាសនាក៏ជារូបស័ព្ទមួយផងដែរ។ ប៉ុន្តែ តើយ៉ាងណាទៅវិញ ប្រសិនបើយើង និយាយ ព្រលឹងទាំងនោះមិនមែនជារូបស័ព្ទនោះ? តើយ៉ាងណាទៅវិញ ប្រសិនបើយើងនិយាយថា ព្រលឹង ទាំងនោះគឺជាមនុស្សពិតប្រាកដនោះ? បើអ៊ីចឹងមែន យើងត្រូវតែទទួលស្គាល់ថា ពួកមនុស្សទាំងនេះមិន បានត្រេកអរជាមួយនឹងជីវិតនៅឯស្ថានសួគ៌នោះទេ។ តើហេតុអ្វីទៅ? នោះគឺដោយសារតែពួកគេនៅតែបន្តស្រែកអំពាវនាវដល់ព្រះអោយដាក់ទោសដល់ពួកមនុស្ស ដែលបានសម្លាប់ពួកគេនៅឡើយ។ ដូច្នេះ ពួកមនុស្សទាំងនេះមិនបានរស់នៅក្នុងជីវិតដ៏រីករាយមួយនៅឯស្ថានសួគ៌នោះឡើយ។

ម៉្យាងទៀត យើងត្រូវតែចាំថា ព្រះមិនបានប្រទានទិដ្ឋភាពនៃស្ថានសួគ៌តាមដែលទ្រង់បានសន្យា ដល់លោកយ៉ូហាននោះឡើយ។ «ដ្បិតមានអ្នកជិះនៅលើសេះស សេះក្រហម សេះខ្មៅ ឬសេះពណ៌ស្លាំង នៅលើមេឃកំពុងតែចេញដំណើរទៅធ្វើសង្គ្រាម។ នៅឯស្ថានសួគ៌ ព្រះយេស៊ូវមិនបានបង្ហាញព្រះអង្គ ទ្រង់ជាកូនចៀមពិតប្រាកដមួយ ដែលត្រូវគេបង្ហូរឈាម ដោយកាំបិតនោះឡើយ។ សត្វសាហាវទាំង4 នៅក្នុងកណ្ឌគម្ពីរដានីយ៉ែលក៏មិនមែនជាសត្វពិតប្រាកដ ដែលមានស្លាបនោះដែរ . . . . ទន្ទឹមគ្នានេះ ក៏ គ្មាន ‘ព្រលឹង’ នៃមនុស្សដែលដេកនៅក្រោមអាសនានៅឯស្ថានសួគ៌នោះដែរ។ ការបើកសំដែងទាំងអស់ នេះគឺជារូបស័ព្ទមួយ ពេញទៅដោយនិមិត្តសញ្ញា ដែលបង្ហាញយើងនូវសេចក្តីពិតនៃព្រះគម្ពីរ ស្តីអំពីគ្រា ចុងក្រោយវិញទេតើ»។ ដកស្រង់ពី The SDA Bible Commentary, volume 7, page 778, adapted។

ដូច្នេះ ព្រលឹងនៃមនុស្សស្លាប់ដែលលោកយ៉ូហានបានឃើញនៅក្រោមអាសនានោះ មិនបាន បង្ហាញយើងអំពីអ្វីដែលបានកើតឡើង បន្ទាប់ពីយើងស្លាប់នោះឡើយ។ ព្រលឹងនៃមនុស្សស្លាប់បានបង្ហាញ យើងពីរូបស័ព្ទមួយ ស្តីអំពីពួកគ្រីស្ទាន ដែលត្រូវគេសម្លាប់ ដោយសារតែសេចក្តីជំនឿរបស់ពួកគេចំពោះ ព្រះ។