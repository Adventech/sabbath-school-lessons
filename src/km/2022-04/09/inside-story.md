---
title:  ព្រះគឺជាអាទិភាពទី1
date:  25/11/2022
---

លោកម៉ូដេសធី ខាឃូឡា (Modesty Kakula) ដែលជាអ្នកអាជីវកម្មម្នាក់នៅក្នុងប្រទេសណាមីប៊ី មានវិធីប្លែកៗក្នុងការចែកចាយអំពីព្រះយេស៊ូវ។ ពាក្យស្លោកមួយបានបិទនៅលើឡានទាំង3 គ្រឿងរបស់គាត់ថា៖ «ព្រះគឺជាអាទិភាពទី1»។ វិធីសាស្ត្រដ៏អស្ចារ្យមួយរបស់លោកម៉ូដេសធីចំពោះការ ផ្សព្វផ្សាយបេសកកម្មនោះ បានចាប់ផ្តើមឡើង នៅពេលដែលនិយោជកដំបូងរបស់គាត់បានលក់ឡានអោយគាត់នៅក្នុងទីក្រុងខាធីម៉ា ម៉ូលីឡូ (Katima Mulilio) ក្នុងតម្លៃ5000ដុល្លារណាមីប៊ី។ លោកម៉ូដេសធី ដែលបានបញ្ចប់ថ្នាក់វិទ្យាល័យ2ឆ្នាំ និងបានរៀបការថ្មីថ្មោងនោះ ត្រឹមតែរយៈពេល4ខែប៉ុណ្ណោះ គាត់បាន ប្រឹងប្រែងធ្វើការ ហើយបានសងជិតអស់ នៅសល់តែ5000ដុល្លារទៀតប៉ុណ្ណោះ។ បន្ទាប់មក និយោជក របស់គាត់បានផ្លាស់ប្តូរចិត្តរបស់គាត់ ដោយលក់ឡាននោះក្នុងតម្លៃ60000ដុល្លារណាមីប៊ីវិញ។ លោក ម៉ូដេសធីបានសួរថា «ហេតុអ្វីបានជាលោកឡើងថ្លៃ នៅពេលដែលខ្ញុំបង់រំលួសវាជិតអស់យ៉ាងដូច្នេះ?»។

ប៉ុន្មានខែក្រោយមក នៅពេលដែលលោកម៉ូដេសធីបានបង់រំលួស5000ដុល្លារណាមីប៊ីរួច និយោជករបស់គាត់បានឡើងតម្លៃរហូតដល់70000ដុល្លារណាមីប៊ី។ លោកម៉ូដេសធីបានព្យាយាមបង់ រំលួសម្តងទៀត ហើយអ្វីដែលគួរអោយភ្ញាក់ផ្អើលនោះ គឺថា និយោជករបស់គាត់បានចោទគាត់ថា គាត់ មិនបានបង់ប្រាក់ទាល់តែសោះ។ រឿងក្តីនេះបានឡើងទៅដល់តុលាការ ហើយចៅក្រមបានកាត់អោយ លោកម៉ូដេសធីឈ្នះក្តី។ ប៉ុន្តែ និយោជកម្នាក់នោះបានប្រាប់តុលាការទាំងកំហឹងថា «បើវាចង់បានឡាន ហ្នឹង ទាល់តែឆ្លងសាកសពអញសិន»។ នាងរេបិកាដែលជាប្រពន្ទរបស់លោកម៉ូដេសធី បានខ្សឹបប្តីរបស់ នាង រួចនាងបានសូមនិយាយទៅកាន់តុលាការ។ នាងបាននិយាយទាំងទឹកភ្នែកថា «អោយគាត់យកឡាន គាត់ទៅវិញចុះ ព្រះនឹងមានវិធីផ្សេងសម្រាប់ខ្ញុំ និងប្តីរបស់ខ្ញុំ»។ និយោជកបានប្រគល់លុយ22000ដុល្លារណាមីប៊ីដល់លោកម៉ូដេសធី ហើយបានបញ្ឈប់គាត់ពីការងារទៅ។

លោកម៉ូដេសធី ដែលគ្មានប្រាក់ចំណូលនៅឯផ្ទះនោះ បានអំពាវនាវដល់ព្រះ ដោយចិត្តក្តុកត្តួល។ ខណៈដែលគាត់កំពុងតែអធិស្ឋាននោះ គាត់បានជ្រុលដៃធ្វើអោយព្រះគម្ពីររបស់គាត់ធ្លាក់ទៅលើឥដ្ឋ។ នៅពេលដែលគាត់រើសយកព្រះគម្ពីរដែលបើកនោះ ភ្នែករបស់លោកម៉ូដេសធីបានសម្លឹងចំខគម្ពីររ៉ូម 8៖28 ដែលបានសំដែងថា «គ្រប់ការទាំងអស់ផ្សំគ្នា សំរាប់សេចក្តីល្អដល់ពួកអ្នកដែលស្រឡាញ់ព្រះ គឺដល់ពួកអ្នកដែលទ្រង់ហៅមក តាមព្រះដំរិះទ្រង់»។ «អស្ចារ្យណាស់» លោកម៉ូដេសធីបានបន្លឺសំឡេង ឡើង ខណៈពេលដែលចិត្តរបស់គាត់ពេញទៅដោយសេចក្តីសុខសាន្ត និងសេចក្តីសន្យា។ នៅព្រឹកថ្ងៃ បន្ទាប់ ទូរស័ព្ទបានរោទិ៍ឡើង ខណៈដែលលោកម៉ូដេសធីកំពុងតែដេកនៅលើគ្រែនៅឡើយ។ សំឡេងនៃបុរសមិនស្គាល់មុខម្នាក់ចង់លក់ឡានអោយគាត់ក្នុងតម្លៃ23000ដុល្លារណាមីប៊ី។ លោកម៉ូដេសធី បានធ្វើដំណើរទៅផ្ទះបុរសម្នាក់នោះយ៉ាងប្រញាប់។ ជាការពិតណាស់ មានឡានមួយគ្រឿងកំពុងតែដាក់ លក់មែន។ បុរសម្នាក់នោះបានបញ្ចុះតម្លៃរហូតដល់22500ដុល្លារណាមីប៊ី តាមសំណូមពររបស់លោក ម៉ូដេសធី លោកម៉ូដេសធីបានខ្ចីប្រាក់ពីឪពុកម្តាយរបស់គាត់ ដើម្បីបង្គ្រប់តម្លៃ។ ដើម្បីប្រកាសប្រាប់ទី បន្ទាល់ដល់មនុស្សគ្រប់គ្នា អំពីសេចក្តីល្អរបស់ព្រះនោះ លោកម៉ូដេសធីបានបិទពាក្យស្លោកមួយ ដែល ថា «ព្រះគឺជាអាទិភាពទី1» នៅឯកញ្ចក់ខាងក្រោយ។ សព្វថ្ងៃនេះ លោកម៉ូដេសធីគឺជាអ្នកចាស់ទុំ និង ជាម្ចាស់អាជីវកម្មម្នាក់ ដែលមានឡាន3គ្រឿងឡាននីមួយៗសុទ្ធតែមាន ពាក្យស្លោកនៅឯកញ្ចក់ខាងក្រោយទាំងអស់។ នៅពេលដែលគាត់បើក ឡានទៅកន្លែងណាមួយ មនុស្សតែងតែចង្អុលឡានរបស់គាត់ ហើយ និយាយជានិច្ចថា «ព្រះជាអាទិភាពទី1»។