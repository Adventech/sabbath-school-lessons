---
title:  មនុស្សក៏ត្រឡប់ជាមានព្រលឹងរស់ឡើង
date:  08/10/2022
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
លោកុប្បត្តិ 2៖7, 19; អេសេគាល 18៖4, 20; សាស្តា 12៖1-7; សាស្តា 9៖5; ពង្សាវតាក្សត្រទី1 2៖10។

> <p>ខចងចាំ</p>
> «ព្រះយេហូវ៉ាដ៏ជាព្រះទ្រង់យកធូលីដីមកសូនធ្វើជាមនុស្ស ទ្រង់ផ្លុំខ្យល់ដង្ហើមជីវិតបញ្ចូល ទៅក្នុងរន្ធច្រមុះ នោះក៏ត្រឡប់ជាមានព្រលឹងរស់ឡើង» (លោកុប្បត្តិ 2៖7)។

ព្រះបានព្រមានលោកអ័ដាម និងនាងអេវ៉ានៅក្នុងសួនច្បារអេដែនថា «អ្នកទាំងពីរនឹងស្លាប់ ជាមិនខាន» (លោកុប្បត្តិ 3៖3, 4, គខប)។ ប៉ុន្តែ សាតាំងបានសន្យានឹងពួកគេថា «ទេ! អ្នកទាំងពីរ នឹងមិនស្លាប់ទេ» (លោកុប្បត្តិ 3៖3, 4, គខប)។ ការព្រមានរបស់ព្រះ និងការសន្យារបស់សាតាំងបានបង្ហាញយើងនូវទស្សនៈ2ខុសគ្នា អំពីសេចក្តីស្លាប់ និងការហៀបនឹងស្លាប់។ គោលគំនិតទាំងនេះ បានបន្តមកដល់សព្វថ្ងៃនេះ។

មនុស្សខ្លះបាននិយាយថា ការសន្យារបស់សាតាំងក៏ដូចគ្នាទៅនឹងការព្រមានរបស់ព្រះដែរ។ ពួកគេបាននិយាយថា ការព្រមានថា «អ្នកទាំងពីរនឹងស្លាប់ជាមិនខាន» នោះ គឺសំដៅទៅលើរូបកាយ ដែលអាចស្លាប់បាន។ មនុស្សទាំងនេះក៏បាននិយាយទៀត ការសន្យារបស់សាតាំងថា «ទេ! អ្នក ទាំងពីរនឹងមិនស្លាប់ទេ» នោះ គឺសំដៅទៅលើវិញ្ញាណ ដែលពួកគេគិតថា រស់នៅជារៀងរហូតនេះ ហើយ។

ប៉ុន្តែ គោលគំនិតនេះមិនត្រឹមត្រូវឡើយ។ តើព្រះបន្ទូលរបស់ព្រះ និងការកុហករបស់សាតាំង មានអត្ថន័យដូចគ្នាដែរឬទេ? តើយើងមានវិញ្ញាណមួយ ដែលអាចរស់នៅ បន្ទាប់ពីយើងស្លាប់ទៅបាន ដែរឬទេ? អ្នកប្រាជ្ញ និងអ្នកវិទ្យាសាស្ត្រជាច្រើនបានព្យាយាមឆ្លើយទៅនឹងសំណួរនេះ។ ប៉ុន្តែ ក្នុងនាម ជាអ្នកគ្រីស្ទានដែលជឿទៅលើព្រះគម្ពីរនោះ យើងត្រូវតែដឹងថា ព្រះអាទិកររបស់យើងទ្រង់បានជ្រាប អំពីយើងគ្រប់យ៉ាង (សូមអានបទគម្ពីរទំនុកដំកើង 139)។ ដូច្នេះ ប្រសិនបើយើងចង់បានចម្លើយ នោះ យើងត្រូវតែក្រឡេកមើលព្រះគម្ពីរតែមួយគត់។

**សប្តាហ៍នេ**

យើងនឹងសិក្សាថា គម្ពីរសញ្ញាចាស់បានចែងយ៉ាងដូចម្តេច អំពីរបៀបដែលព្រះ បានបង្កើតមនុស្សលោក និងអ្វីដែលនឹងត្រូវកើតឡើង នៅពេលដែលយើងស្លាប់ទៅ។