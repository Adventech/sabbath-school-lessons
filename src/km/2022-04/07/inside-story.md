---
title:  ការទទួលយកព្រះបន្ទូល វគ្គ1
date:  11/11/2022
---

បន្ទាប់ពីនាងអ៊ូឡាឡៃ រ៉ាស៊ីដ (Eulalia Rashid) បានអស់ស្រាបៀរផឹក នាងក៏ចេញទៅរក ហាង ដើម្បីនឹងទិញបន្ថែមទៀត នៅលើកោះម៉ារៀណាខាងជើង (Nothern Mariana) ដែលជាសម្បត្តិរួម របស់សហរដ្ឋអាមេរិក នៅក្នុងមហាសមុទ្រប៉ាស៊ីហ្វិក។ ពេលនោះគឺជាល្ងាចឆ្លងចូលថ្ងៃបុណ្យណូអែល។ នាងមានអារម្មណ៍ឯកោ ហើយក៏គ្មានអ្នកណាជប់លៀងឆ្លងពិធីបុណ្យនេះជាមួយនឹងនាងនោះដែរ។ នាង ដែលជាអ្នកសេពគ្រឿងស្រវឹងអស់រយៈពេល37ឆ្នាំមកហើយនោះ បានបោះបង់កូនទាំង4 និងចៅទាំង 13នាក់របស់នាងចោល។ នាងក៏មានជំងឺមហារីកពោះវៀនផងដែរ។ ខណៈដែលនាងអ៊ូឡាឡៃកំពុង តែដើរនោះ នាងបានប្រទះឃើញកូនប្រអប់ឈើតូចនៅលើដី តាមដងផ្លូវដ៏ងងឹតសូន្យសុងមួយ។ នាង បានរើសវាឡើង ហើយអង្រួនវា ដោយគិតថា នឹងមានប្រាក់ខ្លះនៅក្នុងនោះ។ នៅក្នុងនោះ មានកាក់មួយ មែន រួចនាងក៏បានដាក់ប្រអប់នោះនៅក្នុងហោប៉ៅរបស់នាង។ ប៉ុន្មាននាទីក្រោយមក ដោយឈរនៅ ក្រោមពន្លឺហាង នាងបានទាញប្រអប់ចេញពីហោប៉ៅ នាងបានឃើញពាក្យសរសេរនៅលើប្រអប់នោះថា «ព្រះបន្ទូលនៃទ្រង់ជាចង្កៀងដល់ជើងទូលបង្គំ ហើយជាពន្លឺបំភ្លឺផ្លូវទូលបង្គំផង» (ទំនុកដំកើង 119៖ 105)។

នៅព្រឹកថ្ងៃបន្ទាប់ ដែលជាថ្ងៃបុណ្យណូអែលនោះ នាងអ៊ូឡាឡៃបានអានព្រះបន្ទូលនៅលើប្រអប់នោះម្តងហើយម្តងទៀត។ តើ «ពាក្យ» នេះមានន័យយ៉ាងមិចទៅ? តើពាក្យថា «ព្រះបន្ទូលនៃទ្រង់ ជាចង្កៀងដល់ជើងទូលបង្គំ» មានន័យមិចទៅ? នាងបានឆ្ងល់នៅក្នុងចិត្ត។ នាងអ៊ូឡាឡៃមានជំនឿទៅ លើព្រះយេស៊ូវ ប៉ុន្តែ នាងមិនដែលមានទំនាក់ទំនងជិតស្និទ្ធជាមួយនឹងទ្រង់នោះទេ។ ឥឡូវនេះ នាងបាន ព្យាយាមបកប្រែខគម្ពីរទំនុកដំកើង 119៖105 ជាភាសាតូម៉ូរ៉ូ (Tomoro) និងភាសាប៉ាឡូ (Palau) ដែលជាភាសាដើមរបស់នាង។ នាងបានស្វែងរកខនេះនៅក្នុងព្រះគម្ពីរសម្រាយជាច្រើន។ នាងបានអាន ព្រះគម្ពីរទាំងមូល ប៉ុន្តែ នាងនៅតែមិនយល់អំពីពាក្យនេះដដែល។ នាងបានគិតថា នាងអាចរកឃើញ នូវការបកស្រាយមួយចេញពីកន្លែងណាមួយបាន។ ថ្ងៃមួយនាងបានបើកអានខគម្ពីរយ៉ូហាន 1៖1 ដែល បានសំដែងថា «កាលដើមដំបូងមានព្រះបន្ទូល ព្រះបន្ទូលក៏គង់នៅជាមួយនឹងព្រះ ហើយព្រះបន្ទូលនោះ ឯងជាព្រះ»។ នាងបានភ្លឺភ្នែកឡើង ដោយក្តីអំណរ។ នាងក៏អានបន្តទៅទៀតថា «ព្រះបន្ទូលក៏ត្រឡប់ជា សាច់ឈាម ហើយបានស្នាក់នៅជាមួយនឹងយើងរាល់គ្នា»។ នាងបានយល់ឃើញថា ត្រង់នេះហើយជា ចម្លើយ។ ព្រះបន្ទូលគឺជាព្រះយេស៊ូវ។ ហើយព្រះយេស៊ូវគឺជាចង្កៀងដល់ជើងទូលបង្គំុ។

ឥឡូវនេះ នាងចាប់ផ្តើមចូលចិត្តអានព្រះគម្ពីរ។ នាងបានបន្តអាន និងចាប់ផ្ដើមអធិស្ឋានជាប្រចាំ។ នៅពេលដែលនាងអានព្រះគម្ពីរ និងអធិស្ឋាននោះ ជីវិតរបស់នាងបានផ្លាស់ប្តូរទៅ។ នាងបាន អាននៅក្នុងបទគម្ពីរនិក្ខមនំ20ថា ព្រះបានញែកថ្ងៃទីប្រាំពីរជាថ្ងៃសប្បាតហ៍ បន្ទាប់មក នាងបានចាប់ ផ្ដើមរក្សាថ្ងៃសប្បាតហ៍នៅក្នុងផ្ទះរបស់នាង។ នាងបានអានអំពីអាហារស្អាត និងអាហារមិនស្អាតនៅ ក្នុងបទគម្ពីរលេវីវិន័យ 11 បន្ទាប់មក នាងបានកែរបបអាហាររបស់នាង។ នៅពេលដែលនាងឃើញថា ព្រះបានប្រទានរបបអាហារផ្អែកទៅលើរុក្ខជាតិនោះ នាងបានធ្វើសួនមួយ ដែលមានដំឡូងជ្វា ស្ពៃណាច (Spinach) សណ្តែក ត្រប់វែង ប៉េងប៉ោះ ដំឡូងមី ល្ហុង ស្វាយ ក្រូចឆ្មា ស្រកានាគ ទៀបបារាំង មន (mulberries) និងផ្លែដូងជាដើម។ គ្រួសាររបស់នាងមិនដឹងថា មានរឿងអ្វីកើតឡើងចំពោះនាងនោះទេ។ ពួកគេមានការភ្ញាក់ផ្អើលជាខ្លាំង ដែលឃើញនាងឈប់ផឹកស្រា។ នាង បានប្រាប់ពួកគេថា នៅថ្ងៃមួយ នាងបានតាំងចិត្តថា នាងនឹងឈប់ផឹក ស្រា នៅពេលនោះ ព្រះយេស៊ូវបានដកហូតភាពញៀនគ្រឿងស្រវឹង របស់នាងចេញ នៅក្នុងមួយប៉ព្រិចភ្នែកប៉ុណ្ណោះ។ នាងអ៊ូឡាឡៃមិនដឹង ថា នាងបានក្លាយទៅជាបេសកជនម្នាក់ដល់គ្រួសារនាង តាមរយៈគំរូ របស់នាងនោះឡើយ។