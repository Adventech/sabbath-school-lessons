---
title:  ផ្នូរដែលត្រូវបានបិទ
date:  06/11/2022
---

នៅពេលដែលព្រះយេស៊ូវសុគតនៅលើឈើឆ្កាងនោះ មនុស្សជាច្រើនបានគិតថា កិច្ចការរបស់ ទ្រង់ត្រូវបានបញ្ចប់។ លើសពីនេះទៅទៀតនោះ អ្នកខ្លះបានគិតថា ព្រះយេស៊ូវបានបរាជ័យហើយ។ ដ្បិត សាតាំងបានល្បួងលោកយូដាសអោយ «លក់» ព្រះយេស៊ូវដល់ពួកខ្មាំងសត្រូវរបស់ទ្រង់ (លូកា 22៖3, 4; យ៉ូហាន 13៖26, 27)។ ពួកសម្តេចសង្ឃបានសូមអោយអ្នកគ្រប់គ្រងនៃសាសន៍រ៉ូមសម្លាប់ព្រះយេស៊ូវចោលចេញ (ម៉ាថាយ 26៖59; ម៉ាថាយ 27៖20)។ បន្ទាប់ពីព្រះយេស៊ូវត្រូវបាន គេចាប់រួចមក «ពួកសិស្សទាំងអស់ក៏រត់ចោលទ្រង់ទៅ» (ម៉ាថាយ 26៖56)។ បន្ទាប់មក លោកពេត្រុស បាននិយាយថា គាត់មិនស្គាល់ព្រះយេស៊ូវឡើយ អស់រយៈពេល3ដង នៅក្នុងយប់នោះ (ម៉ាថាយ 26៖ 69-75)។ ឥឡូវនេះ ព្រះយេស៊ូវបានសម្រាកនៅក្នុងផ្នូរមួយ។ ផ្នូរនោះត្រូវបានជីកចូលទៅក្នុងថ្មមួយ យ៉ាងធំ។ ពួកទាហានរ៉ូមបានយកថ្មយ៉ាងធំមួយមកបិទនៅមុខផ្នូរ ដែលផ្ទុករូបកាយរបស់ព្រះយេស៊ូវនៅ ក្នុងនោះ។ បន្ទាប់មក ពួកគេបានឈរយាម (ម៉ាថាយ 27៖57-66)។ ពួកអារក្សក៏បានឃ្លាំមើលផ្នូរនោះផងដែរ។ «សាតាំងចង់បិទព្រះយេស៊ូវទុកនៅក្នុងផ្នូរជារៀងរហូត»។ ដកស្រង់ពី Ellen G. White, Manuscript Release, volume 12, page 412, adapted។

នៅពេលដែលទ្រង់នៅមានព្រះជន្មនៅលើផែនដីនេះនៅឡើយ ព្រះយេស៊ូវបានមានបន្ទូល ប្រាប់ពួកសិស្សរបស់ទ្រង់ អំពីការសុគតរបស់ទ្រង់នៅលើឈើឆ្កាង និងការរស់ពីស្លាប់ឡើងវិញរបស់ទ្រង់ ផងដែរ។ ព្រះយេស៊ូវបានមានបន្ទូលថា «ដំណមនុស្សអាក្រក់ ហើយកំផិត គេចេះតែចង់ឃើញទីសំគាល់ តែនឹងគ្មានទីសំគាល់ណាបានប្រទានមកគេ ក្រៅពីទីសំគាល់របស់ហោរាយ៉ូណាសឡើយ ដ្បិតលោកយ៉ូណាសបាននៅក្នុងពោះត្រីធំ អស់3ថ្ងៃ3យប់យ៉ាងណា កូនមនុស្សក៏នឹងនៅក្នុងផ្ទៃផែនដី3ថ្ងៃ3យប់ យ៉ាងនោះដែរ» (ម៉ាថាយ12៖39, 40)។ មានមួយដងនោះ ព្រះយេស៊ូវបានមានបន្ទូលថា ទ្រង់នឹង ត្រូវគេសម្លាប់ ប៉ុន្តែ ទ្រង់នឹងរស់ពីស្លាប់ឡើងវិញនៅថ្ងៃទី3 (ម៉ាថាយ16៖21; ម៉ាថាយ 17៖22, 23; ម៉ាថាយ 20៖17-19)។ ពួកសម្តេចសង្ឃក៏បានដឹងថា ព្រះយេស៊ូវបានមានបន្ទូលនូវពាក្យពេចន៍ទាំង នេះផងដែរ។ ម្ល៉ោះហើយ ពួកគេបានធ្វើរឿងគ្រប់យ៉ាង ដើម្បីអោយប្រាកដថា ព្រះយេស៊ូវនឹងមិនរស់ឡើង វិញ ហើយយាងចេញពីផ្នូរបាន។

`តើពួកសម្តេចសង្ឃបានធ្វើអ្វីខ្លះ ដើម្បីអោយប្រាកដថា ព្រះយេស៊ូវនឹងមិនរស់ឡើងវិញនោះ? សូមអានខគម្ពីរម៉ាថាយ 27៖62-66 សម្រាប់ចម្លើយ។ តើរឿងទាំងនេះកាន់តែជួយបង្ហាញ ព្រះយេស៊ូវ ពិតជាបានរស់ឡើងវិញមែន នៅពេលក្រោយមកទៀតដោយរបៀបណា?`

ពួកសម្តេចសង្ឃបានធ្វើរឿងជាច្រើន ដើម្បីអោយប្រាកដថា ព្រះយេស៊ូវនឹងផ្ទំនៅក្នុងផ្នូរជារៀង រហូត។ ពួកគេប្រហែលជាខ្លាចនៅក្នុងចិត្តរបស់ពួកគេថា ព្រះយេស៊ូវនឹងរស់ឡើងវិញមែនពិត។