---
title:  «ខ្ញុំនឹងបានឃើញព្រះ»
date:  16/10/2022
---

`សូមអាននូវអ្វីដែលលោកយ៉ូបបានមានប្រសាសន៍ទាក់ទងទៅនឹងសេចក្តីស្លាប់ នៅក្នុងខគម្ពីរ យ៉ូប 19៖25-27។ សូមប្រៀបធៀបពាក្យសម្តីរបស់លោកយ៉ូបជាមួយនឹងខគម្ពីរយ៉ូហាន 1៖18 និង ធីម៉ូថេទី1 6៖16។ តើលោកយ៉ូបរំពឹងចង់ «ឃើញព្រះ» នៅពេលណា (យ៉ូប 19៖26, 27)?`

ជីវិតគ្មានភាពយុត្តិធម៌នោះទេ។ មនុស្សល្អតែងតែរងទុក្ខ នៅពេលដែលមនុស្សអាក្រក់កាន់តែ មានឡើងៗ និងទទួលបានជោគជ័យ (សូមអានខគម្ពីរទំនុកដំកើង 73៖12-17; មីកា 3៖14-18)។ សូមក្រឡេកមើលលោកយ៉ូប។ លោកយ៉ូបគឺ «ជាអ្នកគ្រប់លក្ខណ៍ ហើយទៀងត្រង់ ដែលគោរពកោត ខ្លាចដល់ព្រះ ក៏ចៀសចេញពីសេចក្តីអាក្រក់» (យ៉ូប 1៖1)។ ប៉ុន្តែ ព្រះបានអនុញ្ញាតអោយសាតាំងធ្វើអោយលោកយ៉ូបរងទុក្ខ ដោយវិធីពិសពុលជាច្រើន។ សាតាំងបានធ្វើអោយលោកយ៉ូបកើតជំងឺឃ្លង់ពេញ រាងកាយរបស់គាត់ (យ៉ូប 2៖1-8)។ ពួកសត្វចិញ្ចឹម និងបាវបម្រីរបស់លោកយ៉ូបភាគច្រើនត្រូវបានស្លាប់។ (យ៉ូប 1៖13-17)។ កូនៗរបស់លោកយ៉ូបក៏ស្លាប់ទៅដែរ (យ៉ូប 1៖18, 19)។ មិត្តភក្តិរបស់លោក យ៉ូបបានគិតថា ព្រះច្បាស់ជាក្រោធនឹងលោកយ៉ូបហើយ (យ៉ូប 4៖1-5៖27; យ៉ូប 8៖1-22; យ៉ូប 11៖1-20 និងខផ្សេងៗទៀត)។ ប្រពន្ធរបស់លោកយ៉ូបក៏បាននិយាយទៅកាន់ប្តីរបស់គាត់ថា «អ្នកនៅតែរក្សាលក្ខណៈខ្លួនទៀតឬ ចូរប្រមាថដល់ព្រះ ហើយស្លាប់ទៅចុះ» (យ៉ូប 2៖9)។

លោកយ៉ូបមិនបានដឹងថា គាត់កំពុងតែស្ថិតនៅកណ្តាលនៃសង្គ្រាមពិភពលោករវាងព្រះ និង សាតាំងនោះទេ។ ការរងទុក្ខរបស់លោកយ៉ូបវេទនាជាទីបំផុត។ លោកយ៉ូបបានប្រាថ្នាថា គាត់មិនគួរ កើតមកនោះឡើយ (យ៉ូប 3៖1-26)។ ប៉ុន្តែ លោកយ៉ូបបានបដិសេធមិនអោយខ្លួនឈប់ជឿទុកចិត្ត ព្រះនោះឡើយ។ យើងបានឃើញសេចក្តីជំនឿដ៏រឹងមាំរបស់លោកយ៉ូប នៅពេលដែលគាត់មានប្រសាសន៍ ថា «ទោះបើទ្រង់សម្លាប់ខ្ញុំក៏ដោយ គង់តែខ្ញុំនឹងទុកចិត្តដល់ទ្រង់ដែរ» (យ៉ូប 13៖15)។ លោកយ៉ូបបាន ជឿថា ជីវិតរបស់គាត់នឹងត្រូវបញ្ចប់ទៅ នៅពេលឆាប់ៗនេះ។ ប៉ុន្តែ លោកយ៉ូបបានជឿថា គាត់នឹងបាន ឃើញព្រះ ដោយភ្នែករបស់គាត់ផ្ទាល់ នៅថ្ងៃណាមួយ ជាមិនខាន (យ៉ូប 19៖25-27)។ «ខទាំងនេះ បានបង្ហាញយើងនូវភ័ស្តុតាងមួយដែលថា លោកយ៉ូបបានជឿទៅលើការរស់ឡើងវិញ។ ចំណុចនេះមាន ន័យថា ព្រះនឹងប្រោសអោយគាត់រស់ពីស្លាប់ឡើងវិញ»។ ដកស្រង់ពី The SDA Bible Commentary, volume 3, page 549, adapted។

គោលជំនឿទៅលើការរស់ឡើងវិញនេះ បានផ្តល់សេចក្តីសង្ឃឹមដល់លោកយូ៉ប នៅក្នុងការ រងទុក្ខរបស់គាត់។ លោកយ៉ូបមានជំងឺ និងឈឺចាប់ជាទីបំផុត។ គាត់បានបាត់បង់ទ្រព្យសម្បត្តិ ហើយក៏ បាត់បង់កូនៗរបស់គាត់ផងដែរ។ មិត្តភក្តិរបស់លោកយ៉ូបបានគិត អវិជ្ជមានអំពីគាត់។ ចិត្តរបស់លោកយ៉ូបបានខ្ទេចខ្ទាំជាខ្លាំង។ ប៉ុន្តែ លោកយ៉ូបមិនលះចោលសេចក្តីសង្ឃឹមដែលថា ព្រះនឹងសង្គ្រោះគាត់ នោះឡើយ។ នៅថ្ងៃដែលព្រះសង្គ្រោះគាត់នោះ គាត់នឹងបានឃើញព្រះភ័ក្ត្រនៃព្រះអង្គសង្គ្រោះជាទី ស្រឡាញ់របស់គាត់។ ចិត្តរបស់លោកយ៉ូបពោរពេញទៅដោយក្តីសង្ឃឹម ដូចជាចិត្តរបស់នាងម៉ាថា ប៉ុន្មាន ពាន់ឆ្នាំក្រោយមកទៀតផងដែរ គឺនៅពេលដែលនាងបាននិយាយទៅកាន់ព្រះយេស៊ូវថា៖ «ខ្ញុំដឹងថា នៅ ថ្ងៃចុងបំផុត កាលណាមនុស្សត្រូវរស់ពីស្លាប់ឡើងវិញ នោះប្អូនខ្ញុំម្ចាស់នឹងរស់ឡើងវិញដែរ» (យ៉ូហាន 11៖24)។ ព្រះនឹងបង្ហាញនាងម៉ាថានូវភ័ស្តុតាងដ៏មានអំណាចមួយ នៅពេលខាងមុខនេះ សម្រាប់ គោលជំនឿរបស់នាង។ ប៉ុន្តែ លោកយ៉ូបក៏ត្រូវតែតោងអោយជាប់ទៅនឹងសេចក្តីសន្យារបស់ព្រះនេះ ដោយ សេចក្តីជំនឿផងដែរ។

`តើយើងអាចរៀនជឿទុកចិត្តព្រះយ៉ាងដូចម្តេចទៅបាន នៅពេលដែលជីវិតគ្មានភាពយុត្តិធម៌នោះ?`