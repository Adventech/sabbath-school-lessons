---
title:  «ឯពួកស្លាប់របស់ឯង គេនឹងរស់»
date:  19/10/2022
---

`សូមប្រៀបធៀបខគម្ពីរអេសាយ 26៖14 ជាមួយនឹងអេសាយ26៖19។ ព្រះបានបណ្តាល អោយលោកអេសាយមានប្រសាសន៍អំពីមនុស្សដែលត្រូវស្លាប់ជារៀងរហូត និងមនុស្សដែលត្រូវទទួល ជីវិតអស់កល្បជារៀងរហូត (អេសាយ 26៖19)។ តើក្រុមទាំង2នេះខុសគ្នាយ៉ាងដូចម្តេច? (សូមអាន ខគម្ពីរម៉ាថាយ 4៖1 ផងដែរ)។`

បទគម្ពីរអេសាយ 26 បានពិពណ៌នាអំពីអ្វីដែលនឹងត្រូវកើតឡើងនាពេលអនាគត។ មនុស្ស អាក្រក់នឹងត្រូវស្លាប់ បន្ទាប់ពី «សេចក្តីស្លាប់ទី2» (វិវរណៈ 21៖8)។ សេចក្តីស្លាប់ទី2នឹងកើតឡើង បន្ទាប់ពី1000ឆ្នាំនៅស្ថានសួគ៌ គឺចាប់ផ្តើមឡើង បន្ទាប់ពីការយាងមកជាលើកទី2។ នៅពេលដែល1000ឆ្នាំចប់សព្វគ្រប់យ៉ាង ព្រះយេស៊ូវ និងរាស្ត្ររបស់ទ្រង់នឹងត្រឡប់មកឯផែនដីវិញ ជាមួយនឹងទីក្រុង បរិសុទ្ធ។ បន្ទាប់មក ព្រះយេស៊ូវនឹងដាស់មនុស្សអាក្រក់ពីស្លាប់ឡើងវិញ។ មនុស្សអាក្រក់ទាំងនេះនឹងត្រូវបំផ្លាញចោលជារៀងរហូត គឺថា៖ «គេបានស្លាប់អស់ហើយ ឥតរស់មកវិញទៀតឡើយ គេកន្លងបង់ហើយ ឥតងើបឡើងវិញទេ ដូច្នេះទ្រង់បានធ្វើទោស ហើយបំផ្លាញគេ ព្រមទាំងធ្វើឲ្យសេចក្តីនឹកចាំពីគេ សូន្យបាត់ទៅ» (អេសាយ 26៖14)។ ខនេះបានគាំទ្រសេចក្តីបង្រៀននៃព្រះគម្ពីរដែលថា វិញ្ញាណមិនអាច រស់នៅ បន្ទាប់ពីសេចក្តីស្លាប់នោះឡើយ។ ក្រោយមក ព្រះអម្ចាស់បានមានបន្ទូលប្រាប់ហោរាម៉ាឡាគី នូវពាក្យពេចន៍ដដែលនេះ យ៉ាងដូច្នេះថា៖ «ដ្បិតមើល ថ្ងៃនោះកំពុងតែមកដល់ ថ្ងៃនោះឆេះធ្លោ ដូចជាគុកភ្លើង នោះអស់ពួកអ្នកឆ្មើងឆ្មៃ ហើយនឹងអស់ពួកអ្នកដែលប្រព្រឹត្តអំពើអាក្រក់ គេនឹងដូចជាជញ្ជ្រាំង ហើយថ្ងៃដែលត្រូវមកដល់នោះ នឹងឆេះបន្សុសគេទាំងអស់ទៅ ឥតទុកឲ្យគេមានឫស ឬមែកនៅសល់ឡើយ នេះហើយ ជាព្រះបន្ទូលរបស់ព្រះយេហូវ៉ា នៃពួកពលបរិវារ» (ម៉ាឡាគី 4៖1)។

នៅពេលដែលព្រះគ្រីស្ទយាងមកជាលើកទី2នោះ មនុស្សដែលស្លាប់នៅក្នុងព្រះយេស៊ូវនឹងរស់ពីស្លាប់ឡើងវិញ។ ព្រះនឹងប្រទានរង្វាន់នៃជីវិតអស់កល្បដល់ពួកគេ។ បទគម្ពីរអេសាយ 25 បាន សំដែងប្រាប់យើងថា «ទ្រង់នឹងបំផ្លាញសេចក្តីស្លាប់ឲ្យសូន្យបាត់ទៅជាដរាប នោះព្រះអម្ចាស់យេហូវ៉ាទ្រង់នឹងជូតទឹកភ្នែកពីមុខមនុស្សទាំងអស់ ហើយទ្រង់នឹងដកសេចក្តីត្មះតិះដៀលចំពោះរាស្ត្រទ្រង់ ពីផែនដី ទាំងមូលចេញ ដ្បិតព្រះយេហូវ៉ាទ្រង់បានមានព្រះបន្ទូលដូច្នេះហើយ» (អេសាយ 25៖8)។ ក្នុងបទគម្ពីរ អេសាយ 26 យើងបានអានថា៖ «ឯពួកស្លាប់របស់ឯង គេនឹងរស់ទៀត គេនឹងរស់ឡើងវិញជាមួយនឹងសពរបស់អញ ឯងរាល់គ្នាដែលអាស្រ័យនៅក្នុងធូលីដីអើយ ចូរភ្ញាក់ឡើង ហើយច្រៀងចុះ ដ្បិតទឹកសន្សើម របស់ឯង ប្រៀបដូចជាទឹកសន្សើមពេលព្រលឹម ឯដីនឹងបញ្ចេញមនុស្សស្លាប់មក» (អេសាយ 26៖19)។ បន្ទាប់មក មនុស្សដែលរស់ពីស្លាប់ឡើងវិញ គេនឹងអង្គុយចុះនៅក្នុងពិធីជប់លៀងមួយ ជាមួយនឹងព្រះអម្ចាស់ (អេសាយ 25៖6)។ មនុស្សទាំងអស់ដែលព្រះយេស៊ូវសង្គ្រោះពីគ្រប់សម័យកាលនោះ ពួកគេនឹងអង្គុយចុះ រួមទាំងអ្នកជាទីស្រឡាញ់របស់លោកអ្នក ដែលបានជឿដល់ព្រះយេស៊ូវផងដែរ។