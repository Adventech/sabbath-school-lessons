---
title:  «ពុំអាចគេចផុតពីស្លាប់បានទេ»
date:  17/10/2022
---

`សូមអានបទគម្ពីរទំនុកដំកើង 49។ តើហេតុអ្វីបានជាអ្នកសរសេរបទគម្ពីរទំនុកដំកើង 49 ប្រាកដម្ល៉េះថា ព្រះនឹងប្រោសអោយគាត់រស់ពីស្លាប់ឡើងវិញ នៅពេលដែលទ្រង់យាងមកជាលើកទី2 នោះ? សូមប្រៀបធៀបសេចក្តីជំនឿនៃអ្នកសរសេរបទគម្ពីរគម្ពីរទំនុកដំកើងនេះ ជាមួយនឹងមនុស្សស្លាប់ ដែលគ្មានសេចក្តីសង្ឃឹមថា ពួកគេនឹងបានរស់ឡើងវិញម្តងទៀតនោះ។ តើពួកគេខុសពីគ្នាយ៉ាងដូចម្តេច ដែរ?`

បទគម្ពីរទំនុកដំកើង 49 បានពិពណ៌នាអំពីពួកមនុស្សល្ងីល្ងឺ ដែល «ទុកចិត្តនឹងរបស់ទ្រព្យខ្លួន ហើយអួតអាងពីទ្រព្យសម្បត្តិដ៏មានជាបរិបូរ» (ទំនុកដំកើង 49៖6) របស់ពួកគេនោះ។ ពួកគេក៏បាន ដាក់ឈ្មោះ «ស្រុក តាមឈ្មោះរបស់ខ្លួនដែរ» (ទំនុកដំកើង 49៖11)។ ពួកគេគ្រាន់តែរស់ ដើម្បីអោយ ខ្លួនពួកគេមានទ្រព្យ និងមានកេរ្តិ៍ឈ្មោះប៉ុណ្ណោះ។ ពួកគេបានបញ្ចេញឥរិយាបថ ហាក់ដូចជាលំនៅ និង ភាពរុងរឿងរបស់ពួកគេនៅស្ថិតស្ថេរជារៀងរហូតអ៊ីចឹង (ទំនុកដំកើង 49៖11, 17, 18)។

ប៉ុន្តែ ពួកមនុស្សល្ងីល្ងឺបានភ្លេចថា កេរ្តិ៍ឈ្មោះ និងជីវិតរបស់ពួកគេនឹងត្រូវបញ្ចប់ទៅ។ មនុស្ស ទាំងនេះនឹងស្លាប់ទៅ ដូចជាសត្វតិរច្ឆាន ដែលត្រូវវិនាសវិញ (ទំនុកដំកើង 49៖12)។ «គេដូចជាហ្វូង សត្វដែលដំរង់ទៅឯទីស្លាប់ សេចក្តីស្លាប់នឹងស៊ីគេ ហើយមនុស្សទៀងត្រង់នឹងជាន់ឈ្លីគេតាំងពីព្រលឹម រូបល្អរបស់គេនឹងត្រូវសូន្យទៅ នៅស្ថានឃុំព្រលឹងមនុស្សស្លាប់ ឥតមានទីអាស្រ័យឡើយ» (ទំនុកដំកើង 49៖14)។

ជាច្រើនរយឆ្នាំមុន លោកយ៉ូបបានមានប្រសាសន៍អំពីចំណុចដដែលនេះ យ៉ាងដូច្នេះថា៖ «ទូល-បង្គំបានចេញពីផ្ទៃម្តាយមកដោយខ្លួនទទេ ហើយនឹងត្រឡប់ទៅវិញដោយទទេដែរ» (យ៉ូប 1៖21; ធីម៉ូថេ ទី1 6៖7)។ អ្នកសរសេរបទគម្ពីរទំនុកដំកើង 49 បានមានប្រសាសន៍ថា ទាំងអ្នកមានប្រាជ្ញា និងមនុស្ស ល្ងីល្ងឺនឹងត្រូវស្លាប់ទៅ ហើយទ្រព្យសម្បត្តិរបស់ពួកគេនឹងបានទៅអ្នកដទៃវិញ (ទំនុកដំកើង49៖10)។

ប៉ុន្តែ រវាងអ្នកមានប្រាជ្ញា និងមនុស្សល្ងីល្ងឺនោះ មានចំណុចខុសពីគ្នាដ៏ធំមួយ។ មនុស្សល្ងីល្ងឺនឹង ត្រូវស្លាប់ទៅ ប៉ុន្តែ គេគ្មានសេចក្តីសង្ឃឹមឡើយ។ គេរស់សម្រាប់តែជីវិតនេះប៉ុណ្ណោះ។ គេបានព្យាយាម ស្វែងរកកេរ្តិ៍ឈ្មោះរបស់គេ តាមរយៈទ្រព្យសម្បត្តិ និងភាពជោគជ័យរបស់គេ។ រីឯមនុស្សមានប្រាជ្ញាវិញ គេបានក្រឡេកមើលហួសពីសេចក្តីស្លាប់វិញ។ គេបានសម្លឹងឃើញរង្វាន់ ដែលព្រះបានសន្យានឹងគេ (ពេត្រុសទី1 1៖4)។ នេះហើយជាមូលហេតុដែលនាំអោយអ្នកសរសេរបទគម្ពីរទំនុកដំកើង 49 មាន ប្រសាសន៍ថា «ប៉ុន្តែព្រះទ្រង់នឹងលោះព្រលឹងខ្ញុំ ឲ្យរួចពីអំណាចនៃស្ថានឃុំព្រលឹងមនុស្សស្លាប់នោះវិញ ដ្បិតទ្រង់នឹងទទួលខ្ញុំទុក» (ទំនុកដំកើង 49៖15)។

អ្នកសរសេរបទគម្ពីរទំនុកដំកើង 49 មិនបានផ្តល់យោបល់ថា នៅពេលដែលគាត់ស្លាប់ទៅ វិញ្ញាណរបស់គាត់នឹងហោះទៅឯស្ថានសួគ៌ភ្លាមៗនោះទេ។ អ្នកសរសេរចង់ប្រាប់ថា គាត់នឹងមិនស្នាក់នៅ ក្នុងផ្នូរជារៀងរហូតនោះឡើយ។ នឹងមានពេលវេលាមួយ នៅពេលដែលព្រះនឹងសង្គ្រោះគាត់ពីស្លាប់ឡើង វិញ។ បន្ទាប់មក ព្រះនឹងលើកគាត់ទៅឯស្ថានសួគ៌។ បទគម្ពីរទំនុកដំកើង 49 បានផ្តល់សេចក្តីសង្ឃឹម ដល់យើង តាមរយៈការរស់ឡើងវិញ។ នោះគឺជាពេលដែលព្រះនឹងប្រោសរាស្ត្ររបស់ទ្រង់អោយរស់ពីស្លាប់ឡើងវិញ។ នៅពេលនោះ អ្នកមានប្រាជ្ញានឹងទទួលបានរង្វាន់ច្រើនជាងមនុស្សល្ងីល្ងឺបានទទួល នៅ ក្នុងជីវិតដ៏ខ្លីនេះ របស់ពួកគេទៅទៀត។

`តើលោកអ្នកបានឃើញកំហុសនៃមនុស្ស ដែលជឿទុកចិត្តទៅលើទ្រព្យសម្បត្តិ និងភាពជោគជ័យ នេះ តាមវិធីណាខ្លះ? តើការសម្លឹងទៅឯឈើឆ្កាងរបស់លោកអ្នក អាចការពារលោកអ្នកកុំអោយធ្វើកំហុស ដូចគ្នានេះដោយរបៀបណា?`