---
title:  ស្មរបន្ទាល់ដ៏ក្លាហានម្នាក់
date:  09/12/2022
---

នៅដើមឆមាស មិត្តរួមថ្នាក់ម្នាក់នៅក្នុងសាកលវិទ្យាល័យបានសួរនាងសាន់ដ្រា (Sandra) ថា គាត់អាចថតកំណត់ត្រាមេរៀនរបស់នាងជាមួយនឹងទូរស័ព្ទដៃរបស់គាត់បានដែរឬទេ។ គាត់បាន និយាយថា «ខ្ញុំឃើញអ្នកកំពុងតែកត់ជាភាសាអង់គ្លេស ហើយខ្ញុំចង់ស្ថាបនាភាសាអង់គ្លេសរបស់ខ្ញុំផងដែរ»។ សាកលវិទ្យាល័យនៅក្នុងមជ្ឈិមបូព៌ាពុំមានថ្នាក់បង្រៀនភាសាអង់គ្លេសនោះទេ។ ដោយឡែក ភាសាអង់គ្លេសគឺជាភាសាដើមរបស់នាងសាន់ដ្រា ដូច្នេះ ការសរសេរជាភាសាអង់គ្លេសងាយស្រួលជាង សម្រាប់នាង។ នាងសាន់ដ្រាហុចសៀវភៅកំណត់ត្រារបស់នាងទៅអោយគាត់ ដោយនិយាយថា «ណេះ យកទៅ»។ នៅថ្ងៃបន្ទាប់ មិត្តរួមថ្នាក់សូមអនុញ្ញាតថតកំណត់ត្រាម្តងទៀត។ បន្ទាប់ពីមិត្តរួមថ្នាក់សូមថត រូបជាច្រើនថ្ងៃជាប់ៗគ្នានោះ នាងសាន់ដ្រាបានសម្រេចចិត្តថា នឹងសរសេរកំណត់ត្រារបស់នាងជាមួយនឹងចេតនាមួយទៀត។ នាងបានសម្រេចចិត្តថា នឹងសរសេរខគម្ពីរដែលនាងពេញចិត្តនៅខាងក្រោមទំព័រ នៃសៀវភៅកំណត់ត្រារបស់នាង។ ទោះជាយ៉ាងនេះក្តី នៅពេលដែលមិត្តរួមថ្នាក់របស់នាងសូមថតរូបដូចសព្វដងនោះ នាងក៏បានចាប់ផ្តើមមានអារម្មណ៍ក្រែងចិត្ត។ នាងបានព្រួយបារម្ភថា គាត់អាចនឹងមើល ខគម្ពីរទាំងនោះ ហើយគាត់នឹងឈប់សូមនាងទៀត។ នាងបានអធិស្ឋានទូលសូមអោយព្រះប្រើខគម្ពីរ ទាំងនេះសម្រាប់តម្កើងសិរីល្អរបស់ទ្រង់ផង។

ជាដំបូង មិត្តរួមថ្នាក់មិនបានចាប់អារម្មណ៍ទៅនឹងខគម្ពីរទាំងនេះឡើយ។ ប៉ុន្តែ 2ថ្ងៃក្រោយមក គាត់បានដឹងថា កំណត់ត្រាទាំងនោះក៏មានទាំងព័ត៌មានដែលគ្រូមិនបានបង្រៀននៅក្នុងថ្នាក់រៀនផងដែរ។ គាត់បានដើរទៅរកនាង រួចចង្អុលទៅកាន់ខនៅក្រោមទំព័រនោះ។ រួចសួរថា «តើនេះគឺជាខមក ពីព្រះគម្ពីរឬ?»។ នាងសាន់ដ្រាបានឆ្លើយថា «ចាស» ទាំងច្របូកច្របល់នៅក្នុងចិត្ត មិនដឹងថា នឹងត្រូវ បកស្រាយយ៉ាងណាទេ។ មិត្តរួមថ្នាក់ម្នាក់នោះបានឈប់ត្រឹង។ បន្ទាប់មក គាត់បានសួរថា «តើនេះជា របៀបដែលអ្នកលើកទឹកចិត្តខ្លួនឯងឬ?»។ នាងសាន់ដ្រាបានញញឹមទាំងធូរចិត្ត។ នាងបាននិយាយថា «មែនហើយ ខ្ញុំសរសេរខដែលខ្ញុំចូលចិត្តនៅក្នុងសៀវភៅសរសេររបស់ខ្ញុំ ខទាំងនេះតែងតែជួយ និងមាន ប្រយោជន៍សម្រាប់ជីវិតរបស់ខ្ញុំជានិច្ច»។

បន្ទាប់ពីថ្ងៃនោះមក មិត្តរួមថ្នាក់ម្នាក់នោះបានសួរនាងសាន់ដ្រានូវសំណួរជាច្រើនទាក់ទងទៅ នឹងសាសនា ហើយនិងគោលជំនឿរបស់នាង។ ខណៈពេលដែលពួកគេកំពុងតែសិក្សានៅឯសាកល វិទ្យាល័យជាមួយនឹងគ្នានោះ គាត់ក៏បានដឹងអំពីគោលជំនឿនៃព្រះវិហារសេវេនដេយអាត់វេនទីស្ទផង ដែរ។ នៅចុងបញ្ចប់នៃឆមាស គាត់បានសូមថតរូបសៀវភៅសរសេរទាំងអស់របស់នាងសាន់ដ្រា ដែល មានពេញទៅដោយខគម្ពីរ។ គាត់មានបំណងចង់ចែករំលែកកំណត់ត្រានេះជាមួយបងប្អូនរបស់គាត់ដែរ។

ទោះបីជានាងសាន់ដ្រាមិនបានសិក្សាជាមួយគាត់ទៀតក៏ដោយ ក៏អ្នកទាំងពីរនៅតែទាក់ទងគ្នា ហើយគាត់តែងតែសុំយោបល់ពីនាងជានិច្ច។ នាងក៏បានអធិស្ឋានជូនគាត់ បងប្អូនរបស់គាត់ និងក្រុមគ្រួសារ របស់គាត់ផងដែរ។ នាងអរគុណដល់ព្រះដែលបានផ្ដល់ភាពក្លាហាន ដល់នាងក្នុងការសរសេរខគម្ពីរទាំងនេះនៅខាងក្រោមទំព័រនៃសៀវភៅ កំណត់ត្រារបស់នាង។