---
title:  រស់នៅជាមួយនឹងព្រះ
date:  27/12/2022
---

ព្រះគម្ពីរបានសំដែងថា ព្រះ «ទ្រង់គង់នៅក្នុងពន្លឺដែលរកចូលទៅជិតមិនបាន» (ធីម៉ូថេទី1 6៖16)។ ហើយក៏ «គ្មានអ្នកណាដែលឃើញព្រះ» ដែរ (យ៉ូហាន 1៖18; សូមអានខគម្ពីរយ៉ូហានទី1 4៖12)។ តើខទាំងនេះមានន័យថា រាស្ត្រសំណល់នៅស្ថានសួគ៌មិនអាចឃើញព្រះវរបិតានោះទេ មែន ទេ? ទេ មិនមែនដូច្នោះឡើយ។ បន្ទាប់ពីមនុស្សលោកបានធ្លាក់ទៅក្នុងអំពើបាបរួចមក ពួកគេមិនអាចឃើញព្រះមុខទល់នឹងមុខបានឡើយ។ ខជាច្រើននៅក្នុងព្រះគម្ពីរបានបង្ហាញយើងថា រាស្ត្ររបស់ព្រះនឹង បានឃើញព្រះនៅឯស្ថានសួគ៌។

`សូមអានខគម្ពីរម៉ាថាយ5៖8; យ៉ូហានទី1 3៖2,3 និងវិវរណៈ 22៖3, 4។ តើខទាំងនេះ បានបង្ហាញប្រាប់យើងយ៉ាងដូចម្តេច អំពីព្រះពរដ៏អស្ចារ្យ ដែលយើងនឹងទទួលបាន នៅពេលដែលយើង បានឃើញព្រះនោះ?`

អ្នកសរសេរព្រះគម្ពីរ ដែលបានសរសេរថា «គ្មានអ្នកណាដែលឃើញព្រះ» (យ៉ូហាន 1៖18) នោះ ក៏បានប្រកាសផងដែរថា «ដ្បិតទ្រង់យ៉ាងណា នោះយើងនឹងឃើញទ្រង់យ៉ាងនោះឯង» (យ៉ូហាន ទី1 3៖2 សូមអានខ3ផងដែរ)។ យើងនឹងបាន «ឃើញព្រះភក្ត្រទ្រង់» (វិវរណៈ 22៖4; សូមអាន ខ3ផងដែរ)។ អ្នកប្រាជ្ញខ្លះខាងឯព្រះគម្ពីរបានជជែកវែកញែកអំពីបុគ្គល ដែលលោកយ៉ូហានកំពុងតែ ពិពណ៌នានេះ៖ តើបុគ្គលម្នាក់នេះជាព្រះវរបិតា ឬក៏ព្រះយេស៊ូវដ៏ជាព្រះរាជបុត្រា? ប៉ុន្តែ ព្រះយេស៊ូវបាន ជួយយើងដឹងថា យើងនឹងបានឃើញព្រះភ័ក្ត្រនៃព្រះវរបិតា ដោយទ្រង់បានមានបន្ទូលថា៖ «មានពរហើយ អស់អ្នកដែលមានចិត្តបរិសុទ្ធ ដ្បិតអ្នកទាំងនោះនឹងបានឃើញព្រះ» (ម៉ាថាយ 5៖8)។ រាស្ត្ររបស់ព្រះ នឹងថ្វាយបង្គំទ្រង់នៅក្នុងរោងឧបោសថរបស់ទ្រង់នៅស្ថានសួគ៌។ ព្រះពរនេះគឺជាអំណោយទានដ៏អស្ចារ្យ មួយសម្រាប់រាស្ត្ររបស់ព្រះ។ ព្រះពរដ៏អស្ចារ្យជាទីបំផុតនោះគឺ រាស្ត្ររបស់ព្រះក៏នឹងបានឃើញព្រះភ័ក្ត្រ របស់ទ្រង់ផងដែរ។

«រាស្ត្ររបស់ព្រះនឹងទទួលបានព្រះពរ ដោយសារតែពួកគេបានសន្ទនាជាមួយនឹងព្រះវរបិតា ហើយនិងព្រះរាជបុត្រា មុខទល់នឹងមុខ។ ‘ដ្បិតឥឡូវនេះ យើងមើលឃើញបែបស្រអាប់ ដូចជាដោយសារ កញ្ចក់ តែនៅវេលានោះ នឹងឃើញ [ទ្រង់] មុខទល់នឹងមុខ’ (កូរិនថូសទី1 13៖12) វិញ។ ឥឡូវនេះ យើងអាចឃើញត្រឹមតែផ្នែកដ៏តូចមួយរបស់ព្រះ និងសេចក្តីស្រឡាញ់របស់ទ្រង់តាមរយៈធម្មជាតិ និងតាមរយៈការព្រះទ័យទុកដាក់របស់ទ្រង់ចំពោះយើងប៉ុណ្ណោះ។ យើងនឹងឈរនៅមុខទ្រង់។ យើងនឹងសម្លឹងមើលព្រះភ័ក្ត្ររបស់ទ្រង់ ដែលភ្លឺចែងចាំងដូចជាពន្លឺអ៊ីចឹង»។ ដកស្រង់ពី Ellen G. White, The Great Controversy, pages 676, 677, adapted។

`តើសព្វថ្ងៃនេះ លោកអ្នកបានឃើញខមួយចំនួន ដែលបានចែងអំពីទំនាក់ទំនងរវាងចិត្តបរិសុទ្ធ របស់យើង ហើយនិងការដែលឃើញបានព្រះដែរឬទេ? យើងត្រូវតែមានចិត្តបរិសុទ្ធជាមុនសិន ទើបយើង អាចឃើញព្រះ។ «អស់អ្នកណាដែលមានសេចក្តីសង្ឃឹមយ៉ាងនេះដល់ទ្រង់ នោះក៏តែងជម្រះសំអាតចិត្តខ្លួន ឲ្យ ដូចទ្រង់ដែលស្អាតដែរ» (យ៉ូហានទី1 3៖3)។ តើខទាំងនេះបានបង្ហាញសេចក្តីពិតនៃព្រះគម្ពីរអ្វីដល់ យើង? ពួកគេបានបង្ហាញយើងថា ឥឡូវនេះ ព្រះត្រូវតែផ្លាស់ប្តូរយើង ដើម្បីអោយបានត្រៀមខ្លួនជាស្រេច សម្រាប់នគរស្ថានសួគ៌។`