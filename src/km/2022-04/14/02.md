---
title:  ផ្ទៃមេឃ និងផែនដីថ្មី
date:  25/12/2022
---

ពួកអ្នកប្រាជ្ញនៃសាសន៍ក្រេកនៅក្នុងសម័យព្រះគម្ពីរបានបង្រៀនថា អ្វីដែលពាក់ព័ន្ធនឹងរូបកាយ នោះ តែងតែអាក្រក់ជានិច្ច។ មានតែព្រលឹង (វិញ្ញាណ) ទេ ដែលនៅល្អ។ ដូច្នេះ ពួកសាសន៍ក្រេកពិបាក នឹងទទួលយកនូវគោលគំនិតដែលថា មានមនុស្សពិតនៅក្នុងស្ថានសួគ៌នោះណាស់។ ប្រសិនបើស្ថានសួគ៌ មានពិតមែននោះ ពួកក្រេកច្បាស់ជាគិតថា គ្មានចំណែកនៃរូបកាយដែលអាចរស់នៅទីនោះបាននោះទេ។ ព្រះគម្ពីរមិនបានយល់ស្របជាមួយនឹងពួកអ្នកប្រាជ្ញសាសន៍ក្រេកទាំងនេះឡើយ។ ស្ថានសួគ៌គឺជាកន្លែង មួយ ដែលមានមនុស្សពិតជាមួយនឹងរូបកាយពិតរស់នៅទីនោះ។ អំពើបាបមិនអាចកំណត់ជីវិតនៃមនុស្ស នៅទីនោះបាននោះទេ។ ដូច្នេះ នៅទីនោះ គ្មានអ្នកណាម្នាក់ដែលឈឺ ឬស្លាប់នោះឡើយ។

`សូមអានខគម្ពីរអេសាយ 65៖17-25; អេសាយ 66៖22, 23; ពេត្រុសទី2 3៖1 និង វិវរណៈ 21៖1-5។ តើខទាំងនេះបានសន្យានឹងយើងយ៉ាងដូចម្តេចដែរ?`

កណ្ឌគម្ពីរអេសាយបានបង្ហាញយើងអំពីរូបភាពកាលពីមុនដ៏គួរអោយចាប់អារម្មណ៍មួយ។ នេះ មិនមែនជារូបភាពនៃអ្វីដែលបានកើតឡើងនោះទេ។ រូបភាពនេះគឺជាអ្វីដែលព្រះចង់បាន សម្រាប់រាស្ត្រ របស់ទ្រង់។ គួរអោយសោកស្តាយណាស់ ដែលអ្វីៗគ្រប់យ៉ាងមិនបានកើតឡើងបែបនេះឡើយ។ សាសន៍ អ៊ីស្រាអែលមិនរក្សាសេចក្តីសញ្ញារបស់ពួកគេជាមួយនឹងព្រះនោះឡើយ (អេសាយ 65៖17-25; អេសាយ 66៖22, 23; សូមប្រៀបធៀបជាមួយនឹងបទគម្ពីរចោទិយកថា 28)។

«ព្រះបានប្រទានរង្វាន់ដ៏ពិសេសមួយដល់រាស្ត្រសំណល់របស់ទ្រង់។ រង្វាន់នេះនឹងក្លាយទៅជារបស់ពួកគេជារៀងរហូត។ ព្រះគម្ពីរបានហៅរង្វាន់នេះថាជា ‘ស្រុក1ដ៏ប្រសើរ’ វិញ (ហេព្រើរ 11៖14; សូមអានខ 14-16)។ នៅទីនោះ ព្រះដែលជាអ្នកគង្វាលនៃស្ថានសួគ៌នឹងនាំរាស្ត្ររបស់ទ្រង់ទៅកាន់ប្រភពទឹក។ ទឹករស់នឹងហូរចេញពីប្រភពទឹកទាំងនេះ។ ដើមនៃជីវិតនឹងផ្លែជារៀងរាល់ខែ។ ហើយ ស្លឹកនៃដើមនេះក៏សម្រាប់ជួយព្យាបាលដល់រាស្ត្ររបស់ព្រះផងដែរ។ នៅក្នុងស្រុកនេះ មានស្ទឹងជាច្រើន ហូរកាត់។ ទឹកស្ទឹងទាំងនោះថ្លាឈ្វេង រហូតដល់យើងមើលធ្លុះ។ នៅជាប់នឹងស្ទឹងទាំងនោះ អមដោយ ដើម ឈើបក់រវេចៗ។ ដើមឈើទាំងនោះក៏បានបាំងពីលើផ្លូវធំ និងផ្លូវតូច ដែលព្រះបានបង្កើតឡើង សម្រាប់ អោយរាស្ត្ររបស់ទ្រង់ដើរឆ្លងកាត់ផងដែរ។ ទីទំនាបនៅក្នុងស្រុកនេះ ពេញទៅដោយភ្នំយ៉ាងស្រស់ស្អាត។ ព្រះបានបង្កើតភ្នំខ្ពស់។ ហើយនៅក្រោមភ្នំទាំងនោះ ក៏ទីទំនាបប្រកបទៅដោយភាពស្ងប់ស្ងាត់។ រាស្ត្រ របស់ព្រះនឹងរកទីលំនៅមួយ នៅតាមដងស្ទឹងទាំងនោះ។ រាស្ត្ររបស់ព្រះមិនមែនជាអ្នកស្រុកក្រៅ និង ជាអ្នកសាត់ព្រាត់ទៀតឡើយ»។ ដកស្រង់ពី Ellen G. White, The Great Controversy, page 675, adapted។

គួរអោយសោកស្តាយណាស់ ដែលអ្នកកវីល្បីៗជាច្រើនមិនបានជឿទៅលើព្រះ។ ដូច្នេះ ពួកគេបានទទួលសេចក្តីសង្ឃឹមនៃជីវិតអស់កល្បនោះទេ។ បើគ្មានសេចក្តីសង្ឃឹមនេះទេ ពួកគេមិនអាចយល់ អំពីមូលហេតុដែលមនុស្សលោកត្រូវរស់នៅលើផែនដីនេះឡើយ។ ពួកគេបានគិតថា គ្មានទេ ជីវិតនាពេល អនាគតជាមួយនឹងព្រះ បន្ទាប់ពីមនុស្សលោកស្លាប់ទៅនោះ។ ទន្ទឹមគ្នានេះ ពួកគេក៏ត្រូវមួយចំណុចផង ដែរ។ គឺថា ជីវិតដែលគ្មានសេចក្តីសង្ឃឹមនោះ គឺប្រៀបដូចជាជីវិតមួយដែលគ្មានផែនការច្បាស់លាស់អ៊ីចឹង។ តើយើងអាចប្រើចំណុចនេះ ដើម្បីណែនាំអ្នកដទៃ អំពីព្រះ ហើយនិងព្រះយេស៊ូវនោះដោយរបៀប ណាដែរ? សូមយកចម្លើយរបស់លោកអ្នកទៅពិភាក្សានៅក្នុងថ្នាក់សប្បាតហ៍ស្គូលផងចុះ។