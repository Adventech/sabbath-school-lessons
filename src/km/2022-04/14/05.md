---
title:  គ្មានសេចក្តីស្លាប់ និងការយំសោកទៀតឡើយ
date:  28/12/2022
---

យើងបានឃើញរួចមកហើយថា ការបង្រៀនថា ព្រលឹងមិនចេះស្លាប់នោះ គឺជាបង្រៀនខុស ឆ្គងមួយ។ គោលគំនិតដែលថា ព្រលឹងត្រូវរងទុក្ខជារៀងរហូតនៅក្នុងភ្លើងនរកជារឿងរហូតនោះ ក៏មិន ស្របជាមួយនឹងសេចក្តីពិតនៃព្រះគម្ពីរផងដែរ។ នៅលើផែនដីថ្មី «គ្មានសេចក្តីស្លាប់ ឬសេចក្តីសោកសង្រេង ឬសេចក្តីយំទួញ ឬទុក្ខលំបាកណាទៀតឡើយ» (វិវរណៈ 21៖4)។ ប៉ុន្តែ តើយ៉ាងណាទៅវិញ ប្រសិនបើគេជឿថា ស្ថាននរកគឺជាទីកន្លែងមួយ ដែលព្រលឹងនឹងឆេះជារៀងរហូតវិញនោះ? ប្រសិនរឿង ជាការពិតមែននោះ «ការស្លាប់ជាលើកទី2» មិនបានបំផ្លាញអំពើបាប និងពួកបាបជននោះទេ។ អាក្រក់ ជាងនេះទៅទៀតនោះ គឺថា «ការស្លាប់ជាលើកទី2» នេះ នឹងបានដូចជាគុកមួយ ឃុំមនុស្សអាក្រក់ ដែល ត្រូវឆេះជារៀងរហូតអ៊ីចឹង។ ពួកគេនឹងនៅតែយំសោកជារៀងរហូត។ រីឯស្ថានសួគ៌វិញនោះ ក៏មិនបាន បង្កើតជាថ្មីម្តងទៀតដែរ។ ប៉ុន្តែ សូមសរសើរតម្កើងដល់ព្រះ ដែលព្រះគម្ពីរបានបង្រៀនយើងខុសពីនេះ។

`សូមអានខគម្ពីរអេសាយ25៖8; វិវរណៈ 7៖17 និងវិវរណៈ 21៖4។ តើខទាំងនេះអាច កំសាន្តចិត្ត និងផ្តល់ក្តីសង្ឃឹមដល់យើង ចំពោះបញ្ហា និងការរងទុក្ខរបស់យើងនៅក្នុងជីវិតនេះដោយ របៀបណា?`

ជីវិតអាចជួបនឹងការពិបាក។ យុត្តិធម៌ក៏គ្មានជានិច្ចដែរ។ មនុស្សខ្លះដែលយើងស្រឡាញ់នោះ ក៏អាចនឹងស្លាប់បានដែរ។ អ្នកដទៃទៀតអាចធ្វើអោយយើងលង់ស្រឡាញ់ពួកគេ។ បន្ទាប់មក ពួកគេ នឹងដើរចេញពីយើងទៅ ធ្វើដូចជាគេមិនស្គាល់យើងអ៊ីចឹង។ បទពិសោធន៍ទាំងនេះឈឺចាប់ជាទីបំផុត។ នៅពេលដែលចិត្តរបស់យើងខ្ទេចខ្ទាំនោះ យើងអាចនឹងលែងចង់រស់បន្តទៅទៀត។ ប៉ុន្តែ ព្រះតែងតែត្រៀមជួតទឹកភ្នែកយើងជានិច្ច។ យើងអាចនឹងស្រក់ទឹកភ្នែកម្តងហើយម្តងទៀត រហូតទាល់តែព្រះយេស៊ូវ យាងមក។ ប៉ុន្តែ យើងមានសេចក្តីសន្យាមួយដែលថា សេចក្តីឈឺចាប់ សេចក្តីយំសោក និងសេចក្តីស្លាប់ នឹងត្រូវវិនាសអស់ទៅ (វិវរណៈ 21៖1-5)។

យើងអាចជឿទុកចិត្តព្រះបាន នៅក្នុងកិច្ចការចុងក្រោយរបស់ទ្រង់ជាចៅក្រម។ ព្រះទ្រង់នឹង យុត្តិធម៌។ ទ្រង់នឹងជំនុំជម្រះមនុស្សម្នាក់ៗ ដោយក្តីស្រឡាញ់។ អ្នកជាទីស្រឡាញ់ទាំងអស់របស់យើង ដែលបានស្លាប់នៅក្នុងព្រះយេស៊ូវនោះ ពួកគេនឹងបានរស់ពីស្លាប់ឡើងវិញ។ ហើយយើងនឹងបានរស់នៅរួមគ្នាជាមួយនឹងព្រះជារៀងរហូតតទៅ។ រីឯអ្នកបាត់បង់ ដែលមិនបានទទួលអំណោយទាននៃជីវិត អស់កល្បនេះ នឹងស្លាប់ជារៀងរហូត។ ព្រះនឹងមិនបង្ខំអោយពួកគេរស់នៅឯស្ថានសួគ៌ ឬឆេះនៅក្នុងស្ថាននរកឆេះជារៀងរហូតនោះឡើយ។ ពួកមនុស្សអាក្រក់នឹងស្អប់ស្ថានសួគ៌ បើទោះបីជាព្រះមិនបាន បង្ខំពួកគេក៏ដោយ។ យើងបានទទួលនូវការកំសាន្តចិត្ត ដោយសារតែយើងបានដឹងថា ព្រះទ្រង់យុត្តិធម៌ នៅក្នុងការសម្រេចព្រះទ័យរបស់ទ្រង់ជាលើកចុងក្រោយ។ នៅពេលដែលព្រះបំផ្លាញសេចក្តីស្លាប់ជារៀងរហូតនោះ យើងនឹងបន្លឺសំឡេង ទាំងអំណរថា៖ «សេចក្តីជ័យជំនះបានលេបសេចក្តីស្លាប់បាត់ហើយ» (កូរិនថូសទី1 15៖54; សូមអានខ55ផងដែរ)។

ព្រះអម្ចាស់បានសន្យាថា នៅក្នុងផ្ទៃមេឃថ្មី និងផែនដីថ្មីនេះ «របស់ពីមុនៗ នោះនឹងគ្មានអ្នក ណានឹងចាំទៀត ក៏មិនដែលចូលក្នុងគំនិតឡើយ» (អេសាយ 65៖17)។ ខនេះពុំមានន័យថា យើង នឹងបាត់បង់ការចងចាំនោះឡើយ។ លោកអេសាយកំពុងតែប្រាប់យើងថា អតីតកាលនឹងមិនចូលមកក្នុងសេចក្តីអំណររបស់យើងទៀតឡើយ។