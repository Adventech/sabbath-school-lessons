---
title:  1000ឆ្នាំនៅស្ថានសួគ៌
date:  20/12/2022
---

ព្រះគម្ពីរបានបង្ហាញប្រាប់យើងអំពីរឿង3យ៉ាងដែលនឹងត្រូវកើតឡើង បន្ទាប់ពីការយាងមក វិញជាលើកទី2។ (1) ព្រះយេស៊ូវនឹងប្រោសរាស្ត្ររបស់ទ្រង់អោយរស់ពីស្លាប់ឡើងវិញ។ បន្ទាប់មក មនុស្សទាំងនេះ ហើយនិងរាស្ត្ររបស់ព្រះដែលនៅមានជីវិតនៅលើផែនដីនេះ ពួកគេនឹង «បានជួបជុំនឹងព្រះអម្ចាស់នៅនាអាកាស» (ថែស្សាឡូនីចទី1 4៖16, 17)។ (2) ព្រះយេស៊ូវនឹងយកពួកគេទៅស្ថានសួគ៌រយៈពេល1000ឆ្នាំ។ ពួកគេនឹងរស់នៅក្នុងលំនៅ ដែលព្រះយេស៊ូវបានបង្កើតសម្រាប់ពួកគេ (យ៉ូហាន 14៖1-3)។ នៅស្ថានសួគ៌ រាស្ត្ររបស់ព្រះនឹងអង្គុយនៅលើបល្ល័ង្កនៅស្ថានសួគ៌ ហើយក៏ធ្វើជាមេដឹកនាំជាមួយនឹងព្រះយេស៊ូវនៅក្នុងរយៈពេល1000ឆ្នាំនោះផង។ ក្នុងអំឡុងនៃគ្រានេះ ផែនដី បានខូច ហើយក៏នៅទទេដែរ (យេរេមា 4៖23)។ (3) បន្ទាប់ពី1000ឆ្នាំរួចមក ព្រះយេស៊ូវនឹងនាំទីក្រុងយេរូសាឡិមថ្មីមកកាន់ផែនដីនេះ។ ក្រុងដ៏បរិសុទ្ធនេះនឹងក្លាយទៅជាលំនៅថ្មីសម្រាប់រាស្ត្ររបស់ ព្រះ (វិវរណៈ 21៖1-3)។ រាស្ត្ររបស់ព្រះនឹងរស់នៅលើផែនដីនេះជារៀងរហូត។

`សូមអានខគម្ពីរកូរិនថូសទី1 6៖2, 3 និងវិវរណៈ 20៖4-6, 11-13។ ខទាំងនេះបានសំដែងអំពីកិច្ចការរបស់ព្រះជាចៅក្រមនៅក្នុងអំឡុង1000ឆ្នាំនៅស្ថានសួគ៌។ តើហេតុអ្វីបានជារាស្ត្ររបស់ព្រះត្រូវជួយដល់កិច្ចការចៅក្រមរបស់ទ្រង់នៅស្ថានសួគ៌ នៅក្នុងអំឡុងពេល1000ឆ្នាំយ៉ាងដូច្នេះ?`

កិច្ចការរបស់ព្រះជាចៅក្រម នៅក្នុងអំឡុងពេល1000ឆ្នាំនេះ នឹងបង្ហាញអំពីសេចក្តីពិតនៃព្រះគម្ពីរ4យ៉ាង៖ (1) ការសម្រេចព្រះទ័យរបស់ទ្រង់សុទ្ធតែយុត្តិធម៌ទាំងអស់។ (2) ព្រះបានប្រទានរង្វាន់ ដ៏ត្រឹមត្រូវមួយដល់មនុស្សគ្រប់គ្នា។ (3) ការដាក់ទោសរបស់ទ្រង់គឺយុត្តិធម៌។ (4) ព្រះបានបង្ហាញថា មនុស្សលោកដែលបានសង្គ្រោះទាំងនេះអាចជឿទុកចិត្តអោយចូលទៅរស់នៅក្នុងស្ថានសួគ៌បាន។ ពួកគេ មិនធ្វើបាបម្តងទៀតឡើយ។ នៅក្នុងការស្វែងរករាស្ត្ររបស់ទ្រង់ដោយផ្ចិតផ្ចង់ មុនពេលដែលទ្រង់យាង មកជាលើកទី2នេះ មានតែអ្នកដែលរស់នៅឯស្ថានសួគ៌ប៉ុណ្ណោះ ដែលអាចជួយដល់ព្រះនៅក្នុងកិច្ចការ ចៅក្រមរបស់ទ្រង់ (ដានីយ៉ែល 7៖9, 10)។ ប៉ុន្តែ ក្នុងអំឡុងពេល1000ឆ្នាំ រាស្ត្រសំណល់របស់ព្រះ ក៏នឹងជួយដល់កិច្ចការរបស់ទ្រង់ផងដែរ។ ពួកគេនឹងជួយព្រះជំនុំជម្រះពួកទេវតាអាក្រក់ និងពួកមនុស្ស អាក្រក់ដែលបានស្លាប់ទៅនោះ (កូរិនថូសទី1 6៖3; យូដា 1៖6; វិវរណៈ 20៖4-6)។

ការជំនុំជម្រះមុនការយាងមកជាលើកទី2បានចាប់ផ្តើមឡើងនៅក្នុងឆ្នាំ1844។ យើងបាន ដឹងរួចមកហើយថា ការជំនុំជម្រះមុនការយាងមកជាលើកទី2 គឺជាគ្រាមួយ ដែលព្រះនឹងស្វែងរកចិត្ត និងជីវិតនៃរាស្ត្ររបស់ទ្រង់ដោយផ្ចិតផ្ចង់ មុនពេលដែលព្រះយេស៊ូវយាងមកជាលើកទី2 (ដានីយ៉ែល 7៖9, 10)។ កិច្ចការរបស់ព្រះជាចៅក្រមនៅក្នុងអំឡុងពេល1000ឆ្នាំនេះនឹងត្រូវចាប់ផ្តើមឡើង បន្ទាប់ ពីព្រះលើករាស្ត្ររបស់ទ្រង់ទៅស្ថានសួគ៌។ ពួកកូនៗរបស់ព្រះនឹងអង្គុយនៅលើបល្ល័ង្ក ព្រមទាំងជួយដល់ ព្រះជំនុំជម្រះពួកអាក្រក់ផងដែរ។ ព្រះនឹងបើកបញ្ជីជីវិតឡើង។ «រួចមនុស្សស្លាប់ទាំងអស់ត្រូវជំនុំជម្រះ ពីសេចក្តីដែលកត់ទុកក្នុងបញ្ជីទាំងនោះ តាមអំពើដែលគេបានប្រព្រឹត្តរៀងខ្លួន» (វិវរណៈ 20៖12; សូម អានខ4ផងដែរ)។ រាស្ត្ររបស់ព្រះនឹងបានឃើញភាពយុត្តិធម៌របស់ព្រះតាមរយៈការសម្រេចព្រះទ័យ របស់ទ្រង់។ ព្រះនឹងប្រទានរង្វាន់ដល់មនុស្សលោកតាមអំពើដែលគេបានប្រព្រឹត្តរៀងៗខ្លួន។ ទ្រង់ក៏នឹង បកស្រាយ អំពីការសម្រេចព្រះទ័យរបស់ទ្រង់ផងដែរ។