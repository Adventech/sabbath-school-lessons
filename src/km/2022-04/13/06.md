---
title:  ការស្លាប់ជាលើកទី2
date:  22/12/2022
---

ព្រះបាននាំប្រវត្តិសាស្ត្រមនុស្សលោកទៅកាន់ព្រឹត្តិការណ៍នៃគ្រាចុងក្រោយបង្អស់។ នៅគ្រា ចុងក្រោយនៃ1000ឆ្នាំ ពួកមនុស្សអាក្រក់នឹងក្រោកចេញពីផ្នូររបស់ពួកគេវិញ។ បន្ទាប់មក ពួកគេនឹង ទទួលទោសរបស់ពួកគេជាលើកចុងក្រោយ (វិវរណៈ 20៖5; ខ11-15)។ នៅពេលដែលកិច្ចការចុង ក្រោយរបស់ព្រះជាចៅក្រមបានចប់សព្វគ្រប់នោះ គ្មានអ្វីផ្សេងទៀតអាចបន្ថែមទៅលើការសម្រេចព្រះទ័យ របស់ទ្រង់បានឡើយ។ ពួកមនុស្សអាក្រក់នឹងសារភាពថា ការសម្រេចព្រះទ័យរបស់ព្រះពិតជាយុត្តិធម៌ មែន។ «គ្រប់គ្នានៅស្ថានសួគ៌ និងនៅផែនដីនឹងបានយល់អំពីអ្វីដែលបានកើតឡើង នៅក្នុងអំឡុងនៃ សង្គ្រាមពិភពលោករវាងព្រះ ហើយនិងសាតាំង។ ទាំងមនុស្សស្មោះត្រង់ និងមនុស្សអាក្រក់នឹងប្រកាស ព្រមគ្នាថា៖ «ឱព្រះអម្ចាស់ ជាព្រះដ៏មានព្រះចេស្តាបំផុតអើយ ការទ្រង់សុទ្ធតែធំ ហើយអស្ចារ្យ ឱស្តេចនៃសាសន៍អើយ ផ្លូវទ្រង់សុទ្ធតែសុចរិត ហើយពិតត្រង់» (វិវរណៈ 15៖3)។ សាតាំងខ្លួនវាផ្ទាល់ក៏នឹងក្រាប ចុះ ហើយសារភាពថា ការដាក់ទោសរបស់ព្រះទាស់នឹងវាពិតជាយុត្តិធម៌ផងដែរ»។ ដកស្រង់ពី Ellen G. White, The Great Controversy, pages 670, 671, adapted។

`សូមអាននូវខទាំងនេះដែលបានពិពណ៌នាអំពីបឹងភ្លើង និងការស្លាប់ជាលើកទី2៖ ម៉ាឡាគី 4៖1; វិវរណៈ 20៖14, 15 និងវិវរណៈ 21៖8។ តើខទាំងនេះបានបង្រៀនយើងអ្វីខ្លះ?`

នៅទីបំផុត សាតាំង ពួកទេវតារបស់វា និងពួកមនុស្សអាក្រក់ទាំងអស់ដែលរស់នៅលើផែនដី នេះនឹងត្រូវបំផ្លាញចេញ។ បន្ទាប់មក ផ្ទៃមេឃ និងផែនដីនឹងបានស្អាតចេញពីអំពើបាប។ ការដាក់ទោស របស់ព្រះចំពោះសេចក្តីអាក្រក់ នឹងបង្ហាញអំពីសេចក្តីស្រឡាញ់របស់ទ្រង់ចំពោះរាស្ត្រដ៏បរិសុទ្ធរបស់ទ្រង់ ហើយនិងពួកមនុស្សអាក្រក់ផងដែរ។ ពួកមនុស្សអាក្រក់នឹងជ្រើសយកសេចក្តីស្លាប់ ដើម្បីកុំអោយពួកគេនៅជិតនឹងព្រះដ៏បរិសុទ្ធ។ «ដ្បិតព្រះនៃយើងរាល់គ្នា ទ្រង់ជាភ្លើងដែលឆេះបន្សុស» (ហេព្រើរ 12៖29)។

«ពួកអ្នកបាត់បង់នឹងចង់រត់ចេញពីកន្លែងដ៏បរិសុទ្ធនោះ។ ពួកគេនឹងស្វាគមន៍សេចក្តីស្លាប់ ដើម្បី អោយពួកគេអាចលាក់ខ្លួនចេញពីព្រះភ័ក្ត្ររបស់ព្រះយេស៊ូវ ដែលបានសុគត ដើម្បីសង្គ្រោះពួកគេ។ ពួកគេ នឹងជ្រើសរើសអនាគតរបស់ពួកគេ ទៅតាមជម្រើសដែលពួកគេបានធ្វើរៀងៗខ្លួន។ ពួកគេមិនអាចចូល ទៅក្នុងនគរស្ថានសួគ៌បានឡើយ។ ការដាក់ទោសនេះចេញមកពីជម្រើសផ្ទាល់របស់ពួកគេ។ ព្រះបានបង្ហាញសេចក្តីមេត្តារបស់ទ្រង់ ដោយការប្រទាននូវអ្វីដែលពួកគេចង់បាន»។ ដកស្រង់ពី Ellen G. White, The Great Controversy, page 543, adapted។

ទីបញ្ចប់នៃអំពើបាប និងពួកបាបជនបានបង្ហាញយើងថា ការដាក់ទោសរបស់ព្រះគឺយុត្តិធម៌ជាទីបំផុត។ យើងក៏បានដឹងផងដែរថា អំពើបាបមានដើមកំណើតរបស់វា។ ដូច្នេះ អំពើបាបនេះក៏ត្រូវតែ មានទីបញ្ចប់ផងដែរ។ នៅពេលនោះ ព្រះនឹងបង្កើតផ្ទៃមេឃ និងផែនដីអោយថ្មី និងល្អឥតខ្ចោះម្តងទៀត។ ផ្ទៃមេឃ និងផែនដីថ្មីនេះរួចចេញពីអំពើបាប និងសេចក្តីអាក្រក់ជារៀងរហូត។ បន្ទាប់មក សកលលោក ទាំងមូលនឹងត្រឡប់ទៅជាល្អឥតខ្ចោះវិញ មុនពេលដែលអំពើបាប សេចក្តីអាក្រក់ និងការមិនដែលគោរព តាមនោះ បានកើតឡើងដោយអាថ៌កំបាំង មិនអាចបកស្រាយបាន។

សូមសរសើរតម្កើងព្រះ ដែលទ្រង់គឺជាចៅក្រមដ៏បរិសុទ្ធ និងយុត្តិធម៌របស់យើង (ធីម៉ូថេទី 2 4៖8)។ ព្រះនឹងធ្វើការសម្រេចព្រះទ័យដ៏យុត្តិធម៌ជាទីបំផុត ដើម្បីប្រទានជីវិតអស់កល្បដល់ពួកកូនៗរបស់ទ្រង់ ព្រមទាំងពួកមនុស្សស្លាប់បង់ផងដែរ។