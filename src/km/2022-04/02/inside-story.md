---
title:  ទីសំគាល់ និងការអស្ចារ្យ
date:  07/10/2022
---

នៅពេលដែលសិក្សាកណ្ឌគម្ពីរអេសាយតាមរយៈសៀវភៅមគ្គុទេសន៍សិក្សាព្រះគម្ពីរសម្រាប់ មនុស្សចាស់កាលពីប៉ុន្មានត្រីមាសមុននោះ ខ្ញុំបានចាប់អារម្មណ៍ខមួយយ៉ាងខ្លាំង ដោយបានសំដែងថា៖ «មើល ខ្ញុំ ហើយនឹងកូនដែលព្រះយេហូវ៉ាបានប្រទានមកខ្ញុំ យើងខ្ញុំសំរាប់ជាទីសំគាល់មកពីព្រះយេហូវ៉ា នៃពួកពលបរិវារ ដែលទ្រង់គង់នៅភ្នំស៊ីយ៉ូន ហើយជាទីអស្ចារ្យនៅក្នុងពួកអ៊ីស្រាអែល» (អេសាយ 8៖18)។ ខនេះហាក់ដូចបានចែងអំពីខ្ញុំអ៊ីចឹង។ ខ្ញុំ និងភរិយារបស់ខ្ញុំមានកូនមួយរួចទៅហើយ ឥឡូវនេះ យើងកំពុងតែរង់ចាំកូនមួយទៀតចាប់កំណើត។ ខ្ញុំបានគិតថា មើល ខ្ញុំ ហើយនឹងកូនដែលព្រះយេហូវ៉ាបានប្រទានមកខ្ញុំ យើងខ្ញុំសំរាប់ជាទីសំគាល់មកពីព្រះយេហូវ៉ា។

កំពុងតែគិតអំពីខនេះ ខ្ញុំបានចាំពីការអានអំពីសេចក្តីអំពាវនាវដ៏អស្ចារ្យរបស់ព្រះនៅក្នុងជីវិតរបស់អាត់វេនទីស្ទបានរៀបចំរៃអង្គាសថរិកាដ៏គួរអោយកត់សម្គាល់មួយ សម្រាប់គម្រោងមិសិន តាមរយៈ សេចក្តីជំនឿតែមួយគត់។ ខ្ញុំអធិស្ឋានថា «ឱព្រះអម្ចាស់អើយ ទូលបង្គំក៏ចង់ធ្វើការបរិច្ចាកមួយផងដែរ កំណើតនៃកូនទី2របស់ទូលបង្គំគឺជាឱកាសដ៏ល្អមួយ ដូច្នេះ សូមទ្រង់ប្រទានគំនិតមួយអំពីចំនួនដែលទូលបង្គំគួរតែបរិច្ចាក ទុកជាទីសំគាល់មួយនៃការដឹងគុណរបស់ទូលបង្គំ ចំពោះដំណើរការនៃការមាន ផ្ទៃពោះ និងការសម្រាលកូនដោយរលូន សូមទ្រង់សំដែងប្រាប់ទូលបង្គំថា អ្នកណាដែលគួរតែទទួលបាន នូវអំណោយនេះផង»។

ភ្លាមៗនោះ ខ្ញុំស្រាប់តែមានអារម្មណ៍ថា ចង់បរិច្ចាគ1185ដុល្លារ។ នៅក្នុងប្រទេសអាឡឺម៉ង់ តួលេខនេះហាក់ដូចជាពិបាកសម្រាប់ខ្ញុំដែលមានប្រាក់ចំណូលមានកំណត់។ ខ្ញុំបានអធិស្ឋានទៀតថា «ឱព្រះអម្ចាស់អើយ នេះគឺជាគោលបំណងរបស់ទ្រង់ ដូច្នេះ សូមទ្រង់ធានាថា ថវិកានេះនឹងអាចទទួលបានពីកន្លែងណាមួយ ឱព្រះអម្ចាស់អើយ ទ្រង់បានជ្រាបហើយថា ប្រាក់ខែរបស់ទូលបង្គំមិនគ្រប់គ្រាន់នឹងចំនួនដែលត្រូវបរិច្ចាគឡើយ ដូច្នេះ អ្វីដែលទូលបង្គំធ្វើបាននោះ គឺមានតែអធិស្ឋានជាប្រចាំ និងបែង ចែកថវិកាដែលទូលបង្គំអាចនឹងទទួលបានបន្ថែមទៀតពីលើប្រាក់ខែរបស់ទូលបង្គំប៉ុណ្ណោះ»។

ខ្ញុំបានអធិស្ឋានជារៀងរាល់ថ្ងៃថា ទ្រង់នឹងអាចធ្វើអោយទូលបង្គំរកបាន1185ដុល្លារ។ ក្នុង រយៈពេលមិនដល់1ខែផង ខ្ញុំបានទទួលថវិកាពាក់កណ្តាលទៅហើយ។ ស្វាមីភរិយាវ័យចំណាស់1គូបាន ជូនប្រាក់211ដុល្លារដល់ខ្ញុំ ដែលបានជួយរើអីវ៉ាន់ពួកគេទៅឯផ្ទះថ្មី។ បន្ទាប់មក អ្នកជំនួញអាត់វេនទីស្ទ ម្នាក់បានជូនប្រាក់211ដុល្លារដល់ខ្ញុំបន្ថែមទៀត នៅពេលដែលខ្ញុំ និងប្រពន្ធរបស់ខ្ញុំបានអនុញ្ញាតអោយ បុគ្គលិក2នាក់របស់គាត់សម្រាកនៅក្នុងផ្ទះរបស់ពួកយើងមួយយប់។ បន្ទាប់មក ស្វាមីភរិយា1គូទៀតបាន វេរប្រាក់52ដុល្លារចូលទៅក្នុងគណនេយ្យធនាគាររបស់ខ្ញុំ ដោយមិនបង្ហាញមុខ។ ទីបំផុត ខ្ញុំបានរកបាន 1185ដុល្លា មុនកូនខ្ញុំកើត1ខែ។

កំណើតរបស់នាងម៉ារ៉ាណាថា យេសេនា (Maranatha Yessenia) នៅថ្ងៃទី4 ខែឧសភា បានដំណើរការទៅយ៉ាងរលូន និងចាប់រហ័សជាទីបំផុត។ នាងបានសម្រាលកូន20នាទី ក្រោយពីខ្ញុំបាន ចតឡាននៅមុខមន្ទីរពេទ្យនៅម៉ោង 8៖37នាទីព្រឹក។ ហើយប្រាក់បរិច្ចាគរបស់ខ្ញុំបានបញ្ជូនទៅកាន់គម្រោងមិសិន។

ព្រះអម្ចាស់បានធ្វើអោយខ្ញុំសម្រេចនូវគោលដៅនៃការបរិច្ចាគរបស់ខ្ញុំ។ ជាមួយនឹងព្រះពរនៃភរិយា និងកូនទាំង2របស់ខ្ញុំនេះ ខ្ញុំអាចនិយាយបាន ថា «មើល ខ្ញុំ ហើយនឹងកូនដែលព្រះយេហូវ៉ាបានប្រទានមកខ្ញុំ យើងខ្ញុំ សំរាប់ជាទីសំគាល់មកពីព្រះយេហូវ៉ានៃពួកពលបរិវារ»។