---
title:  «អ្នកមិនស្លាប់ជាពិតមែនទេ»
date:  04/10/2022
---

`សូមអានអំពីការកុហករបស់សត្វពស់នៅក្នុងខគម្ពីរលោកុប្បត្តិ 3៖4។ តើមនុស្សបាននិយាយ ពាក្យកុហកដដែលនេះម្តងហើយម្តងទៀតតាមវិធីណាខ្លះ នៅក្នុងអំឡុងនៃប្រវត្តិសាស្ត្ររបស់មនុស្សលោក?`

យើងបានឃើញការកុហកនេះតាមរយៈការបង្រៀនថា នៅពេលដែលរូបកាយស្លាប់ វិញ្ញាណ មិនបានស្លាប់ឡើយ។ ការបង្រៀនខុសឆ្គងនេះគឺជាផ្នែកមួយនៃសាសនាជាច្រើននៅក្នុងសម័យព្រះគម្ពីរ។ ការបង្រៀនខុសឆ្គងនេះបាននាំអោយមនុស្សជាច្រើនធ្វើមុាំមី (mummies) និងសាងពីរ៉ាមី (Pyramids)។

គោលគំនិតអំពីវិញ្ញាណនេះ ក៏បានក្លែងទៅជាការបង្រៀននៃសាសន៍ក្រេកដ៏សំខាន់មួយផងដែរ។ ក្នុងសៀវភៅឌឹក រីផប់ប្លីក អូហ្វ ផ្លេតូ (The Republic of Plato) លោកសូក្រាតបាននិយាយថា៖ «តើអ្នកមិនដឹងថា វិញ្ញាណរបស់យើងរស់នៅជារៀងរហូត និងមិនចេះស្លាប់ដែរឬទេ? ក្នុងសៀវភៅ ហ្វេដូ (Phaedo) របស់លោកផ្លេតូ លោកសូក្រាតបាននិយាយទៀត៖ «វិញ្ញាណរបស់យើងនឹងបន្តរស់នៅជារៀងរហូត បន្ទាប់ពីរូបកាយរបស់យើងស្លាប់ទៅ»។ ក្រោយមក ពួកគ្រីស្ទាននៅក្នុងទ្វីបអឺរ៉ុបបានទទួលយកនូវការបង្រៀនខុសឆ្គងទាំងនេះ។ ប៉ុន្តែ ការបង្រៀននេះមានប្រភពចេញមកពីសម័យមុននេះទៅ ទៀត។ គោលគំនិតទាំងនះបានចាប់ផ្តើមឡើងជាមួយនឹងសាតាំងនៅក្នុងសួនច្បារអេដែនមកម្ល៉េះ។

សាតាំងបានប្រាប់នាងអេវ៉ាថា «អ្នកមិនស្លាប់ជាពិតមែនទេ» (លោកុប្បត្តិ 3៖4)។ សាតាំង បានធ្វើអោយពាក្យរបស់វាផ្ទាល់ ជាមួយនឹងពាក្យធ្ងន់ៗទាំងនេះ សំខាន់ជាងព្រះបន្ទូលរបស់ព្រះ។

`សូមអានខគម្ពីរទំនុកដំកើង 115៖17; យ៉ូហាន 5៖28, 29; ទំនុកដំកើង 146៖4; ម៉ាថាយ 10៖28 និងកូរិនថូសទី1 15៖51-58។ តើខទាំងនេះបានបង្រៀនអ្វីខ្លះ? តើយើងអាចប្រើសេចក្តីពិតនៃព្រះគម្ពីរនេះ ដើម្បីបង្ហាញអំពីការកុហករបស់សាតាំងបានដោយរបៀបណា?`

នៅគ្រប់ទីកន្លែង យើងបានឃើញនូវការកុហករបស់សាតាំងដែលថា វិញ្ញាណរស់ជារៀងរហូត និងមិនចេះស្លាប់ឡើយ។ សៀវភៅថ្មីៗ ភាពយន្ត និងកម្មវិធីទូរទស្សន៍ក៏បានបន្តបង្រៀនអំពីការកុហកនេះផងដែរ។ ដូច្នេះ មនុស្សបានជឿថា នៅពេលដែលរាងកាយរបស់យើងស្លាប់ទៅ វិញ្ញាណរបស់យើង នឹងបន្តរស់នៅតទៅទៀត។ គួរអោយសោកស្តាយណាស់ សព្វថ្ងៃនេះ ការកុហកនេះត្រូវបានបង្រៀននៅ តាមព្រះវិហារជាច្រើន។ វិទ្យាសាស្ត្រក៏បានបង្រៀនអំពីគោលគំនិតខុសឆ្គងនេះផងដែរ។ អ្នកវិទ្យាសាស្ត្រ ខ្លះបាននិយាយថា ពួកគេបានបង្កើតវិធី ដើម្បីទាក់ទងជាមួយនឹងអ្នកស្លាប់។ អ្នកវិទ្យាសាស្ត្របានជឿថា អ្នកស្លាប់ពិតជានៅរស់មែន ហើយពួកគេក៏មិនត្រូវការរូបកាយនោះដែរ។ គោលគំនិតខុសឆ្គងនេះមាននៅគ្រប់ទីកន្លែង។ ដូច្នេះ យើងមិនគួរភ្ញាក់ផ្អើលនោះឡើយដែលថា ការកុហកនេះនឹងមានផ្នែកដ៏ធំមួយ នៅក្នុងគ្រាចុងក្រោយនោះ។

`តើលោកអ្នកធ្លាប់ឃើញការកុហកនេះនៅក្នុងវប្បធម៌របស់លោកអ្នកដែរឬទេ? តើហេតុអ្វីបាន ជាយើងត្រូវតែជឿទុកចិត្តព្រះគម្ពីរ? តើហេតុអ្វីបានជាយើងមិនអាចជឿទុកចិត្តបទពិសោធន៍របស់យើង?`