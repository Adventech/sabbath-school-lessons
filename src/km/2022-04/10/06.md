---
title:  ទស្សនៈនៃព្រះគម្ពីរអំពីស្ថាននរក
date:  01/12/2022
---

`សូមអានខគម្ពីរយ៉ូហានទី1 5៖3-12។ តើហេតុអ្វីបានជានៅក្នុងខទាំងនេះ លោកយ៉ូហាន កំណត់ជីវិតអស់កល្ប សម្រាប់តែមនុស្សដែលនៅក្នុងព្រះគ្រីស្ទយ៉ាងដូច្នេះ?`

យ៉ូហានទី1 5៖11, 12 បានបង្រៀនយើងថា ព្រលឹងរបស់យើងមិនរស់នៅ បន្ទាប់រូបកាយ របស់យើងស្លាប់ទៅនោះឡើយ។ ដើម្បីអោយយល់នូវខទាំងនេះ យើងត្រូវចាំថា «មានតែទ្រង់ប៉ុណ្ណោះដែល មិនចេះសុគត» (ធីម៉ូថេទី1 6៖16; សូមអានខ15ផងដែរ)។ ជីវិតក៏បានចាប់ផ្តើមជាមួយនឹងព្រះផងដែរ (ទំនុកដំកើង 36៖9; កូឡូស 1៖15-17; ហេព្រើរ1៖2)។

នៅពេលដែលលោកអ័ដាម និងនាងអេវ៉ាបរិភោគផ្លែឈើហាមឃាត់នោះ អំពើបាបបានចូល ទៅក្នុងមនុស្សលោក (លោកុប្បត្តិ 3)។ មនុស្សលោកទាំងអស់បានស្ថិតនៅក្រោមបណ្តាសានៃសេចក្តីស្លាប់។ រូបកាយរបស់យើងមិនអាចរស់បានជារៀងរហូតឡើយ។ យើងបានបាត់បង់អំណោយទាននៃជីវិត អស់កល្ប។ ប៉ុន្តែ ព្រះជាទីស្រឡាញ់របស់យើងបានរៀបចំផែនការ ដើម្បីសង្គ្រោះយើង ព្រមទាំងប្រទាន ដល់យើងវិញនូវជីវិតអស់កល្ប ដែលយើងបានបាត់បង់នៅក្នុងសួនច្បារអេដែនផងដែរ។ ព្រះបានបណ្តាល អោយលោកប៉ុលមានប្រសាសន៍ថា «ព្រះអង្គបានជ្រើសរើសយើងក្នុងអង្គព្រះគ្រិស្ដ តាំងពីមុនកំណើតពិភពលោកមកម៉្លេះ ដើម្បីឲ្យយើងបានវិសុទ្ធ និងឥតសៅហ្មងនៅចំពោះព្រះភ័ក្ត្រព្រះអង្គ ព្រោះព្រះអង្គមានព្រះហឫទ័យស្រឡាញ់យើង» (អេភេសូរ 1៖4, គខប)។

ក្នុងខគម្ពីររ៉ូម 5៖12-21 លោកប៉ុលបានបកស្រាយថា «បាបបានចូលមកក្នុងលោកីយ៍ ដោយសារមនុស្សតែម្នាក់ ហើយក៏មានសេចក្តីស្លាប់ចូលមកដែរ» (រ៉ូម 5៖12)។ «ដូច្នេះ ដែលមនុស្សទាំងអស់ត្រូវមានទោស ដោយព្រោះអំពើរំលងតែ1 នោះមនុស្សទាំងអស់ក៏បានរាប់ជាសុចរិតឲ្យបានជីវិតវិញ ដោយសារអំពើសុចរិតតែ1បែបដូច្នោះដែរ» (រ៉ូម 5៖18)។ «ដោយសារសេចក្តីសុចរិត សំរាប់ ជាជីវិតអស់កល្បជានិច្ច ដោយនូវព្រះយេស៊ូវគ្រីស្ទជាព្រះអម្ចាស់នៃយើងរាល់គ្នា» (រ៉ូម 5៖21)។ លោក ប៉ុលបានមានប្រសាសន៍ថា លោកអ័ដាមបាននាំអំពើបាប និងសេចក្តីស្លាប់ចូលមក។ យើងត្រូវតែទទួល ស្គាល់សេចក្តីពិតនេះ ប្រសិនបើយើងយល់ព្រះគម្ពីរ។ លោកយ៉ូហានបានបន្ថែមទៀត «នេះហើយជាសេចក្តីបន្ទាល់នោះ គឺថា ព្រះទ្រង់បានប្រទាន ជីវិតដ៏នៅអស់កល្បជានិច្ចមកយើងរាល់គ្នា ហើយជីវិតនោះ គឺនៅក្នុងព្រះរាជបុត្រានៃទ្រង់ ឯអ្នកណាដែលមានព្រះរាជបុត្រា នោះក៏មានជីវិតដែរ តែអ្នកណាដែលគ្មានព្រះរាជបុត្រានៃព្រះទេ នោះគ្មានជីវិតឡើយ» (យ៉ូហានទី1 5៖11, 12)។

យើងបានយល់ខទាំងនេះពីលោកយ៉ូហាន និងលោកប៉ុលកាន់តែច្បាស់ឡើង នៅពេលដែល យើងអានព្រះបន្ទូលរបស់ព្រះយេស៊ូវយ៉ាងដូច្នេះថា «អស់អ្នកណាដែលឃើញព្រះរាជបុត្រា ហើយក៏ជឿ ដល់ទ្រង់ បានជីវិតដ៏នៅអស់កល្បជានិច្ច ហើយខ្ញុំនឹងឲ្យអ្នកនោះរស់ឡើងវិញ នៅថ្ងៃចុងបំផុត» (យ៉ូហាន 6៖40)។ ព្រះយេស៊ូវក៏បានមានបន្ទូលយ៉ាងដូច្នេះដែរថា៖ «ខ្ញុំជាសេចក្តីរស់ឡើងវិញ ហើយជាជីវិត អ្នក ណាដែលជឿដល់ខ្ញុំ ទោះបើបានស្លាប់ហើយ គង់តែនឹងរស់ឡើងវិញដែរ» (យ៉ូហាន 11៖25)។

ជីវិតអស់កល្បគឺជាអំណោយទានមួយមកពីព្រះ។ មានតែមនុស្សដែលបានសង្គ្រោះនៅក្នុងព្រះគ្រីស្ទប៉ុណ្ណោះ ដែលអាចទទួលជីវិតអស់កល្បនេះបាន។ ព្រះគម្ពីរមិនបានបង្រៀនថា មនុស្សនឹង ឡើងទៅស្ថានសួគ៌ ឬចុះស្ថាននរក នៅពេលដែលគេស្លាប់ទៅនោះឡើយ។ ព្រះគម្ពីរក៏មិនបានបង្រៀន ថា ព្រលឹងនឹងរស់នៅជារហូត ឬមនុស្សទាំងអស់នឹងបានសង្គ្រោះនោះដែរ។ ការបង្រៀនទាំងនេះពេញ និយមជាទីបំផុត។ ប៉ុន្តែ ការបង្រៀនទាំងនេះមិនមាននៅក្នុងព្រះគម្ពីរឡើយ។