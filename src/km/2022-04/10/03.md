---
title:  ភ្លើងនរក
date:  28/11/2022
---

`សូមអាននូវអ្វីដែលព្រះគម្ពីរបានសំដែងនៅក្នុងខគម្ពីរម៉ាឡាគី 4៖1 និងយូដាស ខ7 អំពី នរក។ តើខទាំងនេះអាចជួយអោយយើងយល់នូវការបង្រៀនអំពី «ភ្លើងដ៏ឆេះអស់កល្បជានិច្ច» (យូដាស ខ7) និង «ភ្លើងដែលពន្លត់មិនបាន» (ម៉ាកុស 9៖43; សូមអានខគម្ពីរម៉ាថាយ 18៖8 ផងដែរ) នោះ ដោយរបៀបណា?`

ពាក្យភាសាអង់គ្លេស «ជារៀងរហូត» និង «អស់កល្បជានិច្ច» ប្រែមកពីពាក្យថា «អូឡាំ» ជា ភាសាហេព្រើរ និង «អៃអូនៀស (aionios)» ជាភាសាក្រេក។ «ជារៀងរហូត» ឬ «អស់កល្បជានិច្ច» អាច មានន័យផ្សេងៗពីគ្នា។ នៅពេលដែលព្រះគម្ពីរបង្ហាញប្រាប់អំពីពាក្យ «ជារៀងរហូត» សម្រាប់ព្រះនោះ ព្រះគម្ពីរចង់បង្ហាញយើងថា ព្រះមិនចេះសុគត ទ្រង់តែងតែមានព្រះជន្មរស់ជានិច្ច។ (សូមអានខគម្ពីរ ចោទិយកថា 33៖27)។ នៅពេលដែលព្រះគម្ពីរបង្ហាញប្រាប់អំពីពាក្យ «ជារៀងរហូត» សម្រាប់ មនុស្សលោកវិញ នោះ គឺសំដៅទៅលើមួយជីវិតរបស់គេ (ប្រហែលជា 70-90ឆ្នាំ)។ ដូច្នេះ នៅពេលដែលព្រះគម្ពីរបង្ហាញប្រាប់អំពីភ្លើង «អស់កល្បជានិច្ច» នោះ យើងត្រូវតែយល់ថា ភ្លើងនេះនឹងមិន រលត់ឡើយ ទាល់តែវាបំផ្លាញរបស់ដែលវាដុតនោះអស់ជាមុនសិន។ (សូមអានខគម្ពីរម៉ាថាយ 18៖8 និងម៉ាថាយ 25៖41 សម្រាប់ឧទាហរណ៍នៃភ្លើងនរក)។ នៅពេលដែលភ្លើងនេះរលត់ទៅ មនុស្សអាក្រក់ នឹងគ្មានអ្វីនៅសេសសល់ទៀតឡើយ (ម៉ាឡាគី 4៖1)។

សេចក្តីបង្រៀនដែលថា មនុស្សអាក្រក់នឹងត្រូវទទួលទោសនៅក្នុងនរក ដោយដុតជារៀងរហូត នោះ គឺជាការកុហកដ៏អាក្រក់មួយ។ ប្រសិនបើព្រះដាក់ទោសមនុស្សអាក្រក់ជារៀងរហូតនោះ អំពើបាប និងសេចក្តីអាក្រក់ក៏នឹងនៅបន្តជារៀងរហូតដែរ។ ម៉្យាងទៀត យើងត្រូវតែចាំថា ជីវិតនៃមនុស្សលោកមាន ប្រភពចេញមកពីព្រះ (ចោទិយកថា 32៖39; ទំនុកដំកើង 36៖9)។ ព្រះបានមានបន្ទូលថា «អញមិន រីករាយចំពោះសេចក្តីស្លាប់របស់មនុស្សអាក្រក់ឡើយ» (អេសេគាល 33៖11)។ បើដូច្នេះមែន តើព្រះ ចាំបាច់អនុញ្ញាតអោយមនុស្សអាក្រក់រងទុក្ខនៅក្នុងនរកជារៀងរហូតធ្វើអី? យ៉ាងណាមិញ ព្រះគម្ពីរបាន សំដែងថា មនុស្សអាក្រក់នឹងត្រូវទទួលទោស ហើយនឹង «ត្រូវជំនុំជម្រះ ពីសេចក្តីដែលកត់ទុកក្នុងបញ្ជីទាំង នោះ តាមអំពើដែលគេបានប្រព្រឹត្តរៀងខ្លួន» (វិវរណៈ 20៖12)។ បើដូច្នេះមែន តើព្រះចាំបាច់ដាក់ទោស មនុស្សលោកជារៀងរហូតធ្វើអី?

ភ្លើងនរកនៅក្នុងព្រះគម្ពីរនឹងត្រូវកើតឡើង បន្ទាប់ពីពួកបរិសុទ្ធបានចំណាយពេល1000ឆ្នាំ នៅឯស្ថានសួគ៌ជាមួយនឹងព្រះយេស៊ូវ។ ព្រះយេស៊ូវនឹងដឹកនាំរាស្ត្ររបស់ទ្រង់ត្រឡប់មកកាន់ផែនដីនេះ វិញ បន្ទាប់ពី1000ឆ្នាំកន្លងផុតទៅ។ បន្ទាប់មក ព្រះនឹងប្រោសមនុស្សស្លាប់អោយរស់ឡើងវិញ។ កណ្ឌ គម្ពីរវិវរណៈ 20 បានសំដែងថា ពួកគេនឹងត្រូវឆេះនៅក្នុងបឹងភ្លើង រហូតទាល់តែពួកគេស្លាប់ទៅ។ ដូច្នេះ យើងមិនគួរតែនិយាយថា នរកគឺជាកន្លែងមួយដែលឥឡូវនេះ មនុស្សកំពុងតែទៅ ហើយថា ភ្លើងនរកនឹង ឆេះជារៀងរហូត គ្មានពេលរលត់នោះឡើយ។

`តើនរក និងផ្នូរបានបង្រៀនយើងអ្វីខ្លះ អំពីសេចក្តីស្រឡាញ់របស់ព្រះ?`