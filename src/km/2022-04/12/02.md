---
title:  ព្រះយេស៊ូវដែលជាគំរូរបស់យើង
date:  11/12/2022
---

`សូមអានខគម្ពីរ លូកា 2៖52។ លោកលូកាបានប្រាប់យើងនៅក្នុងខនេះថា ព្រះយេស៊ូវបាន ធំឡើងតាមមូលដ្ឋានទាំង4យ៉ាង កាលដែលទ្រង់នៅជាកុមារនៅឡើយ។ តើមូលដ្ឋានទាំង4យ៉ាងនេះ គឺជាអ្វីខ្លះ?`

មនុស្សលោកគឺជាព្រលឹងរស់។ យើងមានផ្នែកមូលដ្ឋាន4យ៉ាង ដែលបង្ហាញប្រាប់ថា យើងជា មនុស្សលោក។ ផ្នែកទាំង4យ៉ាងនេះគឺជា៖ (1) គំនិត (2) រូបកាយ (3) ព្រលឹង និង (4) ចិត្ត។ ព្រះគម្ពីរ បានបង្ហាញយើងថា ផ្នែកទាំង4យ៉ាងនេះបានចម្រើនយ៉ាងខ្លាំងនៅក្នុងព្រះយេស៊ូវ កាលដែលទ្រង់នៅ ជាកុមារនៅឡើយ ដោយបានសំដែងថា៖ «ព្រះយេស៊ូវក៏កាន់តែធំ ប្រកបដោយប្រាជ្ញារឹតតែច្រើនឡើង ហើយជាទីគាប់ព្រះហឫទ័យដល់ព្រះ និងចិត្តមនុស្សផង» (លូកា 2៖52)។ ព្រះយេស៊ូវគឺជាមនុស្សលោក ដ៏ល្អឥតខ្ចោះម្នាក់។ «គំនិតរបស់ ‘ព្រះយេស៊ូវប្រកបទៅដោយថាមពល។ ទ្រង់បានគិតអំពីអ្វីៗយ៉ាងស៊ីជម្រៅ។ ព្រះយេស៊ូវចេះគិតគូរ និងមានប្រាជ្ញា។ ទ្រង់មានប្រាជ្ញាលើសជាងក្មេងដទៃទៀតដែលនៅក្នុង វ័យរបស់ទ្រង់។ ទន្ទឹមគ្នានេះ ព្រះយេស៊ូវក៏គ្រប់លក្ខណ៍ផងដែរ។ អារម្មណ៍ គំនិត និងឥរិយាបថរបស់ទ្រង់ ល្អប្រពៃ និងគ្រប់លក្ខណ៍។ ព្រះយេស៊ូវក៏បានធំឡើងដូចជាក្មេងដទៃទៀតផងដែរ។ ក្នុងសភាពជាកុមារ ព្រះយេស៊ូវបានបង្ហាញថា ចិត្តរបស់ទ្រង់ប្រកបទៅដោយក្តីស្រឡាញ់។ ព្រះហស្តរបស់ទ្រង់តែងតែត្រៀម ជាស្រេចក្នុងការជួយដល់អ្នកដទៃ។ ព្រះយេស៊ូវក៏មានព្រះទ័យអត់ធ្មត់ផងដែរ។ គ្មានអ្វីមួយដែលធ្វើអោយ ទ្រង់មិនសប្បាយព្រះទ័យ ឬមិនអាចទប់សេចក្តីក្រោធរបស់ទ្រង់បានឡើយ។ ព្រះយេស៊ូវតែងតែមានបន្ទូលអំពីសេចក្តីពិតជានិច្ច។ ទ្រង់មិនចេះកុហកឡើយ។ ទ្រង់ស្មោះត្រង់ចំពោះបញ្ញត្តរបស់ព្រះ។ ទ្រង់ក៏ តែងតែសប្បុរសចំពោះអ្នកដទៃផងដែរ»។ ដកស្រង់ពី Ellen G. White, The Desire of Ages, pages 68, 69, adapted។

`សូមអានខគម្ពីរម៉ាថាយ 4៖23។ លោកម៉ាថាយបានប្រាប់យើងថា ព្រះយេស៊ូវបានបង្រៀន បានអធិប្បាយ និងបានព្យាបាល។ តើសព្វថ្ងៃនេះ យើងអាចធ្វើកិច្ចការដូចគ្នានេះដោយរបៀបណា?`

នៅពេលដែលយើងដឹងថា មនុស្សលោកត្រូវបានបង្កើតដោយផ្នែក4យ៉ាងនេះ យើងនឹងមិនកំណត់កិច្ចការរបស់យើងត្រឹមតែការបង្រៀនសេចក្តីពិតនៃព្រះគម្ពីរនោះទេ។ សេចក្តីពិតនៃព្រះគម្ពីរសុទ្ធ តែទាក់ទងទៅនឹងផ្នែកទាំង4 (ចិត្ត គំនិត ព្រលឹង និងរូបកាយ) នៃជីវិតរបស់យើងទាំងអស់។ រូបកាយ និងព្រលឹងរបស់យើងមានទំនាក់ទំនងជាមួយនឹងគ្នាយ៉ាងស្អិតរមួត យើងមិនអាចបំបែបរបស់ទាំង2យ៉ាង នេះបានឡើយ។ ក្នុងសភាពជាបាបជន យើង «បានធ្វើបាប ហើយខ្វះមិនដល់សិរីល្អនៃព្រះ» (រ៉ូម 3៖23)។ ប៉ុន្តែ ព្រះចង់អោយយើងព្យាយាមរស់នៅអោយដូចជាព្រះយេស៊ូវ។ ព្រះនឹងប្រទានព្រះគុណរបស់ ទ្រង់ដល់យើង ដើម្បីអោយយើងបានជាគ្រប់លក្ខណ៍។ ព្រះគុណគឺជាអំណោយទាននៃសេចក្តីមេត្តា សេចក្តី អត់ឱនទោស និងអំណាចឈ្នះលើសេចក្តីស្លាប់របស់ព្រះ។ ព្រះចង់បង្កើតយើងជាថ្មី។ កិច្ចការនេះគឺជាផ្នែកមួយនៃផែនការរបស់ព្រះ ដើម្បីអោយយើងបានត្រៀមខ្លួនជាស្រេចសម្រាប់ការយាងមកជាលើកទី2 របស់ទ្រង់។ ដូច្នេះ ព្រះចង់អោយយើងស្ថាបនាគំនិត រូបកាយ ព្រលឹង និងចិត្តរបស់យើង ខណៈពេលដែលយើងកំពុងតែរង់ចាំទ្រង់យាងត្រឡប់មកវិញ។

`លោកអ្នកអាចនឹងក្រឡេកមើលកំហុសទាំងអស់ដែលលោកអ្នកបានធ្វើនៅក្នុងជីវិតនេះ លោក អ្នកអាចនឹងមានអារម្មណ៍ថា លោកអ្នកមិនអាចគ្រប់លក្ខណ៍ដូចជាព្រះយេស៊ូវបានឡើយ។ តើឈើឆ្កាង អាចជួយលើកទឹកចិត្តលោកអ្នកកុំអោយបាត់បង់ក្តីសង្ឃឹមនេះដោយរបៀបណា?`