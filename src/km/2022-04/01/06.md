---
title:  លុយស៊ីហ្វ័របានបន្តសង្គ្រាមរបស់វានៅលើផែនដី
date:  29/09/2022
---

`សូមអានខគម្ពីរវិវរណៈ 12។ តើជំពូកនេះបានបង្រៀនយើងយ៉ាងដូចម្តេច អំពីសង្គ្រាមដែល ធ្លាក់ពីស្ថានសួគ៌មកដល់ផែនដីនេះ?`

ព្រះមិនបានបោះលុយស៊ីហ្វ័រចេញពីស្ថានសួគ៌ ដោយសារតែវាហ៊ានជំទាស់ជាមួយនឹងព្រះ។ ព្រះបានបោះលុយស៊ីហ្វ័រចេញ ដោយសារតែលុយស៊ីហ្វ័របានចាប់ផ្តើមសង្គ្រាម។ បទគម្ពីរវិវរណៈ 12 បានបង្ហាញប្រាប់យើងថា លុយស៊ីហ្វ័រ និងពួកទេវតារបស់វាបានប្រឆាំងទាស់នឹងព្រះយេស៊ូវ ហើយនិង ពួកទេវតារបស់វា។ លុយស៊ីហ្វ័រត្រូវបានហៅថាជា «នាគដ៏ធំមានសម្បុរក្រហម» (វិវរណៈ 12៖3)។ «នោះនាគធំ ត្រូវបោះទម្លាក់ទៅ គឺជាពស់ពីបុរាណ ដែលឈ្មោះហៅថា អារក្ស ហើយសាតាំងផង ដែល បាននាំលោកីយ៍ទាំងមូលឲ្យវង្វេងចេញ» (វិវរណៈ 12៖9)។ នាគដដែលនេះក៏ជាអ្នក «ចោទពីគេ នៅចំពោះព្រះទាំងយប់ទាំងថ្ងៃ» (វិវរណៈ 12៖10) ផងដែរ។ ក្នុងខគម្ពីរវិវរណៈ 12៖7 ព្រះយេស៊ូវត្រូវបានសំដែងថាជាមីកែល ដែលមានន័យថា «តើអ្នកដែលដូចជាព្រះនោះ?»។

មនុស្សខ្លះបានជឿថា «មីកែល» គ្រាន់តែជាទេវតាមួយប៉ុណ្ណោះ។ នោះគឺដោយសារតែខគម្ពីរ យូដាស 1៖9 បានសំដែងថា មីកែលគឺជាមេនៃពួកទេវតា។ ប៉ុន្តែ កណ្ឌគម្ពីរដានីយ៉ែលក៏បានពិពណ៌នា អំពីមីកែលផងដែរ។ ការបើកសំដែងអំពីគ្រាចុងក្រោយទាំងអស់នៅក្នុងកណ្ឌគម្ពីរដានីយ៉ែលបានបញ្ចប់ ជាមួយនឹងព្រះយេស៊ូវ ហើយនិងនគរដ៏នៅអស់កល្បរបស់ទ្រង់។ យើងបានឃើញហើយថា នគររបស់ព្រះយេស៊ូវត្រូវបានបង្ហាញតាមរយៈរូបស័ព្ទផ្សេងៗគ្នា គឺ៖

ថ្ម1ដែលបានដាប់ផ្តាច់ចេញ ឥតដៃអ្នកណាធ្វើ

ដានីយ៉ែល 2៖34

កូនមនុស្ស

ដានីយ៉ែល 7៖13

អ្នកជាកំពូលបណ្តាច់នៃពួកពលបរិវារ

ដានីយ៉ែល 8៖11

មីកែល ជាមហាទេវតា

ដានីយ៉ែល 12៖1

ក្នុងគម្ពីរសញ្ញាចាស់ យើងបានឃើញថា មហាទេវតារបស់ព្រះអម្ចាស់ គឺជាព្រះ (និក្ខមនំ 3៖1-6; កិច្ចការ 7៖30-33)។ ដូច្នេះ ទន្ទឹមនឹងនេះ មីកែលត្រូវតែជាបុគ្គលតែម្នាក់នោះ។ ហើយបុគ្គល ម្នាក់នោះទៀតសោត គឺជាព្រះយេស៊ូវ។ បទគម្ពីរវិវរណៈ 12 បានបង្ហាញយើងនូវចំណុច3យ៉ាង ស្តីអំពី សង្គ្រាមរវាងលុយស៊ីហ្វ័រ និងព្រះ។ (1) សង្គ្រាមបានចាប់ផ្តើមឡើងនៅស្ថានសួគ៌ជាមួយនឹងលុយស៊ីហ្វ័រ និងពួកទេវតារបស់វា។ (2) ព្រះយេស៊ូវបានយកឈ្នះចម្បាំងធំនៅក្នុងសង្គ្រាមនេះនៅត្រង់ឈើឆ្កាង។ ហើយ (3) សាតាំងបានបន្តប្រឆាំងទាស់នឹងរាស្ត្រចុងក្រោយរបស់ព្រះ។

«ព្រះមិនបានធ្វើអោយលុយស៊ីហ្វ័រចាកចេញពីកិច្ចការរបស់វាភ្លាមៗនោះទេ។ ព្រះបានអនុញ្ញាត អោយលុយស៊ីហ្វ័រស្នាក់នៅស្ថានសួគ៌បណ្តោះអាសន្ន បន្ទាប់ពីវាបានបង្ហាញថា វាមិនសប្បាយចិត្ត ជាលើក ដំបូង និងនៅពេលដែលវាបានចាប់ផ្តើមកុហកដល់ពួកទេវតាស្មោះត្រង់ទាំងឡាយនៅពេលក្រោយមកទៀត។ ព្រះបានអត់ឱនទោសដល់លុយស៊ីហ្វ័រម្តងហើយម្តងទៀត»។ ដកស្រង់ពី Ellen G. White, The Great Controversy, pages 495, 496, adapted។

នៅទីបញ្ចប់ សាតាំង និងពួកទេវតារបស់វា «មិនបានឈ្នះទេ ក៏មិនឃើញមានកន្លែងណាឲ្យវា នៅ លើមេឃទៀតផង» (វិវរណៈ 12៖8; សូមអានខគម្ពីរលូកា 10៖18 ផងដែរ)។ ជាការពិតណាស់ ឥឡូវ នេះ បញ្ហាគឺថា សាតាំង និងពួកទេវតារបស់វាបានធ្លាក់មកដល់ផែនដី។

`សង្គ្រាមដែលសាតាំងបានចាប់ផ្តើមឡើងនៅស្ថានសួគ៌ បានបន្តនៅលើផែនដីនេះ។ តើសព្វថ្ងៃ នេះ លោកអ្នកបានឃើញសង្គ្រាមនេះបន្តនៅលើផែនដីដោយរបៀបណា? តើយើងអាចឈ្នះសង្គ្រាមនេះ ដោយរបៀបណាដែរ?`