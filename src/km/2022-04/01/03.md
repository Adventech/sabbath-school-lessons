---
title:  សេចក្តីស្រឡាញ់ និងសេរីភាពក្នុងការជ្រើសរើស
date:  26/09/2022
---

`សូមអានខគម្ពីរយ៉ូហានទី1 4៖7-16។ តើខទាំងនេះបានបង្រៀនយើងយ៉ាងដូចម្តេច អំពីសេចក្តីសេរីភាពក្នុងការជ្រើសរើស? តើហេតុអ្វីបានជាសេរីភាពនេះសំខាន់ម្ល៉េះ ចំពោះយើង នៅពេល ដែលយើងស្រឡាញ់អ្នកដទៃ និងទទួលយកសេចក្តីស្រឡាញ់របស់ពួកគេនោះ?`

ផ្កាជ័រអាចនឹងស្អាតមែនពិត។ ប៉ុន្តែ ពួកវាគ្មានក្លិន និងមិនរីកសាយ ដូចជាផ្តាពិតនោះទេ។ មនុស្សយន្តអាចការងារជាច្រើនមែនពិត។ ប៉ុន្តែ ពួកវាគ្មានជីវិត ហើយក៏គ្មានអារម្មណ៍ដែរ។ បើគ្មានជីវិត ឬសេរីភាពក្នុងការជ្រើសរើសនោះទេ យើងមិនអាចផ្តល់អោយ លូតលាស់ ឬចែករំលែកសេចក្តីស្រឡាញ់ បានឡើយ។ ដូច្នេះ ព្រះបានបង្កើតពួកទេវតា (រួមទាំងលុយស៊ីហ្វ័រ) និងមនុស្សលោកមក ដើម្បីអោយពួកគេមានសេរីភាពក្នុងការជ្រើសរើស។

យើងបានអានមេរៀនកាលពីម្សិលមិញរួចមកហើយថា លោកយ៉ូហានបានប្រាប់យើងថា «ព្រះ ជាសេចក្តីស្រឡាញ់» (យ៉ូហានទី1 4៖7-16)។ ដោយសារតែព្រះជាសេចក្តីស្រឡាញ់នេះហើយ បាន ជាទ្រង់ប្រទានអ្វីៗគ្រប់យ៉ាង ដែលយើងត្រូវការលូតលាស់នៅក្នុងសេចក្តីស្រឡាញ់ និងចំណេះដឹង។ ព្រះបានបង្ហាញសេចក្តីស្រឡាញ់របស់ទ្រង់ដល់យើង ដោយការចាត់ព្រះរាជបុត្រារបស់ទ្រង់អោយមកសុគតជំនួសអំពើបាបរបស់យើង។ យើងអាចបង្ហាញអំពីការដឹងគុណចំពោះសេចក្តីស្រឡាញ់របស់ទ្រង់ បាន នៅពេលដែលយើងស្រឡាញ់គ្នាទៅវិញទៅមក។ សេចក្តីស្រឡាញ់របស់យើងចំពោះគ្នាទៅវិញទៅមក មានប្រភពចេញមកពីព្រះ។ សេចក្តីស្រឡាញ់នេះគឺជាភ័ស្តុតាងដ៏ធំបំផុត ដើម្បីបង្ហាញថា ព្រះបានសណ្ឋិតនៅក្នុងចិត្តរបស់យើង ហើយយើងក៏រស់នៅក្នុងទ្រង់ផងដែរ។ ដូច្នេះ យើងត្រូវតែប្រុងប្រយ័ត្ន ជាមួយនឹងសេរីភាពនៃការជ្រើសរើសរបស់យើង។

មនុស្សខ្លះអាចនឹងនិយាយថា «មែនហើយ ខ្ញុំបានដឹងថា សេរីភាពនៃការជ្រើសរើសសំខាន់ជាទីបំផុត។ ប៉ុន្តែ ប្រសិនបើព្រះបានជ្រាបមុនថា លុយស៊ីហ្វ័រនឹងធ្វើបាបទៅហើយនោះ ហេតុអ្វីបានជាព្រះបង្កើតលុយស៊ីហ្វ័រ?»។ ដោយសារតែព្រះបានបង្កើតលុយស៊ីហ្វ័រ តើអំពើបាបគឺជាកំហុសរបស់ព្រះដែរឬទេ?

សំណួរនេះពិបាកនឹងឆ្លើយជាទីបំផុត។ ក៏មានសំណួរផ្សេងៗទៀតដែលត្រូវឆ្លើយមុនផងដែរ សំណួរទាំងនោះគឺថា «តើពាក្យថា ‘ទំនួលខុសត្រូវ’ មានន័យយ៉ាងដូច្នេះទៅ?»។ ម៉្យាងទៀតនោះ តើអំពើ បាបគឺជាអ្វី? ហើយអំពើបាបចាប់ផ្តើមឡើងនៅពេលណា? គ្មានអ្នកណាម្នាក់អាចបកស្រាយអំពីអាថ៌កំបាំង ទាំងនេះទាំងស្រុងបានឡើយ។ ដូច្នេះ យើងត្រូវតែប្រុងប្រយ័ត្ន មិនត្រូវស្មានផ្តេសផ្តាស់នោះឡើយ។

ព្រះមិនចង់អោយអំពើបាបក្លាយទៅជាផ្នែកមួយនៃជីវិតរបស់យើងនោះឡើយ។ ព្រះគ្រាន់តែ បណ្តោយ អោយអំពើបាបកើតឡើងប៉ុណ្ណោះ។ នៅត្រង់ឈើឆ្កាង ព្រះបានទទួលយកការដាក់ទោសជំនួស អំពើបាបរបស់យើង ដោយសារតែទ្រង់ចង់បញ្ឈប់អំពើបាបជារៀងរហូត។ នៅពេលដែលយើងគិតអំពីសេចក្តីអាក្រក់ យើងតែងតែចងចាំថា ព្រះអង្គទ្រង់ផ្ទាល់បានទទួលយកការដាក់ទោសរបស់ខ្ញុំជំនួសអំពើ បាប និងសេចក្តីអាក្រក់ (សូមអានខគម្ពីររ៉ូម 5៖6-11)។ ព្រះបានរងទុក្ខមកពីអំពើបាប និងសេចក្តីអាក្រក់លើសជាងយើងបានរងទុក្ខទៅទៀត។

`ព្រះបានប្រទានសេរីភាពក្នុងការជ្រើសរើសដល់យើង។ អំណោយទាននេះអាចផ្លាស់ប្តូរជីវិត របស់យើងតាមរបៀបដ៏មានអំណាចមួយ។ ដូច្នេះ យើងត្រូវតែជ្រើសរើសអោយបានត្រឹមត្រូវ។ តើលោក អ្នកបានធ្វើការសម្រេចចិត្តសំខាន់ៗអ្វីខ្លះហើយ? តើការសម្រេចចិត្តទាំងនោះ «មានផលប៉ះពាល់» ប៉ុនណា ដែរ ចំពោះលោកអ្នក និងអ្នកដទៃនោះ?`