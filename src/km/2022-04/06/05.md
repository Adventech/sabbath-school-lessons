---
title:  ទ្រង់បានសុគតសម្រាប់យើង
date:  02/11/2022
---

`សូមអានខគម្ពីរយ៉ូហាន 3៖14-18 និងរ៉ូម 6៖23។ តើខទាំងនេះបានបង្រៀនយើងអ្វីខ្លះ អំពីការសុគតរបស់ទ្រង់សម្រាប់យើងនោះ?`

នៅពេលដែលព្រះយេស៊ូវបានទៅដល់ទន្លេយ័រដាន់ ដើម្បីជ្រមុជទឹកនោះ លោកយ៉ូហានបាទីស្ទ បានប្រកាសថា៖ «នុ៎ះន៍ កូនចៀមនៃព្រះ ដែលដោះបាបមនុស្សលោក» (យ៉ូហាន 1៖29)។ ការប្រកាស របស់លោកយ៉ូហានបានបង្ហាញថា ព្រះយេស៊ូវគឺជាកូនចៀមដ៏មានព្រះជន្មរស់។ នៅក្នុងអំឡុងពេលនៃ គម្ពីរសញ្ញាចាស់ សត្វទាំងអស់ដែលត្រូវសម្លាប់ទុកជាតង្វាយនោះ បានចង្អុលបង្ហាញអំពីការសុគតនាពេល អនាគតរបស់ព្រះយេស៊ូវ។ ប៉ុន្តែ ឈាមនៃសត្វទាំងនោះ មិនអាចដកហូតអំពើបាបបានឡើយ (ហេព្រើរ 10៖4)។ សេចក្តីអត់ឱនទោស ដែលព្រះបានសន្យាតាមរយៈតង្វាយសត្វនេះគឺផ្នែកទៅលើការសុគតរបស់ព្រះយេស៊ូវទាំងស្រុង។ «បើយើងលន់តួបាបវិញ នោះទ្រង់មានព្រះហឫទ័យស្មោះត្រង់ ហើយសុចរិត ប្រយោជន៍នឹងអត់ទោសបាបឲ្យយើង ហើយនិងសំអាតយើង ពីគ្រប់អំពើទុច្ចរិតទាំងអស់ផង» (យ៉ូហាន ទី1 1៖9)។

`សូមអានខគម្ពីរយ៉ូហាន 3៖16, 17។ តើខទាំងនេះបានផ្តល់ក្តីសង្ឃឹមដ៏អស្ចារ្យអ្វីដែរ ដល់ យើង?`

សូមគិតអំពីអ្វីៗគ្រប់យ៉ាង ដែលខគម្ពីរយ៉ូហាន 3៖16, 17 បានសន្យានឹងយើង។ ព្រះយេស៊ូវ បានលះបង់ព្រះអង្គទ្រង់សម្រាប់យើងម្នាក់ៗ។ តើហេតុអ្វីបានជាព្រះដែលបានបង្កើតអ្វីៗគ្រប់យ៉ាងនេះ (យ៉ូហាន1៖1-3) សព្វព្រះឫទ័យនឹងស្លាប់ ដើម្បីយើងយ៉ាងដូច្នេះ? ទ្រង់បានសុគត ដើម្បីកុំអោយយើង ត្រូវទទួលទោសនៃអំពើបាបរបស់យើង។ សេចក្តីពិតនៃព្រះគម្ពីរនេះគឺជាដំណឹងល្អមួយ។ ព្រះយេស៊ូវចង់ អោយយើងចែកចាយសេចក្តីពិតនេះជាមួយនឹងអ្នកដទៃ។

ព្រះយេស៊ូវបានប្រកាសថា៖ «ដ្បិតព្រះទ្រង់ស្រឡាញ់មនុស្សលោក ដល់ម៉្លេះបានជាទ្រង់ប្រទាន ព្រះរាជបុត្រាទ្រង់តែ1» (យ៉ូហាន 3៖16) ដើម្បីសុគតជំនួសយើង។ យើងក៏មិនគួរភ្លេចថា គ្មានណាអ្នកម្នាក់ បង្ខំអោយព្រះយេស៊ូវមកសុគតជំនួសយើងនោះដែរ។ ទ្រង់បានស្ម័គ្រចិត្តយាងមកសង្គ្រោះយើង (ហេព្រើរ 9៖14)។ លោកម៉ាទីន លូធឺរ (Martin Luther) បានសរសេរថា «ឈើឆ្កាងប្រៀបដូចជាអាសនាយ៉ាងដូច្នេះដែរ។ ព្រះយេស៊ូវបានលះបង់ព្រះអង្គទ្រង់នៅលើអាសនានេះ។ ព្រះយេស៊ូវត្រូវបានបូជា ដោយភ្លើងនៃសេចក្តីស្រឡាញ់របស់ទ្រង់។ ភ្លើងនេះបានឆេះរោលរាលនៅក្នុងព្រះទ័យរបស់ព្រះយេស៊ូវ។ ព្រះយេស៊ូវបានថ្វាយរូបកាយ និងលោហិតរបស់ទ្រង់ ទុកជាតង្វាយដល់ព្រះវរបិតា។ ព្រះយេស៊ូវបានចូល ទៅគាល់ព្រះ ដើម្បីសូមជំនួសសម្រាប់យើង។ ព្រះយេស៊ូវបានទូលអង្វរអោយព្រះសង្គ្រោះយើង ជាមួយ នឹងទឹកនេត្រាដ៏ក្តៅគគុករបស់ទ្រង់ (ហេព្រើរ 5៖7)»។ ដកស្រង់ពី Luther’s Works, volume 13 (St. Louis, MO: Concordia Publishing House, 1956), page 319, adapted។ ព្រះយេស៊ូវបានសុគត តែម្តងគត់ ដើម្បីសង្គ្រោះយើងទាំងអស់គ្នា (ហេព្រើរ 10៖10, 12)។ តង្វាយរបស់ព្រះយេស៊ូវគឺពេញ ទៅដោយអំណាច ក៏មិនចេះបាត់បង់សុពលភាពនោះដែរ។

លើសពីនេះទៅទៀតនោះ គឺថា៖ «តើយ៉ាងទៅវិញ ប្រសិនបើមានមនុស្សតែម្នាក់បានទទួលយកដំណឹងល្អវិញនោះ? តើព្រះយេស៊ូវនឹងសុគតសម្រាប់គេដែរឬទេ? ជាការពិតណាស់ ទ្រង់នឹងសុគត ជំនួសគេ។ ព្រះយេស៊ូវនឹងជ្រើសរើសយកការរងទុក្ខ និងការស្លាប់ សម្រាប់ព្រលឹងមួយនោះ»។ ដកស្រង់ ពី Ellen G. White, The Ministry of Healing, page 135, adapted។

`តើលោកអ្នកអាចទទួលយកសេចក្តីសន្យានៅក្នុងខគម្ពីរយ៉ូហាន 3៖16 ដោយរបៀបណា?`