---
title:  របៀបនៃការទទួលបានសេចក្តីបរិសុទ្ធ
date:  17/02/2024
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ទំនុកតម្កើង 119:1-16; ទំនុកតម្កើង 90; ទំនុកតម្កើង 81:7, 8; ទំនុកតម្កើង 141; ទំនុកតម្កើង 1:1-3។

> <p>ខចងចាំ</p>
> «ដូច្នេះ សូមបង្រៀនឲ្យយើងខ្ញុំចេះកំណត់រាប់ថ្ងៃអាយុនៃយើងខ្ញុំ ដើម្បីឲ្យយើងខ្ញុំមានចិត្តខ្មីឃ្មាត ឲ្យបានសតិបញ្ញា» (ទំនុកតម្កើង 90:12)។

យើងបានឃើញកាលពីសប្តាហ៍មុនរួចមកហើយថា ព្រះអាចលើកលែងទោសឱ្យយើងបាន ដោយសារព្រះគុណរបស់ទ្រង់។ ព្រះអាចបង្កើតចិត្តដល់យើង ហើយទ្រង់ក៏បានធ្វើឱ្យយើងបរិសុទ្ធ ដោយសារព្រះគុណរបស់ទ្រង់ផងដែរ។

ព្រះគម្ពីរបានបង្រៀនយើងអំពីបែបផែននៃការរស់នៅក្នុងជីវិតមួយដ៏បរិសុទ្ធ (ទំនុកតម្កើង 119:9)។ ការបង្រៀននេះរួមមានទាំងការគោរពបញ្ញត្តរបស់ព្រះផងដែរ។ ដ្បិតនៅពេលណាដែល យើងរក្សាបញ្ញត្តរបស់ទ្រង់ នោះយើងនឹងបានរស់នៅក្នុងទំនាក់ទំនងយ៉ាងជិតស្និទ្ធជាមួយនឹងទ្រង់។ បន្ទាប់មក ព្រះនឹងប្រទានព្រះពររបស់ទ្រង់មកឱ្យយើង (ទំនុកតម្កើង 119:1, 2; ទំនុកតម្កើង 128)។ ដូច្នេះហើយ សេចក្តីសន្យានេះក៏ជាដំណឹងល្អផងដែរ។

តើសេចក្តីសន្យាដែលថា ព្រះនឹងប្រទានពរដល់យើងនេះ មានន័យថា ជីវិតគ្រីស្ទានរបស់យើងនឹងដំណើរការរលូនចាប់ពីពេលនេះទៅដែរឬទេ? ទេ មិនមែនដូច្នេះឡើយ។ ពីព្រោះអំពើបាបក៏មានអំណាចខ្លាំងណាស់ដែរ (ទំនុកតម្កើង 141:2-4)។ ប្រសិនបើយើងមិនបានប្រុងប្រយ័ត្នទេ នោះអំពើបាបអាចនឹងបំបែកយើងចេញពីព្រះបាន។ ដ្បិតព្រះនឹងប្រទានការសាកល្បងដល់យើង ដោយ ទ្រង់បានបណ្តោយឱ្យសាតាំងល្បួងយើងឱ្យប្រព្រឹត្តអំពើបាប។ តើហេតុអ្វីបានជាទ្រង់ធ្វើដូច្នេះ? នោះ គឺដោយសារតែទ្រង់ចង់បង្ហាញយើងនូវអ្វីដែលមាននៅក្នុងចិត្តរបស់យើង។ បើសិនជាកូនៗរបស់ព្រះ បានថ្វាយបង្គំទ្រង់ នោះទ្រង់នឹងធ្វើឱ្យសេចក្តីជំនឿរបស់ពួកគេបានរឹងមាំឡើង។ ហើយការជឿទុកចិត្ត របស់ពួកគេទៅលើទ្រង់ក៏នឹងបានលូតលាស់ផងដែរ។ ការសាកល្បង ហើយនិងបញ្ហាបានចូលមកក្នុង ជីវិតយើង ដោយសារតែព្រះបានបណ្តោយឱ្យរឿងទាំងនេះកើតឡើង ដើម្បីឱ្យយើងបានរៀនអំពីរបៀប រស់នៅឱ្យបានបរិសុទ្ធ។ ពោលគឺយើងត្រូវតែអធិស្ឋានសូមឱ្យព្រះជួយឱ្យយើងបានដឹងថា ជីវិតរបស់ យើងខ្លីប៉ុនណា។ នៅពេលនោះ ចំណេះដឹងរបស់យើងនឹងបានលូតលាស់ឡើង (ទំនុកតម្កើង 90:12)។ នៅពេលដែលយើងអធិស្ឋានបែបនេះ នោះយើងបានបង្ហាញព្រះថា យើងមានបំណងចង់រស់ នៅជាមួយនឹងសេចក្តីជំនឿ ហើយនិងការជឿទុកចិត្តទៅលើទ្រង់ជារៀងរហូតតទៅ។