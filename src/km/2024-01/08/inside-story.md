---
title:  ពិធីជប់លៀងលាគ្នានៅក្នុងថ្ងៃសប្បាតហ៍
date:  23/02/2024
---

2សប្តាហ៍បន្ទាប់ពីពិធីបុណ្យជ្រមុជទឹករបស់លោកសេគូលរួចមក សង្គ្រាមនៃជនជាតិបូស្នី (Bosnian War) បានផ្ទុះឡើង។ ដូច្នេះហើយ លោកសេគូលបានរត់ចេញពីវិទ្យាល័យរបស់គាត់នៅឯទីក្រុងសារ៉ាយេវ៉ូ ដែលជារាជធានីនៃប្រទេសបូស្នី-ហឺសេហ្ស៊ីកូវីណា (Bosnia and Herzegovina) ទៅ លាក់ខ្លួនអស់រយៈពេល25ថ្ងៃ។ នៅពេលដែលគាត់ត្រឡប់មកយករបស់របររបស់គាត់ពីកន្លែងស្នាក់សិស្សប្រុស នោះគាត់ក៏បានឃើញអគារនោះត្រូវទាហានដុតចោលអស់។ បណ្ណាគារតំកល់សៀវភៅសាសនា មួយកន្លែងតូច ដែលគាត់ធ្លាប់តែស្វែងរកឯកសារ នៅពេលដែលគាត់បានស្វែងរកសេចក្តីពិត ត្រូវបានគេបោះចោលនៅកណ្តាលបន្ទប់របស់គាត់ទាំងឆេះខ្លោចអស់។ គាត់បានបាត់បង់របស់របរ និងឯកសារ គ្រប់យ៉ាង។ ដូច្នេះហើយ គាត់បានត្រឡប់ទៅកាន់ស្រុកកំណើតរបស់គាត់វិញនៅក្នុងទីក្រុងម៉ុងតេណេក្រូ (Monetegro)។

ដំណឹងដែលថា លោកសេគូលបានចូលជាសមាជិកសេវេនដេយអាត់វេនទីស្ទនោះមិនមែនជា ដំណឹងល្អសម្រាប់គ្រួសាររបស់គាត់នោះឡើយ។ ឪពុករបស់គាត់មិនយល់ថា ហេតុអ្វីបានជាគាត់ឈប់ញុាំសាច់នោះទេ ម្ល៉ោះហើយ គាត់បាននាំលោកសេគូលទៅជួបនឹងគ្រូពេទ្យម្នាក់។ ម្តាយរបស់លោកសេគូ បានគិតថា កូនគាត់ច្បាស់ជាត្រូវអំពើហើយ ដូច្នេះហើយ គាត់បានសុំជំនួយពីមនុស្សម្នាក់ដែលបានហ្វឹកហាត់ វេទមន្តងងឹត។ នៅពេលដែលការព្យាយាមរបស់ឪពុកម្តាយគាត់បានបរាជ័យ នោះពួកគេបានបញ្ជូនគាត់ ទៅកាន់កងយោធា។ សង្គ្រាមនៃជនជាតិបូស្នី នៅក្នុងឆ្នាំ1992 កំពុងតែក្តៅគគុក។ ពួកគេបានចុះឈ្មោះ កូនប្រុសរបស់ពួកគេនៅក្នុងជួរយោធា ដើម្បីបញ្ជូនគាត់ទៅធ្វើសង្គ្រាម។

នៅក្នុងសម័យនោះ ក្រុមគ្រួសារបានរៀបចំពិធីធំៗសម្រាប់ទាហានដែលបានចូលបម្រើការងារ។ ឪពុកម្តាយរបស់លោកសេគូលបានរៀបចំពិធីជប់លៀងឱ្យគាត់ចំថ្ងៃសប្បាតហ៍នៅក្នុងខែធ្នូ។ ពួកគាត់បាន រំពឹងថា យ៉ាងហោចណាស់ ក៏មានមនុស្ស200នាក់បានមកចូលរួមដែរ។ ប៉ុន្តែ លោកសេគូលបានធ្វើដំណើរទៅថ្វាយបង្គំនៅឯព្រះវិហារវិញ។ គាត់បានត្រឡប់មកផ្ទះវិញ នៅពេលដែលព្រះអាទិត្យលិចនៅ ម៉ោងម្តុំម៉ោង4ល្ងាចនោះ។ គាត់មិនដឹងថា គាត់ត្រូវធ្វើយ៉ាងណានោះទេ ដោយសារតែគាត់បានគិតថា ផ្ទះរបស់គាត់នឹងពេញទៅដោយសាច់ញាតិនៅក្នុងប្រទេស និងនៅក្រៅប្រទេស។ គាត់បានគិតថា គាត់ ច្បាស់ជាប្រឈមជាមួយនឹងការរិះគន់ចំពោះការមកយឺតរបស់គាត់ ណាមួយ សកម្មភាពរបស់គាត់ក៏បាន បង្ហាញថា គាត់មិនបានគោរពចាស់ទុំផងដែរ។ គាត់បានឃើញតារបស់គាត់នៅខាងមុខរានហាលនោះ គាត់បានសួរតារបស់គាត់ថា «លោកតា តើបងប្អូនរបស់យើងមកជុំគ្នាអស់ហើយមែនទេ?»។ លោកតាបាន តបទៅវិញថា «ទេ អត់ទាន់មានអ្នកណាមកទេ ចៅ»។ «អត់ទាន់មានអ្នកណាមកទេ?»។ «ហ្នឹងហើយ ចៅ អត់មានអ្នកណាមកទេ»។ «ម៉េចចឹងលោកតា?»។ «តាអត់ដឹងដែរហ្នឹង»។

មួយស្របក់ក្រោយមក សាច់ញាតិបានចាប់ផ្តើមចូលរួមនៅក្នុងពិធីជប់លៀងនោះ។ បន្ទាប់មក លោក សេគូលបានសួរពួកគេថា «ហេតុអ្វីបានជាលោកអ៊ុំ ពូមីងមកនៅម៉ោងនេះអ៊ីចឹង?»។ ពួកគេបាននិយាយ ដូចៗគ្នាថា៖ «មានគេប្រាប់ឱ្យពួកយើងមកម៉ោង5»។ លោកសេគូលបានសួរទៀតថា «អ្នកណាជាអ្នកប្រាប់ អ៊ុំ ពូមីងឱ្យមកនៅម៉ោង?»។ សាច់ញាតិរបស់គាត់ចាំមិនបានថា អ្នកណាជាអ្នកប្រាប់ពួកគាត់នោះឡើយ។ នៅពេលនោះ លោកសេគូលបានដឹងភ្លាមថា ព្រះពិតជាបានការពារគាត់មែន។ ដូច្នេះហើយ គាត់ក៏បាន ចូលទៅធ្វើជាទាហានដោយចិត្តក្លាហាន។