---
title:  របៀបដែលអំពើបាបបានធ្វើការនៅក្នុងចិត្តរបស់យើង
date:  21/02/2024
---

`តើកវីនៅក្នុងបទគម្ពីរទំនុកតម្កើង ជំពូក141 បានអធិស្ឋានអំពីអ្វីដែរ?`

បទគម្ពីរទំនុកតម្កើង ជំពូក141 គឺជាសេចក្តីអធិស្ឋានទូលសូមនូវការការពារ។ កវីនៅក្នុងជំពូក នេះបានស្ថិតនៅក្នុងគ្រោះថ្នាក់ ដោយសារតែមនុស្សអាក្រក់ ហើយនិងផែនការដែលពួកគេបានរៀបចំទាស់នឹងគាត់នោះដែរ (ទំនុកតម្កើង 141:9, 10)។ កវីក៏បានស្ថិតនៅក្នុងគ្រោះថ្នាក់ ដោយសារតែអំពើ បាបនៅក្នុងចិត្តរបស់គាត់ផងដែរ។ ដ្បិតគាត់បានមានប្រសាសន៍ថា ចិត្តរបស់គាត់គឺជាគ្រោះថ្នាក់ដល់ទីជ្រកកោណរបស់គាត់យ៉ាងពិតប្រាកដ។ នោះគឺដោយសារតែសង្គ្រាមរវាងសេចក្តីល្អ និងសេចក្តីអាក្រក់ បានកើតឡើងនៅក្នុងចិត្តរបស់គាត់។ មានពេលខ្លះ កវីនៅក្នុងជំពូកនេះមានបំណងចង់ធ្វើបាន ដោយចូលរួមជាមួយនឹងមនុស្សដែលធ្វើរឿងអាក្រក់។

តើកវីបានធ្វើតាមព្រះប្រាជ្ញាញ្ញាណរបស់ព្រះដែរឬទេ? តើកវីបានចូលរួមជាមួយនឹងមនុស្សអាក្រក់នៅក្នុងជីវិតនៃអំពើបាបដែរឬទេ (ទំនុកតម្កើង 141:4, 5)? រឿងតែមួយគត់ដែលអាចសង្គ្រោះ កវីចេញពីការប្រព្រឹត្តអំពើបាបនោះ គឺជាការអធិស្ឋាន និងជាការជឿទុកចិត្តទាំងស្រុងទៅលើព្រះ (ទំនុក-តម្កើង 141;1, 2)។ ដូច្នេះហើយ កវីបានអធិស្ឋានសូមជំនួយពីព្រះ។ កវីបានសូមឱ្យព្រះជួយឱ្យគាត់ បានគ្រប់គ្រងពាក្យសម្តី និងកម្លាំងរបស់គាត់ ដើម្បីឱ្យបាននិយាយថា ទេ ទៅកាន់អំពើបាប (ទំនុកតម្កើង 141:3, 4)។

`សូមអានខគម្ពីរទំនុកតម្កើង 1:1 និងទំនុកតម្កើង 141:4។ តើខទាំងនេះបានបង្រៀនយើង អំពីអំពើបាប និងអំពីសេចក្តីអាក្រក់នោះយ៉ាងដូចម្តេចដែរ?`

ខគម្ពីរទំនុកតម្កើង 141:4 បានបង្ហាញយើងអំពីដំណើរការនៃអំពើបាប។ ដំណាក់កាលទី1 អំពើបាបបានចាប់ផ្តើមនៅក្នុងចិត្តរបស់យើង។ វាបានធ្វើឱ្យមានបំណងចង់ធ្វើរឿងអាក្រក់។ ដំណាក់កាល ទី2 អំពើបាបបានល្បួងឱ្យយើងបញ្ចេញជាសកម្មភាពនៃការធ្វើរឿងអាក្រក់។ បន្ទាប់ពីយើងបានធ្វើបាប ជាលើកដំបូងរួចមក នោះយើងនឹងធ្វើអំពើបាបនោះម្តងហើយម្តងទៀត។ ដំណាក់កាលទី3 យើងបានទទួលសេចក្តីអាក្រក់មកដាក់នៅក្នុងចិត្តរបស់យើងទុកជារបស់មួយដ៏ល្អប្រណីត។

ទន្ទឹមគ្នានេះ ខគម្ពីរទំនុកតម្កើង 1:1 បានប្រាប់យើងនូវអ្វីដែលត្រូវកើតឡើង នៅពេលដែល យើងប្រព្រឹត្តិអំពើបាបនោះ។ ពោលគឺអំពើបាបបានរារាំងមិនឱ្យកូនៗរបស់ព្រះធ្វើតាមព្រះ ដោយមិនឱ្យ ពួកគេគោរពតាមបញ្ញត្តរបស់ទ្រង់។ អំពើបាបបានធ្វើឱ្យយើងចូលរួមជាមួយនឹងមនុស្សអាក្រក់ ដែលបាន រំលងបញ្ញត្តរបស់ព្រះ ព្រមទាំងមនុស្សអាក្រក់ដែលបានមើលងាយព្រះផងដែរ។ ព្រះបានបង្គាប់មិនឱ្យយើងធ្វើដូចជាមនុស្សទាំងនេះបានធ្វើនោះឡើយ។ ពោលគឺយើងមិនត្រូវអនុញ្ញាតឱ្យពួកគេដឹកនាំយើង ចេញពីព្រះអម្ចាស់បានឡើយ។

កណ្ឌគម្ពីរទំនុកតម្កើងបានបង្ហាញយើងថា ការពឹងផ្អែកទៅលើព្រះអម្ចាស់គឺជាវិធីតែមួយគត់ដែលអាចជួយឱ្យយើងគេចរួចពីអំពើបាប។ ដោយទ្រង់នឹងសង្គ្រោះយើងចេញពីអំពើបាប។ កណ្ឌគម្ពីរទំនុកតម្កើងបានបង្រៀនយើងឱ្យចេះគ្រប់គ្រងពាក្យសម្តីរបស់យើង។ ពោលគឺយើងត្រូវតែជ្រើសរើសពាក្យ ដែលយើងត្រូវនិយាយនោះដោយក្តីប្រុងប្រយ័ត្ន។ ហើយយើងក៏ត្រូវតែប្រុងប្រយ័ត្នចំពោះអ្នកដែលយើង បានធ្វើតាមនោះដែរ។ ដ្បិតមនុស្សអាក្រក់នឹងផ្តល់ដំបូន្មានអាក្រក់ដល់យើង ដែលដំបូន្មាននោះបានដឹកនាំ យើងឱ្យឃ្លាតឆ្ងាយពីព្រះ។ ដូច្នេះហើយ យើងត្រូវតែចូលទៅសូមប្រាជ្ញាពីព្រះ ពីព្រោះទ្រង់នឹងត្រូវជំនុំជម្រះ ទាំងមនុស្សល្អទាំងមនុស្សអាក្រក់ (ទំនុកតម្កើង 1:4-6; ទំនុកតម្កើង 141:8-10)។ ទម្រាំតែពេលនេះ បានមកដល់ រាស្ត្ររបស់ព្រះត្រូវតែអត់ធ្មត់ ហើយជឿទុកចិត្តទៅលើទ្រង់ជានិច្ច។