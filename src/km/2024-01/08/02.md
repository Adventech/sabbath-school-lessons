---
title:  ការសិក្សាយ៉ាងផ្ចិតផ្ចង់ទៅលើសេចក្តីបង្រៀនរបស់ព្រះ
date:  18/02/2024
---

`តើយើងបានរក្សាបញ្ញត្តរបស់ព្រះដោយរបៀបណា? តើយើងនឹងបានទទួលព្រះពរអ្វីខ្លះចេញ ពីការកាន់តាមបញ្ញត្តរបស់ទ្រង់នេះ? សូមអានខគម្ពីរទំនុកតម្កើង119:1-16 និងខ161-168 សម្រាប់ ចម្លើយ។`

តើជីវិតនៃសេចក្តីជំនឿគឺជាអ្វី? ជីវិតនៃសេចក្តីជំនឿគឺប្រៀបដូចជាការធ្វើដំណើរជាមួយនឹងព្រះ អស់មួយជីវិតរបស់យើង។ នៅក្នុងការធ្វើដំណើរនេះ យើងនឹងរក្សាបញ្ញត្តរបស់ព្រះ (ទំនុកតម្កើង 119:1)។ ដ្បិតសេចក្តីស្រឡាញ់របស់ទ្រង់ក៏ប្រៀបដូចជាតួពន្លឺមួយ ដែលបានចែងចាំងមកលើយើង នៅក្នុង អំឡុងពេលដែលយើងបានធ្វើដំណើរជាមួយនឹងទ្រង់ (ទំនុកតម្កើង 89:15)។ ហើយយើងក៏បានសន្យា ថា យើងនឹងបម្រើ ហើយគោរពទ្រង់ដោយអស់ពីចិត្តរបស់យើងផងដែរ (ទំនុកតម្កើង 119:1, 2, 10)។

នៅពេលដែលយើងធ្វើតាមការបង្រៀនរបស់ព្រះ នោះយើងនឹងបានរស់នៅក្នុងជីវិតដែលបរិសុទ្ធ (ទំនុកតម្កើង 119:1)។ ដ្បិតការរស់នៅរបស់យើងក៏ប្រៀបដូចជាតង្វាយដ៏ល្អឥតខ្ចោះដែលនាំមកថ្វាយ ព្រះផងដែរ (និក្ខមនំ 12:5)។ ហើយយើងរាល់គ្នាក៏ប្រៀបដូចជាតង្វាយ «រស់» យ៉ាងដូច្នោះដែរ (នំក្ខមនំ 12:5)។ ពីព្រោះយើងនឹងស្អប់អំពើបាប ដោយសារតែអំពើបាបបានធ្វើឱ្យចិត្តរបស់យើងស្មោកគ្រោក។ ប៉ុន្តែ សេចក្តីស្រឡាញ់របស់ព្រះបានសម្អាតយើងវិញ។ ដ្បិតនៅពេលដែលយើងថ្វាយជីវិតរបស់យើង ទៅព្រះទាំងស្រុង នោះយើងនឹងធ្វើរឿងគ្រប់យ៉ាង ដើម្បីផ្គាប់ព្រះហឫទ័យព្រះ (ទំនុកតម្កើង 101:2, 6; សូមអានខគម្ពីរទំនុកតម្កើង 18:32 ផងដែរ)។

ក្រឹត្យវិន័យរបស់ព្រះគឺមានអត្ថន័យលើសពីសំណុំនៃបញ្ញត្តទៅទៀត។ នៅពេលដែលយើងកាន់តាមបញ្ញត្តរបស់ព្រះ នោះយើងនឹងអាចវែកញែកខុស និងត្រូវ ល្អ និងអាក្រក់បាន (ទំនុកតម្កើង 111:10; សូមអានខគម្ពីរកូរិនថូសទី1 22:12 ផងដែរ)។ ការដែលយើងបានកាន់តាមបញ្ញត្តរបស់ព្រះនេះ បានផ្លាស់ប្តូរយើងលើសពីទង្វើរបស់យើងទៅទៀត។ ពីព្រោះបញ្ញត្តរបស់ទ្រង់ក៏បានផ្លាស់ប្តូរចិត្ត និងគំនិត របស់យើងផងដែរ។

ក្រឹត្យវិន័យរបស់ព្រះបានបង្ហាញផែនការរបស់ទ្រង់សម្រាប់មនុស្សគ្រប់គ្នានៅលើផែនដីនេះ។ ដ្បិតបញ្ញត្តរបស់ទ្រង់បានបង្ហាញប្រាប់យើងអំពីរបៀបរស់នៅប្រកបដោយប្រាជ្ញា និងរបៀបរស់នៅប្រកប ដោយសេរីភាព និងសន្តិភាព (ទំនុកតម្កើង 119:7-11, 133)។ នៅក្នុងបទគម្ពីរទំនុកតម្កើង ជំពូក 119 កវីបានស្រឡាញ់បញ្ញត្តរបស់ព្រះ ដោយសារតែបញ្ញត្តនោះបានបង្រៀនគាត់ថា ព្រះនឹងរក្សាសេចក្តី សន្យារបស់ទ្រង់ (ទំនុកតម្កើង 119:77, 174)។

«ពួកអ្នកដែលស្រឡាញ់ក្រឹត្យវិន័យទ្រង់ នោះមានសេចក្តីសុខដ៏លើសលុប ហើយគ្មានហេតុនឹង ចំពប់ដួលឡើយ» (ទំនុកតម្កើង 119:165)។ នៅក្នុងព្រះគម្ពីរ ពាក្យថា «ចំពប់ដួល» គឺជារូបស័ព្ទមួយ តំណាងឱ្យការធ្វើឱ្យព្រះខកព្រះទ័យ ឬតំណាងឱ្យការប្រព្រឹត្តអំពើបាប។ ពីព្រោះព្រះគម្ពីរដែលជាព្រះបន្ទូល របស់ព្រះក៏ប្រៀបដូចជាចង្កៀងមួយ (ទំនុកតម្កើង 119:105) ដែលបានបញ្ចេញពន្លឺ ដោយបានបង្ហាញ យើងអំពីផ្លូវទៅកាន់នគរស្ថានសួគ៌។ ព្រះគម្ពីរបានការពារយើងកុំឱ្យចំពប់ដួលទៅក្នុងអំពើបាប (ទំនុកតម្កើង 119:10) នៅពេលដែលយើងធ្វើដំណើរនៅតាមផ្លូវទៅកាន់នគរស្ថានសួគ៌នោះ។

`តើព្រះយេស៊ូវបានបង្ហាញតាមរយៈជីវិតរបស់ទ្រង់ថា ព្រះបន្ទូលរបស់ព្រះមានអំណាចខ្លាំងពូកែ ដោយរបៀបណា (ម៉ាថាយ 4:1-11)? តើចម្លើយរបស់លោកអ្នកបានប្រាប់លោកអ្នក អំពីមូលហេតុដែលយើងគួរតែកាន់តាមបញ្ញត្តរបស់ព្រះនោះយ៉ាងដូចម្តេចដែរ?`