---
title:  កណ្ឌគម្ពីរទំនុកតម្កើងបានបង្រៀនយើងអំពីជីវិតខ្លីរបស់យើង
date:  19/02/2024
---

`បើប្រៀបធៀបទៅនឹងព្រះ តើយើងអាចរស់នៅបានយូរប៉ុនណាដែរ? សូមអានបទគម្ពីរទំនុក-តម្កើង ជំពូក90; ទំនុកតម្កើង 102:11 និងទំនុកតម្កើង 103:14-16 សម្រាប់ចម្លើយ។`

ជីវិតរបស់មនុស្សលោកគឺខ្លីមែនទែន បើយើងប្រៀបធៀបទៅនឹងព្រះដែលមានព្រះជន្មរស់អស់កល្បជានិច្ចនោះ។ ដ្បិតនៅក្នុងព្រះនេត្ររបស់ព្រះ 1000ឆ្នាំស្មើនឹង3 ឬ4ម៉ោងនៅក្នុងមួយរាត្រី ប៉ុណ្ណោះ។ (ទំនុកតម្កើង 90:4)។ បើប្រៀបធៀបទៅនឹងព្រះ ជីវិតរបស់យើងមិនអាចបន្តជារៀងរហូតបានឡើយ (ទំនុកតម្កើង 90:10)។ មនុស្សលោកដែលខ្លាំងបំផុតគឺប្រៀបដូចជាភពមួយដែលខ្សោយបំផុតវិញ (ទំនុកតម្កើង 90:5, 6; ទំនុកតម្កើង 103:15, 16)។ ដ្បិតជីវិតខ្លីរបស់យើងមានពេញទៅ ដោយកិច្ចការលំបាកៗ និងភាពសោកសៅជាច្រើនយ៉ាង (ទំនុកតម្កើង 90:10)។ មានមនុស្សខ្លះបាន សោកស្តាយ នៅពេលដែលពួកគេបានចាំថា ជីវិតរបស់ពួកគេគឺមានរយៈពេលខ្លីមែនទែន។ ពួកគេបាន សោកស្តាយ នៅពេលដែលជីវិតត្រូវបន្តទៅមុខទៀតដោយគ្មានរូបពួកគេ នៅពេលដែលពួកគេស្លាប់ទៅ នោះ។

បទគម្ពីរទំនុកតម្កើង ជំពូក90 បានបង្ហាញយើងថា ព្រះបានយកព្រះទ័យទុកដាក់ចំពោះយើង នៅក្នុងអំឡុងពេលនៃជីវិតដ៏សែនខ្លីរបស់យើងនេះ។ ពីព្រោះទ្រង់ក៏ប្រៀបដូចជាជម្រកមួយសម្រាប់រាស្ត្រ របស់ទ្រង់ផងដែរ (ទំនុកតម្កើង 90:1, 2)។ នៅក្នុងនាមជាទីជ្រកកោណរបស់យើង ព្រះអម្ចាស់គឺជាជម្រក មួយដ៏មានសុវត្ថិភាពសម្រាប់រាស្ត្ររបស់ទ្រង់ នៅក្នុងអំឡុងពេលនៃគ្រាលំបាក។

បទគម្ពីរទំនុកតម្កើង ជំពូក90 ក៏បានបង្រៀនយើងថា ព្រះបានខ្ញាល់នឹងអំពើបាបជាខ្លាំង។ ដោយកវីបាននិយាយថា៖ «តើមានអ្នកណាដែលស្គាល់អំណាចនៃសេចក្តីខ្ញាល់ និងសេចក្តីក្រោធរបស់ ទ្រង់ តាមដែលគួរកោតខ្លាចដល់ទ្រង់នោះ» (ទំនុកតម្កើង 90:11)។ គ្មានអ្នកណាម្នាក់គិតឃើញទំហំ នៃសេចក្តីខ្ញាល់ដែលព្រះបានទាស់ទៅនឹងអំពើបាបនោះឡើយ។ មូលហេតុគឺដោយសារតែទ្រង់បានទប់ សេចក្តីក្រោធរបស់ទ្រង់ ដោយបង្ហាញព្រះគុណរបស់ទ្រង់ដល់យើងវិញ។ មូលហេតុនេះហើយដែលបាន ធ្វើឱ្យយើងមានសេចក្តីសង្ឃឹមនោះ ដ្បិតព្រះបានប្រទានឱកាសជាច្រើនដល់យើង ដើម្បីឱ្យយើងបានលន់តួ អំពើបាបរបស់យើង។ ហើយយើងក៏អាចចូលទៅសូមប្រាជ្ញាពីទ្រង់ ដើម្បីឱ្យយើងបានបរិសុទ្ធផងដែរ។

ប្រាជ្ញានៅក្នុងព្រះគម្ពីរមានអត្ថន័យលើសពីការដែលយើងមានចំណេះដឹង ឬមានភាពឈ្លៀសវៃ ទៅទៀត។ ដ្បិតប្រាជ្ញាពិតប្រាកដនោះគឺជាការគោរពកោតខ្លាចដល់ព្រះ។ តើយើងត្រូវប្រាជ្ញាខាងឯផ្នែក អ្វីដែរ? ចម្លើយគឺថា យើងត្រូវការប្រាជ្ញាដើម្បីឱ្យបានដឹងថា ជីវិតរបស់យើងមានអាយុកាលខ្លីជាទីបំផុត។ ចំនួនឆ្នាំដែលយើងត្រូវរស់បន្តគឺមានកម្រិត។ ហើយនៅពេលដែលយើងបានយល់សេចក្តីពិតនេះ នោះ យើងនឹងបានក្លាយទៅជាមនុស្សមានប្រាជ្ញា។ ដ្បិតចំណេះដឹងនេះបានបង្រៀនយើងអំពីសេចក្តីជំនឿ និងការគោរពតាម។ យើងអាចទទួលបានចំណេះនេះតែនៅពេលដែលយើងបានលន់តួអំពើបាបរបស់យើង ហើយឈប់ធ្វើវាទៀតតែប៉ុណ្ណោះ (ទំនុកតម្កើង 90:8, 12)។ បន្ទាប់មក យើងត្រូវតែទទួលយក អំណោយការលើកលែងទោស សេចក្តីស្រឡាញ់ និងព្រះគុណរបស់ព្រះ (ទំនុកតម្កើង 90:13, 14)។

បញ្ហារបស់យើងគឺថា យើងគឺជាមនុស្សមានបាប។ ហើយអំពើបាបនេះបានធ្វើឱ្យផែនដីឈឺចាប់ ដោយបានបំផ្លាញមនុស្សលោកជាច្រើននាក់។ នៅពេលដែលយើងក្រឡេកមើលមនុស្សទាំងអស់នៅជុំវិញយើង នោះយើងនឹងបានឃើញសេចក្តីអាក្រក់ដែលអំពើបាបបានបង្កឡើងនៅគ្រប់ទីកន្លែងជាមិនខាន។

សូមអរព្រះគុណព្រះយេស៊ូវ ដែលព្រះបានរៀបចំវិធីមួយតាមរយៈទ្រង់ ដើម្បីសង្គ្រោះយើងចេញពីបញ្ហានៃអំពើបាប (យ៉ូហាន 1:29; យ៉ូហាន 3:14-21)។ បើសិនជាគ្មានព្រះយេស៊ូវទេ នោះ យើងនឹងគ្មានសង្ឃឹមអ្វីឡើយ។

`ជាការពិតណាស់ ជីវិតរបស់យើងមានអាយុកាលខ្លីមែនទែន។ ប៉ុន្តែ តើយើងបានទទួលសេចក្តី សង្ឃឹមអ្វីតាមរយៈព្រះយេស៊ូវនោះ (យ៉ូហាន 3:16)? បើសិនជាគ្មានទ្រង់ទេ តើយើងមានសេចក្តីអ្វីទៅ?`