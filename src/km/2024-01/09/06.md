---
title:  ព្រះយេស៊ូវដែលជាសម្តេចសង្ឃរបស់យើង
date:  29/02/2024
---

`ព្រះយេស៊ូវគឺជាសម្តេចសង្ឃរបស់យើង (ទំនុកតម្កើង 110:4-7)។ តើអ្វីដែលធ្វើឱ្យកិច្ចការ របស់ទ្រង់ជាសម្តេចសង្ឃសំខាន់ម្ល៉េះ សម្រាប់យើងនោះ? តើកិច្ចការរបស់ទ្រង់ដែលជាសម្តេចសង្ឃនៅ ឯស្ថានសួគ៌បានផ្តល់សេចក្តីសង្ឃឹមអ្វីខ្លះដល់យើង?`

ព្រះអម្ចាស់បានតាំងសេចក្តីសន្យាដ៏ពិសេសមួយជាមួយនឹងរាស្ត្ររបស់ទ្រង់ (ហេព្រើរ 6:18) ដែលថា ទ្រង់នឹងធ្វើជាស្តេច ហើយនិងជាសម្តេចសង្ឃរបស់ពួកគេជារៀងរហូតតទៅ (ទំនុកតម្កើង 110:4-7)។ សេចក្តីសន្យានេះបានបង្ហាញយើងអំពីព្រះគុណរបស់ព្រះ។ ដ្បិតអំពើបាបរបស់យើងនឹងបន្តបំបែក យើងចេញពីព្រះ។ ប៉ុន្តែ ព្រះបានប្រទានសេចក្តីសន្យាមួយដល់យើងវិញ។ ហើយសេចក្តីសន្យារបស់ទ្រង់ នេះក៏មិនអាចផ្លាស់ប្តូរបានដែរ។ ដ្បិតព្រះគុណរបស់ទ្រង់គឺជាភ័ស្តុតាងបង្ហាញថា ទ្រង់នឹងរក្សាសេចក្តីសន្យាដែលទ្រង់បានតាំងឡើងជាមួយនឹងរាស្ត្ររបស់ទ្រង់ នៅពេលដែលពួកគេបានលន់តួអំពើបាបរបស់ ពួកគេទៅឯទ្រង់នោះ (និក្ខមនំ 32:14; ទំនុកតម្កើង 106:45)។

ពាក្យសម្បថរបស់ព្រះមានលក្ខណៈពិសេសណាស់ ដោយសារតែទ្រង់បានសន្យាថា ព្រះអង្គ សង្គ្រោះគឺជាស្តេចផង ជាសម្តេចសង្ឃផង (ទំនុកតម្កើង 110:4)។ ស្តេចរបស់សាសន៍អ៊ីស្រាអែលមិនត្រូវ បានអនុញ្ញាតឱ្យបម្រើព្រះនៅក្នុងនាមជាសម្តេចសង្ឃបានឡើយ (ជនគណនា 8:19; របាក្សត្រទី2 26:16-21)។ នៅពេលដែលព្រះគម្ពីរបានចែងថា ស្តេច ឬពួកបណ្តាជនបាននាំយកតង្វាយមកថ្វាយដល់ពួកសង្ឃ មានន័យថា ពួកសង្ឃគឺជាបុគ្គលម្នាក់ដែលត្រូវសម្លាប់សត្វថ្វាយទៅព្រះ។ បទគម្ពីរទំនុកតម្កើង ជំពូក110 បានចែងថា ស្តេចដ៏ជាព្រះអង្គសង្គ្រោះមានលក្ខណៈខុសគ្នាពីស្តេច និងសង្ឃទាំងអស់នៅក្នុង សាសន៍អ៊ីស្រាអែល។ ព្រះយេស៊ូវគឺជាសម្តេចសង្ឃដែលមានលក្ខណៈស្រដៀងគ្នាទៅនឹងលោកមុិល-គីស្សាដែកដូច្នោះដែរ។ លោកមុិលគីស្សាដែកគឺជាស្តេចនៃទីក្រុងយេរូសាឡិមផង (ឈ្មោះដើមរបស់ទីក្រុង យេរូសាឡិម) និងជាសង្ឃរបស់ព្រះផង (លោកុប្បត្តិ 14:18-20)។ តើគម្ពីរសញ្ញាចាស់បានចែងថា ស្តេចដាវីឌ ឬស្តេចនៃសាសន៍អ៊ីស្រាអែលដទៃទៀតគឺជាស្តេច និងជាសង្ឃដូចជាលោកមុិលគីស្សាដែក នេះនៅត្រង់កន្លែងណាទៀតដែរឬទេ? យើងអាចអានអំពីចំណុចនេះបានតែនៅក្នុងបទគម្ពីរទំនុកតម្កើង ជំពូក110 ប៉ុណ្ណោះ។ បទគម្ពីរទំនុកតម្កើងនៅត្រង់ជំពូកនេះបានពិពណ៌នាអំពីបុគ្គលម្នាក់ដែលជាស្តេច ផង ជាសង្ឃផងនៅក្នុងប្រវត្តិសាស្ត្រនៃសាសន៍អ៊ីស្រាអែល ហើយបុគ្គលម្នាក់នោះមានតែព្រះយេស៊ូវមួយ គត់ដែលស័ក្តិសម។

`សូមអានខគម្ពីរហេព្រើរ 7:20-28។ តើហេតុអ្វីបានជាកិច្ចការរបស់ព្រះយេស៊ូវជាសម្តេចសង្ឃនេះបានផ្តល់សេចក្តីសង្ឃឹម និងទំនុកចិត្តដល់ចិត្តរបស់យើងយ៉ាងដូច្នេះ?`

ព្រះយេស៊ូវគឺជាស្តេចផង និងជាសម្តេចសង្ឃដ៏នៅអស់កល្បជានិច្ចផង។ ដូច្នេះហើយ ទ្រង់គឺ ជាស្តេច និងជាសម្តេចសង្ឃល្អជាងមនុស្សលោកដទៃទៀត ដោយសារតែទ្រង់បានបម្រើយើងនៅក្នុងរោង ឧបោសថនៅឯស្ថានសួគ៌។ អំពើបាប និងសេចក្តីស្លាប់មិនអាចបញ្ឈប់កិច្ចការរបស់ទ្រង់ ដូចដែលពួកវា បានបញ្ឈប់កិច្ចការរបស់សង្ឃដែលជាមនុស្សលោកនោះឡើយ។ ដូច្នេះហើយ ព្រះយេស៊ូវអាចចូលទៅ ឯព្រះបាន ដើម្បីសុំជំនួយសម្រាប់រាស្ត្ររបស់ទ្រង់ជារៀងរហូត។ កិច្ចការដែលព្រះបានធ្វើនៅក្នុងនាមជា ចៅក្រមរបស់យើង បានធ្វើឱ្យយើងមានសេចក្តីសង្ឃឹមទៅលើព្រះ (ហេព្រើរ 6:19, 20)។ យើងអាច ជឿទុកចិត្តថា ព្រះយេស៊ូវដែលជាស្តេច និងជាសម្តេចសង្ឃរបស់យើងនេះ នឹងបញ្ឈប់សេចក្តីអាក្រក់នៅ ក្នុងចិត្តរបស់យើង ហើយនិងសេចក្តីអាក្រក់នៅលើផែនដីនេះផង។ ព្រះយេស៊ូវតែងតែរក្សាសេចក្តីសន្យា នៅក្នុងខគម្ពីរទំនុកតម្កើង 2:6-9 ជានិច្ច ដែលថា ទ្រង់នឹងជំនុំជម្រះមេដឹកនាំទាំងអស់ រួមទាំងមនុស្សគ្រប់ជាតិសាសន៍នៅលើផែនដីផងដែរ។