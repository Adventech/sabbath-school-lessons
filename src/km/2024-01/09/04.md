---
title:  ព្រះយេស៊ូវបានរក្សាសេចក្តីសន្យារបស់ទ្រង់ជារៀងរហូត
date:  27/02/2024
---

`តើព្រះបានសន្យាជាមួយនឹងស្តេចដាវីឌយ៉ាងដូចម្តេចដែរ? សូមអានខគម្ពីរទំនុកតម្កើង 89:27-32, 38-46 និងទំនុកតម្កើង 132:10-12 សម្រាប់ចម្លើយ។`

ព្រះបានតាំងសេចក្តីសន្យាមួយជាមួយនឹងស្តេចដាវីឌ ដោយទ្រង់បានសន្យាថា ទ្រង់នឹងជួយ គាំទ្រពួកបុត្រារបស់ស្តេចដាវីឌ ដើម្បីឱ្យពួកគេបានធ្វើជាព្រះពរដល់សាសន៍អ៊ីស្រាអែលជារៀងរហូត (សាំយូអែលទី1 7:5-16; ទំនុកតម្កើង 89:1-4, 19-37; ទំនុកតម្កើង 132:12-18)។ ព្រះនឹង យល់ព្រមរក្សាសេចក្តីសន្យារបស់ទ្រង់ជារៀងរហូត បើសិនជាស្តេចដាវីឌបានគោរពតាមទ្រង់នោះ។ នៅ ក្នុងបទគម្ពីរទំនុកតម្កើង ជំពូក89 កវីបានកើតទុក្ខ ដោយសារតែពួកបណ្តាជនបានបាត់បង់ព្រះពរដែល ព្រះបានសន្យានឹងស្តេចដាវីឌ។ តើព្រះបានបដិសេធសាសន៍អ៊ីស្រាអែលជារៀងរហូតដែរឬទេ? ទេ ទ្រង់ មិនបានបដិសេធពួកគេជារៀងរហូតនោះឡើយ។

ជាការពិតណាស់ សេចក្តីក្រោធរបស់ព្រះបានបង្ហាញរាស្ត្ររបស់ទ្រង់ពីទស្សនៈដែលទ្រង់បាន យល់ឃើញពីអំពើបាប (ទំនុកតម្កើង 38:1; ទំនុកតម្កើង 74:1)។ ប៉ុន្តែ សេចក្តីក្រោធរបស់ព្រះមិនបាន បន្តជារៀងរហូតនោះឡើយ។ ដ្បិតសេចក្តីស្រឡាញ់ដ៏នៅអស់កល្បជានិច្ចរបស់ទ្រង់បានលើកលែងទោស អំពើបាបរបស់មនុស្សលោក នៅពេលដែលពួកគេលន់តួកំហុសរបស់ពួកគេ។ ខណៈដែលព្រះកំពុងតែខ្ញាល់ នោះទ្រង់ក៏បានបង្ហាញរាស្ត្ររបស់ទ្រង់ថា ទ្រង់មិនសព្វព្រះទ័យជាមួយនឹងពួកគេផងដែរ។ រាស្ត្ររបស់ព្រះ បានដឹងថា អំពើបាបនាំទៅរកការឈឺចាប់។ ពួកគេបានដឹងថា អំពើបាបគឺជារឿងដ៏អាក្រក់បំផុត (ទំនុក-

តម្កើង 89:38-46)។ ពួកគេក៏បានដឹងថា សេចក្តីក្រោធរបស់ព្រះមិនមែនជាសេចក្តីក្រោធជារៀងរហូតនោះដែរ (ទំនុកតម្កើង 89:46)។ នៅពេលដែលរាស្ត្ររបស់ព្រះបាននឹកចាំថា ព្រះតែងតែរក្សាសេចក្តី សន្យារបស់ទ្រង់ នោះពួកគេក៏បាននឹកចាំអំពីព្រះគុណរបស់ទ្រង់ដែរ។ បន្ទាប់មក ចិត្តរបស់ពួកគេនឹងបាន ពេញទៅដោយសេចក្តីសង្ឃឹមដែលថា ព្រះនឹងនឹកចាំពីពួកគេ (ទំនុកតម្កើង 89:47, 50)។

និយាយឱ្យខ្លី យើងអាចនឹងធ្វើឱ្យព្រះខកព្រះទ័យបាន។ ប៉ុន្តែ ព្រះមិនដែលធ្វើឱ្យយើងខកចិត្ត នោះទេ។ ដូច្នេះហើយ យើងអាចជឿទុកចិត្តទៅលើសេចក្តីសន្យារបស់ទ្រង់ដែលថា ទ្រង់បានសង្គ្រោះ យើង ដោយសារតែព្រះយេស៊ូវ។

ព្រះយេស៊ូវគឺជាហ្លួងរបស់ស្តេចដាវីឌ ហើយទ្រង់ក៏ជាព្រះអង្គសង្គ្រោះផងដែរ (ម៉ាថាយ 1:1; ហេព្រើរ 1:8)។ ព្រះយេស៊ូវគឺ «ជាបងច្បងនៃគ្រប់ទាំងអស់ ដែលព្រះបានបង្កើតមក» (កូឡូស 1:15)។ ខគម្ពីរកូឡូស 1:15 បានជួយឱ្យយើងនឹកចាំពីខគម្ពីរទំនុកតម្កើង 89:27 ដែលបានចែងថា៖ «ឯអញៗ នឹងតាំងឡើង ឲ្យធ្វើជាកូនច្បងរបស់អញ គឺជាមហាក្សត្រយ៉ាងខ្ពស់បំផុតនៅផែនដី»។

តើ «កូនច្បង» នៅក្នុងខគម្ពីរទំនុកតម្កើង 89:27 គឺជាអ្នកណា? តើកំណាព្យនៅត្រង់ខនេះ បានថ្លែងអំពីស្តេចដាវីឌដែរឬទេ? ទេ កំណាព្យនេះមិនបានថ្លែងអំពីស្តេចដាវីឌនោះទេ ពីព្រោះស្តេចដាវីឌ គឺជាកូនទី8នៅក្នុងគ្រួសាររបស់គាត់ មិនមែនជាកូនច្បងនោះឡើយ (សាំយូអែលទី1 16:10, 11)។ ពាក្យថា «កូនច្បង» នៅត្រង់នេះគឺសំដៅទៅលើព្រះយេស៊ូវវិញ។ ពាក្យទាំងនេះបានបង្ហាញយើងថា ព្រះ បានប្រទានកិត្តិយសដ៏ពិសេសមួយដល់ព្រះយេស៊ូវ (កូឡូស 1:16, 20-22)។ ដ្បិតនៅពេលដែល ព្រះយេស៊ូវបានរស់ពីស្លាប់ឡើងវិញ នោះព្រះបានធ្វើឱ្យព្រះយេស៊ូវក្លាយទៅជាស្តេចគ្រប់គ្រងផែនដីដ៏មានអំណាចបំផុត (កិច្ចការ 2:30, 31)។

`សូមអានខគម្ពីរកូឡូស 1:16, 20-22។ តើខទាំងនេះបានបង្រៀនយើងអំពីព្រះយេស៊ូវយ៉ាងដូចម្តេចដែរ? តើទ្រង់គឺជាអ្នកណា? តើទ្រង់បានធ្វើកិច្ចការអ្វីខ្លះសម្រាប់យើង?`