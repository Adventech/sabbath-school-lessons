---
title:  ការនាំយកដំណាំមកថ្វាយ
date:  26/03/2024
---

`តើអ្វីទៅដែលបានផ្តល់កម្លាំង និងសេចក្តីសង្ឃឹមដល់រាស្ត្ររបស់ព្រះនោះ? សូមអានបទគម្ពីរ ទំនុកតម្កើង ជំពូក126 សម្រាប់ចម្លើយ។ តើយើងបានរៀនក្បួនច្បាប់សំខាន់អ្វីខ្លះនៅក្នុងកំណាព្យនេះ? តើយើងអាចដើរតាមក្បួនច្បាប់សំខាន់នេះនៅក្នុងជីវិតរបស់យើងដោយរបៀបណា?`

នៅពេលដែលយើងបានគិតអំពីការអស្ចារ្យដែលព្រះបានធ្វើកាលពីមុន នោះយើងនឹងមានក្តីសង្ឃឹមសម្រាប់ពេលអនាគត។ នៅពេលដែលព្រះបានសង្គ្រោះរាស្ត្ររបស់ទ្រង់កាលពីសម័យមុន រាស្ត្រ របស់ទ្រង់ក៏បានគិតថា ពួកគេបានយល់សប្តិទាំងថ្ងៃដែរ។ បទពិសោធន៍នេះគឺជារឿងដ៏អស្ចារ្យបំផុត។ ជាការពិតណាស់ បទពិសោធន៍នេះក៏ដូចជាសុបិនអាក្រក់មួយសម្រាប់ខ្មាំងសត្រូវរបស់សាសន៍អ៊ីស្រាអែលផងដែរ (អេសាយ 29:7, 8)។ នៅក្នុងបទគម្ពីរទំនុកតម្កើង ជំពូក126 តើលោកអ្នកបានឃើញថា មនុស្ស ដែលបានសរសើរតម្កើងព្រះ ដោយសារតែទ្រង់បានសង្គ្រោះសាសន៍អ៊ីស្រាអែលកាលពីមុន (ទំនុកតម្កើង 126:1) គឺជាពួកអ្នកដែលបានជាប់ជាឈ្លើយនៅក្នុងទឹកដីនៃសាសន៍ដទៃដែរឬទេ?

ការនឹកចាំអំពីអតីតកាលបានផ្តល់សេចក្តីសង្ឃឹមដល់រាស្ត្ររបស់ព្រះនៅក្នុងគ្រាចុងក្រោយ។ នៅក្នុងខគម្ពីរទំនុកតម្កើង 126:4 ពួកបណ្តាជនបានអធិស្ឋានយ៉ាងដូច្នេះថា «ឱព្រះយេហូវ៉ាអើយ សូម នាំពួកយើងខ្ញុំដែលជាឈ្លើយ ឲ្យត្រឡប់មកវិញ ដូចជាទឹកជ្រោះនៅស្រុកខាងត្បូង» (ទំនុកតម្កើង 126:

4)។ បន្ទាប់មក កវីបានប្រើរូបស័ព្ទមួយស្តីអំពីការបណ្តុះគ្រាប់ពូជនៅក្នុងគ្រាជូរចត់ តែបានប្រមូលផល ដំណាំនៅក្នុងគ្រាសប្បាយរីករាយវិញ (ទំនុកតម្កើង 126:5, 6)។ រូបស័ព្ទនេះបានបង្ហាញយើងអំពីសេចក្តី សន្យាដ៏មានអំណាចមួយដែលថា ព្រះនឹងដឹកនាំរាស្ត្ររបស់ទ្រង់ចេញពីគ្រាលំបាកឆ្ពោះទៅរកអនាគតដ៏ មានសុភមង្គលវិញ។

អ្នកសរសេរព្រះគម្ពីរតែងតែយកការប្រមូលផលនេះមកធ្វើជារូបស័ព្ទតំណាងឱ្យការបង្រៀនសាសន៍អ៊ីស្រាអែលនូវសេចក្តីពិតដ៏សំខាន់មួយនៅក្នុងព្រះគម្ពីរ។ ពោលគឺពួកបណ្តាជនបានខិតខំដាំគ្រាប់ពូជ និងភ្ជួររាស់ដីស្រែ ដីចំការទំពាំងបាយជូរ និងដីធ្វើសួនជាដើម។ ពួកគេបានថែរក្សាដំណាំ ផ្លែឈើ និងចំការទំពាំងបាយជូររបស់ពួកគេ។ នៅចុងរដូវនៃការដាំដុះរបស់ពួកគេ ពួកបណ្តាជនបានរីករាយជាមួយ នឹងការប្រមូលផលយ៉ាងបរិបូណ៌។ ទន្ទឹមគ្នានេះ នៅសព្វថ្ងៃនេះ រាស្ត្ររបស់ព្រះក៏បានខិតខំធ្វើការ ដើម្បី នគររបស់ទ្រង់ដែរ។ ការរងទុក្ខ និងការខិតខំរបស់ពួកគេមិនយូរមិនឆាប់នឹងបានទទួលរង្វាន់។ បន្ទាប់មក ចិត្តរបស់ពួកគេនឹងមានពេញទៅដោយសេចក្តីអំណរ។

ការយាងមកជាលើកទី2ក៏មានដូចជាការប្រមូលផលយ៉ាងធំផងដែរ។ បន្ទាប់ពីពេលនោះមក ព្រះយេស៊ូវនឹងចាប់ផ្តើមនគររបស់ទ្រង់នៅលើផែនដីនេះ (អេម៉ុស 9:13-15; ម៉ាថាយ 9:37)។ ប៉ុន្តែ យើងត្រូវតែរង់ចាំរហូតទាល់តែពេលនោះមកដល់សិន។ យើងក៏ត្រូវតែរង់ចាំមើលរឿងអស្ចារ្យទាំងអស់ ដែលត្រូវកើតឡើង ដោយសារតែកិច្ចការដែលយើងបានធ្វើសម្រាប់ទ្រង់នៅពេលឥឡូវនេះ។

`សូមគិតអំពីគ្រាមួយ នៅពេលដែលលោកអ្នកបានឃើញព្រះអម្ចាស់ធ្វើការនៅក្នុងជីវិតរបស់លោកអ្នក ឬនៅក្នុងជីវិតរបស់អ្នកដទៃ។ តើបទពិសោធន៍នេះបានផ្តល់សេចក្តីសង្ឃឹមដល់លោកអ្នកនៅក្នុង គ្រាលំបាក នៅពេលដែលលោកអ្នកកំពុងតែឈឺចាប់នោះដោយរបៀបណា?`