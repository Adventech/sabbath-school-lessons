---
title:  ការសម្រាកនៅក្នុងថ្ងៃសប្បាតហ៍របស់ព្រះ
date:  27/03/2024
---

`សូមអានបទគម្ពីរទំនុកតម្កើង ជំពូក92។ បទគម្ពីរទំនុកតម្កើង ជំពូក92 គឺជាចម្រៀងមួយបទសម្រាប់ថ្ងៃសប្បាតហ៍។ នៅក្នុងសម័យព្រះគម្ពីរ រាស្ត្ររបស់ព្រះបានច្រៀងចម្រៀងនេះនៅថ្ងៃសប្បាតហ៍។ តើចម្រៀងនេះបានរៀបរាប់អំពីរឿងសំខាន់2យ៉ាងអ្វីខ្លះ?`

បទគម្ពីរទំនុកតម្កើង ជំពូក92 បានសរសើរតម្កើងព្រះចំពោះរបស់គ្រប់យ៉ាងដែលទ្រង់បាន បង្កើត (ទំនុកតម្កើង 92:4, 5)។ កំណាព្យនេះក៏បានសរសើរតម្កើងព្រះ ដោយសារតែទ្រង់បានឈ្នះទាស់ នឹងខ្មាំងសត្រូវរបស់ទ្រង់ ហើយការទាស់នោះក៏ជាការជំនុំជម្រះយ៉ាងយុត្តិធម៌ផងដែរ (ទំនុកតម្កើង 92:7-15)។ ដូច្នេះហើយ យើងបានឃើញថា បទគម្ពីរទំនុកតម្កើង ជំពូក92 បានសរសើរតម្កើង ព្រះសម្រាប់កិច្ចការដែលទ្រង់បានធ្វើកាលពីមុន ហើយបទគម្ពីរនេះក៏បានសរសើរតម្កើងទ្រង់សម្រាប់សេចក្តីសុខសាន្ត ដែលទ្រង់នឹងនាំមកនៅពេលអនាគតផងដែរ។

មនុស្សលោកអាចសប្បាយរីករាយជាមួយនឹងការសម្រាកនៅក្នុងថ្ងៃសប្បាតហ៍បាន ពីព្រោះព្រះអម្ចាស់គឺជាព្រះដ៏ខ្ពស់បំផុត (ទំនុកតម្កើង 92:1)។ ទន្ទឹមគ្នានេះ ព្រះអម្ចាស់ក៏បានយាងចុះមកសង្គ្រោះ អ្នកដែលបានសូមឱ្យទ្រង់ជួយដល់ពួកគេផងដែរ។ អ្វីៗគ្រប់យ៉ាងដែលព្រះអម្ចាស់បានបង្កើតមក គួរតែ បានបំពេញចិត្តរបស់យើងឱ្យស្រឡាញ់ទ្រង់។ យើងគួរតែថ្វាយបង្គំទ្រង់ ពីព្រោះទ្រង់គឺជាព្រះអាទិកររបស់យើង និងជាអ្នកសង្គ្រោះយើង។

នៅក្នុងខគម្ពីរទំនុកតម្កើង 92:10 កវីបានមានប្រសាសន៍ថា «ទូលបង្គំមានប្រេងថ្មីចាក់លាបលើខ្លួនហើយ»។ ប្រេងថ្មីគឺជារូបស័ព្ទដែលបានបង្ហាញសេចក្តីស្រឡាញ់ដែលកវីមានចំពោះព្រះ។ កវីបាន សន្យាថា គាត់នឹងមប្រើព្រះឱ្យអស់ពីចិត្តរបស់គាត់។ នៅក្នុងសម័យគម្ពីរសញ្ញាចាស់ ពួកហោរារបស់ព្រះបានចាក់ប្រេងពិសេសនៅលើព្រះកេសរបស់ស្តេច និងសម្តេចសង្ឃ។ ប្រេងបានបង្ហាញថា ពួកបណ្តាជនទាំងនេះបានជ្រើសរើសបម្រើព្រះអម្ចាស់ (និក្ខមនំ 40:5; សាំយូអែលទី1 10:1)។ កវីបានប្រើរូបស័ព្ទនេះ ដើម្បីបង្ហាញយើងថា គាត់មានបំណងចង់យករូបកាយរបស់គាត់មកធ្វើជាយញ្ញបូជាថ្វាយព្រះ។ ប្រេងបាន បង្ហាញយើងថា កវីចង់ឱ្យថ្វាយជីវិតរបស់គាត់ដល់ព្រះទាំងស្រុង (រ៉ូម 12:1)។

យើងមិនគួរភ្ញាក់ផ្អើល ដោយបានរកឃើញគោលគំនិត ស្តីអំពីការថ្វាយជីវិតរបស់យើងដល់ព្រះទាំងស្រុង នៅក្នុងកំណាព្យមួយស្តីអំពីថ្ងៃសប្បាតហ៍។ ថ្ងៃសប្បាតហ៍គឺជាសញ្ញាដែលព្រះធ្វើឱ្យរាស្ត្ររបស់ទ្រង់បានបរិសុទ្ធ (និក្ខមនំ 31:13)។ ថ្ងៃសប្បាតហ៍គឺជាទីសំគាល់នៃសេចក្តីសន្យាដ៏នៅអស់កល្ប ដែលព្រះបានតាំងឡើងជាមួយនឹងរាស្ត្ររបស់ទ្រង់ (អេសេគាល 20:20)។ ការសម្រាកនៅក្នុងថ្ងៃសប្បាតហ៍ មានសារៈសំខាន់ដល់រាស្ត្ររបស់ព្រះណាស់ ពីព្រោះថ្ងៃនេះបានជួយឱ្យពួកគេជឿទុកចិត្តទៅលើព្រះអម្ចាស់ ព្រមទាំងជួយឱ្យពួកគេរង់ចាំឱ្យទ្រង់បំពេញសេចក្តីសន្យារបស់ទ្រង់ផងដែរ (ហេព្រើ 4:1-10)។

`សូមអានបទគម្ពីរទំនុកតម្កើង ជំពូក92 ម្តងទៀត។ តើកំណាព្យនេះបានផ្តល់សេចក្តីសង្ឃឹមអស្ចារ្យអ្វីដែរដល់យើង?`