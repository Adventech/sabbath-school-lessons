---
title:  ទ្រង់បានផ្សំគ្រឿងនៃទូលបង្គំនៅក្នុងផ្ទៃម្តាយរបស់ទូលបង្គំ
date:  21/01/2024
---

`សូមអានខគម្ពីរទំនុកតម្កើង 139:1-18។ តើកំណាព្យនេះបានបង្ហាញយើងថា ព្រះទ្រង់មាន អំណាចខ្លាំងពូកែដោយរបៀបណា (ខ1-6)? តើកំណាព្យនេះក៏បានបង្ហាញយើងថា ព្រះវិញ្ញាណរបស់ព្រះបានគង់ជាមួយនឹងយើងនៅគ្រប់កន្លែងដែលយើងទៅនោះដោយរបៀបណា (ខ7-12)? តើកំណាព្យ នេះបានប្រើរូបស័ព្ទអ្វី ដើម្បីបង្ហាញយើងថា ព្រះទ្រង់ល្អនោះ (ខ13-18)? ជាការពិតណាស់ បទគម្ពីរ ទំនុកតម្កើង ជំពូក139 បានបង្ហាញយើងថា ព្រះទ្រង់មានឫទ្ធានុភាព និងមានអំណាចនៅក្នុងការសង្គ្រោះ។ តើសេចក្តីពិតនៃព្រះគម្ពីរនៅត្រង់នេះបានបង្រៀនយើងអំពីព្រះ ហើយនិងសេចក្តីសន្យារបស់ទ្រង់នោះយ៉ាង ដូចម្តេចដែរ?`

តើលោកអ្នកធ្លាប់មានបំណងចង់ជួយអ្នកណាម្នាក់ តែមិនដឹងធ្វើយ៉ាងណាដែរឬទេ? ឬមាន អ្នកណាម្នាក់មានបំណងចង់ជួយលោកអ្នក ប៉ុន្តែ បុគ្គលម្នាក់នោះមិនបានយល់នូវអ្វីដែលជាសេចក្តីត្រូវការពិតប្រាកដរបស់លោកអ្នកនោះទេ។ ព្រះបានជ្រាបអំពីអ្វីៗគ្រប់យ៉ាងដែលយើងត្រូវការ។ ទ្រង់បានជ្រាបនូវអ្វីគ្រប់យ៉ាងដែលកំពុងតែកើតឡើងនៅក្នុងជីវិតរបស់យើងនៅពេលឥឡូវនេះ។ ដូច្នេះហើយ ទ្រង់ក៏ តែងតែជ្រាបអំពីវិធីល្អបំផុត ដើម្បីជួយដល់យើងផងដែរ។ នេះហើយគឺជាមូលហេតុដែលយើងអាចជឿទុកចិត្តទៅលើសេចក្តីសន្យារបស់ព្រះដែលថា ទ្រង់នឹងជួយដល់យើង ព្រមទាំងសង្គ្រោះយើងផងដែរ។

ព្រះបានជ្រាបពីរឿងគ្រប់យ៉ាងអំពីកវីដែលបានសរសេរបទគម្ពីរទំនុកតម្កើង ជំពូក139។ ព្រះ បានទតឃើញកវីម្នាក់នេះ មុនពេលដែលគាត់បានចាប់កំណើតនៅក្នុងផ្ទៃម្តាយរបស់គាត់មកម្ល៉េះ។ ពីព្រោះ ផ្ទៃម្តាយរបស់គាត់មិនអាចបាំងគាត់ពីព្រះបានឡើយ ទំនុកតម្កើង 139:13, 15)។ ព្រះទ្រង់ជ្រាបពីពេលវេលាដែលយើងបានធ្វើរឿងគ្រប់យ៉ាង (ទំនុកតម្កើង139:2)។ ទ្រង់បានជ្រាបពីការទាំងអស់ដែល យើងបានគិត និងមានអារម្មណ៍ (ទំនុកតម្កើង 139:2, 4)។ ហើយព្រះក៏បានជ្រាបពីទីកន្លែងដែលយើង ស្នាក់នៅ ហើយទ្រង់ក៏ជ្រាបពីអ្វីដែលយើងបានធ្វើគ្រប់យ៉ាងផងដែរ (ទំនុកតម្កើង 139:3)។ ចំណេះដឹង ដ៏អស្ចារ្យដែលព្រះបានជ្រាបពីយើងនេះគឺជាផ្នែកនៃទំនាក់ទំនងជិតស្និទ្ធដែលទ្រង់មានជាមួយនឹងរាស្រ្ត របស់ទ្រង់។ ទ្រង់បានជ្រាបអំពីរឿងគ្រប់យ៉ាងអំពីយើង ដោយសារតែទ្រង់បានបង្កើតយើងមក។ ព្រះបាន យកព្រះទ័យទុកដាក់ចំពោះយើង។ ហើយការដែលទ្រង់បានយកព្រះទ័យទុកដាក់ចំពោះយើងនេះ ក៏បាន បង្ហាញយើងនូវទំហំដែលទ្រង់បានជ្រាបអំពីយើងផងដែរ។

សូមកុំឱ្យលោកអ្នកខ្លាចព្រះ ដោយសារតែទ្រង់បានជ្រាបពីរឿងគ្រប់យ៉ាងអំពីលោកអ្នកនោះទេ តែសូមឱ្យលោកអ្នកបានរីករាយឡើង ដោយសារតែទ្រង់បានជ្រាបពីរឿងគ្រប់យ៉ាងអំពីលោកអ្នក តែទ្រង់នៅ តែបន្តស្រឡាញ់លោកអ្នកតទៅមុខទៀត។ សូមឱ្យលោកអ្នកបានរត់ចូលមកក្នុងព្រះហស្តរបស់ព្រះយេស៊ូវ ដោយទទួលយកនូវអ្វីដែលទ្រង់បានធ្វើសម្រាប់យើងនៅត្រង់ឈើឆ្កាង។ នៅពេលដែលយើងមានសេចក្តី ជំនឿទៅលើព្រះយេស៊ូវ នោះព្រះនឹងសង្គ្រោះយើង ហើយទទួលយកយើង ដោយព្រះគុណរបស់ទ្រង់ (រ៉ូម 3:5, 21)។

តើមានអ្វីដែលអាចញែកយើងចេញពីព្រះបានដែរឬទេ? តើផ្នូរអាចញែកយើងចេញពីព្រះបាន ដែរឬទេ? តើយប់អាធ្រាត្រអាចកំបាំងយើងពីទ្រង់បានដែរឬទេ (ទំនុកតម្កើង 139:8, 11, 12)? ផ្នូរ ហើយនិងសេចក្តីងងឹតមិនមែនជាកន្លែងដែលព្រះអម្ចាស់បានគង់នៅនោះឡើយ (ទំនុកតម្កើង 56:13)។ រូបស័ព្ទទាំងនេះបានបង្ហាញយើងអំពីសេចក្តីពិតនៃព្រះគម្ពីរដ៏សំខាន់មួយ គឺថា ព្រះអាចយាងទៅគ្រប់ទី កន្លែងនៅលើស្ថានសួគ៌ និងនៅលើផែនដីនេះទៅតាមព្រះហឫទ័យទ្រង់។ ព្រះមិនមែនជាផ្នែកមួយនៃ ផ្កាយ និងផ្ទៃមេឃ ដូចជាមនុស្សមួយចំនួនបានយល់ឃើញនោះឡើយ។ ដ្បិតទ្រង់បានបង្កើតរបស់ទាំងនេះ នៅក្នុងនាមជាព្រះអាទិករ និងនៅក្នុងនាមជាអ្នកទ្រទ្រង់ (ហេព្រើរ 1:3) ព្រះអាចយាងទៅគ្រប់ទីកន្លែង ដែលទ្រង់ចង់ទៅ។

ព្រះបានជ្រាបរឿងគ្រប់យ៉ាងអំពីយើង។ ដូច្នេះហើយ ទ្រង់អាចជួយដល់យើង ដោយធ្វើឱ្យយើង ក្លាយមកជាមនុស្សថ្មីបាន។ សេចក្តីពិតនៃព្រះគម្ពីរនៅត្រង់នេះបានបំពេញចិត្តរបស់កវីនៅក្នុងជំពូកនេះ ដោយការជឿទុកចិត្ត និងការសរសើរតម្កើង។ ដ្បិតកវីនៅក្នុងជំពូកនេះក៏មានបំណងចង់ឱ្យព្រះទតមើល នៅក្នុងចិត្តរបស់គាត់ ដោយបង្ហាញឱ្យគាត់បានឃើញអំពើបាបរបស់គាត់ផងដែរ។