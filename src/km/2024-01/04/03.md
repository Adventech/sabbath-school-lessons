---
title:  ការជឿទុកចិត្តទៅលើការថែទាំរបស់ព្រះ
date:  22/01/2024
---

`សូមអានខគម្ពីរទំនុកតម្កើង 40:1-3; ទំនុកតម្កើង 50:15; ទំនុកតម្កើង 55:22 និង ទំនុកតម្កើង 121។ តើព្រះបានបង្ហាញយើងជារៀងរាល់ថ្ងៃថា ទ្រង់បានយកព្រះទ័យទុកដាក់ចំពោះយើងដោយរបៀបណា?`

ព្រះគម្ពីរបានបង្ហាញយើងថា ព្រះអម្ចាស់គឺជាព្រះដ៏មានព្រះជន្មរស់ ដែលបានសង្គ្រោះដល់អ្នក ដែលបានអធិស្ឋានសុំជំនួយពីទ្រង់។ នៅក្នុងខគម្ពីរទំនុកតម្កើង ជំពូក16 កវីបានមានប្រសាសន៍ថា «ទូលបង្គំ បានតាំងព្រះយេហូវ៉ា នៅមុខទូលបង្គំជាដរាប ហើយដោយព្រោះទ្រង់គង់នៅខាងស្តាំទូលបង្គំ» (ទំនុកតម្កើង 16:8)។ ដូច្នេះហើយ កវីនៅក្នុងជំពូកនេះបានជឿទុកចិត្តទៅលើព្រះ ហើយនិងសុំជំនួយពីទ្រង់ (ទំនុក-តម្កើង 7:1; ទំនុកតម្កើង 9:10)។ ព្រះអម្ចាស់នឹងផ្ទៀងព្រះកាណ៌ស្តាប់កវីម្នាក់នេះ នៅពេលគាត់ជួបនឹង «បញ្ហាធ្ងន់ធ្ងរ» ហើយស្រែកអំពាវនាវសុំជំនួយពីទ្រង់នោះ (ទំនុកតម្កើង 130:1, 2)។ ព្រះទ្រង់មានអំណាចអាចផ្លាស់ប្តូរអ្វីៗគ្រប់យ៉ាងនៅក្នុងជីវិតរបស់យើងបាន។ ទ្រង់អាចដោះស្រាយបញ្ហាទាំងអស់ដែល យើងមាន។ ហេតុដូច្នេះហើយ បានជាកវីនៅក្នុងជំពូកនេះតែងតែមានសង្ឃឹមថា ព្រះនឹងសង្គ្រោះគាត់ ជានិច្ច។

បទគម្ពីរទំនុកតម្កើង ជំពូក121 បានអបអរចំពោះអំណាចរបស់ព្រះ នៅក្នុងការសង្គ្រោះយើង។ កំណាព្យនេះក៏បានរួមបញ្ចូលសេចក្តីសន្យាដូចខាងក្រោមផងដែរ គឺថា៖ «ទ្រង់នឹងមិនឲ្យជើងអ្នករអិលភ្លាត់ឡើយ ព្រះអង្គដែលរក្សាអ្នក ទ្រង់នឹងមិនផ្ទំរលីវឡើយ» (ទំនុកតម្កើង 121:3)។ ដោយសារតែ ទ្រង់ជាអ្នករក្សាសាសន៍អ៊ីស្រាអែលនេះហើយ បានជាទ្រង់តែងតែត្រៀមសង្គ្រោះរាស្ត្ររបស់ទ្រង់ជានិច្ច (ទំនុកតម្កើង 121:3, 4)។

«ព្រះយេហូវ៉ាទ្រង់ជាព្រះដែលថែរក្សាអ្នក ព្រះយេហូវ៉ាទ្រង់ជាម្លប់នៅខាងស្តាំអ្នក នៅពេលថ្ងៃ អ្នកនឹងមិនត្រូវព្រះអាទិត្យធ្វើទុក្ខឡើយ ហើយនៅពេលយប់ក៏មិនត្រូវព្រះចន្ទធ្វើទុក្ខដែរ» (ទំនុកតម្កើង 121:5, 6)។ រូបស័ព្ទនេះបានជួយឱ្យយើងនឹកចាំអំពី «បង្គោលពពក» នៅក្នុងកណ្ឌគម្ពីរនិក្ខមនំ 13:21, 22)។ ព្រះអម្ចាស់បានប្រើបង្គោលពពក ដើម្បីដឹកនាំរាស្ត្ររបស់ទ្រង់នៅក្នុងទីរហោស្ថានទៅកាន់ ទឹកដីសន្យា។ ទន្ទឹមគ្នានេះ ព្រះអម្ចាស់បានបន្តដឹកនាំរាស្ត្ររបស់ទ្រង់ឱ្យមានសុវត្ថិភាព។

យើងបានឃើញនៅក្នុងខ5រួចមកហើយថា ព្រះអម្ចាស់បានការពារ និងបាន «ថែរក្សាអ្នក» (ទំនុកតម្កើង 121:5)។ ពីព្រោះព្រះអម្ចាស់ទ្រង់មានអំណាចខ្លាំងពូកែ។ ទ្រង់បានត្រៀមបញ្ចេញសកម្មភាព ជាស្រេច ដើម្បីជួយដល់រាស្ត្ររបស់ទ្រង់ (ទំនុកតម្កើង 74:11; ទំនុកតម្កើង 89:13)។ ព្រះអម្ចាស់បាន គង់នៅជាប់នឹងរាស្ត្ររបស់ទ្រង់ ព្រមទាំងប្រទានព្រះពរដល់ពួកគេជាមួយនឹងព្រះគុណរបស់ទ្រង់ផងដែរ (ទំនុកតម្កើង 16:8; ទំនុកតម្កើង 109:31; ទំនុកតម្កើង 110:5)។

នៅក្នុងខគម្ពីរទំនុកតម្កើង 121:6-8 យើងបានដឹងថា ព្រះនឹងការពាររាស្ត្ររបស់ទ្រង់ឱ្យផុត ពីគ្រោះថ្នាក់ទាំងអស់។ ហើយព្រះក៏នឹងថែរក្សារាស្ត្ររបស់ទ្រង់ឱ្យរួចផុតពីអំពើបាបទាំងអស់ផងដែរ។ «ព្រះអាទិត្យ» និង «ព្រះចន្ទ» មិនអាចធ្វើទុក្ខពួកគេបានឡើយ (ខ6)។ ពីព្រោះព្រះនឹងថែរក្សាកូនៗរបស់ ទ្រង់ នៅពេលដែលពួកគេធ្វើដំណើរចេញពីស្រុកកំណើតរបស់ពួកគេ ហើយទ្រង់ក៏នឹងថែរក្សាពួកគេ នៅ ពេលដែលពួកគេធ្វើដំណើរត្រឡប់មកវិញផងដែរ។ រូបស័ព្ទទាំងនេះបានជួយឱ្យយើងយល់ថា ព្រះបាន យកព្រះទ័យទុកដាក់ចំពោះយើងជាខ្លាំង។ ទ្រង់តែងតែខិតខំធ្វើការ ដើម្បីថែរក្សាយើងទាំងអស់គ្នា។

តើសេចក្តីសន្យាពីកណ្ឌគម្ពីរទំនុកតម្កើង ជំពូក121 នេះ បានបង្រៀនយើងអំពីសេចក្តីជំនឿ របស់កវីដែលបានសរសេរជំពូកនេះយ៉ាងដូចម្តេចដែរ? កវីនៅក្នុងជំពូកនេះបានជឿទុកចិត្តទៅលើការថែរក្សារបស់ព្រះដែលប្រកបទៅដោយសេចក្តីស្រឡាញ់។ ដូច្នេះហើយ យើងក៏គួរតែជឿទុកចិត្តទៅលើ ព្រះផងដែរ។

`តើមានវិធីណាខ្លះ ដែលលោកអ្នកអាចរៀនបន្ថែមទៀត អំពីព្រះទ័យទុកដាក់ដែលព្រះមានចំពោះ លោកអ្នកនោះ? ម៉្យាងទៀត តើលោកអ្នកអាចធ្វើអ្វីខ្លះ ដើម្បីអនុញ្ញាតឱ្យព្រះធ្វើកិច្ចការនៅក្នុងចិត្តរបស់លោកអ្នក និងធ្វើកិច្ចការសម្រាប់លោកអ្នកនោះ?`