---
title:  ព្រះគុណរបស់ព្រះនឹងបន្តជារៀងរហូតតទៅ
date:  11/02/2024
---

`សូមអានបទគម្ពីរទំនុកតម្កើង ជំពូក136។ តើសេចក្តីពិតនៃព្រះគម្ពីរដ៏សំខាន់បំផុតនៅក្នុងកំណាព្យនេះគឺជាអ្វី? តើកវីបានស្វែងរកភ័ស្តុតាងគាំទ្រគោលគំនិតនេះនៅកន្លែងណា?`

បទគម្ពីរទំនុកតម្កើង ជំពូក136 បានសូមឱ្យរាស្ត្ររបស់ព្រះសរសើរតម្កើងព្រះអម្ចាស់ចំពោះ ព្រះគុណរបស់ទ្រង់។ សាសន៍អ៊ីស្រាអែលដែលជារាស្ត្ររបស់ព្រះអាចមើលឃើញព្រះគុណរបស់ទ្រង់ តាមរយៈរបស់គ្រប់យ៉ាងដែលទ្រង់បានបង្កើតមក ហើយនិងតាមរយៈប្រវត្តិសាស្ត្ររបស់ពួកគេ (ទំនុកតម្កើង 136:10-22)។ ពាក្យថា «ព្រះគុណ» ប្រែមកពីពាក្យថា «ឃេសេដ (Khesed)» ជាភាសាហេព្រើរ ដែលមានន័យថា សេចក្តីស្រឡាញ់របស់ព្រះមិនដែលផ្លាស់ប្តូរឡើយ។

ព្រះអម្ចាស់គឺជា «ព្រះដ៏ធំលើអស់ទាំងព្រះ» និងជា «ព្រះអម្ចាស់ដ៏ធំលើអស់ទាំងព្រះអម្ចាស់» (ទំនុកតម្កើង 136:2, 3)។ ព្រះនាមដ៏ពិសេសទាំងនេះមិនមានន័យថា មានថា នៅលើសកលលោក នេះមានព្រះដទៃទៀតនោះឡើយ។ ដ្បិត «ព្រះដ៏ធំលើអស់ទាំងព្រះ» និងជា «ព្រះអម្ចាស់ដ៏ធំលើអស់ទាំងព្រះអម្ចាស់» បានបង្ហាញយើងថា ទ្រង់គឺជាព្រះតែមួយគត់។

គ្មានអ្នកណាម្នាក់អាចធ្វើបាដិហារ្យដ៏អស្ចារ្យដែលព្រះបានធ្វើនោះឡើយ (ទំនុកតម្កើង 136:4)។ ដ្បិតទ្រង់បានបង្កើតផ្ទៃមេឃ ផែនដី ផ្កាយ និងភពទាំងអស់នៅលើសកលលោកនេះ។ មនុស្សជាច្រើននាក់នៅក្នុងសម័យព្រះគម្ពីរបានជឿថា ផ្កាយ និងភពដទៃទៀតគឺជាព្រះ ដូច្នេះហើយ ពួកគេបាន ថ្វាយបង្គំផ្កាយ និងភពទាំងនោះ (ចោទិយកថា 4:19)។ កណ្ឌគម្ពីរទំនុកតម្កើងបានបង្ហាញយើងថា «ព្រះ [ក្លែងក្លាយ]» ទាំងនេះគឺជារបស់ដែលព្រះបានបង្កើត។ ដូច្នេះហើយ «ព្រះ» ទាំងនេះមិនអាចគ្រប់គ្រង អ្វីបានឡើយ។

នៅក្នុងខគម្ពីរទំនុកតម្កើង 136:12 កវីបានយកព្រះហស្តរបស់ព្រះមកធ្វើជារូបស័ព្ទ ដើម្បី បង្ហាញយើងថា ព្រះទ្រង់មានអំណាចខ្លាំងពូកែជាទីបំផុត។ ព្រះហស្តរបស់ព្រះបានជួយឱ្យយើងយល់ថា ព្រះគុណរបស់ព្រះអាចទៅប៉ះពាល់ចិត្តមនុស្សគ្រប់គ្នានៅគ្រប់ទីកន្លែង។

ព្រះគុណរបស់ព្រះគួរតែធ្វើឱ្យរាស្ត្ររបស់ទ្រង់ជឿទុកចិត្តទៅលើទ្រង់ ដោយរក្សាភាពស្មោះត្រង់ ចំពោះទ្រង់ និងចំពោះសេចក្តីសន្យារបស់ទ្រង់ផងដែរ។ នៅក្នុងបទគម្ពីរទំនុកតម្កើង ជំពូក136 កវីបាន ប្រកាស26ដងថា សេចក្តីមេត្តារបស់ព្រះបានបន្តជារៀងរហូត។ ការប្រកាសនេះបានផ្តល់សេចក្តីសង្ឃឹម ដល់យើងថា ព្រះអម្ចាស់មិនបានផ្លាស់ប្តូរព្រះទ័យរបស់ទ្រង់ឡើយ។ តែទ្រង់នឹងបង្ហាញព្រះគុណដល់រាស្ត្ររបស់ទ្រង់ ដោយបន្តប្រទានព្រះពរដល់កូនចៅរបស់ពួកគេតទៅទៀត។ ព្រះបាននឹកចាំអំពីរាស្ត្រ របស់ទ្រង់ (ទំនុកតម្កើង 136:23)។ ហើយទ្រង់ក៏បានរក្សាសេចក្តីសន្យារបស់ទ្រង់ផងដែរ។ ពីព្រោះ ព្រះគុណគឺជាគ្រឹះនៃសេចក្តីសន្យារបស់ព្រះ។ នៅពេលដែលយើងជឿទៅលើព្រះគុណរបស់ព្រះ នោះយើងនឹងបានពេញទៅដោយសេចក្តីអំណរនៅក្នុងការថ្វាយបង្គំទ្រង់ជាមិនខាន។

ខគម្ពីរទំនុកតម្កើង 136:23-25 បានបញ្ចប់ជាមួយនឹងពិពណ៌នាប្រាប់យើង អំពីរបៀបដែល ព្រះបានយកព្រះទ័យទុកដាក់ចំពោះមនុស្សគ្រប់គ្នា ព្រមទាំងយកព្រះទ័យទុកដាក់ចំពោះរបស់គ្រប់យ៉ាង នៅលើផែនដីនេះផងដែរ។ ដ្បិតទ្រង់បានប្រទានព្រះគុណរបស់ទ្រង់ដល់រាស្ត្ររបស់ទ្រង់ និងដល់អ្វីៗគ្រប់យ៉ាងដែលទ្រង់បានបង្កើតនោះដែរ។ កណ្ដគម្ពីរទំនុកតម្កើងបានប្រាប់យើងថា ព្រះគុណរបស់ព្រះគឺសម្រាប់មនុស្សគ្រប់គ្នា។ ដូច្នេះហើយ កវីបានអញ្ជើញឱ្យអ្នកអានកណ្ឌគម្ពីរនេះបានចូលរួមជាមួយនឹង សាសន៍យូដា នៅពេលដែលពួកគេសរសើរតម្កើងព្រះអម្ចាស់ (សូមអានខគម្ពីរលូកា 2:10; យ៉ូហាន 3:16; កិច្ចការ 15:17)។

`តើការសុគតរបស់ព្រះយេស៊ូវនៅលើឈើឆ្កាងបានបង្ហាញយើងនៅក្នុងវិធីមួយដ៏មានឥទ្ធិពល ដែលថា សេចក្តីស្រឡាញ់ និងព្រះគុណរបស់ព្រះនឹងត្រូវបន្តជារៀងរហូតនោះដោយរបៀបណាដែរ?`