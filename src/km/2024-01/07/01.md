---
title:  ព្រះគុណ និងសេចក្តីស្រឡាញ់ដ៏អស្ចារ្យរបស់ព្រះ
date:  10/02/2024
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
ទំនុកតម្កើង 136; ទំនុកតម្កើង 51; ទំនុកតម្កើង 130; ទំនុកតម្កើង 113; ទំនុកតម្កើង 123; ទំនុកតម្កើង 103។

> <p>ខចងចាំ</p>
> «ឱព្រះអម្ចាស់អើយ ទូលបង្គំនឹងប្រទូលដៃដល់ទ្រង់នៅកណ្តាលពួកជន ទូលបង្គំនឹងច្រៀងសរសើរទ្រង់ នៅកណ្តាលពួកសាសន៍ដទៃ ដ្បិតសេចក្តីសប្បុរសនៃទ្រង់ខ្ពស់ដល់ស្ថានសួគ៌ ហើយសេចក្តី ពិតរបស់ទ្រង់ក៏ខ្ពស់ដល់ផ្ទៃមេឃ» (ទំនុកតម្កើង 57:9, 10)។

កវីដែលបានសរសេរកណ្ឌគម្ពីរទំនុកតម្កើងបានយល់ឃើញថា ពួកគេគឺជាមនុស្សក្រីក្រ និង ជាមនុស្សខ្វះខាត។ ដូច្នេះហើយ ពួកគេត្រូវការព្រះគុណរបស់ព្រះ ដើម្បីសង្គ្រោះពួកគេ។ ពួកគេក៏បាន ដឹងថា ពួកគេមិនអាចយកទង្វើល្អរបស់ពួកគេទៅដោះដូរយកព្រះគុណរបស់ព្រះបានទេ។ ដូច្នេះហើយ ពួកគេគ្មានអ្វីល្អនឹងថ្វាយទៅព្រះនោះឡើយ។

កណ្ឌគម្ពីរទំនុកតម្កើងបានបង្រៀនយើងថា មនុស្សលោកត្រូវតែពឹងផ្អែកទាំងទៅលើព្រះគុណ របស់ព្រះទាំងស្រុង។ យើងអាចអរព្រះគុណដល់ព្រះ ដែលព្រះគុណរបស់ទ្រង់នោះគឺនៅអស់កល្បជានិច្ច។ ប្រវត្តិសាស្ត្រនៃរាស្ត្ររបស់ព្រះបានបង្ហាញសេចក្តីពិតនេះដល់យើង រួមទាំងរបស់គ្រប់យ៉ាងដែល ព្រះបានបង្កើតផងដែរ (ទំនុកតម្កើង 136)។ ដ្បិតព្រះទ្រង់មានព្រះជន្មរស់អស់កល្បជានិច្ច ប៉ុន្តែ ជីវិត មនុស្សលោកគឺដូចជាស្មៅវិញ។ យើងរស់នៅលើផែនដីនេះតាមត្រឹមតែមួយរយៈពេលខ្លីប៉ុណ្ណោះ បន្ទាប់មក យើងនឹងត្រូវស្លាប់ទៅ។ ប៉ុន្តែ ព្រះទ្រង់មានព្រះទ័យអាណិតអាសូរដល់យើងដែលជាមនុស្សលោក ដោយ បានធ្វើឱ្យយើងមានកម្លាំងចិត្តជាថ្មីវិញ (ទំនុកតម្កើង 103:3, 5, 15)។ ព្រះបានប្រទានសេចក្តីសន្យា នៃជីវិតអស់កល្បដល់យើង។

រាស្ត្ររបស់ព្រះបានដឹងថា ពួកគេបានអធិស្ឋានទៅកាន់ព្រះវរបិតានៅឯស្ថានសួគ៌ដែលបានស្រឡាញ់ពួកគេ (ទំនុកតម្កើង 103:13; ទំនុកតម្កើង 68:5; ទំនុកតម្កើង 89:26)។ ពួកគេបានទទួលបទពិសោធន៍ថ្មីៗដែលបានបង្រៀនពួកគេអំពីសេចក្តីមេត្តា និងសេចក្តីស្រឡាញ់របស់ព្រះនេះជា រៀងរាល់ថ្ងៃ។ បទពិសោធន៍ទាំងនេះបានជួយឱ្យពួកគេបានថ្វាយបង្គំព្រះ និងបម្រើទ្រង់បន្ថែមទៀត។ ដោយសារតែព្រះទ្រង់អស្ចារ្យនេះឯង បានជារាស្ត្ររបស់ទ្រង់មានបំណងចង់ថ្វាយបង្គំទ្រង់ និងចង់បម្រើ ទ្រង់តែម្នាក់គត់ប៉ុណ្ណោះ។