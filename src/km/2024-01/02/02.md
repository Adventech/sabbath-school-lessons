---
title:  របៀបប្រើកណ្ឌគម្ពីរទំនុកតម្កើងនៅក្នុងការអធិស្ឋាន
date:  07/01/2024
---

`តើកណ្ឌគម្ពីរទំនុកតម្កើងមានផ្នែកសំខាន់អ្វីដែរ នៅក្នុងបទពិសោធន៍ថ្វាយបង្គំរបស់អ្នកគ្រីស្ទាន នោះ? សូមអានខគម្ពីរទំនុកតម្កើង 105:5; កូឡូស 3:16 និងយ៉ាកុប 5:13 សម្រាប់ចម្លើយ។`

តើយើងអាចប្រើកណ្ឌគម្ពីរទំនុកតម្កើងនៅក្នុងជីវិតប្រចាំថ្ងៃរបស់យើងដោយរបៀបណា? គឺដោយ ការអានកំណាព្យពីកណ្ឌគម្ពីរទំនុកតម្កើងជារៀងរាល់ថ្ងៃ។ សូមចាប់ផ្តើមជាមួយនឹងបទគម្ពីរទំនុកតម្កើង ជំពូក1 បន្ទាប់មក សូមអានកំណាព្យថ្មីមួយជារៀងរាល់ថ្ងៃ រហូតដល់លោកអ្នកអានចប់កណ្ឌគម្ពីរនេះ។ របៀបអានកណ្ឌគម្ពីរទំនុកតម្កើងមួយបែបទៀតនោះគឺជាការរើសយកប្រធានបទមួយ ដែលនិយាយអំពី បទពិសោធន៍ដដែលដែលលោកអ្នកកំពុងទទួលនោះ។ លោកអ្នកអាចរើសយកប្រធានបទជាច្រើន។ តួយ៉ាង ការទួញសោកគឺជាប្រធានបទមួយ ដែលយើងបានឃើញកាលពីសប្តាហ៍មុនរួចមកហើយ។ ការ ទួញសោកគឺជាកំណាព្យប្រាប់អំពីអារម្មណ៍សោកសៅ។ ការទួញសោកក៏ជាសេចក្តីអង្វរសុំឱ្យព្រះជួយ ផងដែរ។ ក៏មានកំណាព្យអរព្រះគុណ ចម្រៀងសរសើរតម្កើង ចម្រៀងលន់តួបាប និងកំណាព្យទូន្មាន ផងដែរ។ នៅក្នុងកំណាព្យទូន្មាន កវីបានសុំដំបូន្មានពីព្រះ។ យើងបានឃើញហើយថា កំណាព្យប្រវត្តិសាស្ត្រ បានរៀបរាប់អំពីអតីតកាលនៃសាសន៍អ៊ីស្រាអែល។ ក៏មានកំណាព្យអំពីកំហឹងផងដែរ។ កំណាព្យមួយចំនួនទៀតគឺជាចម្រៀងព្យុហយាត្រា។ ពួកបណ្តាជនបានច្រៀងចម្រៀងព្យុហយាត្រា នៅពេលដែលពួកគេ ធ្វើដំណើរទៅថ្វាយបង្គំព្រះនៅឯទីក្រុងយេរូសាឡិមនោះ។

ដូច្នេះហើយ តើយើងគួរតែយល់កំណាព្យនៅក្នុងកណ្ឌគម្ពីរទំនុកតម្កើងនេះដោយរបៀបណា? ជាដំបូង សូមអានកំណាព្យជាមុនសិន។ បន្ទាប់មក សូមគិតអំពីកំណាព្យនោះទាំងយកចិត្តទុកដាក់ ហើយ អធិស្ឋានផង។ សូមកត់ចំណាំអំពីរបៀបដែលកវីបានទូលទៅកាន់ព្រះ។ តើសេចក្តីអធិស្ឋានរបស់គាត់មានហេតុផលអ្វីខ្លះ? តើបទពិសោធន៍របស់លោកអ្នកស្របគ្នាទៅនឺងបទពិសោធន៍នៅក្នុងកំណាព្យនៃកណ្ឌគម្ពីរទំនុកតម្កើងនេះដោយរបៀបណា? តើកវីនៅក្នុងកណ្ឌគម្ពីរទំនុកតម្កើងអាចជួយឱ្យលោកអ្នករៀបរាប់អំពីបទពិសោធន៍របស់លោកអ្នកដោយរបៀបណា? លោកអ្នកនឹងភ្ញាក់ផ្អើលពីរបៀបដែលកវីបាន យល់នូវអ្វីដែលកំពុងតែកើតឡើងនៅក្នុងជីវិតរបស់លោកអ្នក។

តើយ៉ាងណាទៅវិញ បើសិនជាលោកអ្នកបានអានអ្វីមួយដែលលោកអ្នកមានអារម្មណ៍ថា លោក អ្នកចាំបាច់ត្រូវតែផ្លាស់ប្តូរឥរិយាបថ ឬគោលគំនិតរបស់លោកអ្នកវិញនោះ? សូមឱ្យលោកអ្នកបាននៅ ស្ងៀមសិន រួចសួរខ្លួនឯងថា តើកំណាព្យដែលលោកអ្នកបានអាននោះកំពុងតែកែតម្រង់សេចក្តីសង្ឃឹមខុសឆ្គងរបស់លោកអ្នកដែរឬទេ ឬមួយ ក៏កំណាព្យនោះកំពុងតែសុំឱ្យលោកអ្នកផ្លាស់ប្តូរអ្វីមួយផ្សេងទៀត នៅក្នុងជីវិតរបស់លោកអ្នកនោះ? សូមគិតអំពីអត្ថន័យដែលសារនៅក្នុងកំណាព្យនោះបានបង្រៀនលោកអ្នកអំពីព្រះយេស៊ូវ និងកិច្ចការដែលទ្រង់បានធ្វើ ដើម្បីសង្គ្រោះលោកអ្នកនោះ។ យើងបានយល់អំពីគោល គំនិតនេះកាន់តែប្រសើរឡើង នៅពេលដែលយើងក្រឡេកមើលអំពីរបៀបដែលកំណាព្យនោះបានភ្ជាប់ ជាមួយនឹងឈើឆ្កាង ហើយនិងការលើកលែងទោសដែលព្រះបានប្រទានឱ្យយើងនោះ។

នៅពេលដែលលោកអ្នកអានកំណាព្យ សូមឱ្យលោកអ្នកបានទូលសុំឱ្យព្រះចារសេចក្តីពិតនៃ ព្រះគម្ពីរនៅក្នុងចិត្ត និងគោលគំនិតរបស់លោកអ្នក។ ប្រសិនបើកំណាព្យបានធ្វើឱ្យលោកអ្នកគិតអំពីអ្នកណាម្នាក់ដែលលោកអ្នកបានស្គាល់ នោះសូមឱ្យលោកអ្នកបានអធិស្ឋានឱ្យបុគ្គលម្នាក់នោះផងចុះ។ នៅពេលដែលយើងធ្វើកិច្ចការទាំងនេះ សារពីកណ្ឌគម្ពីរទំនុកតម្កើងនឹងប្រទានពរដល់ជីវិតរបស់យើង ជាមិនខាន។

`«ចូរឲ្យព្រះបន្ទូលនៃព្រះគ្រីស្ទ បានសណ្ឋិតនៅក្នុងអ្នករាល់គ្នាជាបរិបូរ» (កូឡូស 3:16)។ តើនៅ ក្នុងខនេះ លោកអ្នកបានឃើញរូបស័ព្ទអ្វីដែរ? តើខនេះមានន័យយ៉ាងណាដែរ? តើការបង្រៀនរបស់ព្រះ បានសណ្ឋិតនៅក្នុងយើងដោយរបៀបណា? តើការអានព្រះគម្ពីរបានជួយឱ្យយើងមានបទពិសោធន៍នេះ ដោយរបៀបណា?`