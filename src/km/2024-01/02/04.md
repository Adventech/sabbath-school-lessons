---
title:  ចម្រៀងដ៏កម្សត់
date:  09/01/2024
---

កាលពីម្សិលមិញ យើងបានរៀនពីរបៀបស្ថាបនាជីវិតរបស់យើងខាងឯសេចក្តីអធិស្ឋាន នៅ ពេលដែលយើងយកកំណាព្យនៅក្នុងកណ្ឌគម្ពីរទំនុកតម្កើងមកធ្វើជាសេចក្តីអធិស្ឋានរបស់យើងនោះ។ កំណាព្យទាំងនេះក៏បានផ្តល់សេចក្តីសង្ឃឹមដល់យើងផងដែរ។ ដ្បិតកំណាព្យទាំងនេះបានជួយឱ្យយើង ដឹងថា ព្រះបានគង់នៅកៀកនឹងចិត្តរបស់យើងជាទីបំផុត។

`សូមអានបទគម្ពីរទំនុកតម្កើង ជំពូក22។ តើយើងអាចរៀនអ្វីខ្លះ ចេញពីកំណាព្យនេះទាក់ទង ទៅនឹងការជឿទុកចិត្តទៅលើព្រះ នៅពេលដែលយើងឈឺចាប់នោះ?`

ពាក្យសោកសៅនៅក្នុងខគម្ពីរទំនុកតម្កើង 22:1 អាចនឹងបង្ហាញនូវពាក្យពេចន៍នៃអារម្មណ៍សោកសៅ និងអារម្មណ៍ឯកោរបស់ពួកគេ។ កវីនៅក្នុងជំពូកនេះបានអង្វរទៅ ព្រះថា «ឱព្រះនៃទូលបង្គំ ព្រះនៃទូលបង្គំអើយ ហេតុអ្វីបានជាទ្រង់លះចោលទូលបង្គំ ហើយគង់ឆ្ងាយឥតជួយទូលបង្គំ ឬស្តាប់សេចក្តី ដំងូររបស់ទូលបង្គំដូច្នេះ» (ទំនុកតម្កើង 22:1)។

ពាក្យទាំងនេះគឺជាពាក្យពេចន៍ដែលគ្រីស្ទានបានស្គាល់យ៉ាងច្បាស់។ ព្រះយេស៊ូវបានមានបន្ទូល នូវពាក្យពេចន៍ទាំងនេះ នៅពេលដែលទ្រង់ជាប់នៅលើឈើឆ្កាង។ នៅពេលដែលទ្រង់បានមានបន្ទូលជា ពាក្យពេចន៍ទាំងនេះ ទ្រង់បានបង្ហាញយើងពីសារៈសំខាន់នៃកណ្ឌគម្ពីរទំនុកតម្កើង ដែលជាបទពិសោធន៍ របស់ទ្រង់នៅក្នុងនាមជាព្រះអង្គសង្គ្រោះនោះ (សូមអានខគម្ពីរម៉ាថាយ 27:46)។

កវីនៅក្នុងជំពូកនេះក៏បានរៀបរាប់អំពីសេចក្តីសង្ឃឹមនៅក្នុងកំណាព្យដដែលនេះផងដែរ ដោយ ថា៖ «ទូលបង្គំនឹងប្រកាសប្រាប់ពីព្រះនាមទ្រង់ដល់ពួកបងប្អូន ទូលបង្គំនឹងសរសើរដំកើងទ្រង់ នៅកណ្តាល ពួកជំនុំ» (ទំនុកតម្កើង 22:22)។ សូមប្រៀបធៀបខ22ជាមួយនឹងខ1។ ខ1មានពេញទៅដោយការ រងទុក្ខ និងការឈឺចាប់។ ប៉ុន្តែ ខ22មានពេញទៅដោយសេចក្តីជំនឿ និងការសរសើរតម្កើងវិញ។ ពាក្យ សម្តី និងអារម្មណ៍នៃសេចក្តីសង្ឃឹមនៅក្នុងខ22មិនស្របជាមួយនឹងអារម្មណ៍សោកសៅ ហើយនិងបទ ពិសោធន៍ឈឺចាប់នៅក្នុងខ1នោះឡើយ។ ដូច្នេះហើយ តើកវីអាចសរសើរព្រះដោយរបៀបណា ខណៈ ពេលដែលគាត់បានឈឺចាប់ជាច្រើននោះ? នោះគឺដោយសារតែកវីម្នាក់នេះបានជឿទុកចិត្តទៅលើព្រះ។

យើងក៏អាចទទួលបានបទពិសោធន៍បែបនេះផងដែរ។ នៅពេលដែលយើងអធិស្ឋានដោយប្រើពាក្យពេចន៍នៅក្នុងបទគម្ពីរទំនុកតម្កើង ជំពូក22 យើងនឹងរៀនសម្លឹងមើលឱ្យហួសពីការឈឺចាប់ របស់យើង។ យើងនឹងក្រឡេកមើលគ្រាមួយ នៅពេលដែលព្រះបានព្យាបាលយើងតាមរយៈព្រះគុណរបស់ទ្រង់ ហើយទ្រង់ក៏បានប្រទានជីវិតថ្មីដល់យើងផងដែរ ដោយប្រើចក្ខុវិស័យនៃសេចក្តីជំនឿរបស់យើង។

នៅពេលដែលយើងយកកំណាព្យនៅក្នុងកណ្ឌគម្ពីរទំនុកតម្កើងមកធ្វើជាសេចក្តីអធិស្ឋានរបស់ យើង នោះយើងនឹងបានលូតលាស់ឡើងនៅក្នុងអំណាច និងការយល់ដឹងខាងឯវិញ្ញាណ។ កណ្ឌគម្ពីរទំនុកតម្កើងបានបង្ហាញយើងនូវពាក្យពេចន៍សម្រាប់បទពិសោធន៍ និងអារម្មណ៍ឈឺចាប់បំផុតរបស់យើង។ អ្វីដែលល្អបំផុតនោះគឺថា កណ្ឌគម្ពីរទំនុកតម្កើងមិនបានទុកយើងចោលឱ្យនៅឈឺចាប់នោះឡើយ។ កំណាព្យ នៅក្នុងជំពូកនេះបានជួយរំដោះយើងចេញពីការរងទុក្ខ ការឈឺចាប់ ការខកចិត្ត កំហឹង និងទុក្ខព្រួយជាដើម។ ទោះជាយ៉ាងនេះក្តី ក៏កវីនៅក្នុងជំពូកនេះបានបង្រៀនយើងឱ្យជឿទុកចិត្តទៅលើព្រះដែរ។

យើងបានឃើញពីរបៀបដែលបទគម្ពីរទំនុកតម្កើង ជំពូក22 បានចាប់ផ្តើមឡើងដោយទុក្ខព្រួយ ហើយក៏បានបញ្ចប់ដោយការសរសើរផងដែរ។ កំណាព្យជាច្រើននៅក្នុងកណ្ឌគម្ពីរទំនុកតម្កើងក៏បានចាប់ ផ្តើម និងបញ្ចប់ដោយការសរសើរផងដែរ។ បទពិសោធន៍ដែលបែរចេញពីការឈឺចាប់មកការសរសើរតម្កើងនេះ បានបង្ហាញយើងអំពីការផ្លាស់ប្តូរ ដែលបានកើតឡើងនៅក្នុងជីវិតរបស់យើង នៅពេលដែល យើងបានទទួលយកព្រះគុណរបស់ព្រះនោះ។

`តើយើងអាចសម្លឹងមើលឱ្យហួសពីបញ្ហារបស់យើង ដោយជឿទុកចិត្តទៅលើព្រះនោះដោយ របៀបណា?`