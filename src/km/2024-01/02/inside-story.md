---
title:  សេចក្តីទូលអង្វរដែលចេញពីចិត្តរបស់លោករ៉ាដូស្ទីន
date:  12/01/2024
---

លោករ៉ាដូស្ទីន (Radostin) មិនពេញចិត្តនឹងជីវិតរបស់គាត់ទាល់តែសោះ។ មិត្តភក្តិរបស់គាត់ មិនបានផ្តល់ឥទ្ធិពលល្អមកលើគាត់នោះឡើយ។ គាត់បានជាប់ពាក់ព័ន្ធនឹងគ្រឿងញៀនខុសច្បាប់ ហើយ គាត់ក៏បានប្រព្រឹត្តអំពើឧក្រិដ្ឋកម្មមួយចំនួនផងដែរ។ ការទទួចឥតឈប់ឈរនៅក្នុងចិត្តរបស់គាត់នោះគឺថា «ខ្ញុំចង់ផ្លាស់ប្តូរជីវិតរបស់ខ្ញុំណាស់»។ លុះដល់ធំឡើង លោករ៉ាដូស្ទីនបានរៀបអាពាហ៍ពិពាហ៍ បន្ទាប់មក គាត់មានកូនប្រុស2នាក់។ ពេលវេលាដូចជាមិនអំណោយផលដល់គាត់ទាល់តែសោះ ម្ល៉ោះហើយ គាត់ បានចាកចេញពីប្រទេសប៊ុលហ្គារីរបស់គាត់ទៅស្វែងរកការងារធ្វើ។ ខណៈដែលគាត់បានធ្វើការនៅក្នុង បែកអឺរ៉ុបខាងលិច គាត់បានរាប់អានមិត្តភក្តិថ្មីៗជាច្រើន។ គាត់ចង់ដឹងសេចក្តីពិតណាស់។ គាត់បានប្រាថ្នា ថា មិត្តភក្តិថ្មីរបស់គាត់នឹងបើកបង្ហាញឱ្យគាត់បានឃើញសេចក្តីពិត។ ឥឡូវនេះ សំណួរទទួចឥតឈប់ឈរ ដែលបានដក់នៅក្នុងចិត្តរបស់គាត់នោះគឺថា «តើអ្នកដែលដឹងសេចក្តីពិតពិតប្រាកដនោះអាចមករកខ្ញុំឃើញ ដោយរបៀបណា?»។ មួយស្របក់ក្រោយមក គាត់បានដឹងថា ខ្លួនគាត់កំពុងតែស្នាក់នៅក្នុងផ្ទះជួលដ៏ តូចមួយទាំងគ្មានប្រាក់គ្មានអាហារបរិភោគ។ គាត់ពិតជាឃ្លានណាស់។ យប់មួយ ដោយអស់សង្ឃឹមពេក ចិត្តរបស់គាត់បានស្រែកដង្ហោយរកព្រះ។ គាត់បានអធិស្ឋានជាលើកដំបូងនៅក្នុងជីវិតរបស់គាត់យ៉ាងដូច្នេះ ថា «ឱព្រះអម្ចាស់អើយ សូមព្រះអង្គចាត់អ្នកណាម្នាក់ឱ្យមករកទូលបង្គំផង»។ លុះដល់ព្រឹកឡើង មានមនុស្សម្នាក់បានគោះទ្វាររបស់គាត់។ បុរសម្នាក់នោះបានស្លៀកពាក់យ៉ាងសមរម្យ។ គាត់បានកាន់ព្រះគម្ពីរ នៅជាប់នឹងដៃ។ លោករ៉ាដូស្ទីនបានយល់ថា ព្រះបានឆ្លើយតបនឹងការអធិស្ឋានរបស់គាត់ ដោយចាត់ឱ្យ បុរសម្នាក់នេះមកជួបជាមួយនឹងគាត់។ លោកប៉ុលដែលជាបុរសម្នាក់នោះបានយកអាហារមកឱ្យលោក រ៉ាដូស្ទីនបរិភោគ។ លោកប៉ុលបានបបួលលោករ៉ាដូស្ទីនទៅលេងព្រះវិហារ។ លោករ៉ាដូស្ទីនបានទៅជាមួយ នឹងលោកប៉ុល ហើយគាត់បានភ្ញាក់ផ្អើលជាខ្លាំង។ ដ្បិតគាត់មិនដែលបានចូលព្រះវិហារ ដែលជាកន្លែង ដែលគាត់ចង់ទទួលបានអារម្មណ៍កក់ក្តៅនោះឡើយ។ ព្រះបានប៉ះពាល់ចិត្តរបស់គាត់ធ្វើឱ្យគាត់ទ្រហោយំ ឡើង។

នៅពេលដែលគាត់ត្រឡប់មកកាន់ប្រទេសប៊ុលហ្គារីវិញ គាត់បានប្រាប់គ្រួសាររបស់គាត់ជាច្រើនលើកច្រើនសា អំពីការជួបជាមួយនឹងព្រះ ហើយនិងបទពិសោធន៍នៃសេចក្តីស្រឡាញ់របស់ព្រះនៅ ឯព្រះវិហាររបស់លោកប៉ុលនោះ។ គាត់ពិតជាចង់ទៅព្រះវិហារនោះម្តងទៀតណាស់ ប៉ុន្តែ គាត់មិនច្បាស់ ថា ភរិយារបស់គាត់នឹងយល់ព្រមផ្លាស់ប្តូរទៅទីនោះនោះឡើយ។ ពីព្រោះនាងក៏បានធំធាត់ឡើងនៅក្នុង សាសនាធំមួយទៀត ដូចជាគាត់ដែរ។ គាត់បានអធិស្ឋានថា «ឱព្រះអម្ចាស់អើយ បើសិនជាទ្រង់ជាព្រះមែន ពិត ហើយការនេះពិតជាបំណងព្រះហឫទ័យរបស់ទ្រង់មែន នោះសូមទ្រង់ជួយដល់ទូលបង្គំផង ម៉្យាងទៀត បើសិនជាព្រះវិហាររបស់លោកប៉ុលគឺជាព្រះវិហារពិតប្រាកដរបស់ទ្រង់មែន នោះសូមឱ្យទ្រង់បានបញ្ជូន ទូលបង្គំ និងក្រុមគ្រួសាររបស់ទូលបង្គំទៅទីនោះចុះ ពីព្រោះទូលបង្គំចង់ឱ្យជីវិតរបស់ទូលបង្គំនេះបានផ្លាស់ប្តូរទាំងស្រុង»។ ថ្ងៃមួយ ភរិយារបស់លោករ៉ាដូស្ទីនបានប្រកាសភ្លាមៗថា «បង ខ្ញុំមិនចង់រស់នៅក្នុង ប្រទេសប៊ុលហ្គារីនេះទេ ប៉ុន្តែ ខ្ញុំចង់ទៅរស់នៅក្នុងទីក្រុងនៃព្រះវិហាររបស់លោកប៉ុលវិញ»។ ដោយឮ បែបនេះ លោករ៉ាដូស្ទីនបានដឹងភ្លាមៗថា នេះគឺជាបំណងព្រះហឫទ័យព្រះ ដែលទ្រង់ចង់ឱ្យគ្រួសាររបស់ គាត់ផ្លាស់ទៅរស់នៅក្បែរព្រះវិហារទ្រង់វិញ។ ក្រុមគ្រួសាររបស់គាត់ក៏បានផ្លាស់ទៅរស់នៅទីនោះមែន។ សព្វថ្ងៃនេះ លោករ៉ាដូស្ទីនគឺជាសមាជិកសកម្មនៅក្នុងព្រះវិហារសេវេនដេយអាត់វេនទីស្ទ ហើយគាត់ក៏បានទៅថ្វាយបង្គំនៅឯព្រះវិហាររបស់លោកប៉ុលរាល់ថ្ងៃសប្បាតហ៍ផងដែរ។

លោករ៉ាដូស្ទីននៅតែជួបនឹងការលំបាក ប៉ុន្តែ គាត់លែងព្រួយបារម្ភដូចពីមុនហើយ ដោយគាត់ បានប្រាប់មិសិនអាត់វេនទីស្ទថា «យើងមិនគួរទូលសូមឱ្យព្រះប្រទានអ្វីៗគ្រប់យ៉ាងដល់យើងនោះឡើយ ប៉ុន្តែ យើងគួរតែអធិស្ឋានសូមឱ្យទ្រង់ការពារយើងចេញពីសេចក្តីអាក្រក់វិញ ដោយការទូលសូមឱ្យទ្រង់ ជួយឱ្យយើងរស់នៅក្នុងការសាកល្បងវិញ»។

សេចក្តីអធិស្ឋានរបស់គាត់គ្មានមន្ទិលសង្ស័យ ដោយគាត់បាននិយាយថា «ខ្ញុំមិនមែនជាមនុស្ស ល្អដូចជាបុរសម្នាក់នេះទេ ប៉ុន្តែ ខ្ញុំសូមអរគុណព្រះ ដែលបានផ្លាស់ប្តូរជីវិតរបស់ខ្ញុំយ៉ាងពិតប្រាកដមែន»។