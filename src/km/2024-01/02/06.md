---
title:  សូមឱ្យទ្រង់ត្រឡប់មកឯពួកយើងវិញ
date:  11/01/2024
---

`សូមអានខគម្ពីរទំនុកតម្កើង 60:1-5។ បទគម្ពីរទំនុកតម្កើង ជំពូក60 គឺជាកំណាព្យទួញសោក។ យើងបានដឹងថា កំណាព្យទួញសោកគឺជាកំណាព្យកំសត់។ កំណាព្យទួញសោកនេះក៏ជាសេចក្តីអធិស្ឋាន ផងដែរ។ តើលោកអ្នកបានគិតថា ពេលណាជាពេលវេលាដែលត្រូវទូលប្រាប់នូវសេចក្តីអធិស្ឋានបែបនេះ នោះ? តើយើងអាចទទួលបានព្រះពរពីការអានកំណាព្យកំសត់នៅក្នុងកណ្ឌគម្ពីរទំនុកតម្កើង នៅពេលដែលជីវិតរបស់លោកអ្នកមានពេញដោយសេចក្តីអំណរ និងអារម្មណរីករាយនោះដោយរបៀបណា?`

កំណាព្យទួញសោកគឺជាកំណាព្យដ៏ពិសេសមួយបែបនៅក្នុងកណ្ឌគម្ពីរទំនុកតម្កើង។ យើងបាន ឃើញរួចមកហើយថា កំណាព្យកំសត់ទាំងនេះក៏ជាសេចក្តីអធិស្ឋានផងដែរ។ កំណាព្យកំសត់បានពិពណ៌នា អំពីបទពិសោធន៍របស់មនុស្សលោក នៅក្នុងអំឡុងនៃគ្រាលំបាក។ បទពិសោធន៍ទាំងនេះអាចមានដូចជា ជំងឺតម្កាត់ ទុក្ខព្រួយ និងការរងទុក្ខខាងឯវិញ្ញាណ។ មានពេលខ្លះ កំណាព្យទួញសោកក៏អាចមានបទពិសោធន៍ ទាំង3នេះរួមគ្នាផងដែរ។

តើយើងគួរតែអានកំណាព្យទួញសោកនៅក្នុងកណ្ឌគម្ពីរទំនុកតម្កើង តែនៅពេលដែលយើង មានទុក្ខដែរឬទេ? ទេ មិនមែនដូច្នោះឡើយ។ កំណាព្យទួញសោកអាចផ្តល់ពរឱ្យយើងទៅតាមរបៀបជាច្រើន ទាំងនៅក្នុងអំឡុងពេលរីករាយ និងនៅក្នុងអំឡុងពេលសោកសៅនៅក្នុងជីវិតរបស់យើងនេះ។

កំណាព្យទួញសោកនៅក្នុងកណ្ឌគម្ពីរទំនុកតម្កើងបានបង្រៀនយើងឱ្យស្រឡាញ់ដល់អ្នករងទុក្ខ។ នៅពេលដែលយើងអធិស្ឋានជាសាធារណៈ ហើយអរព្រះគុណព្រះសម្រាប់ព្រះពររបស់ទ្រង់ នោះយើង ត្រូវតែគិតដល់អ្នករងទុក្ខ។ ជាការពិតណាស់ នៅឥឡូវនេះ អ្វីៗអាចនឹងរលូនសម្រាប់យើងមែនពិត។ ប៉ុន្តែ ចុះចំណែកឯមនុស្សនៅជុំវិញយើង ដែលបានរងទុក្ខយ៉ាងវេទនានោះ តើយើងបានគិតពីពួកគេដែរឬទេ? នៅពេលដែលយើងយកកំណាព្យទួញសោកមកធ្វើជាសេចក្តីអធិស្ឋានរបស់យើង នោះយើងក៏ត្រូវតែនឹកដល់ អ្នកដែលស្ថិតនៅក្នុងគ្រាលំបាកផងដែរ។ កណ្ឌគម្ពីរទំនុកតម្កើងគួរតែបានបំពេញយើងនូវសេចក្តីស្រឡាញ់ ចំពោះអ្នកដទៃ ហើយកណ្ឌគម្ពីរនេះក៏គួរតែជំរុញឱ្យយើងចង់ជួយពួកគេ ដូចដែលព្រះយេស៊ូវបានធ្វើដូច្នោះ ដែរ។

«ដ្បិតផែនដីក៏ប្រៀបដូចជាមន្ទីរពេទ្យផ្ទុកអ្នកជំងឺឈឺធ្ងន់យ៉ាងដូច្នោះដែរ។ ព្រះយេស៊ូវបានយាង មកប្រោសអ្នកឈឺ។ ហើយទ្រង់ក៏បានយាងមកប្រកាសថា ទ្រង់នឹងរំដោះមនុស្សលោកចេញពីសាតាំងផងដែរ។ ព្រះយេស៊ូវទ្រង់មានទាំងសុខភាព និងមានទាំងកម្លាំង។ ព្រះយេស៊ូវបានប្រទានជីវិតរបស់ទ្រង់ ដើម្បីសង្គ្រោះអ្នកឈឺ អ្នករងទុក្ខ និងមនុស្សដែលមានអារក្សចូល។ ព្រះយេស៊ូវបានទទួលយកមនុស្ស គ្រប់គ្នា ដែលបានចូលមកសុំឱ្យទ្រង់ប្រោសពួកគេ។ ព្រះយេស៊ូវបានដឹងថា មនុស្សដែលចូលមកសុំជំនួយ ពីទ្រង់បាននាំយកជំងឺរបស់ពួកគេមកជាមួយដែរ។ ព្រះយេស៊ូវក៏មិនបានបដិសេធថា ទ្រង់នឹងមិនប្រោស ពួកគេនោះដែរ។ ដ្បិតសេចក្តីស្រឡាញ់ដែលចេញមកពីព្រះយេស៊ូវបានជ្រាបចូលទៅក្នុងចិត្តនៃអ្នកជំងឺ ទាំងនេះ។ ហើយពួកគេក៏បានដឹងច្បាស់ថា ពួកគេបានប្រព្រឹត្តអំពើបាបផងដែរ។ ព្រះយេស៊ូវបានប្រោស វិញ្ញាណ និងរូបកាយនៃមនុស្សឈឺទាំងនេះជាច្រើននាក់។ ដំណឹងល្អអំពីព្រះយេស៊ូវនៅសព្វថ្ងៃនេះក៏ដូចជា ដំណឹងល្អនៅក្នុងសម័យទ្រង់ផងដែរ។ ដូច្នេះហើយ សព្វថ្ងៃនេះ យើងក៏គួរតែរំពឹងចង់ឃើញការអស្ចារ្យ បែបនេះកើតឡើងម្តងទៀតផងដែរ»។ ដកស្រង់ពី Ellen G. White, Welfare Ministry, pages 24, 25, adapted។

`តើនៅពេលនេះ លោកអ្នកបានស្គាល់អ្នកណាម្នាក់ដែលត្រូវការសេចក្តីអធិស្ឋានរបស់លោកអ្នក និងត្រូវការព្រះហស្តព្យាបាលរបស់ទ្រង់ដែរឬទេ? សូមអធិស្ឋានឱ្យបុគ្គលម្នាក់នេះនៅពេលឥឡូវនេះ ដោយ ទូលសុំឱ្យព្រះយេស៊ូវជួយឱ្យលោកអ្នកក្លាយមកជាព្រះពរនៅក្នុងជីវិតនៃបុគ្គលម្នាក់នេះ។`