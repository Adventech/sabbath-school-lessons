---
title:  ការនឹកចាំអំពីសេចក្តីសន្យារបស់ព្រះ
date:  17/01/2024
---

`នៅក្នុងខគម្ពីរដានីយ៉ែល 7:9, 10 យើងបានអានអំពីគ្រាមួយ នៅពេលដែលព្រះត្រូវជំនុំជម្រះ មនុស្សលោកទាំងអស់ ទាំងមនុស្សស្លាប់ទាំងមនុស្សរស់។ តើហេតុអ្វីបានជារាស្ត្ររបស់ព្រះបានទទួល សេចក្តីសុខសាន្តជាមួយនឹងព្រះ នៅក្នុងអំឡុងពេលនេះយ៉ាងដូច្នេះ? សូមអានខគម្ពីរទំនុកតម្កើង 94:14 និងទំនុកតម្កើង 105:7-10 សម្រាប់ចម្លើយ។`

រាស្ត្ររបស់ព្រះអាចជឿទុកចិត្តបានថា ព្រះនឹងសង្គ្រោះពួកគេ ដោយសារតែទ្រង់បានគង់នៅ ក្នុង «រោងឧបោសថរបស់ទ្រង់នៅក្រុងសាឡិម ហើយទីលំនៅទ្រង់នៅភ្នំស៊ីយ៉ូន» (ទំនុកតម្កើង 94:14; ទំនុកតម្កើង 105:8-10)។ រាស្ត្ររបស់ព្រះមានតម្លៃចំពោះទ្រង់ជាទីបំផុត។ ព្រះបានបំពេញកិច្ចការ ដើម្បីការពាររាស្ត្ររបស់ទ្រង់ឱ្យមានសុវត្ថិភាពនៅក្នុងទ្រង់ (ទំនុកតម្កើង 103:3)។ ព្រះបានបង្រៀន និងប្រទានពរដល់រាស្ត្ររបស់ទ្រង់។ ទ្រង់បានធ្វើឱ្យពួកគេរឹងមាំ (ទំនុកតម្កើង 25:8-11; ទំនុកតម្កើង 29:11; ទំនុកតម្កើង 105:24)។ ព្រះបានជំនុំជម្រះជំនួសឱ្យរាស្ត្ររបស់ទ្រង់។ ព្រះបានជួយឱ្យពួកគេ ក្លាយមកជាមនុស្សបរិសុទ្ធ។ ទ្រង់បានបង្ហាញរាស្ត្ររបស់ទ្រង់ថា ទ្រង់បានយកព្រះទ័យទុកដាក់ចំពោះពួកគេ (ទំនុកតម្កើង 94:8-15)។

នៅក្នុងបទគម្ពីរទំនុកតម្កើង ជំពូក15 យើងបានអានអំពីប្រវត្តិសាសន៍នៃសាសន៍ដទៃ។ ព្រះ បានគង់នៅក្នុងហេតុការណ៍ទាំងអស់ដែលបានកើតឡើង មិនថា ជាហេតុការណ៍អាក្រក់ ឬជាហេតុការណ៍ ល្អនោះទេ។ ព្រះបានដឹកនាំលោកយ៉ូសែបទៅកាន់ស្រុកអេស៊ីព្ទ។ ហើយទ្រង់ក៏បានប្រើឱ្យលោកយ៉ូសែប ទៅសង្គ្រោះក្រុមគ្រួសាររបស់គាត់ ហើយនិងសាសន៍ដទៃឱ្យរួចផុតពីគ្រោះទុរភិក្ខ (ទំនុកតម្កើង 105:16-24)។ ព្រះអម្ចាស់បានជ្រើសរើសលោកម៉ូសេឱ្យដឹកនាំរាស្ត្ររបស់ទ្រង់ចេញពីស្រុកអេស៊ីព្ទ។ នៅ ពេលនោះ ព្រះបានធ្វើការអស្ចារ្យជាច្រើន ដើម្បីសង្គ្រោះរាស្ត្ររបស់ទ្រង់ (ទំនុកតម្កើង 105:25-38)។

ព្រះអម្ចាស់បានប្រទានទឹកដីសន្យាដល់រាស្ត្ររបស់ទ្រង់ (ទំនុកតម្កើង 105:11, 44)។ ព្រះ បានការពាររាស្ត្ររបស់ទ្រង់ (ទំនុកតម្កើង 105:12-15)។ ព្រះបានធ្វើឱ្យរាស្ត្ររបស់ទ្រង់មានចំនួនច្រើនឡើង (ទំនុកតម្កើង 105:37, 38)។ ព្រះបានប្រទានឱ្យរាស្ត្ររបស់ទ្រង់នូវអ្វីដែលពួកគេត្រូវការ ជារៀងរាល់ថ្ងៃនៅក្នុងការរស់នៅរបស់ពួកគេ (ទំនុកតម្កើង 105:39-41)។ ព្រះអម្ចាស់បានគ្រប់គ្រង អ្វីៗគ្រប់យ៉ាងដែលបានកើតឡើងដល់រាស្ត្ររបស់ទ្រង់។ ដូច្នេះហើយ កវីដែលបានសរសេរកណ្ឌគម្ពីរទំនុកតម្កើងតែងតែមានបំណងចង់ឱ្យរាស្ត្ររបស់ទ្រង់នឹកចាំអំពីសេចក្តីពិតរបស់ពួកគេជានិច្ច។

នៅពេលដែលព្រះនឹកចាំពីសេចក្តីសន្យារបស់ទ្រង់ មានន័យថា ទ្រង់បានធ្វើលើសពីការគិតអំពីសេចក្តីសន្យានោះទៅទៀត។ ពោលគឺទ្រង់បានបញ្ចេញជាសកម្មភាព តាមរយៈការជួយដល់រាស្ត្រ របស់ទ្រង់វិញ (លោកុប្បត្តិ 8:1; ទំនុកតម្កើង 98:3; ទំនុកតម្កើង 105:42-44)។ តើរាស្ត្ររបស់ព្រះ បាននឹកចាំពីទ្រង់ដោយរបៀបណា? គឺដោយការលើកតម្កើងទ្រង់នេះឯង។

ព្រះបានបង្គាប់ឱ្យរាស្ត្ររបស់ទ្រង់គោរពបញ្ញត្តរបស់ទ្រង់ (ទំនុកតម្កើង 78:5-7; ទំនុកតម្កើង 105:45)។ ព្រះក៏ចង់ឱ្យសាសន៍អ៊ីស្រាអែលប្រាប់អ្នកដទៃអំពីទ្រង់ផងដែរ។ ព្រះអម្ចាស់ចង់ឱ្យមនុស្ស គ្រប់គ្នាចូលរួមត្រេកអរព្រះពរនៃសេចក្តីសន្យារបស់ទ្រង់ជាមួយនឹងសាសន៍អ៊ីស្រាអែល (ទំនុកតម្កើង 105:1, 2)។ បន្ទាប់មក ព្រះក៏អាចការពារពួកគេផងដែរ (ទំនុកតម្កើង 89:28-34)។

`តើហេតុអ្វីបានជាសេចក្តីសន្យាដែលព្រះបានតាំងឡើងជាមួយនឹងសាសន៍អ៊ីស្រាអែលក៏ជាសេចក្តីសន្យាសម្រាប់យើងដែរយ៉ាងដូច្នេះ? តើព្រះយេស៊ូវបានប្រទានអ្វីខ្លះដល់យើង ដើម្បីជួយឱ្យយើង ឆ្លើយសំណួរនេះបាននោះ? គន្លឹះ៖ សូមអានខគម្ពីរកាឡាទី 3:26-29។`