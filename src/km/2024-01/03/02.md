---
title:  ព្រះអម្ចាស់គឺជាព្រះអាទិកររបស់យើង
date:  14/01/2024
---

`សូមអានបទគម្ពីរទំនុកតម្កើង ជំពូក8 និងទំនុកតម្កើង 100។ តើបទគម្ពីរទំនុកតម្កើង ឬ កំណាព្យទាំង2នេះ បានបង្រៀនយើងអំពីព្រះ ហើយនិងរាស្ត្ររបស់ទ្រង់យ៉ាងដូចម្តេចដែរ?`

ព្រះគម្ពីរបានបង្រៀនយើងថា ព្រះបានបង្កើតរបស់គ្រប់យ៉ាង។ ភាពស្រស់ស្អាតនៃផ្ទៃមេឃបានបង្ហាញយើងថា ព្រះរបស់យើងទ្រង់មានអំណាចអស្ចារ្យណាស់ (ទំនុកតម្កើង 19:1-4; ទំនុកតម្កើង 97:6)។ ព្រះនាមរបស់ទ្រង់ខ្ពស់លើអស់នាមនៅលើផែនដីនេះ (ទំនុកតម្កើង 8:1, 9)។ ព្រះអម្ចាស់ទ្រង់ គ្មានដើមកំណើត (ទំនុកតម្កើង 93:2) និងគ្មានទីបញ្ចប់នោះឡើយ (ទំនុកតម្កើង 102:25-27)។ ព្រះទ្រង់មានព្រះជន្មរស់នៅជារៀងរហូត។ ហើយទ្រង់ក៏មានអំណាចលើអស់ទាំង«ព្រះក្លែងក្លាយ» របស់ ជាតិសាសន៍ដទៃផងដែរ។ ដ្បិត «ព្រះរបស់គេ នោះសុទ្ធតែជារូប ធ្វើពីប្រាក់ និងមាសជាស្នាដៃដែលមនុស្ស ធ្វើ» (ទំនុកតម្កើង 115:4) ប៉ុណ្ណោះ មិនអាចធ្វើអ្វីបានឡើយ។ រូបសំណាកទាំងនេះ «មានដៃ តែចាប់កាន់មិនបាន មានជើង តែមិនចេះដើរឡើយ» (ទំនុកតម្កើង 115:7)។ ប៉ុន្តែ «អស់ទាំងទីជម្រៅនៃផែនដី នៅក្នុងព្រះហស្តទ្រង់ ហើយកំពូលភ្នំទាំងប៉ុន្មាន សុទ្ធតែជារបស់ផងទ្រង់ដែរ សមុទ្រជារបស់ផងទ្រង់ គឺ ទ្រង់ដែលបានបង្កើតមក ហើយគឺព្រះហស្តទ្រង់ដែលបានសូនធ្វើដីគោក» (ទំនុកតម្កើង 95:4, 5)។

បទគម្ពីរទំនុកតម្កើង ឬកំណាព្យមួយចំនួនបានបង្រៀនសាសន៍អ៊ីស្រាអែលថា ព្រះគឺជាម្ចាស់ នៃធម្មជាតិ។ រីឯសាសន៍ដទៃទៀត បានថ្វាយបង្គំធម្មជាតិទុកជាព្រះរបស់ពួកគេវិញ។ បទគម្ពីរទំនុកតម្កើង ជំពូក29, ទំនុកតម្កើង ជំពូក93, ទំនុកតម្កើង ជំពូក104 បានប្រាប់យើងថា ព្រះអម្ចាស់គឺជាស្តេចគ្រប់គ្រងផែនដីទាំងមូល។ ព្រះអម្ចាស់ទ្រង់មានអំណាចលើសបុគ្គលណា ឬព្រះណាទាំងអស់។ មិនមែន រូបសំណាកទាំងអស់សុទ្ធតែបានធ្វើឡើងពីថ្ម ឈើ ឬមាសនោះឡើយ។ ពីព្រោះអ្នកខ្លះបានថ្វាយបង្គំគោល គំនិតខុសឆ្គងទុកជាព្រះក្លែងក្លាយរបស់ពួកគេ។ មនុស្សទាំងនេះបានជឿទុកចិត្តទៅលើខ្លួនឯង ជាជាងជឿ ទុកចិត្តទៅលើព្រះ។ គោលគំនិតខុសឆ្គងនេះក៏ប្រៀបដូចជាការលុតជង្គង់ថ្វាយបង្គំរូបសំណាកយ៉ាងដូច្នោះ ដែរ។ បទគម្ពីរទំនុកតម្កើង ជំពូក100:3 បានប្រាប់យើងថា ព្រះគឺជាបុគ្គលតែម្នាក់គត់ ដែលយើងគួរតែ ថ្វាយបង្គំ ពីព្រោះទ្រង់គឺជាព្រះអាទិកររបស់យើង។

អ្វីៗគ្រប់យ៉ាងដែលព្រះបានបង្កើតមក បានបង្ហាញយើងពីសេចក្តីស្រឡាញ់របស់ទ្រង់។ របស់ គ្រប់យ៉ាងដែលមាននៅលើផ្ទៃមេឃ និងនៅលើផែនដីនេះបានជំពាក់ព្រះនូវជីវិតដែលទ្រង់បានប្រទានឱ្យ។ ព្រះបានទ្រទ្រង់អ្វីៗគ្រប់យ៉ាងឱ្យមានជីវិតរស់ ហើយទ្រង់ក៏នៅតែបន្តផ្គត់ផ្គង់របស់ទាំងនោះផងដែរ (ទំនុកតម្កើង 95:7; ទំនុកតម្កើង 147:4-9)។ ព្រះក៏បានជ្រើសរើសសាសន៍អ៊ីស្រាអែលឱ្យធ្វើជារាស្ត្រ និងធ្វើជាចៀមរបស់ទ្រង់ផងដែរ (ទំនុកតម្កើង 100:3)។ គោលគំនិតទាំង2នេះបានបង្ហាញយើងថា ព្រះមានព្រះហឫទ័យចង់នៅជាប់ជាមួយនឹងយើងណាស់។ ម្ល៉ោះហើយ ទ្រង់គឺជាអ្នកដែលស័ក្តិសមនឹង ទទួលបាននូវការថ្វាយបង្គំ និងការជឿទុកចិត្តពីយើងណាស់។ នៅក្នុងកណ្ឌគម្ពីរទំនុកតម្កើង កវីបានប្រាប់ ឱ្យភាវៈរស់នៅលើផែនដីនេះទាំងអស់បានសរសើរតម្កើងព្រះ និងមានពេញទៅដោយសេចក្តីអំណរ។ មែនហើយ ផែនដីនេះមិនមែនជាផែនដីល្អឥតខ្ចោះនោះទេ។ ប៉ុន្តែ យើងបានឃើញសេចក្តីស្រឡាញ់ដ៏អស្ចារ្យរបស់ព្រះតាមរយៈអ្វីៗគ្រប់យ៉ាងដែលទ្រង់បានបង្កើតមក។ នេះហើយគឺជាមូលហេតុដែលកណ្ឌ គម្ពីរទំនុកតម្កើងបានប្រាប់យើងថា យើងគួរតែថ្វាយបង្គំព្រះនោះ។

`«នោះតើមនុស្សជាអ្វី ដែលទ្រង់នឹករឭកដល់គេ ហើយកូនមនុស្សផង ដែលទ្រង់ប្រោសដូច្នេះ» (ទំនុកតម្កើង 8:4)។ តើខនេះបានបង្រៀនលោកអ្នកអំពីសេចក្តីស្រឡាញ់របស់ព្រះយ៉ាងដូចម្តេចដែរ? ព្រះគម្ពីរបានចែងថា ព្រះ «ទ្រង់រាប់ចំនួននៃអស់ទាំងផ្កាយក៏ហៅបានតាមឈ្មោះទាំងអស់» (ទំនុកតម្កើង 147:4)។ តើលោកអ្នកគិតថា ព្រះបានយកព្រះទ័យទុកដាក់ចំពោះលោកអ្នកលើសអស់ទាំងផ្កាយនោះ ច្រើនប៉ុនណាដែរ?`