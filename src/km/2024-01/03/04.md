---
title:  ព្រះគឺជាចៅក្រម
date:  16/01/2024
---

`សូមអានបទគម្ពីរទំនុកតម្កើង ជំពូក75។ បទគម្ពីរទំនុកតម្កើងនេះបានបង្ហាញយើងថា មនុស្ស អាក្រក់ចូលចិត្តអួតជាទីបំផុត។ តើហេតុអ្វីបានជាព្រះព្រមានមិនឱ្យពួកគេមានអំនួតយ៉ាងដូច្នេះ?`

ព្រះអម្ចាស់គឺជាស្តេចដ៏មានអំណាចបំផុត។ ទ្រង់ក៏ជាអ្នកបង្កើតច្បាប់ (ទំនុកតម្កើង 99:7) និងជាចៅក្រមផងដែរ (ទំនុកតម្កើង 98:9; ទំនុកតម្កើង 97:2)។ ព្រះអម្ចាស់នឹងជំនុំជម្រះមនុស្សអាក្រក់ ដែលបានវាយប្រហារនគររបស់ទ្រង់ (ទំនុកតម្កើង 75:8-10; ទំនុកតម្កើង 96:13)។

នៅក្នុងបទគម្ពីរទំនុកតម្កើង ជំពូក75 រូបស័ព្ទជាច្រើនបានបង្ហាញយើងថា ព្រះនឹងបំផ្លាញមនុស្ស អាក្រក់។ នៅក្នុងខគម្ពីរទំនុកតម្កើង 75:8 យើងបានឃើញពែងមួយដែលមានទឹកទំពាំងបាយជូរក្រហម នៅក្នុងនោះ។ ពែងនេះបានបង្ហាញយើងថា ព្រះបានក្រោធជាខ្លាំង ដោយព្រោះអំពើបាប ហើយនិងការ ឈឺចាប់ (យេរេមា 25:15; វិវរណៈ 14:10)។ យោងទៅតាមខគម្ពីរទំនុកតម្កើង 75:10 ព្រះនឹង បំផ្លាញមនុស្សអាក្រក់ ប៉ុន្តែ ទ្រង់នឹងលើកតម្កើងរាស្ត្ររបស់ទ្រង់ដែលបានស្រឡាញ់ និងគោរពដល់ទ្រង់ វិញ។ ដ្បិតទ្រង់នឹងជ្រើសរើសពេលវេលាស័ក្តិសមមួយ (ទំនុកតម្កើង 75:2) ដែលទ្រង់ត្រូវជំនុំជម្រះមនុស្សគ្រប់គ្នា។ ព្រះគម្ពីរបានបង្រៀនយើងថា កិច្ចការរបស់ព្រះជាចៅក្រមនឹងបានកើតឡើងនៅចុងបញ្ចប់ នៃពេលវេលា (ទំនុកតម្កើង 96:13; កូរិនថូសទី1 15:23-26)។

ផ្នែកនៅក្នុងកិច្ចការរបស់ព្រះជាចៅក្រមរួមបញ្ចូលទាំងការទតមើលនៅក្នុងចិត្តរបស់មនុស្សលោក ផងដែរ។ សូមអានខគម្ពីរទំនុកតម្កើង 14:2។ ខនេះបានជួយឱ្យយើងនឹកចាំពីខគម្ពីរលោកុប្បត្តិ 6:5, 8។ ខទាំង2នេះបានបង្ហាញយើងថា ព្រះនឹងសាកល្បងជីវិតរបស់មនុស្សលោក ដើម្បីសង្គ្រោះពួកគេឱ្យបានកាន់តែច្រើនតាមដែលទ្រង់អាចធ្វើទៅបាន។ ទ្រង់នឹងធ្វើកិច្ចការនេះ មុនពេលដែលទ្រង់យាងមក ម្តងទៀត ដើម្បីប្រទានរង្វាន់ដល់រាស្ត្ររបស់ទ្រង់ និងដាក់ទោសមនុស្សអាក្រក់។

តើព្រះនឹងធ្វើកិច្ចការពិសេសជាចៅក្រមនេះដោយរបៀបណា?

ជាដំបូង ព្រះបានសង្គ្រោះរាស្ត្ររបស់ទ្រង់ចេញពីសេចក្តីអាក្រក់ ដែលកំពុងតែធ្វើបាបពួកគេ (ទំនុកតម្កើង 97:10; ទំនុកតម្កើង 146:9)។ ព្រះបានប្រទានជីវិតអស់កល្បដល់សិស្សរបស់ទ្រង់ណា ដែលគ្មានអំនួតនៅក្នុងចិត្តរបស់ពួកគេ (ទំនុកតម្កើង 149:4)។ បន្ទាប់មក មនុស្សអាក្រក់នឹងត្រូវវិនាស ជារៀងរហូតតទៅ (ទំនុកតម្កើង 97:3)។ ព្រះអម្ចាស់គឺជាព្រះនៃសេចក្តីលើកលែងទោស។ ទន្ទឹមគ្នានេះ ទ្រង់ក៏បានដាក់ទោសអំពើបាបនៃមនុស្សគ្រប់គ្នាផងដែរ។ កវីខ្លះនៅក្នុងកណ្ឌគម្ពីរទំនុកតម្កើងបានពិពណ៌នា ថា អាវុធរបស់មនុស្សលោកមិនអាចទាស់នឹងចៅក្រមពីនគរស្ថានសួគ៌បានឡើយ (ទំនុកតម្កើង 99:8)។ ទាំងមនុស្សអាក្រក់ទាំងមនុស្សបរិសុទ្ធត្រូវតែពន្យល់ព្រះនូវហេតុផលនៃទង្វើដែលពួកគេបានធ្វើនៅក្នុងជីវិតនេះ។

កិច្ចការរបស់ព្រះជាចៅក្រមបានចាប់ផ្តើមឡើងជាមួយនឹងរាស្ត្ររបស់ទ្រង់ជាមុនសិន។ បន្ទាប់ មក ព្រះបានជំនុំជម្រះមនុស្សដទៃទៀតនៅលើផែនដីនេះ (ចោទិយកថា 32:36; ពេត្រុសទី1 4:17)។ កវីម្នាក់នៅក្នុងកណ្ឌគម្ពីរទំនុកតម្កើងបានសូមឱ្យព្រះជំនុំជម្រះគាត់។ ទន្ទឹមគ្នានេះ កវីម្នាក់នេះក៏បានពឹង ផ្អែកទៅលើជីវិតដ៏បរិសុទ្ធរបស់ព្រះ និងព្រះគុណរបស់ទ្រង់ ដើម្បីការពារគាត់ផងដែរ (ទំនុកតម្កើង 7:8-11; ទំនុកតម្កើង139:23, 24)។

`កណ្ឌគម្ពីរទំនុកតម្កើងបានអញ្ជើញយើងឱ្យទទួលយកអារម្មណ៍ត្រេកអរដែលព្រះគឺជាចៅក្រម របស់យើង (ទំនុកតម្កើង67:4; ទំនុកតម្កើង96:10-13; ទំនុកតម្កើង 98:4-9)។ តើហេតុអ្វីបានជា កិច្ចការចៅក្រមរបស់ព្រះគឺជាដំណឹងល្អសម្រាប់មនុស្សគ្រប់គ្នាយ៉ាងដូច្នេះ?`