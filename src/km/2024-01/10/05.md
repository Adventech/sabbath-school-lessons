---
title:  រឿងប្រៀបប្រដូចអំពីចម្ការទំពាំងបាយជូររបស់ព្រះអម្ចាស់
date:  06/03/2024
---

`សូមអានបទគម្ពីរទំនុកតម្កើង ជំពូក80។ តើកំណាព្យនេះបានប្រៀបធៀបរាស្ត្ររបស់ព្រះទៅ នឹងអ្វី? តើពួកបណ្តាជនបានសូមអ្វីពីព្រះ?`

នៅក្នុងបទគម្ពីរទំនុកតម្កើង ជំពូក80 កវីបានប្រៀបធៀបរាស្ត្ររបស់ព្រះទៅនឹងចម្ការទំពាំង-បាយជូរមួយកន្លែង។ ដ្បិតព្រះបានរើចម្ការទំពាំងបាយជូរជាមួយនឹងឫសទាំងអស់នៅក្នុងចម្ការនោះ។ បន្ទាប់ មក ទ្រង់បានយកចម្ការនោះទៅកាន់ទឹកដីសន្យា ដែលជាកន្លែងថ្មីដែលទ្រង់បានដាំវាវិញ។ រូបស័ព្ទនៃចម្ការ ទំពាំងបាយជូរនេះបានបង្ហាញយើងពីការដែលព្រះបានយកព្រះទ័យទុកដាក់ចំពោះយើង (សូមអានខគម្ពីរ លោកុប្បត្តិ 49:11, 12, 22; ចោទិយកថា 7:7-11)។

នៅក្នុងបទគម្ពីរទំនុកតម្កើង ជំពូក80 ព្រះបានខ្ញាល់ជាមួយនឹងចម្ការទំពាំងបាយជូររបស់ទ្រង់ (ទំនុកតម្កើង 80:12) ដោយពួកហោរារបស់ព្រះបានប្រកាសថា ព្រះនឹងបំផ្លាញចម្ការទំពាំងបាយជូររបស់ ទ្រង់ ដោយសារតែផ្លែទំពាំងបាយជូរបានខូចអស់ (អេសាយ 5:1-7; យេរេមា 2:21)។

នៅក្នុងបទគម្ពីរទំនុកតម្កើង ជំពូក80 កវីបានយល់ឃើញថា ព្រះត្រូវតែជំនុំជម្រះរាស្ត្ររបស់ទ្រង់។ ទន្ទឹមគ្នានេះ កវីនៅក្នុងជំពូកនេះក៏មានចិត្តច្របូកច្របល់ផងដែរ។ ដ្បិតគាត់បានដឹងថា ព្រះមាន ពេញទៅដោយសេចក្តីមេត្តា។ ដូច្នេះហើយ កវីពិបាកនឹងយល់អំពីមូលហេតុដែលនាំឱ្យព្រះបដិសេធមិន ព្រមបង្ហាញសេចក្តីមេត្តាដល់រាស្ត្ររបស់ទ្រង់នោះ។ កវីនៅក្នុងជំពូកនេះបានខ្លាចថា សេចក្តីក្រោធរបស់ ព្រះអាចនឹងឈ្នះសេចក្តីមេត្តារបស់ទ្រង់។ បើសិនជារឿងបានកើតឡើងមែន នោះសាសន៍អ៊ីស្រាអែលនឹងត្រូវវិនាសជាមិនខាន (ទំនុកតម្កើង 80:16)។

`សូមអានអំពីព្រះពរនៅក្នុងខគម្ពីរជនគណនា 6:22-27។ តើកវីបានថ្លែងអំពីព្រះពរបែបនេះ នៅក្នុងបទគម្ពីរទំនុកតម្កើង ជំពូក80 នេះដោយរបៀបណាដែរ?`

បទគម្ពីរទំនុកតម្កើង ជំពូក80 បានជួយឱ្យយើងនឹកចាំអំពីសេចក្តីសន្យាដែលលោកអើរ៉ុនបាន ស្បថថា ព្រះនឹងប្រទានព្រះពរដល់ពួកគេជានិច្ច (ជនគណនា 6:22-27)។ សេចក្តីសន្យានេះបានបង្ហាញ យើងថា កវីបានសង្ឃឹមថា សេចក្តីមេត្តារបស់ព្រះនឹងជួយសង្គ្រោះរាស្ត្ររបស់ទ្រង់ឱ្យរួចផុតពីសេចក្តីវេទនា របស់ពួកគេ ដោយគាត់បានមានប្រសាសន៍ថា៖ «ឱព្រះអង្គអើយ សូមបង្វិលយើងខ្ញុំមកវិញ សូមឲ្យព្រះភក្ត្រ ទ្រង់ភ្លឺមក នោះយើងខ្ញុំនឹងបានរួចហើយ» (ទំនុកតម្កើង 80:3; សូមអានខគម្ពីរទំនុកតម្កើង 80:7, 19 ផងដែរ)។

ពាក្យថា «បង្វិលយើងខ្ញុំមកវិញ» មានន័យថា ព្រះកំពុងតែត្រាស់ហៅរាស្ត្ររបស់ទ្រង់ណាដែលបានវង្វេងនោះឱ្យត្រឡប់មករកទ្រង់វិញ។ ពាក្យនេះក៏ត្រូវបានភ្ជាប់ជាមួយនឹងគោលគំនិតនៃការលន់តួបាប របស់យើងផងដែរ។ ដ្បិតនៅពេលណាដែលយើងលន់តួបាបរបស់យើង នោះយើងនឹងឈប់ប្រព្រឹត្តអំពើបាប នោះ ហើយបែរមករកទ្រង់វិញ។ ព្រះអម្ចាស់បានពន្យល់លោកយេរេមាអំពីអ្វីដែលបានកើតឡើង នៅពេល ដែលរាស្ត្ររបស់ទ្រង់ត្រឡប់មករកទ្រង់វិញ៖ «អញនឹងឲ្យគេមានចិត្តដែលស្គាល់អញថា ជាព្រះយេហូវ៉ា នោះគេនឹងបានជារាស្ត្ររបស់អញ ហើយអញនឹងធ្វើជាព្រះរបស់គេ ពីព្រោះគេនឹងវិលមកឯអញដោយអស់ពីចិត្ត» (យេរេមា 24:7)។

`តើលោកអ្នកធ្លាប់មានបទពិសោធន៍ដែលបានធ្វើឱ្យចិត្តរបស់លោកអ្នកនៅកៀកនឹងព្រះ បន្ទាប់ ពីលោកអ្នកបានបដិសេធអំពើបាបរបស់លោកអ្នកនោះដែរឬទេ? តើការនិយាយថា ទេ ទៅកាន់អំពើបាប បានធ្វើឱ្យចិត្តរបស់លោកអ្នកនៅកៀកនឹងព្រះដោយរបៀបណាដែរ?`