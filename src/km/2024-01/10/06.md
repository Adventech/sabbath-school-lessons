---
title:  ព្រះអម្ចាស់គឺជាអ្នកគ្រប់គ្រងប្រវត្តិសាស្ត្រទាំងមូល
date:  07/03/2024
---

`សូមអានបទគម្ពីរទំនុកតម្កើង ជំពូក135។ តើបទគម្ពីរទំនុកតម្កើង ជំពូក135 នេះបានថ្លែង អំពីរឿងអតីតកាលអ្វីខ្លះ? តើយើងអាចរៀនមេរៀនអ្វីខ្លះ ចេញពីរឿងទាំងនេះ?`

បទគម្ពីរទំនុកតម្កើង ជំពូក135 បានសូមឱ្យរាស្ត្ររបស់ព្រះសរសើរតម្កើងព្រះអម្ចាស់។ ដ្បិត ព្រះអម្ចាស់ទ្រង់ល្អ ដែលយើងអាចមើលឃើញសេចក្តីស្រឡាញ់របស់ទ្រង់នៅក្នុងរបស់គ្រប់យ៉ាងដែលទ្រង់បានបង្កើត (ទំនុកតម្កើង 135:6, 7)។ ប្រវត្តិសាស្ត្រនៃសាសន៍អ៊ីស្រាអែលកាលពីអតីតកាលក៏បានបង្ហាញយើងថា ព្រះទ្រង់ល្អផងដែរ។ ដ្បិតទ្រង់បានសង្គ្រោះរាស្ត្ររបស់ទ្រង់ឱ្យរួចផុតពីពួកសាសន៍ អេស៊ីព្ទ (ទំនុកតម្កើង 135:8, 9)។ ហើយទ្រង់ក៏បានប្រទានទឹកដីសន្យាមួយកន្លែងដល់រាស្ត្ររបស់ទ្រង់ ផងដែរ (ទំនុកតម្កើង 135:10-12)។

ព្រះអម្ចាស់បានបង្ហាញសេចក្តីមេត្តារបស់ទ្រង់ នៅពេលដែលទ្រង់បានជ្រើសរើសរាស្ត្ររបស់ ទ្រង់។ ពួកគេបានក្លាយមកជាទ្រព្យសម្បត្តិដ៏ពិសេសរបស់ព្រះ (ទំនុកតម្កើង 135:4)។ ពួកគេបានមាន ទំនាក់ទំនងជិតស្និទ្ធជាមួយនឹងព្រះ (ចោទិយកថា 7:6-11; ពេត្រុសទី1 9:10)។ ព្រះបានជ្រើសរើស សាសន៍អ៊ីស្រាអែល ដោយសារតែទ្រង់ស្រឡាញ់ពួកគេ មិនមែនដោយសារតែពួកគេពិសេសនោះឡើយ។ ដូច្នេះហើយ សាសន៍អ៊ីស្រាអែលមិនអាចអួតថា ពួកគេប្រសើរជាងសាសន៍ដទៃនោះឡើយ។ បទគម្ពីរ ទំនុកតម្កើង 135:6, 7 បានបង្ហាញយើងថា ផែនការដែលព្រះបានរៀបចំ ដើម្បីសង្គ្រោះមនុស្សជាតិមិនបានចាប់ផ្តើមជាមួយនឹងសាសន៍អ៊ីស្រាអែលនោះឡើយ។ ដ្បិតផែនការសង្គ្រោះរបស់ព្រះបានចាប់ផ្តើម ឡើង នៅពេលដែលទ្រង់បានបង្កើតផ្ទៃមេឃ និងផែនដីនេះ។ ដូច្នេះហើយ សាសន៍អ៊ីស្រាអែលមិនគួរ មានអំនួតនៅក្នុងចិត្តរបស់គេ អំពីការដែលពួកគេបានធ្វើជារាស្ត្រពិសេសរបស់ទ្រង់នោះឡើយ។ ហើយ សាសន៍អ៊ីស្រាអែលក៏មិនគួរធ្វើការជាមួយនឹងព្រះ ដោយធ្វើទៅតាមអ្វីដែលទ្រង់បានសូមឱ្យពួកគេធ្វើ ដើម្បី សង្គ្រោះអ្នកដទៃនោះដែរ។

បទគម្ពីរទំនុកតម្កើង ជំពូក135 ក៏បានចែងអំពីរបៀបដែលព្រះត្រូវជំនុំជម្រះរាស្ត្ររបស់ទ្រង់។ ទន្ទឹមគ្នានេះ ព្រះក៏នឹងបង្ហាញសេចក្តីមេត្តាដល់រាស្ត្ររបស់ទ្រង់ផងដែរ (ទំនុកតម្កើង 135:14)។ នៅក្នុង នាមជាចៅក្រម ព្រះនឹងសង្គ្រោះអ្នកក្រីក្រ និងអ្នកខ្វះខាត (ទំនុកតម្កើង 9:4; ទំនុកតម្កើង 7:8; ទំនុក-តម្កើង 54:1)។ ព្រះនឹងជួយដល់រាស្ត្ររបស់ទ្រង់ (ចោទិយកថា 32:36)។ បទគម្ពីរទំនុកតម្កើង ជំពូក 135 បានជួយឱ្យរាស្ត្ររបស់ព្រះជឿទុកចិត្តទៅលើព្រះអម្ចាស់ ហើយជឿទុកចិត្តទៅលើសេចក្តីសន្យារបស់ទ្រង់។

កវីនៅក្នុងជំពូកនេះបានប្រៀបធៀបព្រះអម្ចាស់ទៅនឹងព្រះក្លែងក្លាយ។ ដ្បិតព្រះក្លែងក្លាយមិន ដឹងអ្វីទេ។ ពួកគេក៏មិនមានអំណាចអ្វីដែរ។ ប៉ុន្តែ ព្រះអម្ចាស់គឺជាអ្នកគ្រប់គ្រងផែនដីនេះវិញ (ទំនុកតម្កើង 135:15-18)។ បទគម្ពីរទំនុកតម្កើង ជំពូក135 បានជួយឱ្យយើងយល់ថា យើងគួរតែសរសើរតម្កើង ព្រះ ដោយសារតែទ្រង់គឺជាព្រះអាទិកររបស់យើង និងជាព្រះអង្គសង្គ្រោះរបស់យើង។ យើងបានមើលឃើញសេចក្តីពិតអំពីព្រះអម្ចាស់នៅក្នុងបញ្ញត្តទី4 (និក្ខមនំ 20:8-11; ចោទិយកថា 5:12-15)។ គ្មាន អ្នកណាម្នាក់មានអំណាចស្មើព្រះនោះឡើយ។ ពីព្រោះទ្រង់គឺជាម្ចាស់គ្រប់គ្រងទាំងផែនដី និងប្រវត្តិសាស្ត្រ នៃមនុស្សលោកទាំងអស់។ ដូច្នេះហើយ រាស្ត្ររបស់ព្រះគួរតែជឿទុកចិត្តទៅលើទ្រង់ ដោយថ្វាយបង្គំទ្រង់ ជានិច្ចវិញ។ ដ្បិតទ្រង់គឺជាព្រះអង្គដែលយើងគួរតែថ្វាយបង្គំ ដោយសារតែព្រះយស៊ូវគឺជាព្រះអាទិករ និង ជាព្រះអង្គសង្គ្រោះរបស់យើង។ បើសិនជាយើងបានថ្វាយបង្គំអ្នកណាម្នាក់ ឬរបស់អ្វីមួយ នោះយើងនឹង មានកំហុសដោយការក្រាបថ្វាយបង្គំព្រះក្លែងក្លាយ។

`តើហេតុអ្វីបានជាវាងាយស្រួលនៅក្នុងការថ្វាយបង្គំព្រះក្លែងក្លាយម្ល៉េះ? តើយើងអាចប្រាកដថា យើងនឹងមិនមានព្រះក្លែងក្លាយនៅក្នុងជីវិតរបស់យើងនេះដោយរបៀបណាដែរ?`