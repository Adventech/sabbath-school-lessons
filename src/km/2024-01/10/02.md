---
title:  ព្រះតែងតែរក្សាសេចក្តីសន្យារបស់ទ្រង់ជានិច្ច
date:  03/03/2024
---

`សូមអានបទគម្ពីរទំនុកតម្កើង ជំពូក78។ លោកអាសាបដែលជាកវីនៅក្នុងកំណាព្យនេះបានថ្លែងអំពីបទពិសោធន៍3យ៉ាង ដែលបានកើតឡើងចំពោះសាសន៍អ៊ីស្រាអែលកាលពីមុន។ តើបទពិសោធន៍ ទាំង3យ៉ាងនេះមានអ្វីខ្លះ? តើបទពិសោធន៍ទាំងនេះបានបង្រៀនមេរៀនអ្វីខ្លះដល់យើង?`

លោកអាសាបបានពិនិត្យមើលអតីតកាលរបស់សាសន៍អ៊ីស្រាអែល។ ប៉ុន្តែ ពួកគេបានបំពាន សេចក្តីសន្យាដែលពួកគេបានស្បថជាមួយនឹងព្រះ។ ពួកគេគួរតែរៀនពីកំហុសកាលពីមុនរបស់ពួកគេ។ ហើយពួកគេក៏គួរតែបង្រៀនកូនៗរបស់ពួកគេឱ្យជឿទុកចិត្តព្រះ ហើយមានជំនឿទៅលើសេចក្តីសន្យារបស់ទ្រង់ផងដែរ។ ម៉្យាងទៀត កំណាព្យរបស់លោកអាសាបក៏ប្រៀបដូចជារូបស័ព្ទមួយយ៉ាងដូច្នោះដែរ (ទំនុកតម្កើង 78:2)។ ដ្បិតព្រះយេស៊ូវបានយករូបស័ព្ទនៅក្នុងជំពូកនេះមកប្រើ ដើម្បីបង្រៀនសិស្ស របស់ទ្រង់អំពីសេចក្តីពិតនៃព្រះគម្ពីរដ៏សំខាន់មួយ (ម៉ាថាយ 13:34, 35)។ ទន្ទឹមគ្នានេះ លោកអាសាប ក៏មានបំណងចង់ឱ្យកំណាព្យរបស់គាត់បង្រៀនមេរៀនសំខាន់ៗខាងឯវិញ្ញាណផងដែរ។

កំណាព្យនៅក្នុងជំពូកនេះបានថ្លែងអំពីគ្រាដែលសាសន៍អ៊ីស្រាអែលបានចាកចេញពីស្រុកអេស៊ីព្ទ នោះមក [ហៅកាត់ និក្ខមនំ] (ទំនុកតម្កើង 78:9-54)។ និក្ខមនំគឺជាគ្រាមួយ នៅពេលដែលព្រះបាន សង្គ្រោះរាស្ត្ររបស់ទ្រង់ចេញពីសាសន៍អេស៊ីព្ទ។ កំណាព្យនៅក្នុងជំពូកនេះក៏បានថ្លែងអំពីគ្រាមួយ នៅពេល ដែលព្រះបានដឹកនាំរាស្ត្ររបស់ទ្រង់ទៅកាន់ទឹកដីសន្យា (ទំនុកតម្កើង 78:55-64) ហើយនិងថ្លែងអំពី រជ្ជកាលរបស់ស្តេចដាវីឌផងដែរ (ទំនុកតម្កើង 78:65-72)។ ដ្បិតព្រះបានធ្វើការអស្ចារ្យជាច្រើនសម្រាប់ រាស្ត្ររបស់ទ្រង់នៅក្នុងសម័យកាលទាំងនេះផងដែរ។ ប៉ុន្តែ ពួកសាសន៍អ៊ីស្រាអែលបានបំពានសេចក្តីសន្យា ដែលពួកគេបានស្បថជាមួយនឹងព្រះវិញ។ ប្រវត្តិសាស្ត្រនៃសាសន៍អ៊ីស្រាអែលបានបង្ហាញយើងម្តងហើយម្តងទៀតថា ពួកគេបានបដិសេធមិនព្រមជឿទុកចិត្តទៅលើព្រះ ដោយបានជឿទុកចិត្តទៅលើព្រះក្លែងក្លាយ ហើយថ្វាយបង្គំព្រះទាំងនោះវិញ (ទំនុកតម្កើង 78:58)។

លោកអាសាបចង់ឱ្យរាស្ត្ររបស់ទ្រង់យល់អំពីមូលហេតុដែលនាំឱ្យពួកអយ្យកោរបស់ពួកគេបានបដិសេធព្រះ។ ពួកអយ្យកោរបស់ពួកគេបានភ្លេចរឿងគ្រប់យ៉ាងដែលព្រះបានធ្វើសម្រាប់ពួកគេ។ ពួកគេមិនបានជឿទុកចិត្តទៅលើព្រះនោះឡើយ។ ផ្ទុយទៅវិញ ពួកគេបានល្បងលព្រះវិញ (ទំនុកតម្កើង 78:18, 41, 56)។ ពួកគេបានប្រឆាំងទាស់នឹងទ្រង់។ ពួកគេបានអាក់ខានមិនបានធ្វើតាមបញ្ញត្តសេចក្តី ស្រឡាញ់ និងក្បួនច្បាប់របស់ទ្រង់នោះឡើយ (ទំនុកតម្កើង 78:10, 37, 56)។ លោកអាសាបបាន បង្ហាញអំពីប្រវត្តិនៃសាសន៍អ៊ីស្រាអែលថា មូលហេតុដែលនាំឱ្យពួកគេបានបដិសេធព្រះ នោះគឺដោយសារ តែពួកគេបានខកខានមិនបានជឿទុកចិត្តទៅលើព្រះអម្ចាស់ (ទំនុកតម្កើង 78:7, 8)។

នៅពេលដែលយើងអានបទគម្ពីរទំនុកតម្កើង ជំពូក78 នោះយើងអាចនឹងខកចិត្តជាមួយនឹង អ្នកដទៃបាន ដោយយើងអាចសួរខ្លួនយើងថា ហេតុអ្វីបានជាពួកគេរឹងរូសយ៉ាងនេះ? តើពួកគេមិនបាន រៀនពីកំហុសរបស់ពួកគេទេឬអី? មុនពេលដែលវិនិច្ឆ័យសាសន៍អ៊ីស្រាអែល យើងគួរតែគិតអំពីខ្លួនយើង ជាមុនសិន។ តើយើងតែងតែភ្លេចរឿងអស្ចារ្យដែលព្រះបានធ្វើសម្រាប់យើងនោះញឹកញាប់ប៉ុនណាដែរ។ យើងត្រូវតែជឿទុកចិត្តទៅលើព្រះ និងជឿទុកចិត្តទៅលើព្រះគុណរបស់ទ្រង់។ នៅពេលដែលសាសន៍អ៊ីស្រាអែលបានធ្វើសង្គ្រាម ដោយប្រើកម្លាំងរបស់ពួកគេ ដោយគ្មានជំនួយពីព្រះ នោះពួកគេនឹងចាញ់ជា មិនខាន (ទំនុកតម្កើង 78;9, 62-64)។ យើងត្រូវតែជឿទុកចិត្តទៅលើព្រះជាមុនសិន បើមិនដូច្នោះទេ នៅចុងបញ្ចប់ យើងនឹងបរាជ័យនៅក្នុងរឿងគ្រប់យ៉ាងដែលពួកគេបានធ្វើនោះវិញ។

`តើលោកអ្នកបានរៀនមេរៀនអ្វីខ្លះ ចេញពីកំហុសកាលពីមុនរបស់លោកអ្នកនោះ?`