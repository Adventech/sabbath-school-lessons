---
title:  ការលន់តួអំពើបាបរបស់យើង
date:  05/03/2024
---

`សូមអានបទគម្ពីរទំនុកតម្កើង ជំពូក106។ តើកំណាព្យនេះបានថ្លែងអំពីរឿងអ្វីខ្លះ ដែលចេញ ពីអតីតកាលរបស់សាសន៍អ៊ីស្រាអែលនោះ? តើរឿងទាំងនេះបានបង្រៀនមេរៀនអ្វីខ្លះដល់យើង?`

បទគម្ពីរទំនុកតម្កើង ជំពូក106 បានចែងអំពីបទពិសោធន៍សំខាន់ៗនៅក្នុងប្រវត្តិសាស្ត្រនៃសាសន៍អ៊ីស្រាអែល។ បទពិសោធន៍កាលពីអតីតកាលទាំងនេះរួមមានការដែលសាសន៍អ៊ីស្រាអែលបាន ចាកចេញពីស្រុក ការធ្វើដំណើរនៅក្នុងទីរហោស្ថាន ហើយនិងការរស់នៅនៅក្នុងទឹកដីសន្យា។ បទគម្ពីរ ទំនុកតម្កើង ជំពូក106 ក៏បានចែងអំពីអំពើបាបដ៏អាក្រក់ ដែលពួកសាសន៍អ៊ីស្រាអែលបានធ្វើកាលពីមុន មកផងដែរ។ ដ្បិតព្រះបានដាក់ទោសរាស្ត្ររបស់ទ្រង់ ដោយសារអំពើបាបទាំងនេះឯង ដោយទ្រង់បានបណ្តោយឱ្យសាសន៍ដទៃនិរទេសក៍ពួកគេទៅស្រុកបាប៊ីឡូន។ ដូច្នេះហើយ យើងបានជឿថា បទគម្ពីរ ទំនុកតម្កើង ជំពូក106 ត្រូវបានសរសេរឡើង នៅពេលដែលពួកសាសន៍អ៊ីស្រាអែលបានជាប់ជាឈ្លើយ នៅក្នុងស្រុកបាប៊ីឡូន ឬអាចសរសេរបន្ទាប់ពីពួកគេបានមកដល់ស្រុកកំណើតរបស់ពួកគេវិញ។

នៅក្នុងបទគម្ពីរទំនុកតម្កើង ជំពូក106 កវីបានប្រាប់រាស្ត្ររបស់ព្រះ អំពីអតីតកាលរបស់ពួកគេ ហើយនិងមេរៀនដែលពួកគេគួរតែរៀនចេញពីប្រវត្តិផ្ទាល់របស់ពួកគេនោះ។ បទគម្ពីរទំនុកតម្កើង ជំពូក 106 បានមានចែងថា ព្រះបានរក្សាសេចក្តីសន្យារបស់ទ្រង់។ ដ្បិតទ្រង់បានសង្គ្រោះរាស្ត្ររបស់ទ្រង់កាល ពីមុន ដោយសារសេចក្តីសន្យា និងព្រះគុណរបស់ទ្រង់ (ទំនុកតម្កើង 106:45)។ កវីបានសង្ឃឹមថា ព្រះ នឹងបង្ហាញព្រះគុណជាថ្មីម្តងទៀតដល់រាស្ត្ររបស់ទ្រង់ណា ដែលបានលុនតួអំពើបាបរបស់ពួកគេ។ នៅ ពេលនោះ រាស្ត្ររបស់ព្រះកំពុងតែរស់នៅក្នុងទឹកដីនៃសាសន៍ដទៃ។ ដូច្នេះហើយ កវីបានទូលសូមឱ្យព្រះ នាំរាស្ត្ររបស់ទ្រង់ត្រឡប់មកកាន់ប្រទេសរបស់ពួកគេជាថ្មីម្តងទៀត (ទំនុកតម្កើង 106:47)។ សេចក្តីអធិស្ឋានដែលកវីបានទូលសូមដោយក្តីជំនឿនោះ មានប្រភពចេញមកពីការដែលគាត់បានជឿទុកចិត្តទៅ លើព្រះ។ កវីបានជឿទុកចិត្តថា ព្រះនឹងសង្គ្រោះរាស្ត្ររបស់ទ្រង់នៅក្នុងពេលនោះ ដោយសារតែកាលពីមុន ទ្រង់ក៏បានសង្គ្រោះពួកគេផងដែរ (ទំនុកតម្កើង 106:1-3)។ កវីក៏បានជឿទុកចិត្តទៅលើសេចក្តីស្រឡាញ់ ដែលព្រះមានចំពោះរាស្ត្ររបស់ទ្រង់ផងដែរ។ ពីព្រោះកវីបានដឹងថា ព្រះអម្ចាស់តែងតែរក្សាសេចក្តីសន្យា របស់ទ្រង់ជានិច្ច។

នៅពេលដែលពួកបណ្តាជនបានដឹងអំពីប្រវត្តិរបស់ពួកគេ នោះពួកគេក៏បានលន់តួអំពើបាប របស់ពួកគេ។ ដ្បិតពួកគេបានដឹងថា ពួកគេក៏មិនល្អជាងពួកអយ្យកោកាលពីមុនរបស់ពួកគេនោះដែរ។ ពួកគេបានទទួលស្គាល់ថា ពួកគេក៏មិនល្អជាងពួកអយ្យកោរបស់ពួកគេប៉ុន្មានដែរ។ តើហេតុអ្វី? នោះគឺដោយសារតែពួកគេបានដឹងនូវអ្វីដែលបានកើតឡើងដល់ពួកអយ្យកោរបស់ពួកគេ នៅពេលពួកអយ្យកោ របស់ពួកគេបានធ្វើបាបនោះ ប៉ុន្តែ ទោះបើបានដឹងហើយ ក៏ពួកគេនៅតែធ្វើខុសតាមពួកអយ្យកោរបស់ពួកគេដដែល។ ប៉ុន្តែ ព្រះទ្រង់មានព្រះហឫទ័យអត់ធ្មត់ជាមួយនឹងរាស្ត្ររបស់ទ្រង់។ ដ្បិតទ្រង់បានសេចក្តី មេត្តាដល់ពួកគេ និងបានសង្គ្រោះពួកគេ។ យើងក៏បានដឹងនូវអ្វីដែលបានកើតឡើងកាលពីមុនផងដែរ។ ពីព្រោះយើងបានដឹងអំពីសេចក្តីស្រឡាញ់របស់ព្រះ និងព្រះគុណរបស់ទ្រង់ ដោយទ្រង់បានប្រទានព្រះយេស៊ូវ ដល់យើង ដើម្បីបង្ហាញយើងអំពីរឿងទាំងនេះ។ ដូច្នេះហើយ យើងគ្មានលេសណា ដើម្បីដោះសានូវការ បដិសេធទ្រង់នោះឡើយ។ បទគម្ពីរទំនុកតម្កើង ជំពូក106 គឺជាដំណឹងល្អមួយ ដែលថា នៅចុងបញ្ចប់ សេចក្តីស្រឡាញ់របស់ព្រះតែងតែឈ្នះជានិច្ច (ទំនុកតម្កើង 106:8-10, 30, 43-36)។ ពីព្រោះ អំពើបាបរបស់យើង មិនអាចប្រៀបផ្ទឹមជាមួយនឹងអំណាចទ្រង់បានឡើយ។

បទគម្ពីរទំនុកតម្កើង 106:13 បានចែងថា៖ «តែមិនយូរប៉ុន្មាន ក៏ភ្លេចកិច្ចការរបស់ទ្រង់ទៅ

`ហើយមិនបានរង់ចាំស្តាប់សេចក្តីដំបូន្មានរបស់ទ្រង់ទេ»។ តើហេតុអ្វីបានជាយើងងាយនឹងភ្លេចរឿងដដែល នេះម្ល៉េះ?`