---
title:  ចូរច្រៀងបទថ្មីថ្វាយព្រះ
date:  18/03/2024
---

`សូមអានខគម្ពីរទំនុកតម្កើង ជំពូក 33:3; ទំនុកតម្កើង 40:3; ទំនុកតម្កើង 96:1; ទំនុក-តម្កើង 98:1; ទំនុកតម្កើង 144:9 និងទំនុកតម្កើង 149:1។ តើនៅក្នុងខដែលចេញមកពីកំណាព្យ ទាំងនេះ លោកអ្នកបានឃើញគោលគំនិតតែមួយអ្វីដែរ?`

កំណាព្យទាំងនេះបានសូមឱ្យពួកបណ្តាជនច្រៀងបទថ្មី។ ហេតុផលដែលត្រូវច្រៀងបទថ្មីនោះ គឺដោយសារតែព្រះអម្ចាស់បានគ្រប់គ្រងផែនដីនេះ។ ម៉្យាងទៀត ពួកគេក៏បានអរព្រះគុណព្រះអម្ចាស់ចំពោះព្រះទ័យយកចិត្តទុកដាក់របស់ទ្រង់ផងដែរ។ ពួកគេបានអរព្រះគុណព្រះអម្ចាស់ដែលបានបង្កើត ពួកគេ។ ពួកគេបានដឹងគុណដល់ព្រះអម្ចាស់ដែលបានធ្វើជាចៅក្រមនៃផែនដីទាំងមូល។ ពួកគេបានអរព្រះគុណព្រះសម្រាប់ហេតុផលជាច្រើនទៀត។ ពោលគឺថា ព្រះបានសង្គ្រោះពួកគេចេញពីខ្មាំងសត្រូវ របស់ពួកគេ ហើយទ្រង់ក៏បានសង្គ្រោះពួកគេចេញពីសេចក្តីស្លាប់ផងដែរ។ ដូច្នេះហើយ ពួកសាសន៍អ៊ីស្រាអែលបានអរព្រះគុណព្រះ សម្រាប់ព្រះគុណដ៏ពិសេសរបស់ទ្រង់។ រីឯកំណាព្យ និងចម្រៀងដទៃ ទៀតដែលមាននៅក្នុងកណ្ឌគម្ពីរទំនុកតម្កើងបានសរសើរតម្កើងព្រះចំពោះសេចក្តីស្រឡាញ់ ហើយនិង បាដិហារ្យដ៏អស្ចារ្យរបស់ទ្រង់។ ប៉ុន្តែ បទថ្មីមានលក្ខណៈខុសគ្នាពីបទចាស់។ ពីព្រោះបទថ្មីគឺជាចម្រៀង ដ៏ពិសេសមួយបទ។ ហើយវាក៏ជាចម្រៀងនៃសេចក្តីអំណរផងដែរ។

បទថ្មីក៏ប្រៀបដូចជាសេចក្តីសន្យាដែលពួកបណ្តាជនបានស្បថនឹងព្រះយ៉ាងដូច្នោះដែរ។ ពួកគេ បានសន្យាថា ពួកគេនឹងថ្វាយជីវិតរបស់ពួកគេដល់ព្រះម្តងទៀត។ បទពិសោធន៍ថ្មីៗខាងឯសេចក្តីជំនឿ របស់ពួកគេបានធ្វើឱ្យអ្នកដទៃប្រកាសថា ព្រះគឺជាស្តេច និងជាព្រះអាទិកររបស់ពួកគេផងដែរ។ ពីព្រោះ បទថ្មីបានស្តីអំពីការជឿទុកចិត្តទៅលើព្រះ។ ហើយបទថ្មីក៏បានសរសើរតម្កើងព្រះសម្រាប់ការអស្ចារ្យរបស់ទ្រង់ផងដែរ។ ម៉្យាងទៀត នៅក្នុងបទថ្មី ពួកបណ្តាជនក៏បានអរព្រះគុណព្រះ ដោយសារតែទ្រង់ បានរំដោះពួកគេចេញពីខ្មាំងសត្រូវរបស់ពួកគេនោះដែរ។

`សូមអានខគម្ពីរអេសាយ 42:10-12; វិវរណៈ 5:9 និងវិវរណៈ 14:3។ តើខទាំងនេះបាន បង្រៀនយើងអំពីបទថ្មីយ៉ាងដូចម្តេចដែរ?`

ព្រះគម្ពីរបានចែងថា សាសន៍អ៊ីស្រាអែលគឺជា «ពួកអ្នកបរិសុទ្ធ» របស់ព្រះ (ទំនុកតម្កើង 148:14)។ ពួកសាសន៍អ៊ីស្រាអែលគឺជា «សាសន៍ដែលនៅជិតដិតនឹងទ្រង់» (ទំនុកតម្កើង 148:14)។ ដូច្នេះ ហើយ ពួកសាសន៍អ៊ីស្រាអែលបានទទួលបទពិសោធន៍ជាមួយនឹងព្រះដែលគ្មានសាសន៍ណាទទួលបាន បទពិសោធន៍បែបនេះឡើយ។ ពីព្រោះបទពិសោធន៍នេះបានផ្តល់ឱ្យពួកគេនូវការលើកតម្កើងមួយដ៏ពិសេស បំផុត។ គឺថា ពួកគេមានឱកាសសរសើរតម្កើងព្រះនៅតាមរបៀបដ៏ពិសេសមួយ ដែលគ្មានសាសន៍ដទៃ ណានៅលើផែនដីនេះមានឱកាសបានសរសើរតម្កើងទ្រង់នោះឡើយ។ ដូច្នេះហើយ ព្រះគម្ពីរបានលើក ទឹកចិត្តឱ្យរាស្ត្រទាំងអស់របស់ព្រះនៅគ្រប់ទាំងសម័យកាលបានច្រៀងបទថ្មី ដើម្បីសរសើរតម្កើងដល់ព្រះអង្គសង្គ្រោះរបស់ពួកគេ។ បទថ្មីអាចនឹងស្តីអំពីសេចក្តីសង្ឃឹមដែលយើងមានចំពោះព្រះ។ បទថ្មីគឺ ជាការថ្វាយបង្គំមួយបែប។ ដ្បិតការថ្វាយបង្គំពិតប្រាកដនោះ គឺលើសពីការថ្វាយតង្វាយទៅទៀត។ ការ ថ្វាយបង្គំគឺស្តីអំពីព្រះរបស់យើងដែលប្រកបទៅដោយសេចក្តីស្រឡាញ់ ហើយនិងការទទួលយកសេចក្តី ស្រឡាញ់ដែលទ្រង់បានប្រទានឱ្យយើង។ បទថ្មីក៏ជាវិធីមួយបែបនៅក្នុងការចែកចាយសេចក្តីស្រឡាញ់ និងការថ្លែងអំណរគុណរបស់យើងដល់ព្រះចំពោះរឿងគ្រប់យ៉ាងដែលទ្រង់បានធ្វើសម្រាប់យើងនោះដែរ។

`តើយ៉ាងណាទៅវិញ បើសិនជាលោកអ្នកបានច្រៀងបទថ្មីវិញនោះ?`