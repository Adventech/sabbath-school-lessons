---
title:  ចម្រៀងសម្រាប់ការថ្វាយបង្គំព្រះនៅក្នុងគម្ពីរសញ្ញាចាស់
date:  31/12/2023
---

`តើហេតុអ្វីបានជាកណ្ឌគម្ពីរទំនុកតម្កើងត្រូវបានសរសេរឡើងយ៉ាងដូច្នេះ? តើព្រះបានប្រើកណ្ឌគម្ពីរទំនុកតម្កើងនៅពេលណា? សម្រាប់ចម្លើយ សូមអានខគម្ពីររបាក្សត្រទី1 16:7; នេហេមា 12:8; ទំនុកតម្កើង 18:1; ទំនុកតម្កើង 30:1; ទំនុកតម្កើង 92:1; ទំនុកតម្កើង 95:2; ទំនុកតម្កើង 105:2; កូឡូស 3:16 និងយ៉ាកុប 5:13។`

កណ្ឌគម្ពីរទំនុកតម្កើងគឺជាសំណុំនៃកំណាព្យ។ កវីផ្សេងៗគ្នាបានសរសេរកណ្ឌគម្ពីរនេះឡើង។ កំណាព្យរបស់ពួកគេក៏ជាចម្រៀង និងជាសេចក្តីអធិស្ឋានដល់ព្រះផងដែរ។ កវីនៃកណ្ឌគម្ពីរទំនុកតម្កើង បានសរសេរកំណាព្យរបស់ពួកគេសម្រាប់ការថ្វាយបង្គំផ្ទាល់ខ្លួន និងសម្រាប់ការថ្វាយបង្គំជាមួយនឹងអ្នក ដទៃទៀត។ ពួកសាសន៍អ៊ីស្រាអែលបានសូត្រកំណាព្យទុកជាបទចម្រៀងថ្វាយព្រះនៅក្នុងព្រះវិហាររបស់ ពួកគេ។ កវីជាច្រើននាក់បានបញ្ចូលកំណត់ត្រាខ្លីៗទៅក្នុងកំណាព្យ ឬបទចម្រៀងរបស់ពួកគេនោះ។ កំណត់ត្រាបានប្រាប់អ្នកដឹកនាំភ្លេងពីឧបករណ៍ភ្លេងមួយណាដែលពួកគេត្រូវលេង (ទំនុកតម្កើង 61:1) ឬប្រាប់ពីសំឡេងលើកដាក់ ដែលពួកគេគួរតែប្រើ នៅពេលដែលពួកគេច្រៀងចម្រៀង (ទំនុកតម្កើង 9:1)។

ចំណងជើងនៃកណ្ឌគម្ពីរទំនុកតម្កើងជាភាសាហេព្រើរមានឈ្មោះថា «តេហេលីម (tehelim)»។ «តេហេលីម» មានន័យថា «ការសរសើរតម្កើង»។ «តេហេលីម» បានបង្ហាញយើងនូវហេតុផលដ៏សំខាន់ មួយដែលនាំឱ្យកណ្ឌគម្ពីរនេះត្រូវបានសរសេរឡើង ដែលហេតុផលនោះគឺជាការសរសើរតម្កើងព្រះ។ ពាក្យ «ទំនុកតម្កើង» របស់យើងមានប្រភពមកពីគម្ពីរសេបធួជីន (Septuagint)។ គម្ពីរសេបធួជីនគឺជាច្បាប់ចម្លងនៃកណ្ឌគម្ពីរសញ្ញាចាស់ ដែលត្រូវបានសរសេរឡើងជាភាសាក្រេក។

កណ្ឌគម្ពីរទំនុកតម្កើងគឺជាផ្នែកដ៏សំខាន់មួយនៃការថ្វាយបង្គំរបស់សាសន៍អ៊ីស្រាអែល។ រាស្ត្រ របស់ព្រះបានប្រើកណ្ឌគម្ពីរនេះ សម្រាប់ពិធីអបអរសាទរនៅក្នុងព្រះវិហារ ពិធីបុណ្យខាងឯសាសនា ក្បួន ដង្ហែ និងនៅពេលដែលហឹបសញ្ញារបស់ព្រះបានមកដល់ទីក្រុងយេរូសាឡិមនោះវិញ។ បទគម្ពីរទំនុកតម្កើង ជំពូក120-134 គឺជាបទចម្រៀងសម្រាប់ការចូលទៅព្រះវិហារ។ រាស្ត្ររបស់ព្រះបានច្រៀងចម្រៀង ទាំងនេះនៅតាមផ្លូវទៅកាន់ទីក្រុងយេរូសាឡិម ដើម្បីប្រារព្ធពិធីបុណ្យ3ធំៗជារៀងរាល់ឆ្នាំ (និក្ខមនំ 23:14-17)។ ពួកបណ្តាជនបានច្រៀងបទគម្ពីរទំនុកតម្កើង ជំពូក113-118 និងបទទំនុកតម្កើង ជំពូក 136 នៅក្នុងពិធីបុណ្យទាំង3នោះ។ ពួកគេបានច្រៀងចម្រៀងទាំងនេះនៅក្នុងពិធីបុណ្យចូលខែ (New Moon Festival) ព្រមទាំងច្រៀងនៅពេលដែលពួកសង្ឃឧទ្ទិសព្រះវិហារថ្វាយដល់ព្រះផងដែរ។ ពួកបណ្តាជនបានច្រៀងបទគម្ពីរទំនុកតម្កើង ជំពូក 113 និងជំពូក114 នៅពេលចាប់ផ្តើមបរិភោគអាហារ នៃបុណ្យរំលង ហើយច្រៀងបទគម្ពីរទំនុកតម្កើង ជំពូក115-118 បន្ទាប់ពីពួកគេបរិភោគរួច (ម៉ាថាយ 26:30)។ បុណ្យរំលងតំណាងឱ្យគ្រាមួយ នៅពេលដែលព្រះបាននាំសាសន៍អ៊ីស្រាអែលចេញពីស្រុក អេស៊ីព្ទ។ បទគម្ពីរទំនុកតម្កើង ជំពូក 145-150 គឺជាផ្នែកមួយនៃសេចក្តីអធិស្ឋាននៅពេលព្រឹក ដែល ត្រូវបានប្រើសម្រាប់ការថ្វាយបង្គំព្រះនៅក្នុងព្រះវិហារ។ ព្រះយេស៊ូវបានអធិស្ឋានដោយប្រើពាក្យពេចន៍ នៅក្នុងបទគម្ពីរទំនុកតម្កើង ជំពូក22 (ម៉ាថាយ 27:46)។ កណ្ឌគម្ពីរទំនុកតម្កើងក៏ជាផ្នែកដ៏សំខាន់មួយនៅក្នុងក្រុមជំនុំសញ្ញាថ្មីផងដែរ (កូឡូស 3:16; អេភេសូរ 5:19)។

`តើសព្វថ្ងៃនេះ យើងអាចប្រើកណ្ឌគម្ពីរទំនុកតម្កើងទាំងនៅក្នុងការថ្វាយបង្គំផ្ទាល់ខ្លួន និងនៅ ក្នុងការថ្វាយបង្គំជាសាធារណៈនោះដោយរបៀបណា?`