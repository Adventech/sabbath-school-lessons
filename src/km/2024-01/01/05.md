---
title:  សេចក្តីអធិស្ឋានដែលមកពីព្រះ
date:  03/01/2024
---

`សូមអានខគម្ពីរសាំយូអែលទី2 23:1, 2 និងរ៉ូម 8:26, 27។ តើខទាំងនេះបានបង្រៀន យើងអំពីសេចក្តីអធិស្ឋានយ៉ាងដូចម្តេចដែរ?`

ព្រះបានចារសេចក្តីអធិស្ឋាន និងការសរសើរតម្កើងនៅក្នុងកណ្ឌគម្ពីរទំនុកតម្កើង។ ទន្ទឹមគ្នានេះ សេចក្តីអធិស្ឋាន និងការសរសើរតម្កើងទាំងនេះមានប្រភពមកពីព្រះ។ ពីព្រោះទ្រង់គឺជាអ្នកប្រទានគំនិត ដល់កវីទាំងនេះ។

កវីទាំងនេះបាននិយាយជាមួយនឹងព្រះដោយផ្ទាល់។ នៅក្នុងកំណាព្យរបស់ពួកគេ ព្រះគឺជា «បរមក្សត្រ» (ទំនុកតម្កើង 5:2) និងជា «ព្រះអម្ចាស់» (ទំនុកតម្កើង 84:3) របស់ពួកគេ។ ពួកគេតែងតែ សុំឱ្យព្រះ «ផ្ទៀងព្រះកាណ៌ស្តាប់ពាក្យ» (ទំនុកតម្កើង 5:1) «ផ្ទៀងព្រះកាណ៌ស្តាប់សំរែក» (ទំនុកតម្កើង 39:12) «ពិនិត្យមើលសេចក្តីវេទនា និងសេចក្តីនឿយព្រួយ» (ទំនុកតម្កើង 25:18) របស់ពួកគេ ហើយ សុំឱ្យព្រះ «ឆ្លើយ» (ទំនុកតម្កើង 102:2) តបនឹងពួកគេ និង «ជួយសង្គ្រោះ» ពួកគេជានិច្ចផងដែរ។ ពាក្យ ទាំងនេះបានបង្ហាញយើងអំពីបុគ្គលម្នាក់ដែលកំពុងតែអធិស្ឋានទូលទៅព្រះ។

កណ្ឌគម្ពីរទំនុកតម្កើងគឺជាសេចក្តីអធិស្ឋានដ៏ពីរោះ និងមានអំណាច ដោយសារតែកណ្ឌគម្ពីរ នេះក៏ជាព្រះគម្ពីរដែលព្រះបន្ទូលរបស់ព្រះនោះដែរ។ លោកប៉ុលបានប្រាប់យើងដំណើរការនៃសេចក្តីអធិស្ឋានយ៉ាងដូច្នេះថា៖ «ព្រះវិញ្ញាណទ្រង់ក៏ជួយសេចក្តីកម្សោយរបស់យើងបែបដូច្នោះដែរ ដ្បិតយើង មិនដឹងជាគួរអធិស្ឋានសូមអ្វីទេ តែព្រះវិញ្ញាណទ្រង់ជួយអង្វរជំនួសយើង ដោយដំងូរដែលរកថ្លែងពុំបានវិញ ប៉ុន្តែ ព្រះអង្គដែលស្ទង់ចិត្ត ទ្រង់ជ្រាបនូវគំនិតនៃព្រះវិញ្ញាណ ដ្បិតព្រះវិញ្ញាណជួយអង្វរជួសពួកបរិសុទ្ធ ឲ្យត្រូវនឹងព្រះហឫទ័យព្រះ» (រ៉ូម 8:26, 27)។ សេចក្តីអធិស្ឋាននៅក្នុងកណ្ឌគម្ពីរទំនុកតម្កើងបានជួយ ឱ្យយើងទទួលបានបទពិសោធន៍បែបនេះជាមួយនឹងព្រះ ដូចដែលលោកប៉ុលបានមានប្រសាសន៍យ៉ាង ដូច្នោះដែរ។

ព្រះយេស៊ូវបានប្រើសម្រង់មតិពីកណ្ឌគម្ពីរទំនុកតម្កើង នៅពេលដែលទ្រង់បង្រៀន និងអធិប្បាយ។ នៅក្នុងខគម្ពីរលូកា 20:42, 43 ព្រះយេស៊ូវបានស្រង់សម្រង់មតិនេះពីខគម្ពីរទំនុកតម្កើង 110:1 ដែល បានចែងថា៖ «ព្រោះហ្លួងដាវីឌនោះឯង ទ្រង់បានមានព្រះបន្ទូលក្នុងគម្ពីរទំនុកតម្កើងថា ‘ព្រះអម្ចាស់ទ្រង់ មានព្រះបន្ទូលទៅព្រះអម្ចាស់ខ្ញុំថា ចូរឯងអង្គុយខាងស្តាំអញ ទាល់តែអញដាក់ពួកខ្មាំងសត្រូវឯង ឲ្យធ្វើ ជាកំណល់កល់ជើងឯង’»។

យើងបានឃើញរួចមកហើយថា កំណាព្យនៅក្នុងកណ្ឌគម្ពីរទំនុកតម្កើងគឺស្តីអំពីប្រវត្តិសាស្ត្រ នៃសាសន៍អ៊ីស្រាអែល។ កវីជាច្រើននាក់បានសរសេរអំពីបទពិសោធន៍នៃជីវិតរបស់ពួកគេ រួមទាំងបទពិសោធន៍នៃជនជាតិយូដាផងដែរ។ នៅពេលដែលលោកអ្នកអានកណ្ឌគម្ពីរទំនុកតម្កើង នោះលោកអ្នក នឹងបានឃើញថា កំណាព្យទាំងនេះបានពិពណ៌នាអំពីសេចក្តីសង្ឃឹម ការសរសើរ សេចក្តីភ័យខ្លាច កំហឹង ហើយនិងទុកសោក។ រឿងទាំងនេះគឺជាអារម្មណ៍ និងជាបទពិសោធន៍ដែលមនុស្សគ្រប់ទីកន្លែង គ្រប់ សម័យកាលបានស្គាល់ និងយល់អារម្មណ៍ទាំងនេះ។ កំណាព្យនៅក្នុងកណ្ឌគម្ពីរទំនុកតម្កើងគឺសម្រាប់ យើងគ្រប់គ្នា ដោយសារតែកំណាព្យទាំងនេះក៏បានស្តីអំពីបទពិសោធន៍ផ្ទាល់ខ្លួនរបស់យើងផងដែរ។

`តើកណ្ឌគម្ពីរទំនុកតម្កើងសំខាន់សម្រាប់បទពិសោធន៍ខាងឯសេចក្តីជំនឿរបស់យើងនោះដោយ របៀបណា? តើការប្រើកណ្ឌគម្ពីរទំនុកតម្កើងរបស់ព្រះយេស៊ូវបានជួយឱ្យយើងឆ្លើយតបទៅនឹងសំណួរ នេះដោយរបៀបណា?`