---
title:  របៀបអានកណ្ឌគម្ពីរទំនុកតម្កើង
date:  30/12/2023
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
នេហេមា 12:8; ទំនុកតម្កើង 25:1-5; ទំនុកតម្កើង 3; សាំយូអែលទី2 23:1, 2; ទំនុកតម្កើង 16:8។

> <p>ខចងចាំ</p>
> «ក៏មានព្រះបន្ទូលថា នេះហើយជាសេចក្តីដែលខ្ញុំបានប្រាប់អ្នករាល់គ្នា កាលនៅជាមួយគ្នានៅឡើយ គឺថា ត្រូវតែសំរេចគ្រប់ទាំងសេចក្តីដែលបានចែងទុកពីខ្ញុំ ទោះក្នុងក្រឹត្យវិន័យលោកម៉ូសេ ក្នុងទំនាយពួកហោរា ឬក្នុងបទទំនុកតម្កើងផង» (លូកា 24:44)។

កណ្ឌគម្ពីរទំនុកតម្កើងគឺជាសំណុំនៃបទចម្រៀង និងសេចក្តីអធិស្ឋានសម្រាប់ពួកសាសន៍យូដា និងអ្នកគ្រីស្ទាន។ កវីដែលបានសរសេរកណ្ឌគម្ពីរទំនុកតម្កើង បានសរសេរសេចក្តីអធិស្ឋាន ហើយនិង បទចម្រៀងរបស់ពួកគេថ្វាយដល់ព្រះ។ ករីទាំងនេះបានសរសេរជាភាសាជាតិរបស់ពួកគេ។ ប៉ុន្តែ ព្រះ បានប្រទានគំនិតដល់កវីទាំងនេះវិញ។ ដូច្នេះ កណ្ឌគម្ពីរទំនុកតម្កើងមានប្រភពចេញមកពីព្រះ។ ដ្បិត ទ្រង់បានមានបន្ទូលមកកាន់រាស្ត្ររបស់ទ្រង់តាមរយៈកំណាព្យនៅក្នុងកណ្ឌគម្ពីរនេះ ដូចជាទ្រង់បានធ្វើនៅក្នុងកណ្ឌគម្ពីរផ្សេងៗទៀតផងដែរ (ពេត្រុសទី2 1:21)។ ព្រះយេស៊ូវ និងអ្នកសរសេរគម្ពីរសញ្ញា ថ្មីបានប្រើសម្រង់មតិពីកណ្ឌគម្ពីរទំនុកតម្កើងនៅក្នុងការបង្រៀនរបស់ពួកគេ។ ពួកគេបានបង្រៀនថា កំណាព្យទាំងនេះគឺជាផ្នែកមួយនៃព្រះគម្ពីរ ដែលជាព្រះបន្ទូលរបស់ព្រះ (ម៉ាកុស 12:10; យ៉ូហាន 10:34, 35; យ៉ូហាន 13:8)។ កណ្ឌគម្ពីរទំនុកតម្កើងគឺជាផ្នែកមួយនៃព្រះបន្ទូលរបស់ព្រះ ដូចជា កណ្ឌគម្ពីរដទៃទៀតផងដែរ។

កវីផ្សេងៗគ្នាបានសរសេរកណ្ឌគម្ពីរទំនុកតម្កើង នៅក្នុងអំឡុងនៃសម័យគម្ពីរសញ្ញាចាស់។ កវីបានសរសេរកំណាព្យរបស់ពួកគេជាភាសាហេព្រើរ។ កំណាព្យរបស់ពួកគេបានប្រាប់យើងអំពីសម័យ កាលរបស់កវីទាំងនេះ។ កណ្ឌគម្ពីរទំនុកតម្កើងក៏សម្រាប់សម័យកាលយើងដែរ។ នៅពេលដែលយើង ទទួលយកកណ្ឌគម្ពីរទំនុកតម្កើងទុកជាព្រះបន្ទូលដែលព្រះបានមានបន្ទូលមកកាន់យើង នោះយើងនឹងអាចយល់អំពីសារនៅក្នុងកណ្ឌគម្ពីរនេះជាមិនខាន។ យើងត្រូវតែយកចិត្តទុកដាក់ចំពោះប្រវត្តិសាស្ត្រ ហើយនិងការបង្រៀននៅក្នុងកណ្ឌគម្ពីរទំនុកតម្កើង។ យើងក៏ត្រូវតែសិក្សាអំពីរបៀបដែលពួកសាសន៍ យូដាបានប្រើចម្រៀង ដើម្បីថ្វាយបង្គំផងដែរ។ នៅពេលនោះ យើងនឹងបានយល់កាន់តែប្រសើរឡើង នូវអ្វីដែលព្រះចង់មានបន្ទូលមកកាន់យើងនៅពេលសព្វថ្ងៃនេះជាមិនខាន។