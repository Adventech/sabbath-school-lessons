---
title:  ការអញ្ជើញឱ្យចូលថ្វាយបង្គំនៅក្នុងព្រះវិហារ
date:  09/02/2024
---

លោកសេគូល (Sekule) ដែលជាសិស្សវិទ្យាល័យនៅក្នុងទីក្រុងសារ៉ាយេវ៉ូ ដែលជាទីក្រុងនៃ ប្រទេសប៊ូស្នៀ និងហេហ្សេហ្គូវីណា អាយុ17ឆ្នាំ មានបំណងចង់ដឹងសេចក្តីពិត ដូច្នេះហើយ គាត់បាន ចាប់ផ្តើមចូលថ្វាយបង្គំនៅក្នុងព្រះវិហារនៅតាមផ្ទះជាច្រើនកន្លែង។ ប៉ុន្តែ គាត់មិនបានស្ងប់ចិត្តនឹងចម្លើយ ឆ្លើយតបទៅនឹងសំណួររបស់គាត់ទាល់តែសោះ ដែលសំណួរបានថា ហេតុអ្វីបានជាព្រះនៃសេចក្តីស្រឡាញ់ ដុតមនុស្សនៅក្នុងឋាននរកអស់កល្បជានិច្ចយ៉ាងដូច្នេះ។ ម្ល៉ោះហើយ លោកសេគូលបានសម្រេចចិត្ត ស្វែងរកសេចក្តីពិតដោយខ្លួនគាត់ តាមរយៈការអានគម្ពីរសញ្ញាថ្មី។

លុះដល់គាត់ត្រឡប់មកកាន់ភូមិរបស់គាត់នៅក្នុងទីក្រុងម៉ុងតេណេហ្គ្រោនៅក្នុងរដូវក្តៅ នោះ គាត់បានអានព្រះគម្ពីរមួយថ្ងៃមួយកណ្ឌ។ នៅថ្ងៃដំបូង គាត់បានអានបទគម្ពីរម៉ាថាយ ជំពូក28។ នៅ ថ្ងៃបន្ទាប់ គាត់បានអានកណ្ឌគម្ពីរម៉ាកុស។ បន្ទាប់មក គាត់បានអានកណ្ឌគម្ពីរលូកា យ៉ូហាន កិច្ចការ និងកណ្ឌគម្ពីររ៉ូម។ គាត់បានអានមួយកណ្ឌនៅក្នុងរយៈពេលត្រឹមតែមួយថ្ងៃប៉ុណ្ណោះ ទោះបីជាគាត់បាន អានមកដល់សំបុត្រតូចៗ ដូចជាកណ្ឌគម្ពីរទីតុស និងកណ្ឌគម្ពីរភីលីម៉ូនក៏ដោយ។

ចម្លើយមួយចំនួនដែលបានឆ្លើយតបទៅនឹងសំណួរដែលគាត់បានចោទសួរអំពីព្រះនេះ បានផុស ឡើង នៅពេលដែលគាត់បានអានគម្ពីរសញ្ញាថ្មី។ ប៉ុន្តែ គាត់នៅតែប្រាថ្នាចង់បានព័ត៌មានបន្ថែមទៀត។ គាត់ បានបន្តទៅថ្វាយបង្គំនៅឯព្រះវិហារនៅតាមផ្ទះជាច្រើនកន្លែងទៀត។ ប៉ុន្តែ គាត់មិនបានទៅថ្វាយបង្គំ នៅក្នុងព្រះវិហារសេវេនដេយអាត់វេនទីស្ទនោះឡើយ។ ពីព្រោះគាត់ធ្លាប់ឮគេថា អ្នកអាត់វេនទីស្ទបាន ប្រារព្ធ «ថ្ងៃសប្បាតហ៍ដ៏រីករាយ» ជារៀងរាល់សប្តាហ៍ ដែលថ្ងៃនោះគឺជាពេលដែលសមាជិកប្រុសស្រីបានចូលមក ដើម្បីញែញង់គ្នា។ លោកសេគូលបានគិតថា អ្នកអាត់វេនទីស្ទគឺជាក្រុមវ៉ល់ ដូច្នេះហើយ ក្រុមនេះគ្មានសេចក្តីពិតអ្វីឡើយ។

ដោយការអាក់ខានមិនមានចម្លើយនៅក្នុងព្រះវិហារនៅតាមផ្ទះដែលគាត់បានសួរសុខទុក្ខ នោះ គាត់បានសន្មតថា នៅលើលោកនេះ គ្មានព្រះនោះទេ។ គាត់បានឈប់អានព្រះគម្ពីរ។ បន្ទាប់មក គ្រូវិទ្យាល័យរបស់គាត់ម្នាក់បានឃើញព្រះគម្ពីររបស់លោកសេគូល។ នាងគឺជាអ្នកអាត់វេនទីស្ទ ហើយនាង បានឃើញព្រះគម្ពីររបស់គាត់ ខណៈពេលដែលគ្រូដទៃទៀតបានរៀបចំឆែកគ្រឿងញៀន និងស្រាដែល សិស្សលាក់នៅក្នុងបន្ទប់ស្នាក់នៅ។ នាងបាននិយាយថា «សេគូល តើនេះជាព្រះគម្ពីររបស់កូនឬ?»។ លោកសេគូលបានតបទៅវិញថា «បាទ អ្នកគ្រូ»។ អ្នកគ្រូសួរទៀតថា «តើកូនបានរៀនមេរៀនអ្វីខ្លះ?»។ គាត់បានតបទៅវិញថា «ខ្ញុំបានរៀនមេរៀនជាច្រើន»។

អ្នកគ្រូបានសួរសំណួរលោកសេគូលអំពីលោកដានីយ៉ែល ប៉ុន្តែ លោកសេគូលដែលមានការ ចងចាំល្អបានឆ្លើយចម្លើយយ៉ាងច្បាស់លាស់វិញ។ នាងបានលាន់មាត់ថា «កូនពិតជាយល់ច្រើនមែន ពីព្រោះកូនគឺជាអ្នកយល់ច្រើនជាងសិស្សដទៃទៀតទាំងអស់ ដែលអ្នកគ្រូបានជួប ដូច្នេះហើយ កូនត្រូវតែទៅថ្វាយបង្គំនៅឯព្រះវិហារសេវេនដេយអាត់វេនទីស្ទ»។ លោកសេគូលមិនហ៊ានបដិសេធនឹងសំណើនេះ ឡើយ ដោយសារតែគាត់គឺជាអ្នកគ្រូរបស់សេគូល។ គាត់ខ្លាចអ្នកគ្រូដកពិន្ទុគាត់ បើសិនមិនបានទៅព្រះវិហារអាត់វេនទីស្ទនោះ។ ដូច្នេះហើយ គាត់បាននិយាយថា «បាទ អ្នកគ្រូ ខ្ញុំនឹងទៅ»។ ប៉ុន្តែ គាត់គ្រាន់តែនិយាយកុហកអ្នកគ្រូប៉ុណ្ណោះ។ ដ្បិតគ្មានគម្រោងទៅថ្វាយបង្គំនៅក្នុងព្រះវិហារអាត់វេនទីស្ទនោះ ឡើយ។