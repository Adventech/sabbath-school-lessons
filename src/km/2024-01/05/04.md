---
title:  តើព្រះនៅទីណា?
date:  30/01/2024
---

`សូមអានខគម្ពីរទំនុកតម្កើង 42:1-3; ទំនុកតម្កើង 63:1; ទំនុកតម្កើង 69:1-3; ទំនុកតម្កើង 102:1-7។ តើអ្វីដែលបានធ្វើឱ្យកវីឈឺចាប់យ៉ាងខ្លាំងនោះ?`

កវីនៅក្នុងជំពូកទាំងនេះបានរងទុក្ខ ដោយសារតែបញ្ហាផ្ទាល់ខ្លួន។ លើសពីនេះទៅទៀតនោះគាត់បានភិតភ័យខ្លាចព្រះមិនបានគង់នៅជាមួយនឹងគាត់។ ការភ័យខ្លាចនេះបានធ្វើឱ្យកវីនៅក្នុងជំពូក ទាំងនេះអាក់អន់ចិត្តលើសពីការឈឺចាប់ផ្ទាល់ខ្លួនរបស់គាត់ទៅទៀត។ កវីបានប្រើរូបស័ព្ទជាច្រើន ដើម្បី បកស្រាយអំពីអារម្មណ៍របស់គាត់។ គាត់បានប្រៀបធៀបសេចក្តីព្រួយបារម្ភរបស់គាត់ទៅនឹងការស្រេកទឹក នៅក្នុងកន្លែងរាំងស្ងួតដូច្នោះដែរ (ទំនុកតម្កើង 42:1-3; ទំនុកតម្កើង 63:1)។ ការដែលកវីបានព្រួយ បារម្ភអំពីព្រះបានធ្វើឱ្យគាត់ធ្លាក់ខ្លួនឈឺរហូតដល់ជិតស្លាប់ (ទំនុកតម្កើង 102:2-4)។ កវីបានប្រៀបធៀប ខ្លួនគាត់ទៅនឹងបក្សីដែលសាត់ព្រាត់ ដោយគាត់បានរៀបរាប់យ៉ាងដូច្នេះថា៖

«ទូលបង្គំប្រៀបដូចជាសត្វទុងនៅទីរហោស្ថាន ក៏បានត្រឡប់ដូចជាមៀមនៅទីសូន្យស្ងាត់ ទូលបង្គំចាំយាម ក៏ដូចជាចាបឥតគូ នៅលើដំបូលផ្ទះ» (ទំនុកតម្កើង 102:6, 7)។

«វាលរហោស្ថាន» គឺជារូបស័ព្ទមួយដែលបានជួយឱ្យយើងមើលឃើញថា កវីនៅក្នុងជំពូកនេះ មានអារម្មណ៍តែលតោល និងមានអារម្មណ៍ឃ្លាតចេញពីព្រះ។ «ចាបឥតគូ នៅលើដំបូលផ្ទះ» មិនមែន នៅក្នុងសំបុករបស់វា ដែលវាអាចសម្រាកបាននោះឡើយ។ ម្ល៉ោះហើយ កវីនៅក្នុងជំពូកនេះបានគិតថា គាត់កំពុងតែលិចចូលទៅក្នុងដីភក់ដ៏ជ្រៅមួយ (ទំនុកតម្កើង 69:1-3; ទំនុកតម្កើង 130:1)។ រូបស័ព្ទ ទាំងអស់នេះបានបង្ហាញយើងថា កវីបានគិតថា គាត់មិនអាចគេចចេញពីការរងទុក្ខរបស់គាត់ ដោយគ្មាន ជំនួយពីព្រះបានឡើយ។

សូមអានខគម្ពីរទំនុកតម្កើង 10:12; ទំនុកតម្កើង 22:1; ទំនុកតម្កើង 27:9 និងទំនុកតម្កើង 39:12។ នៅក្នុងកំណាព្យទាំងនេះ កវីបានព្រួយចិត្តខ្លាចព្រះមិនបានគង់នៅជាមួយនឹងគាត់។ តើគោល គំនិតនេះបានធ្វើឱ្យកវីមានអារម្មណ៍យ៉ាងដូចម្តេចដែរ?

កវីបានបដិសេធមិនព្រមនៅស្ងៀមឡើយ នៅពេលដែលព្រះមិនបានឆ្លើយតបទៅនឹងសេចក្តី អធិស្ឋានរបស់គាត់នោះ។ សេចក្តីជំនឿដែលកវីបានមានជឿទៅលើសេចក្តីអធិស្ឋាននោះគឺជាសេចក្តីជំនឿ ដ៏មុតមាំ ដោយគាត់បានជឿថា ព្រះទ្រង់មានព្រះជន្មរស់ ហើយទ្រង់ក៏សព្វព្រះទ័យនឹងបង្ហាញសេចក្តីមេត្តា របស់ទ្រង់ដល់កូនៗរបស់ទ្រង់ផងដែរ។ ដ្បិតព្រះដែលបាននៅស្ងៀមនៅសព្វថ្ងៃនេះក៏ជាព្រះដែលបាន ឆ្លើយតបទៅនឹងសេចក្តីអធិស្ឋានរបស់កវីនៅក្នុងជំពូកនេះកាលពីសម័យមុនផងដែរ។ ដូច្នេះហើយ កវី ក៏បានជឿថា នៅពេលនោះ ព្រះក៏បានផ្ទៀងស្តាប់សេចក្តីអធិស្ឋានរបស់គាត់ផងដែរ។

នោះកវីបានក្រឡកមើលចិត្តរបស់គាត់ និងជីវិតរបស់គាត់ម្តង នៅពេលដែលព្រះមិនបានឆ្លើយតប ទៅនឹងសេចក្តីអធិស្ឋានរបស់កវីភ្លាមៗនោះ។ គាត់បានលន់តួអំពើបាបរបស់គាត់។ គាត់បានបន្តអធិស្ឋាន អំពាវនាវទៅព្រះអំពីតម្រូវការរបស់គាត់តទៅទៀត ដោយគាត់បានដឹងថា ព្រះនឹងមិននៅស្ងៀមជារៀងរហូតនោះឡើយ។

`តើយើងអាចរៀនអ្វីខ្លះ ចេញពីមេរៀននៃសេចក្តីអធិស្ឋានដែលកវីបានទូលទៅព្រះនៅក្នុងគ្រា ដែលព្រះមិនបានឆ្លើយតបទៅនឹងគាត់ភ្លាមៗនោះ? តើលោកអ្នកបានធ្វើអ្វីខ្លះ នៅពេលដែលព្រះទ្រង់នៅ ស្ងៀមនោះ? តើអ្វីដែលបានរក្សាសេចក្តីជំនឿរបស់លោកអ្នកឱ្យបានរឹងមាំនោះ?`