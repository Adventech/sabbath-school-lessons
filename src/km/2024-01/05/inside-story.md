---
title:  ការដើរចេញពីព្រះ
date:  02/02/2024
---

កុមារសេគូលដែលមានអាយុ5ឆ្នាំបានភិតភ័យជាខ្លាំង នៅពេលដែលលោកយាយរបស់គាត់ បានព្រមានគាត់អំពីឋាននរកនោះ។ លោកយាយរបស់គាត់បាននិយាយថា «ឯងត្រូវតែធ្វើជាក្មេងល្អ បើ មិនដូច្នោះទេ ឯងនឹងត្រូវធ្លាក់ទៅក្នុងឋាននរកជាមិនខាន។ ក្មេងប្រុសម្នាក់នេះបានសួរទៅវិញថា «តើ ‘ធ្លាក់ទៅក្នុងឋាននរក’ ហ្នឹង លោកយាយមានន័យយ៉ាងម៉េចដែរ?»។ គាត់បានឆ្លើយថា «ឯងនឹងត្រូវធ្លាក់ ទៅក្នុងបឹងភ្លើង បើសិនជាឯងលួច ឬប្លន់របស់គេនោះ ដ្បិតឯងនឹងត្រូវឆេះអស់កល្បជានិច្ច»។

ពាក្យសម្តីរបស់លោកយាយបានធ្វើឱ្យដក់ជាប់អារម្មណ៍ភ័យខ្លាចនៅក្នុងចិត្តក្មេងប្រុសម្នាក់នេះ។ គាត់មិនដឹងថា គាត់ត្រូវយ៉ាងណាទេ ដោយសារតែដំបូង លោកយាយបាននិយាយថា ព្រះគឺជា សេចក្តីស្រឡាញ់ ប៉ុន្តែ ក្រោយមក លោកយាយបាននិយាយថា បើសិនជាសេគូលនិយាយកុហកវិញ នោះគាត់នឹងត្រូវធ្លាក់ទៅក្នុងឋាននរកជាមិនខាន។ កុមារសេគូលបានភិតភ័យ ដោយសារតែមានពេលខ្លះ គាត់មិនដឹងថា គាត់គិតអ្វីមិនចេញ ក្រៅពីកុហកនោះឡើយ។ ក្មេងប្រុសម្នាក់នេះមិនដឹងថា គាត់ត្រូវធ្វើ យ៉ាងណានោះឡើយ។ ដ្បិតគាត់មិនអាចវិលត្រឡប់ទៅរកឪពុកម្តាយរបស់គាត់វិញបានឡើយ ពីព្រោះ ពួកគេគឺជាអ្នកមិនជឿព្រះនៅក្នុងប្រទេសម៉ុងតេណេហ្គ្រោដែលជាប្រទេសកុម្មុយនីស្ត។ ហើយលោកយាយ ក៏ជាគ្រីស្ទានតែម្នាក់គត់ដែលកុមារសេគូលបានស្គាល់នៅក្នុងភូមិរបស់គាត់ផងដែរ។

ថ្ងៃមួយ នៅពេលដែលគាត់មិនឃើញមានអ្នកណានៅជុំវិញគាត់ នោះសេគូលបានចូលទៅពួននៅក្នុងគុម្ពព្រៃ ដើម្បីស្តីបន្ទោសព្រះ។ គាត់បាននិយាយថា «ឱព្រះអម្ចាស់អើយ ទូលបង្គំពិតជាមិន យល់ថា ហេតុអ្វីបានជាមនុស្សគ្រប់គ្នាហៅទ្រង់ថា ជាព្រះនៃសេចក្តីស្រឡាញ់យ៉ាងណានោះទេ ដ្បិត ទូលបង្គំបានសម្លឹងឃើញថា ទ្រង់គឺជាអារក្ស មិនមែនជាព្រះនៃសេចក្តីស្រឡាញ់នោះឡើយ តើហេតុអ្វី បានជាទ្រង់បង្កើតទូលបង្គំមក ដើម្បីឱ្យធ្លាក់ទៅក្នុងបឹងភ្លើងយ៉ាងដូច្នេះ? តើទូលបង្គំត្រូវតែស្មោះត្រង់ ដោយមិនអាចកុហក និងមិនអាចធ្វើរឿងអាក្រក់យ៉ាងដូចម្តេចទៅបាន? ទូលបង្គំមិនអាចជឿទ្រង់បាន ឡើយ ហើយក៏គ្មានថ្ងៃជឿទ្រង់ដែរ ពីព្រោះទ្រង់គឺជាអារក្ស»។

កុមារសេគូលបានសម្រេចចិត្តដើរចេញពីព្រះ។ គាត់បានដកចំណាប់អារម្មណ៍ចេញពីព្រះទាំង ដែលគាត់មានអាយុត្រឹមតែ5ឆ្នាំប៉ុណ្ណោះ។ 9ឆ្នាំក្រោយមក នៅពេលដែលគាត់អាយុបាន14ឆ្នាំ លោក យាយបានឱ្យសេគូលទៅរៀននៅឯវិទ្យាល័យនៅក្នុងទីក្រុងសារ៉ាយេវ៉ូ (Sarajevo) ដែលជារាជធានីនៃ ប្រទេសបូស្នៀ និងហេហ្សេហ្គូវីណា (Bosnia and Herzegovina)។ នៅក្នុងចំណោមក្មេងប្រុស700 នាក់នៅឯសាលារៀន គាត់គឺជាមនុស្សតែម្នាក់គត់ដែលមកពីទីក្រុងម៉ុងតេណេហ្គ្រោ។ ដោយមានអារម្មណ៍ ថា គាត់បានប្រឈមនឹងការតស៊ូដ៏ធំមួយនៅក្នុងនាមជាអ្នកក្រៅ ម៉្លោះហើយ គាត់បានប្រយុទ្ធ ដើម្បីឱ្យ មិត្តរួមថ្នាក់បានទទួលយកគាត់។ គាត់បានព្យាយាមសឹងតែរាល់ថ្ងៃ។ សេគូលបានតបតទៅវិញយ៉ាង សាហាវ បើសិនជាមានអ្នកណាម្នាក់យកដៃមកប៉ះត្រចៀករបស់គាត់ទាំងខ្នាន់ខ្នាញ់ ដោយសារតែត្រចៀក របស់គាត់មានទ្រង់ទ្រាយដូចជាដៃពែង។ មានម្តងនោះ គាត់បានស្នាមដៃ ដោយសារតែមុតកាំបិត។ សេគូលក៏ជាអ្នកធ្វើបាបគេឯងផងដែរ។ នៅពេលដែលក្មេងៗតូចបានយកប្រអប់បាយពីផ្ទះមក នោះសេគូលនឹងទៅក្របួចអាវសិស្សពីក្រៅបង្អូតនៃបន្ទប់ស្នាក់របស់ពួកគេ ដើម្បីឱ្យពួកគេប្រគល់ប្រអប់បាយ ឱ្យគាត់។

បន្ទាប់ពីបានប្រយុទ្ធអស់រយៈពេល3ឆ្នាំរួចមក ចំណង់នៃការចង់ដឹងសេចក្តីពិតបានជ្រាបចូល ទៅក្នុងចិត្តរបស់សេគូល ធ្វើឱ្យគាត់ងឿងឆ្ងល់ថា លោកយាយរបស់គាត់ពិតជាបានប្រាប់គាត់នូវសេចក្តី អំពីព្រះដែរឬទេ។ ប៉ុន្តែ តើអ្វីទៅជាសេចក្តីពិតនោះ? វិទ្យាល័យសារ៉ាយេវ៉ូបានបើកបង្រៀនសាសនាធំៗ ជាច្រើន ដែលមានដូចជាសាសនាអ៊ីស្លាម សាសនាព្រះពុទ្ធ សាសនាកាតូលិក ហើយនិងសាសនាយូដា។ ប៉ុន្តែ សេគូលបានឆ្ងល់ថា ព្រះមានតែមួយអង្គគត់ ចុះហេតុអ្វីបានជាមានសាសនាច្រើនម្ល៉េះ? ដូច្នេះហើយ គាត់បានសម្រេចចិត្តរៀនអំពីសាសនាទាំងអស់ ដើម្បីស្វែងរកសេចក្តីពិត។