---
title:  មកពីស្ថានក្រោម
date:   21/11/2024
---

នៅក្នុងការសិក្សាកន្លងមក យើងបានឃើញថា លោកយ៉ូហានបានបង្ហាញពីរបៀបដែលព្រះយេស៊ូវ ត្រូវបានគេចាត់ទុកថា ជាព្រះអង្គសង្គ្រោះ។ ព្រះយេស៊ូវជាសេចក្តីសង្ឃឹម ដែលពួកសាសន៍យូដាបានរង់ចាំ អស់រយៈពេលយូរមកហើយ។

ប៉ុន្តែ ពួកមេដឹកនាំនៃសាសន៍យូដាជាច្រើននាក់ បានក្លាយជាខ្មាំងសត្រូវបំផុតរបស់ព្រះយេស៊ូវ វិញ។ តើហេតុអ្វី?

`សូមអានគម្ពីរយ៉ូហាន ៨:១២-៣០។ នៅក្នុងគម្ពីរយ៉ូហាន ៨:១២-៣០ តើខណាខ្លះ ដែលបាន បកស្រាយពីមូលហេតុដែលនាំឱ្យពួកមេដឹកនាំនៃសាសន៍យូដាបដិសេធព្រះយេស៊ូវនោះ?`

ព្រះយេស៊ូវបានមានបន្ទូលថា ពួកមេដឹកនាំនៃសាសន៍យូដា មិនបានស្គាល់ទ្រង់ ឬព្រះវរបិតារបស់ ទ្រង់នោះទេ (យ៉ូហាន ៨:១៩)។ ពួកមេដឹកនាំនៃសាសន៍យូដា គួរតែស្គាល់ទាំងព្រះវរបិតា និងព្រះយេស៊ូវ។ ប៉ុន្តែ ពួកមេដឹកនាំបានជឿទៅលើការកុហកវិញ។ ពួកគេបានបដិសេធមិនព្រមលះបង់គោលជំនឿក្លែងក្លាយ និងគោលគំនិតខុសឆ្គងរបស់ពួកគេ។ ព្រះយេស៊ូវបានឈរនៅមុខពួកគេ។ ទ្រង់បានមានបន្ទូល និងបាន ធ្វើការអស្ចារ្យជាច្រើន ដើម្បីបង្ហាញពួកមេដឹកនាំថា ទ្រង់ជាអ្នកណា។ ប៉ុន្តែ ទោះជាយ៉ាងនេះក្តី ពួកគេ នៅតែបដិសេធទ្រង់ដដែល។ ព្រះយេស៊ូវក៏បានមានបន្ទូលថា «អ្នករាល់គ្នាមកពីស្ថានក្រោម» (យ៉ូហាន ៨:២៣)។ ឬអាចនិយាយថា ព្រះយេស៊ូវកំពុងតែមានបន្ទូលថា ពួកមេដឹកនាំមិនមែនជាមនុស្សបរិសុទ្ធទេ។ ពួកគេបានធ្វើពុត ដូចជាពួកគេបានបម្រើព្រះ។ ពាក្យពេចន៍ដែលលោកប៉ុលបានថ្លែងអំពីអ្នកគ្រីស្ទាន ក៏អាច សំដៅទៅលើពួកមេដឹកនាំនៃសាសនាយូដាផងដែរ ដោយគាត់បានមានប្រសាសន៍ថា៖ «គេមានឫកពា ជាអ្នកគោរពប្រតិបត្តិដល់ព្រះ ប៉ុន្តែ បដិសេធមិនព្រមទទួលស្គាល់ព្រះចេស្តា ដែលបានមកពីការគោរពប្រតិបត្តិនោះឡើយ» (ធីម៉ូថេទី២ ៣:៥)។ ពួកមេដឹកនាំនៃសាសន៍យូដា បានសម្លឹងមើលសាសនាពីសំបក ក្រៅ។ ប៉ុន្តែ នៅក្នុងចិត្តរបស់ពួកគេ គ្មានជំនឿនោះឡើយ។

បញ្ហាបែបនេះ មិនមែនជាបញ្ហាថ្មីនោះទេ។ ដ្បិតលោកអេសាយក៏បានសរសេរអំពីសាសន៍យូដា នៅក្នុងសម័យគាត់ដែរ ដោយគាត់បានមានប្រសាសន៍ថា៖ «ព្រះអម្ចាស់មានព្រះបន្ទូលថា៖ “ដោយព្រោះ សាសន៍នេះចូលមកជិតយើង ហើយគោរពប្រតិបត្តិដល់យើង ដោយសម្ដី និងបបូរមាត់របស់គេ តែបាន ដកចិត្តចេញទៅឆ្ងាយពីយើង ហើយការដែលគេកោតខ្លាចដល់យើង គ្រាន់តែជាបង្គាប់របស់មនុស្ស ដែល បង្រៀនគេប៉ុណ្ណោះ”» (អេសាយ ២៩:១៣)។ ជាច្រើនរយឆ្នាំក្រោយមក ព្រះយេស៊ូវបានមានបន្ទាល់ពីពួកមេដឹកនាំស្រដៀងគ្នានេះ ដោយទ្រង់បានមានបន្ទូលថា៖ «គេថ្វាយបង្គំយើងជាឥតប្រយោជន៍ ដោយបង្រៀនសេចក្តីដែលជាគំនិតរបស់មនុស្ស» (ម៉ាកុស ៧:៧)។ ការបង្រៀនរបស់ពួកមេដឹកនាំនៃសាសន៍យូដា ជាការ បង្រៀនដែលមនុស្សបានបង្កើត (យ៉ូហាន ៨:២៣) ប៉ុន្តែ ព្រះយេស៊ូវ និងការបង្រៀនរបស់ទ្រង់មានប្រភព មកពីស្ថានសួគ៌វិញ (យ៉ូហាន ៨:២៣)។ អាក្រក់ជាងនេះទៅទៀតនោះ ពួកមេដឹកនាំនៃសាសន៍យូដាក៏ បានដឹកនាំមនុស្សដទៃទៀត ឱ្យទទួលយកការបង្រៀនក្លែងក្លាយរបស់ពួកគេដែរ។ ប៉ុន្តែ អ្វីដែលជាដំណឹងល្អ នោះ គឺថា មានសាសន៍យូដាជាច្រើននាក់ បានជឿទៅលើព្រះយេស៊ូវ ដោយសារតែការសន្ទនារវាង ព្រះយេស៊ូវ និងអ្នកដឹកនាំនៅក្នុងគម្ពីរយ៉ូហាន ៨:១២-៣០។ ជាការពិតណាស់ នេះជាការដឹកនាំមិនល្អ ប៉ុន្តែ សាសន៍យូដាមួយចំនួន បានមើលឃើញថា ព្រះយេស៊ូវជាអ្នកណាវិញ។