---
title:  កិច្ចការ បាដិហារ្យ និងការអស្ចារ្យ
date:   17/11/2024
---

លោកយ៉ូហានបានសរសេរអំពីបាដិហារ្យ ដែលព្រះយេស៊ូវបានធ្វើ។

ជាការពិតណាស់ យើងមិនអាចជឿទុកចិត្តទៅលើបាដិហារ្យ និងការអស្ចារ្យជានិច្ចបានទេ។ មានពេលខ្លះ ពួកហោរាក្លែងក្លាយក៏អាចធ្វើបាដិហារ្យបានដែរ។ ប៉ុន្តែ បាដិហារ្យដែលលោកយ៉ូហានបាន សរសេរ បានបង្ហាញថា ព្រះយេស៊ូវជាព្រះអង្គសង្គ្រោះ ហើយព្រះវរបិតាជាអ្នកចាត់ឱ្យទ្រង់ដោយផ្ទាល់។

`សូមអានគម្ពីរយ៉ូហាន ៥:១៧, ២០, ៣៦-៣៨។ តើខទាំងនេះ បានបកស្រាយទំនាក់ទំនងរវាង ព្រះវរបិតា និងព្រះយេស៊ូវយ៉ាងដូចម្តេច? តើបាដិហារ្យនៅក្នុងខទាំងនេះ បានបង្ហាញយើងពីទំនាក់ទំនង រវាងព្រះវរបិតា និងព្រះយេស៊ូវយ៉ាងដូចម្តេចដែរ?`

ព្រះយេសូ៊វបានប្រើទីសំគាល់ ដើម្បីបង្ហាញថា ទ្រង់ និងព្រះវរបិតាទ្រង់បានធ្វើការរួមគ្នាយ៉ាង ជិតស្និទ្ធបំផុត។ បុគ្គលទាំង២នេះ រួមមកតែមួយ។ កិច្ចការ និងបាដិហារ្យរបស់ព្រះយេស៊ូវ បានបង្ហាញថា «ព្រះវរបិតាគង់នៅក្នុងខ្ញុំ ហើយខ្ញុំនៅក្នុងព្រះវរបិតា» (យ៉ូហាន ១០:៣៨, សូមអានគម្ពីរយ៉ូហាន ១៤:១០, ១១ ផងដែរ)។

ព្រះយេស៊ូវបានយាងមកបំពេញកិច្ចការរបស់ព្រះ ដែលបានចាត់ឱ្យទ្រង់មក។ បន្ទាប់មក មនុស្ស នឹងបានយល់ថា ព្រះជាអ្នកណា នៅពេលដែលពួកគេបានឃើញកិច្ចការទាំងនោះ។ កិច្ចការទាំងនោះ ក៏បានបង្ហាញពួកបណ្តាជនថា ព្រះវរបិតាបានចាត់ឱ្យព្រះយេស៊ូវមកដែរ។

យើងបានឃើញរួចមកហើយថា មនុស្សមួយចំនួន បានជ្រើសរើសមិនជឿទៅលើបាដិហារ្យដ៏មានអំណាច និងទីបន្ទាល់ដ៏អស្ចារ្យដែលមនុស្សបានប្រាប់តៗគ្នាអំពីទ្រង់។

ពួកសម្តេចសង្ឃ បានសួរព្រះយេស៊ូវថា «ខ្ញុំបានប្រាប់អ្នករាល់គ្នាហើយ តែអ្នករាល់គ្នាមិនជឿ កិច្ចការទាំងប៉ុន្មានដែលខ្ញុំធ្វើ ក្នុងនាមព្រះវរបិតាខ្ញុំ កិច្ចការនោះឯងធ្វើបន្ទាល់ពីខ្ញុំ» (យ៉ូហាន ១០:២៤, ២៥)។

ប្រសិនបើព្រះយេស៊ូវហ៊ានអះអាងថា ទ្រង់ជាព្រះអង្គសង្គ្រោះ នោះពួកមេដឹកនាំនៃសាសន៍ យូដា នឹងធ្វើបាបទ្រង់ជាមិនខាន។ ពួកមេដឹកនាំកំពុងតែស្វែងរកអំណះអំណាងណាមួយ ដែលពួកគេ អាចយកមកប្រើ ដើម្បីសម្លាប់ទ្រង់។ ប៉ុន្តែ ព្រះយេស៊ូវ បានជ្រាបពីអ្វីដែលពួកគេបានព្យាយាមធ្វើ។ ដូច្នេះហើយ បានជាទ្រង់មិនបានប្រកាសបើកចំហថា ទ្រង់ជាព្រះអង្គសង្គ្រោះនោះ។ ទ្រង់បានមានបន្ទូល អំពីបាដិហារ្យដែលទ្រង់បានធ្វើ។ ប្រសិនបើព្រះយេស៊ូវបានមានបន្ទូលថា «ខ្ញុំជាព្រះអង្គសង្គ្រោះ» នោះ ពួកសង្ឃនឹងចោទប្រកាន់ទ្រង់ថា ទ្រង់បានកុហកវិញ។ ប៉ុន្តែ ពួកមេដឹកនាំមិនអាចនិយាយថា កិច្ចការ បាដិហារ្យ និងការអស្ចារ្យរបស់ទ្រង់ ជាការកុហកនោះទេ។ ទីសំគាល់ទាំងនេះ គឺជាភ័ស្តុតាងបង្ហាញអំពី អត្តសញ្ញាណរបស់ទ្រង់ និងទីកន្លែងដែលទ្រង់បានយាងមក។

`តើយើងអាចការពារខ្លួនយើង កុំឱ្យមានចិត្តរឹងរូស ដូចជាមេដឹកនាំនៃសាសន៍យូដានោះដោយ របៀបណា?`