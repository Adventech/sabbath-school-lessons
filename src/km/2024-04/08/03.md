---
title:  តើគម្ពីរសញ្ញាចាស់ បានចែងយ៉ាងដូចម្តេច អំពីព្រះយេស៊ូវ?
date:   18/11/2024
---

យើងបានឃើញកាលពីម្សិលមិញរួចមកហើយថា លោកយ៉ូហានបានពិពណ៌នាអំពីបាដិហារ្យ ដែលព្រះយេស៊ូវបានធ្វើ និងរឿងដែលអ្នកដទៃបានប្រាប់អំពីព្រះយេស៊ូវ។ រឿងទាំងនេះបានបង្ហាញថា ព្រះយេស៊ូវជាព្រះអង្គសង្គ្រោះ។ លោកយ៉ូហានក៏បានលើកយកខពីកណ្ឌគម្ពីរសញ្ញាចាស់ មកបង្ហាញថា ព្រះយេស៊ូវជាបុគ្គលម្នាក់ដែលព្រះបានសន្យានោះដែរ។ ខគម្ពីរសញ្ញាចាស់ទាំងនេះបានបង្ហាញពីកិច្ចការ ដែលព្រះយេស៊ូវត្រូវធ្វើ នៅពេលដែលទ្រង់យាងមកកាន់ផែនដីនេះ។ គម្ពីរសញ្ញាចាស់មានសារៈសំខាន់ដល់ កណ្ឌគម្ពីរយ៉ូហាន និងកណ្ឌគម្ពីរសញ្ញាថ្មីទាំងមូល។ កណ្ឌគម្ពីរសញ្ញាចាស់បានបង្ហាញអំពីអត្តសញ្ញាណ របស់ព្រះយេស៊ូវ អំពីទីកន្លែងដែលទ្រង់បានយាងមក និងអំពីអ្វីដែលទ្រង់ត្រូវធ្វើ។

`សូមអានខគម្ពីរទាំងនេះ៖ យ៉ូហាន ៥:៣៩, ៤០, ៤៦, ៤៧។ តើខទាំងនេះបានបង្ហាញយើង ពីរបៀប ដែលព្រះយេស៊ូវបានយល់ឃើញអំពីព្រះគម្ពីរនោះ យ៉ាងដូចម្តេច? តើព្រះយេស៊ូវបានជឿថា ព្រះគម្ពីរមានអំណាចអ្វីនៅក្នុងជីវិតរបស់យើងនោះ?`

ព្រះយេស៊ូវបានបង្ហាញម្តងហើយម្តងទៀតថា កណ្ឌគម្ពីរសញ្ញាចាស់បានចែងអំពីទ្រង់។ ព្រះយេស៊ូវ បានលើកយករឿងដែលបានកើតឡើង នៅក្នុងគម្ពីរសញ្ញាចាស់ មកបកស្រាយអំពីអត្តសញ្ញាណ និងកិច្ចការ ដែលទ្រង់ត្រូវធ្វើ។ សូមក្រឡេកមើលឧទាហរណ៍មួយ នៅក្នុងគម្ពីរយ៉ូហាន ៣:១៤។ នៅក្នុងខនេះ ព្រះយេស៊ូវ លើកយកសម្រង់មតិពីគម្ពីរជនគណនា ២១:៥-៩ ដើម្បីពន្យល់លោកនីកូដេមថាទ្រង់បានយាងមកសុគត នៅលើឈើឆ្កាងយ៉ាងដូច្នេះថា៖ «ដូចលោកម៉ូសេបានលើកសត្វពស់ឡើង នៅទីរហោស្ថានយ៉ាងណា កូនមនុស្សក៏ត្រូវគេលើកលោកឡើងយ៉ាងនោះដែរ» (យ៉ូហាន ៣:១៤)។ ព្រះយេស៊ូវបានធ្វើរឿង៣យ៉ាង ដោយប្រើគម្ពីរជនគណនា ២១:៥-៩។ រឿងទី១ ព្រះយេស៊ូវបានប្រាប់រឿងនៅក្នុងរបៀបមួយ ដែលបាន បង្ហាញថា ទ្រង់ជឿជាក់ថា រឿងនោះគឺជារឿងពិត។ រឿងទី២ ព្រះយេស៊ូវបានប្រាប់រឿងដើម្បីបង្ហាញថា ទ្រង់ជាអ្នកណា និងប្រាប់ពីកិច្ចការដែលទ្រង់ត្រូវបំពេញ។ រឿងទី៣ ព្រះយេស៊ូវបានបង្ហាញអត្ថន័យនៃ រឿងដែលបានចែងនៅក្នុងព្រះគម្ពីរ។

ព្រះយេស៊ូវមិនត្រឹមតែជាបុគ្គលម្នាក់ ដែលបានលើកយកគម្ពីរសញ្ញាចាស់មកបង្ហាញយើងថា ទ្រង់ជាអ្នកណាប៉ុណ្ណោះទេ ប៉ុន្តែ ក៏មានអ្នកដទៃទៀតនៅក្នុងគម្ពីរសញ្ញាថ្មី បានលើកយកសម្រង់មតិពី កណ្ឌគម្ពីរសញ្ញាចាស់ដែរ។ នៅដើមនៃកណ្ឌគម្ពីរយ៉ូហាន យើងបានឃើញពាក្យពេចន៍របស់លោកភីលីព ដែលបាននិយាយថា «យើងបានឃើញព្រះអង្គ ដែលលោកម៉ូសេបានចែងទុកក្នុងក្រឹត្យវិន័យ ហើយពួក ហោរាក៏បានចែងពីព្រះអង្គដែរ» (យ៉ូហាន ១:៤៥)។

`សូមអានខគម្ពីរទាំងនេះ៖ យ៉ូហាន ១៣:១៨; យ៉ូហាន ១៧:១២; យ៉ូហាន ១៩:២៤, ២៨, ៣៦។ តើខទាំងនេះ បានបង្រៀនយើងពីរបៀបដែលព្រះយេស៊ូវ និងលោកយ៉ូហានបានយល់ឃើញអំពីព្រះគម្ពីរ នោះយ៉ាងដូចម្តេច? តើចម្លើយនេះបានប្រាប់ថា ព្រះគម្ពីរសំខាន់យ៉ាងណាដែរ ចំពោះសេចក្តីជំនឿរបស់ យើងនោះ?`