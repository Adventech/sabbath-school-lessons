---
title:  លោកយ៉ូហាន បាទីស្ទ បានប្រៀបខ្លួនគាត់ ទៅនឹងព្រះយេស៊ូវ
date:   03/11/2024
---

មេរៀនទី២បានបកស្រាយ ពីរបៀបដែលការប្រកាសរបស់លោកយ៉ូហាន បាទីស្ទ បាននាំសិស្ស ដំបូងគេឱ្យស្គាល់ព្រះយេស៊ូវ។ សិស្សទាំងនេះ រួមមានទាំងលោកអនទ្រេ លោកយ៉ូហាន លោកពេត្រុស លោកភីលីព និងលោកណាថានែល។ លោកយ៉ូហាន បាទីស្ទ បានបង្ហាញខ្លួនគាត់ជាច្រើនកន្លែងទៀត នៅក្នុងកណ្ឌគម្ពីរយ៉ូហាន។

`តើលោកយ៉ូហាន បាទីស្ទ បានប្រៀបធៀបខ្លួនគាត់ ទៅនឹងព្រះយេស៊ូវយ៉ាងដូចម្តេច? សម្រាប់ ចម្លើយ សូមអានគម្ពីរយ៉ូហាន ៣:២៥-៣៦។`

សិស្សរបស់លោកយ៉ូហាន បាទីស្ទ ហើយនឹងសាសន៍យូដាម្នាក់ ដែលមិនបានបញ្ចេញឈ្មោះ បានប្រកែកអំពីច្បាប់នៃការរក្សាភាពស្អាតបាត។ ភាពមិនចុះសម្រុងរបស់ពួកគេ បានពាក់ព័ន្ធទៅនឹងការ ជ្រមុជទឹក (សូមប្រៀបធៀបជាមួយនឹងគម្ពីរម៉ាកុស ១:៤, ៥)។ នៅពេលដែលសិស្សរបស់លោកយ៉ូហាន បានចូលមកសុំឱ្យគាត់ដោះស្រាយបញ្ហា នោះពួកគេក៏បានយករឿងព្រះយេស៊ូវមកនិយាយដែរ។ «ពួកគេ មកជួបលោកយ៉ូហានជម្រាបថា៖ “រ៉ាប៊ី ម្នាក់ដែលនៅជាមួយលោក ខាងនាយទន្លេយ័រដាន់ ដែលលោក បានធ្វើបន្ទាល់នោះ ឥឡូវនេះ គាត់កំពុងធ្វើពិធីជ្រមុជទឹក ហើយមនុស្សទាំងអស់នាំគ្នាទៅរកគាត់”» (យ៉ូហាន ៣:២៦)។ យើងងាយនឹងយល់ឃើញពីខនេះថា សិស្សរបស់លោកយ៉ូហាន បានច្រណែននឹងព្រះយេស៊ូវ។

ប៉ុន្តែ លោកយ៉ូហានមិនមានអារម្មណ៍ច្រណែនព្រះយេស៊ូវនោះទេ។ ពីព្រោះគាត់បានដឹងពីកិច្ចការដែលព្រះបានឱ្យគាត់ធ្វើ។ លោកយ៉ូហានបានប្រាប់សិស្សរបស់គាត់ឱ្យចងចាំថា គាត់មិនដែល និយាយថា គាត់ជាព្រះអង្គសង្គ្រោះនោះទេ។ ព្រះបានចាត់លោកយ៉ូហាន ឱ្យមកជួយអ្នកដទៃ ឱ្យបានត្រៀមចិត្តទទួលយកព្រះអង្គសង្គ្រោះជាស្រេច។ លោកយ៉ូហាន ក៏ជាស្មរបន្ទាល់តែមួយគត់របស់ទ្រង់ដែរ (យ៉ូហាន ១:៦-៨)។

បន្ទាប់មក លោកយ៉ូហានបានប្រើរូបស័ព្ទនៃអាពាហ៍ពិពាហ៍ ដើម្បីបកស្រាយអំពីកិច្ចការរបស់ គាត់។ លោកយ៉ូហានបានមានប្រសាសន៍ថា គាត់ជាមិត្តភក្តិនៃកូនកំលោះ ដែលកូនលោះនោះគឺជា ព្រះយេស៊ូវ។ រាស្ត្ររបស់ព្រះ គឺជាកូនក្រមុំ (សូមប្រៀបធៀបជាមួយនឹងគម្ពីរហូសេ ២:១៦-២៣; អេសាយ ៦២:១-៥)។ បន្ទាប់មក លោកយ៉ូហានបានមានប្រសាសន៍ នូវពាក្យពេចន៍ដែលបានបង្ហាញថា គាត់មិនមាន អំនួតនៅក្នុងចិត្តរបស់គាត់នោះឡើយ។ ជាមួយនឹងពាក្យពេចន៍ទាំងនេះ យើងអាចយល់បានថា លោក យ៉ូហានជាបុគ្គលម្នាក់ដ៏អស្ចារ្យ។ គាត់បានមានប្រសាសន៍យ៉ាងដូច្នេះថា «ព្រះអង្គត្រូវតែចម្រើនឡើង ហើយ ខ្ញុំត្រូវតែថយចុះ» (យ៉ូហាន ៣:៣០)។

គម្ពីរយ៉ូហាន ៣:៣១-៣៦ បានបន្តប្រៀបធៀបលោកយ៉ូហាន ជាមួយនឹងព្រះយេស៊ូវ។ ខទាំងនេះ បានបង្ហាញថា ព្រះអង្គសង្គ្រោះសំខាន់ជាងលោកយ៉ូហាន ដែលជាស្មរបន្ទាល់របស់ទ្រង់។ សាររបស់លោក យ៉ូហាន បានឱ្យមនុស្សទទួលយកព្រះយេស៊ូវ និងទទួលយកជីវិតអស់កល្ប។ អ្នកដែលបានបដិសេធ មិនព្រមទទួលយកព្រះយេស៊ូវ នឹងត្រូវរងសេចក្តីក្រោធរបស់ព្រះ។ នេះហើយជាអ្វីដែលខបានចែង។ ព្រះ ស្រឡាញ់ផែនដីនេះ ហើយទ្រង់ក៏បានចាត់ព្រះរាជបុត្រារបស់ទ្រង់ ឱ្យមកសង្គ្រោះមនុស្សលោកនៅលើ ផែនដីនេះដែរ (យូ៉ហាន ៣:១៦, ១៧)។ អ្នកណាដែលបានបដិសេធមិនព្រមទទួលយកអំណោយទាន នៃសេចក្តីមេត្តារបស់ព្រះ ពួកគេនឹងទទួលទោសដោយព្រោះអំពើបាបរបស់ពួកគេ ដែលទោសនោះគឺជា សេចក្តីស្លាប់ដ៏នៅអស់កល្បជានិច្ច។