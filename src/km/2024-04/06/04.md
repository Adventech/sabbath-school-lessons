---
title:  ទទួលយកព្រះយេស៊ូវ ឬបដិសេធទ្រង់
date:   05/11/2024
---

`មេរៀនទី២ បានពិពណ៌នាអំពីគ្រាដែលព្រះយេស៊ូវថា ទ្រង់បានចម្អែតមនុស្ស៥០០០នាក់ (បទ គម្ពីរ យ៉ូហាន ជំពូក៦)។ ប៉ុន្តែ មេរៀនដែលយើងត្រូវមើល មិនបានពិពណ៌នាអំពីផ្នែកចុងក្រោយនេះទេ។`

តើព្រះយេស៊ូវបានមានបន្ទូលថា អ្វីទៅដែលមនុស្សពិបាកនឹងទទួលយកនោះ? សម្រាប់ចម្លើយ សូមអានគម្ពីរយ៉ូហាន ៦:៥១-៧១។

បន្ទាប់ពីព្រះយេស៊ូវបានធ្វើបាដិហារ្យ ដើម្បីចម្អែតមនុស្សជាង៥០០០នាក់ នោះពួកគេបាន ត្រៀមជាស្រេច នៅក្នុងការលើកទ្រង់ជាស្តេច (យ៉ូហាន ៦:១-១៥)។ ក្រោយមក ព្រះយេស៊ូវបានពន្យល់ ពួកបណ្តាជន នូវអត្ថន័យនៃបាដិហារ្យខាងឯវិញ្ញាណ នៅក្នុងព្រះវិហារនៅឯស្រុកកាពើណិម។ ព្រះយេស៊ូវ បានមានបន្ទូលថា «ខ្ញុំជានំបុ័ងជីវិត» (យ៉ូហាន ៦:៣៥)។ ព្រះយេស៊ូវបានបកស្រាយថា នំប័ុងនេះ ជារូបស័ព្ទ តំណាងឱ្យរូបកាយរបស់ទ្រង់។ ព្រះយេស៊ូវនឹងលះបង់រូបកាយរបស់ទ្រង់ ទុកជាតង្វាយលោះបាប ដើម្បី ឱ្យមនុស្សនៅលើផែនដីនេះ ទទួលបានជីវិតអស់កល្ប (យ៉ូហាន ៦:៥១)។

ព្រះបន្ទូលរបស់ព្រះយេស៊ូវ បានជួយឱ្យពួកបណ្តាជនយល់ថា ព្រះយេស៊ូវមិនមែនយាងមកធ្វើជាស្តេចរបស់ពួកគេនោះទេ។ ប៉ុន្តែ ពួកបណ្តាជន បានបដិសេធមិនព្រមទទួលយកពាក្យពេចន៍ ដែល ព្រះយេស៊ូវបានមានបន្ទូលទៅកាន់ពួកគេ។ នៅពេលនោះ សិស្សរបស់ទ្រង់ជាច្រើននាក់ បានចាកចេញ ពីទ្រង់ (យ៉ូហាន ៦:៦៦)។

ការចាកចេញរបស់ពួកគេ ប្រាកដជាធ្វើ ឱ្យព្រះយេស៊ូវឈឺចាប់ណាស់ហើយ។ តើអ្នកណា ដែលមិនចង់ឱ្យគេចូលចិត្តខ្លួននោះ? នៅពេលដែលព្រះយេស៊ូវ ទតឃើញមនុស្សជាច្រើន ដើរចេញពីទ្រង់ នោះទ្រង់ក៏បានសួរសិស្សទាំង១២នាក់របស់ទ្រង់ថា តើមានអ្នកណាចង់ចាកចេញពីទ្រង់ដែរឬទេ។

ទន្ទឹមគ្នានេះ លោកពេត្រុសក៏បានធ្វើសេចក្តីប្រកាសសារដ៏អស្ចារ្យមួយ ស្តីពីអត្តសញ្ញាណរបស់ ព្រះយេស៊ូវ ហើយនិងអ្វីដែលទ្រង់ត្រូវប្រទានឱ្យនោះដែរ។ «ស៊ីម៉ូន-ពេត្រុសទូលឆ្លើយថា៖ “ព្រះអម្ចាស់អើយ តើឲ្យយើងខ្ញុំទៅរកអ្នកណាវិញ? គឺព្រះអង្គហើយដែលមានព្រះបន្ទូលនៃជីវិតអស់កល្បជានិច្ច យើងខ្ញុំជឿហើយ ក៏ដឹងថា ព្រះអង្គជាព្រះរាជបុត្រាបរិសុទ្ធតែមួយរបស់ព្រះ”» (យ៉ូហាន ៦:៦៨, ៦៩)។

សិស្សរបស់ព្រះយេស៊ូវ បានរស់នៅជាមួយនឹងព្រះយេស៊ូវ អស់រយៈពេលជាច្រើនឆ្នាំ។ ពួកគេ បានធ្វើដំណើរជាមួយនឹងទ្រង់។ ពួកគេបានឃើញទ្រង់ធ្វើការអស្ចារ្យ។ ពួកគេបានឮសេចក្តីអធិប្បាយ របស់ទ្រង់។ ពួកសិស្សបានដឹងពីបទពិសោធន៍ដែលថា គ្មានអ្នកណាម្នាក់ដូចជាព្រះយេស៊ូវនោះទេ។ ពួកគេ បានជឿថា ព្រះយេស៊ូវជាព្រះអង្គសង្គ្រោះ ទោះបីជាពួកគេមិនបានយល់ នូវអ្វីដែលទ្រង់បានយាងមកបំពេញ នោះក៏ដោយ។ ដរាបដល់ពេលដែលព្រះយេស៊ូវបានសុគត និងបានរស់ពីសុគតឡើងវិញ ទើបពួកសិស្ស បានចាប់ផ្តើមយល់ ពីមូលហេតុដែលនាំឱ្យព្រះយេស៊ូវយាងមកកាន់ផែនដីនេះ។

`តើរឿងនៅក្នុងគម្ពីរយ៉ូហាន ៦:៥១-៧១ បានបង្រៀនយើងអ្វីខ្លះ អំពីរបៀបដែលមនុស្សនៅក្នុង ក្រុមធំៗ ជាញឹកញាប់ បានយល់ខុសអំពីរឿងផ្សេងៗខាងឯវិញ្ញាណនោះ? តើហេតុអ្វីបានជាយើងត្រូវតែចងចាំគោលគំនិតនេះយ៉ាងដូច្នេះ នៅពេលដែលយើងចែករំលែកផ្នែកនៃសេចក្តីជំនឿរបស់យើង ដែល មនុស្សជាច្រើននាក់ និងអ្នកគ្រីស្ទានមិនចូលចិត្តនោះ?`