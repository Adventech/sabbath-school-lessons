---
title:  ព្រះយេស៊ូវបានមានបន្ទូលថា ព្រះជាបិតារបស់ទ្រង់
date:   03/10/2024
---

បាដិហារ្យដែលព្រះយេស៊ូវបានធ្វើនៅត្រង់ស្រះទឹកបេថែសដា បានផ្តល់ឱ្យលោកយ៉ូហាន នូវ ឱកាសដ៏ល្អមួយ ដើម្បីបកស្រាយថា ព្រះយេស៊ូវជាអ្នកណា។ លោកយ៉ូហានបានសរសេរអំពីបាដិហារ្យ នៅក្នុងខទាំង៩។ បន្ទាប់មក លោកយ៉ូហានបានប្រើប្រហែលជា៤០ខបន្ថែមទៀត (យ៉ូហាន ៥:១៩-៤៧) ដើម្បីពិពណ៌នា អំពីបុគ្គលម្នាក់ដែលបានធ្វើបាដិហារ្យ។

`តើហេតុអ្វីបានជាពួកសម្តេចសង្ឃ បៀតបៀនព្រះយេស៊ូវ ដោយសារតែទ្រង់ បានធ្វើការអស្ចារ្យ នៅក្នុងថ្ងៃសប្បាតហ៍យ៉ាងដូច្នេះ? សម្រាប់ចម្លើយ សូមអានខគម្ពីរយ៉ូហាន ៥:១៦-១៨។`

គម្ពីរយ៉ូហាន ៥:១៨ មើលទៅ អាចនឹងជាចម្លើយ ឬធ្វើឱ្យស្រងាកចិត្តបន្តិច។ តើហេតុអ្វី? នោះ គឺដោយសារតែខនេះ ហាក់ដូចជាបាននិយាយថា ព្រះយេស៊ូវ បានរំលងថ្ងៃសប្បាតហ៍អ៊ីចឹង។ ប៉ុន្តែ ប្រសិន បើយើងសម្លឹងមើលគម្ពីរយ៉ូហាន ៥:១៦-១៨ ឱ្យបានដិតដល់ នោះយើងនឹងឃើញថា ព្រះយេស៊ូវបាន មានបន្ទូលថា «កិច្ចការ» របស់ទ្រង់ នៅក្នុងថ្ងៃសប្បាតហ៍ បានភ្ជាប់ទំនាក់ទំនងរបស់ទ្រង់ ជាមួយនឹង ព្រះវរបិតាវិញ។ ព្រះមិនបានឈប់ធ្វើការ ដោយព្រោះតែថ្ងៃនេះជាថ្ងៃសប្បាតហ៍នោះទេ។ ប៉ុន្តែ ទ្រង់បាន បន្តទ្រទ្រង់របស់គ្រប់យ៉ាង ដែលមានជីវិតរស់រាននៅលើស្ថានសួគ៌ និងនៅលើផែនដីនេះ។ ទន្ទឹមគ្នា នេះ ព្រះយេស៊ូវដែលជាព្រះ បានធ្វើកិច្ចការនៅក្នុងថ្ងៃសប្បាតហ៍វិញ។ ពួកសម្តេចសង្ឃបានបៀតបៀន ព្រះយេស៊ូវ ដោយសារតែពួកគេបាននិយាយថា ទ្រង់បានរំលងថ្ងៃសប្បាតហ៍ និងដោយសារតែទ្រង់បាន អះអាងថា ព្រះជាព្រះវរបិតារបស់ទ្រង់នោះ។

`សូមអាននូវពាក្យពេចន៍ដែលព្រះយេស៊ូវ បានមានបន្ទូលទៅកាន់ពួកសម្តេចសង្ឃនៅក្នុងគម្ពីរ យ៉ូហាន ៥:១៩-៤៧។ តើព្រះយេស៊ូវបានមានបន្ទូលយ៉ាងដូចម្តេច ដើម្បីជួយឱ្យពួកសម្តេចសង្ឃបានយល់ថា ទ្រង់ជាអ្នកណានោះ? តើបាដិហារ្យដែលព្រះយេស៊ូវបានធ្វើ បានបង្ហាញសេចក្តីពិតនៃព្រះគម្ពីរ នៅត្រង់ចំណុចនេះដោយរបៀបណា?`

ព្រះយេស៊ូវបានបកស្រាយសកម្មភាពរបស់ទ្រង់ជា៣ផ្នែក។ ផ្នែកទី១ ព្រះយេស៊ូវបានបកស្រាយ ទំនាក់ទំនងជិតស្និទ្ធរបស់ទ្រង់ ជាមួយនឹងព្រះវរបិតា (យ៉ូហាន ៥:១៩-៣០)។ ព្រះយេស៊ូវបានមាន បន្ទូលថា ទ្រង់ និងព្រះវរបិតាទ្រង់ បានរួបរួមគ្នាធ្វើការជាធ្លុង។ ដូច្នេះហើយ ព្រះយេស៊ូវក៏មានអំណាច ដែលព្រះវរបិតាមាន ដើម្បីជំនុំជម្រះ និងប្រោសមនុស្សស្លាប់ ឱ្យរស់ឡើងវិញ (យ៉ូហាន ៥:២៥-៣០)។

ផ្នែកទី២ ព្រះយេស៊ូវបានដាក់ឈ្មោះស្មរបន្ទាល់៤នាក់ ដែលអាចគាំទ្រចំណុចគ្រប់យ៉ាងដែល ទ្រង់បានមានបន្ទូលអំពីអង្គទ្រង់នោះ ដែលមាន៖ (១) លោកយ៉ូហានបាទីស្ទ (យ៉ូហាន ៥:៣១-៣៥) (២) បាដិហារ្យផ្ទាល់របស់ព្រះយេស៊ូវ (យ៉ូហាន ៥:៣៦) (៣) ព្រះដ៏ជាព្រះវរបិតា (យ៉ូហាន ៥:៣៧, ៣៨) និង (៤) ព្រះគម្ពីរ (យ៉ូហាន ៥:៣៩)។ «ស្មរបន្ទាល់» ទាំងនេះបានប្រកាសថា ព្រះយេស៊ូវជាអ្នកណាវិញ។

ផ្នែកចុងក្រោយនៅក្នុងគម្ពីរយ៉ូហាន ៥:៤០-៤៧ ព្រះយេស៊ូវបានបង្ហាញពួកសម្តេចសង្ឃ នូវអំពើបាបរបស់ពួកគេ។ ព្រះយេស៊ូវបានប្រៀបធៀបកិច្ចការរបស់ទ្រង់ ទៅនឹងទង្វើអាត្មានិយមរបស់ ពួកគេ។ ព្រះយេស៊ូវបានមានបន្ទូលថា ក្រឹត្យវិន័យរបស់លោកម៉ូសេ នឹងកាត់ទោសពួកសម្តេចសង្ឃ (យ៉ូហាន ៥:៤៥-៤៧)។ សេចក្តីសង្ឃឹមរបស់ពួកសម្តេចសង្ឃ សម្រាប់អនាគត បានមកពីសេចក្តីសន្យា របស់លោកម៉ូសេ។ ប៉ុន្តែ គួរឱ្យសោកស្តាយណាស់ ពួកគេមិនបានយល់ពាក្យពេចន៍ដែលលោកម៉ូសេ បានសរសេរនោះឡើយ។