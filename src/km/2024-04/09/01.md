---
title:  ព្រះយេស៊ូវ ដែលជាអ្នកប្រទានជីវិតដល់យើង
date:   23/11/2024
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
យ៉ូហាន ១:២៩; យ៉ូហាន ៦:៦១-៦៨; យ៉ូហាន ១:១២, ១៣; ជនគណនា ១៣:២៣-៣៣; យ៉ូហាន ៣:១៨, ៣៦។

> <p>ខចងចាំ៖</p>
> «ខ្ញុំជាផ្លូវ ជាសេចក្តីពិត និងជាជីវិត បើមិនមកតាមខ្ញុំ នោះគ្មានអ្នកណាទៅឯព្រះវរបិតាបាន ឡើយ» (យ៉ូហាន ១៤:៦)។

នៅក្នុងកណ្ឌគម្ពីរយ៉ូហាន ជាញឹកញាប់ ពួកបណ្តាជនបានសួរព្រះយេស៊ូវថា ទ្រង់ជាអ្នកណា។ ព្រះយេស៊ូវបានប្រើពាក្យថា «ខ្ញុំជា» នៅក្នុងចម្លើយរបស់ទ្រង់។ ពាក្យទាំងនេះ បានបង្ហាញថា ព្រះយេស៊ូវ ជាព្រះ។ «ខ្ញុំជា» បានលេចឱ្យលោកម៉ូសេបានឃើញ នៅក្នុងគុម្ពបន្លាដែលឆេះ ហើយមានបន្ទូលថា «យើង ជាព្រះដ៏ជាព្រះ» (និក្ខមនំ ៣:១៤)។ ក្រោយមក ព្រះដដែលនេះ «បានត្រឡប់ជាសាច់ឈាម ហើយគង់នៅក្នុងចំណោមយើង យើងបានឃើញសិរីល្អរបស់ព្រះអង្គ គឺជាសិរីល្អនៃព្រះរាជបុត្រាតែមួយ ដែលមកពីព្រះវរបិតា មានពេញដោយព្រះគុណ និងសេចក្តីពិត» (យ៉ូហាន ១:១៤)។

ប្រធានបទ «ខ្ញុំជា» ជាគោលគំនិតដ៏សំខាន់មួយ នៅក្នុងកណ្ឌគម្ពីរយ៉ូហាន។ ខចងចាំនៅក្នុង សប្តាហ៍នេះ បានបង្ហាញពីគោលគំនិតនេះយ៉ាងដូច្នេះថា៖ «ខ្ញុំជាផ្លូវ ជាសេចក្តីពិត និងជាជីវិត បើមិនមកតាមខ្ញុំ នោះគ្មានអ្នកណាទៅឯព្រះវរបិតាបានឡើយ» (យ៉ូហាន ១៤:៦)។ «ខ្ញុំជា» គឺជាពន្លឺនៃផែនដីនេះ។ ទ្រង់ជានំប័ុងជីវិត។ ទ្រង់ជាទ្វាររបងសម្រាប់សត្វចៀម។ ទ្រង់ជាអ្នកគង្វាលចៀម និងជាដើមទំពាំងបាយជូរ ពិតប្រាកដ។

សប្តាហ៍នេះ យើងនឹងបន្តសិក្សាបន្ថែមទៀត អំពីភ័ស្តុតាងដ៏មានឥទ្ធិពល ដែលលោកយ៉ូហានបាន ទុកឱ្យយើង ដើម្បីបង្ហាញថា ព្រះយេស៊ូវជាព្រះ។ គួរឱ្យសោកស្តាយណាស់ មនុស្សជាច្រើននាក់ មិនបាន ទទួលស្គាល់ព្រះយេស៊ូវថា ទ្រង់ជាព្រះអង្គសង្គ្រោះនោះទេ។ ដូច្នេះហើយ បានជាយើងចង់គេចឱ្យផុតពី កំហុសដដែលនេះ ដោយខ្លួនយើងផ្ទាល់។ ហើយយើងក៏ចង់ជួយដល់អ្នកដទៃ ដែលកំពុងតែមានគ្រោះថ្នាក់ ពីការត្រាប់កំហុសដដែលនេះដែរ។