---
title:  របស់មានជីវិតទាំងអស់ បានកើតមកដោយសារទ្រង់
date:   24/11/2024
---

នៅក្នុងគម្ពីរយ៉ូហាន ១:១ លោកយ៉ូហានបានមានបន្ទូលថា ព្រះយេស៊ូវជាព្រះរាជបុត្រារបស់ ព្រះ។ នៅក្នុងគម្ពីរយ៉ូហាន ១:៤ លោកយ៉ូហានក៏បានប្រាប់យើងថា «នៅក្នុងព្រះអង្គ អ្វីៗដែលបានកើត មកមានជីវិត ហើយជីវិតនោះជាពន្លឺនៃមនុស្សលោក»។ «ជីវិត» ដែលលោកយ៉ូហានកំពុងតែមានប្រសាសន៍ នៅត្រង់នេះ ស្តីអំពីជីវិតដែលមានប្រភពមកពីព្រះ។ នៅក្នុងអង្គទ្រង់ មានពេញទៅដោយជីវិត។ ដូច្នេះហើយ បានជាទ្រង់អាចលះបង់ព្រះជន្មនៅក្នុងសភាពជាមនុស្ស ហើយទទួលបានជីវិតនោះម្តងទៀត (យ៉ូហាន ១០:១៧)។ ដោយសារជីវិតបានមកពីព្រះយេស៊ូវនេះហើយ បានជាទ្រង់អាចប្រទានជីវិតដល់មនុស្សគ្រប់គ្នា ដែលទ្រង់ចង់ប្រទានឱ្យ (យ៉ូហាន ៥:២១; សូមប្រៀបធៀបជាមួយនឹងគម្ពីរយ៉ូហាន ១៤:១៩)។

ពាក្យថា «ជីវិត» ប្រែមកពីពាក្យថា «ហ្សូអេ (zoe)» ជាភាសាក្រេក។ នៅក្នុងកណ្ឌគម្ពីរយ៉ូហាន បានប្រើពាក្យ «ហ្សូអេ» ចំនួន៣៦ដង។ នៅក្នុងគម្ពីរយ៉ូហាន ១:៤, ៥ លោកយ៉ូហានបានប្រាប់យើងថាជីវិតទាំងអស់បានកើតមានឡើង ដោយសារព្រះយេស៊ូវ។ នៅក្នុងខទាំងនេះ លោកយ៉ូហានក៏បានប្រើពាក្យ «ហ្សូអេ» ដើម្បីសំដៅទៅលើផែនការដែលព្រះបានរៀបចំ ដើម្បីសង្គ្រោះមនុស្សលោកចេញពីអំពើបាប។ លោកយ៉ូហានក៏បានប្រើពាក្យ «ហ្សូអេ» នៅក្នុងកណ្ឌគម្ពីរយ៉ូហានដែលនៅសេសសល់ ដើម្បីពិពណ៌នា អំពីសេចក្តីសន្យានៃជីវិតអស់កល្បដែលព្រះបានតាំងឡើង (សូមអានគម្ពីរយ៉ូហាន ៣:១៥, ១៦, ៣៦; យ៉ូហាន ៤:១៤, ៣៦; យ៉ូហាន ៦:២៧, ៤០, ៤៧, ៥៤, ៦៨; យ៉ូហាន ១០:២៧, ២៨)។ ដូច្នេះហើយ អ្នកដែលបានប្រទានជីវិតដល់របស់គ្រប់យ៉ាង នៅលើផែនដីនេះ ក៏ជាបុគ្គលតែមួយដែលបានសង្គ្រោះយើង និងបានប្រទានជីវិតអស់កល្បដល់យើងដែរ។

`តើហេតុអ្វីបានជាព្រះយេស៊ូវយាងមកកាន់ផែនដីនេះ? សម្រាប់ចម្លើយ សូមអានគម្ពីរយ៉ូហាន ១:២៩; យ៉ូហាន ៣:១៦; យ៉ូហាន ៦:៤០; យ៉ូហាន ១០:១០ និងយ៉ូហាន ១២:២៧)។`

«ហើយដូចលោកម៉ូសេបានលើកសត្វពស់ឡើង នៅទីរហោស្ថានយ៉ាងណា កូនមនុស្សក៏ត្រូវគេ លើកលោកឡើង យ៉ាងនោះដែរ ដើម្បីឲ្យអ្នកណាដែលជឿដល់ព្រះអង្គ [មិនត្រូវវិនាសឡើយ គឺ]មានជីវិត អស់កល្បជានិច្ចវិញ» (យ៉ូហាន ៣:១៤, ១៥)។

នៅក្នុងទីរហោស្ថាន ពស់ស្ពាន់ជារូបស័ព្ទតំណាងឱ្យសាសន៍អ៊ីស្រាអែល ដែលជិតស្លាប់ដោយសារ តែសត្វពស់ចឹក។ ទន្ទឹមគ្នានេះ យើងក៏ជិតស្លាប់ដោយសារអំពើបាបដែរ។ ដូច្នេះហើយ ព្រះយេស៊ូវទ្រង់ ជាអង្គជំនួយរបស់យើង។ ទ្រង់បានឆ្កាងនៅលើឈើឆ្កាងជំនួសយើង។ ទ្រង់បានទទួលយកទោសរបស់ យើង ដើម្បីឱ្យយើងទទួលបានជីវិតដែលជារបស់ទ្រង់វិញ។

ព្រះយេស៊ូវចង់ឱ្យយើងមានជីវិតយ៉ាងពេញលេញ។ ទ្រង់ចង់ឱ្យយើងរីករាយជាមួយនឹងជីវិតនេះ ទៅតាមរបៀបដែលអាចសម្រេចទៅបាន (យ៉ូហាន ១០:១០)។ នេះហើយជាមូលហេតុដែលនាំឱ្យព្រះយេស៊ូវ ជួយដល់អ្នកដែលបានទទួលយកទ្រង់ «ប៉ុន្តែ អស់អ្នកដែលទទួលព្រះអង្គ គឺអស់អ្នកដែលជឿដល់ព្រះនាម ព្រះអង្គ ព្រះអង្គប្រទានអំណាច ឲ្យបានត្រឡប់ជាកូនព្រះ ជាកូនដែលមិនមែនកើតមកពីឈាម ពីប្រាថ្នា ខាងរូបសាច់ ឬពីចំណង់របស់មនុស្សឡើយ គឺកើតមកពីព្រះវិញ» (យ៉ូហាន ១:១២, ១៣)។

ព្រះយេស៊ូវបានយាងមក ដើម្បីបង្ហាញយើង អំពីព្រះវរបិតា (យ៉ូហាន ១:១៨)។ នៅពេលដែលយើងមើលឃើញសេចក្តីស្រឡាញ់របស់ព្រះយេស៊ូវរួចរាល់ហើយ នោះយើងក៏នឹងមើលឃើញថា ព្រះវរបិតា ជាអ្នកណាដែរ។