---
title:  លោកថូម៉ាស់ បានចែករំលែកជំនឿដែលគាត់មានចំពោះព្រះយេស៊ូវ
date:   13/11/2024
---

`សូមអានរឿងអំពីលោកថូម៉ាស់ នៅក្នុងគម្ពីរយ៉ូហាន ២០:១៩-៣១។ តើយើងបានរៀនអំពី ជំនឿ និងមន្ទិលសង្ស័យអ្វីខ្លះ ពីរឿងរបស់លោកថូម៉ាស់នេះ? តើកំហុសធំដែលលោកថូម៉ាស់បានធ្វើនោះ ជាកំហុសអ្វីដែរ?`

ព្រះយេស៊ូវបានបង្ហាញអង្គទ្រង់ ឱ្យសិស្សរបស់ទ្រង់បានឃើញ បន្ទាប់ពីទ្រង់បានរស់ពីសុគត ឡើងវិញ។ សិស្សរបស់ទ្រង់ បានភ័យខ្លាចជាខ្លាំង។ ដូច្នេះហើយ ពួកគេបានបិទទ្វារផ្ទះ រួចនាំគ្នាលាក់ខ្លួន។ លោកថូម៉ាស់ មិនមែនបាននៅ ជាមួយនឹងសិស្សដទៃទៀតឡើយ។ ក្រោយមក លោកថូម៉ាស់បានឮដំណឹង នេះ ពីសិស្សដទៃទៀតថា ព្រះយេស៊ូវបានរស់ពីសុគតឡើងវិញ។ ប៉ុន្តែ លោកថូម៉ាស់បានសោកសៅ ពីព្រោះ ដំណឹងនេះ មិនបានស្របជាមួយនឹងគោលគំនិតដែលគាត់បានយល់ឃើញ អំពីនគររបស់ព្រះនោះទេ។ លោកថូម៉ាស់ ប្រហែលជាឆ្ងល់ពីមូលហេតុដែលនាំឱ្យព្រះយេស៊ូវ បង្ហាញអង្គទ្រង់ឱ្យសិស្សរបស់ទ្រង់បាន ឃើញ នៅពេលដែលថូម៉ាស់មិនបាននៅទីនោះ។

លោកថូម៉ាស់បានមានប្រសាសន៍ថា «បើខ្ញុំមិនឃើញស្នាមដែកគោលនៅព្រះហស្តព្រះអង្គ ទាំងលូកម្រាមដៃទៅក្នុងស្នាមដែកគោល ហើយលូកដៃខ្ញុំទៅត្រង់ឆ្អឹងជំនីរព្រះអង្គ នោះខ្ញុំមិនជឿទេ» (យ៉ូហាន ២០:២៥)។

តើលោកអ្នកបានឃើញពីរបៀបដែលលោកថូម៉ាស់ បានបដិសេធមិនព្រមជឿ រហូតដល់ព្រះយេសូវ បង្ហាញភ័ស្តុតាងគ្រប់គ្រាន់ ឱ្យគាត់បានឃើញជាមុនសិនដែរឬទេ? នៅក្នុងកណ្ដគម្ពីរយ៉ូហាន យើងបាន ឃើញមនុស្សជាច្រើន ដែលមានឥរិយាបថបែបនេះ។ លោកនីកូដេម បានប្រកែកជាមួយនឹងព្រះយេស៊ូវ ដោយនិយាយថា «ពេលមនុស្សចាស់ហើយ ធ្វើដូចម្តេចឲ្យកើតម្តងទៀតបាន? តើគេអាចចូលទៅក្នុងពោះម្តាយវិញ ហើយកើតម្តងទៀតបានឬ?» (យ៉ូហាន ៣:៤)។ ស្ត្រីនៅឯអណ្តូងទឹក បានសួរព្រះយេស៊ូវ ថា «លោកម្ចាស់! លោកគ្មានអ្វីដងទេ ហើយអណ្តូងក៏ជ្រៅផង តើលោកបានទឹករស់នោះពីណាមក?» (យ៉ូហាន ៤:១១)។ បន្ទាប់ពីព្រះយេស៊ូវបានចម្អែតហ្វូងមនុស្ស ដោយប្រើនំប័ុង និងត្រីរួចមក នោះហ្វូង មនុស្សបានសួរទ្រង់ថា «តើលោកនឹងធ្វើទីសម្គាល់អ្វីឲ្យយើងខ្ញុំឃើញ ហើយជឿដល់លោក? តើលោកធ្វើកិច្ចការអ្វីខ្លះ?» (យ៉ូហាន ៦:៣០)។

មនុស្សជាច្រើននាក់ មិនបានជឿថា ព្រះយេស៊ូវមានព្រះជន្មរស់ពីសុគតឡើងវិញទេ រហូត ទាល់តែពួកគេបានឃើញភ័ស្តុតាងជាមុនសិន។ ប៉ុន្តែ កណ្ឌគម្ពីរយ៉ូហានបានព្រមានយើង ទាស់នឹងការ សង្ស័យនេះ។ បន្ទាប់ពីព្រះយេស៊ូវបានរស់ពីសុគតឡើងវិញ នោះទ្រង់បានប្រាប់ឱ្យលោកថូម៉ាស់ចូលមក ពាល់ទ្រង់។ បន្ទាប់មក ព្រះយេស៊ូវបានមានបន្ទូលថា «ថូម៉ាស់អើយ អ្នកជឿដោយព្រោះបានឃើញខ្ញុំទេតើ មានពរហើយ អ្នកណាដែលជឿដោយឥតឃើញសោះ» (យ៉ូហាន ២០:២៩)។

«ព្រះមិនបានសូមឱ្យយើងជឿទ្រង់ ដោយគ្មានភ័ស្តុតាងគាំទ្រជំនឿរបស់យើងនោះទេ។ ភ័ស្តុតាង ដែលព្រះបានប្រទានឱ្យយើង គឺតាមរយៈព្រះជន្មរបស់ទ្រង់ សេចក្តីស្រឡាញ់ និងព្រះគម្ពីររបស់ទ្រង់។ ប៉ុន្តែ ព្រះមិនបានដកហូត មន្ទិលសង្ស័យរបស់មនុស្សលោកទាំងស្រុងនោះទេ។ ដូច្នេះហើយ យើងត្រូវតែជឿ ទៅលើភ័ស្តុតាង ដែលព្រះបានប្រទានឱ្យយើង។ យើងមិនគួរសូមឱ្យទ្រង់បង្ហាញអង្គទ្រង់ឱ្យយើងបានឃើញ មុនពេលដែលយើងជឿទៅលើទ្រង់នោះឡើយ»។ ដកស្រង់ពី Ellen G. White, Steps to Christ, page 105, adapted។

`ប្រសិនបើមានអ្នកណាម្នាក់សួរលោកអ្នកថា «តើហេតុអ្វីបានជាអ្នកជឿព្រះយេស៊ូវ?» តើលោកអ្នក នឹងឆ្លើយទៅកាន់បុគ្គលម្នាក់នោះយ៉ាងដូចម្តេច?`