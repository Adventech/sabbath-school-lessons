---
title:  លោកពីឡាត់បានប្រកាសថា ព្រះយេស៊ូវជាអ្នកណា
date:   12/11/2024
---

លោកយ៉ូហាន បានប្រាប់យើងពីរបៀបដែលពួកមេដឹកនាំនៃសាសន៍យូដា បានព្យាយាមចាប់ ព្រះយេស៊ូវកាត់ក្តី និងធ្វើគុតទ្រង់ម្តងហើយម្តងទៀត។ ពួកមេដឹកនាំបានបរាជ័យ ដោយសារតែព្រះយេស៊ូវ បានមានបន្ទូលថា ពេលវេលាដែលទ្រង់ត្រូវសុគត មិនទាន់មកដល់នោះឡើយ (យ៉ូហាន ២:៤; យ៉ូហាន ៧:៦, ៨, ៣០; យ៉ូហាន ១២:៧, ២៣, ២៧; យ៉ូហាន ១៣:១; យ៉ូហាន ១៧:១)។

ឥឡូវនេះ ដល់ពេលដែលព្រះយេស៊ូវត្រូវសុគតហើយ។ ពួកទាហានបានចាប់ទ្រង់នៅក្នុងសួន គែតសេម៉ានី។ ពួកទាហានបាននាំព្រះយេស៊ូវទៅជួបនឹងអាណ បន្ទាប់មកជួបនឹងលោកកៃផាសដែល ជាសម្តេចសង្ឃ។ បន្ទាប់មក ពួកទាហានបាននាំព្រះយេស៊ូវ ទៅជួបនឹងលោកពីឡាត់ចំនួន២ដង។

យើងបានរួចមកហើយថា លោកយ៉ូហានបានសរសេរអំពីមនុស្សជាច្រើន ដែលបានប្រកាសថា ព្រះយេស៊ូវជាព្រះអង្គសង្គ្រោះនោះ។ ម្តងនេះ លោកយ៉ូហានបានសរសេរអំពីបុគ្គលម្នាក់ទៀត ដែលបាន ប្រកាសអំពីព្រះយេស៊ូវ ដែលបុគ្គលម្នាក់នោះគឺជាលោកពីឡាត់។ លោកពីឡាត់បានកាត់ក្តីព្រះយេស៊ូវ។ ការ ប្រកាសរបស់លោកពីឡាត់អំពីព្រះយេស៊ូវ ក៏សំខាន់ណាស់ដែរ ដោយសារតែគាត់ជាសាសន៍រ៉ូម ជាអភិបាល និងជាអ្នកកាត់ក្តី។ អ្នកដែលបានប្រាប់យើងថា ព្រះជាអ្នកណា ភាគច្រើន ពួកគេគឺជាសាសន៍យូដា ឬជា មនុស្សមិនមែនជាអ្នកមាន និងមិនមែនជាអ្នកមានអំណាច។

`តើលោកពីឡាត់បាននិយាយអ្វីខ្លះ អំពីព្រះយេស៊ូវ? តើការប្រកាសរបស់លោកពីឡាត់នៅក្នុង កណ្ឌគម្ពីរយ៉ូហាន បានបង្ហាញយើងនូវគោលគំនិតសំខាន់អ្វីដែរ? សម្រាប់ចម្លើយ សូមអានគម្ពីរយ៉ូហាន ១៨:៣៨ និងយ៉ូហាន ១៩:៤-២២។`

ពួកទាហានបាននាំព្រះយេស៊ូវទៅជួបនឹងលោកពីឡាត់ នៅពេលព្រឹកថ្ងៃសុក្រ (យ៉ូហាន ១៨:២៨)។ ផែនការរបស់លោកពីឡាត់ គឺឱ្យអ្នកទោសស្លាប់យ៉ាងឆាប់រហ័ស។ ប៉ុន្តែ លោកពីឡាត់បានភ្ញាក់ផ្អើលជាខ្លាំង នៅពេលដែលគាត់បានជួបនឹងព្រះ។ ព្រះយេស៊ូវ ទ្រង់មានពេញដោយក្តីសុខសាន្ត។ នៅពេលនោះ អភិបាល បានសួរសំណួរព្រះយេស៊ូវយ៉ាងប្រុងប្រយ័ត្ន។ លោកពីឡាត់បានស្តាប់ចម្លើយដែលព្រះយេស៊ូវបានឆ្លើយ។ ព្រះយេស៊ូវបានមានបន្ទូលថា «លោកមានប្រសាសន៍ថា ខ្ញុំជាស្តេច នោះត្រូវហើយ ខ្ញុំកើតមក ហើយចូលមកក្នុងលោកនេះសម្រាប់ការនេះឯង ដើម្បីឲ្យខ្ញុំបានធ្វើបន្ទាល់ពីសេចក្តីពិត អស់អ្នកណាដែលកើត ពីសេចក្តីពិត អ្នកនោះស្តាប់សំឡេងខ្ញុំ» (យ៉ូហាន ១៨:៣៧)។

នៅទីបញ្ចប់ អភិបាលពីឡាត់បានឱ្យគេឆ្កាងព្រះយេស៊ូវ។ ប៉ុន្តែ លោកពីឡាត់បានប្រកាស ចំនួន៣ដងថា ព្រះយេស៊ូវជាមនុស្សគ្មានកំហុសទេ មុនពេលដែលគាត់ឱ្យគេឆ្កាងព្រះយេស៊ូវ (យ៉ូហាន ១៨:៣៨; យ៉ូហាន ១៩:៤, ៦)។ នៅពីលើឈើឆ្កាង លោកពីឡាត់បានដាក់ស្លាកមួយ ដែលបានប្រកាស ថា «យេស៊ូវអ្នកស្រុកណាសារ៉ែត ស្តេចនៃសាសន៍យូដា» (យ៉ូហាន ១៩:១៩)។ ស្លាកនេះ គឺជាចំណែក នៃការប្រកាសរបស់ពីឡាត់ អំពីព្រះយេស៊ូវ។ ប៉ុន្តែ ទោះជាយ៉ាងនេះក្តី លោកពីឡាត់នៅតែឱ្យគេឆ្កាងព្រះយេស៊ូវដដែល។

ព្រះយេស៊ូវដែលអង្គទ្រង់ផ្ទាល់់ជាសេចក្តីពិត បានឈរនៅមុខលោកពីឡាត់។ ប៉ុន្តែ លោកពីឡាត់ បានអនុញ្ញាតឱ្យហ្វូងមនុស្ស បង្ខំឱ្យគាត់សម្រេចចិត្តខុស។ លោកពីឡាត់គឺជាគំរូនៃភាពសោកសៅ ពីអ្វី ដែលបានកើតឡើង នៅពេលដែលយើងមិនបានធ្វើនូវអ្វីដែលចិត្ត និងគំនិតរបស់យើងបានប្រាប់ថា ជារឿង ត្រឹមត្រូវនោះ។