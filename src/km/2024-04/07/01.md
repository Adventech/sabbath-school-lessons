---
title:  ព្រះនឹងប្រទានពរដល់អស់អ្នកណាដែលជឿដល់ទ្រង់
date:   09/11/2024
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
យ៉ូហាន ៨:៥៦; លោកុប្បត្តិ ១៨:១៦-១៨; យ៉ូហាន ១២:១-៣; យ៉ូហាន ១៩:៤-២២; យ៉ូហាន ២០:១៩-៣១; ម៉ាថាយ ២៤:២។

> <p>ខចងចាំ៖</p>
> «មានពរហើយ អ្នកណាដែលជឿដោយឥតឃើញសោះ!» (យ៉ូហាន ២០:២៩)។

នៅក្នុងកណ្ឌគម្ពីរយ៉ូហាន យើងបានអានអំពីមនុស្សជាច្រើន ដែលបានជួបនឹងព្រះយេស៊ូវ។ មនុស្សទាំងនេះមានគោលជំនឿ និងបទពិសោធន៍ផ្សេងៗគ្នា។ បុគ្គលម្នាក់ៗបានប្រាប់យើង នូវរឿង ដ៏សំខាន់មួយ ស្តីអំពីព្រះយេស៊ូវ។

សូមក្រឡេកមើល នូវអ្វីដែលមនុស្សទាំងនេះ បានមានបន្ទូលអំពីព្រះអម្ចាស់។ លោកយ៉ូហាន បាទីស្ទ បានមានប្រសាសន៍ថា៖ «ន៎ុះន៏ កូនចៀមរបស់ព្រះ» (យ៉ូហាន ១:៣៦)។ លោកភីលីពបាន មានប្រសាសន៍ថា៖ «យើងបានឃើញព្រះអង្គ ដែលលោកម៉ូសេបានចែងទុកក្នុងក្រឹត្យវិន័យ» (យ៉ូហាន ១:៤៥)។ លោកណាថាណែលបានមានប្រសាសន៍ថា៖ «រ៉ាប៊ី លោកពិតជាព្រះរាជបុត្រារបស់ព្រះ លោក ជាស្តេចនៃសាសន៍អ៊ីស្រាអែលមែន!» (យ៉ូហាន ១:៤៩)។ ស្ត្រីសាសន៍សាម៉ារីបាននិយាយថា៖ «ចូរមកមើល៍! មានបុរសម្នាក់ប្រាប់ខ្ញុំពីគ្រប់ការទាំងអស់ដែលខ្ញុំបានប្រព្រឹត្ត តើអ្នកនោះមិនមែនជាព្រះគ្រីស្ទ ទេឬ?» (យ៉ូហាន ៤:២៩)។ សាសន៍សាម៉ារីបាននិយាយថា៖ «ឥឡូវនេះ យើងជឿមិនមែនដោយព្រោះពាក្យសម្ដីរបស់នាងប៉ុណ្ណោះទេ យើងជឿដោយព្រោះបានឮព្រះអង្គផ្ទាល់ ហើយយើងដឹងថា ព្រះអង្គពិតជាព្រះសង្គ្រោះមនុស្សលោកមែន» (យ៉ូហាន ៤:៤២)។ លោកស៊ីម៉ូន-ពេត្រុសបានមាន ប្រសាសន៍ថា៖ «ព្រះអម្ចាស់អើយ តើឲ្យយើងខ្ញុំទៅរកអ្នកណាវិញ? គឺព្រះអង្គហើយដែលមានព្រះបន្ទូល នៃជីវិតអស់កល្បជានិច្ច» (យ៉ូហាន ៦:៦៨)។ នាងម៉ាថាបាននិយាយថា៖ «ព្រះពរព្រះអម្ចាស់ ខ្ញុំម្ចាស់ ជឿហើយ ថាព្រះអង្គជាព្រះគ្រីស្ទ ជាព្រះរាជបុត្រារបស់ព្រះ ដែលត្រូវយាងមកក្នុងពិភពលោកនេះមែន» (យ៉ូហាន ១១:២៧)។ បុរសពិការភ្នែកបាននិយាយថា៖ «ពីដើមខ្ញុំខ្វាក់ តែឥឡូវនេះ ខ្ញុំមើលឃើញ» ហើយ (យ៉ូហាន ៩:២៥)។ លោកប៉ុនទី ពីឡាត់ បាននិយាយទៅកាន់សាសន៍យូដាថា៖ «មើល៍! នេះ ហើយស្តេចរបស់អ្នករាល់គ្នា» (យ៉ូហាន ៩:១៤) និងនិយាយថា «ខ្ញុំមិនឃើញថាគាត់មានទោសអ្វីសោះ» (យ៉ូហាន ១៩:៦)។ លោកថូម៉ាស់បានមានប្រសាសន៍ថា៖ «ព្រះអម្ចាស់របស់ទូលបង្គំ ទ្រង់ពិតជាព្រះរបស់ទូលបង្គំមែន» (យ៉ូហាន ២០:២៨)។

`តើមនុស្សទាំងនេះជាអ្នកណា? តើហេតុអ្វីបានជាពួកគេនិយាយពាក្យទាំងនេះ អំពីព្រះយេស៊ូវ យ៉ាងដូច្នេះ?`