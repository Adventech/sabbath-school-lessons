---
title:  ព្រះយេស៊ូវ និងនាងម៉ារ៉ា ម៉ាក់ដាឡា
date:   19/12/2024
---

`សូមអានរឿងនៅក្នុងគម្ពីរយ៉ូហាន ២០:១១-១៣។ តើនៅក្នុងខទាំងនេះ មានអ្វីកើតឡើង ដែល បានបង្ហាញពីមូលហេតុដែលធ្វើឱ្យនាងម៉ារ៉ា ម៉ាក់ដាឡាមិនបានយល់នូវអត្ថន័យនៃផ្នូររបស់ព្រះយេស៊ូវ ដែលនៅទទេនោះ?`

នៅក្នុងគម្ពីរយ៉ូហាន ២០:២ នាងម៉ារ៉ាបានប្រាប់លោកពេត្រុស និងលោកយ៉ូហានអំពីផ្នូររបស់ ព្រះយេស៊ូវដែលនៅទទេ។ លោកពេត្រុស និងលោកយ៉ូហានបានរត់មកមើលផ្នូរ។ បន្ទាប់ពីលោកពេត្រុស និងលោកយ៉ូហានបានពិនិត្យមើលផ្នូររួចរាល់ហើយ នោះពួកគេបានចាកចេញពីទីនោះទៅ។ ប៉ុន្តែ នាង ម៉ារ៉ាបានត្រឡប់មកកាន់ផ្នូរវិញ។ នាងបានអង្គុយយំនៅទីនោះ។ ជាការពិតណាស់ នាងម៉ារ៉ាប្រាកដជាយំ ច្រើនណាស់ហើយ នៅក្នុងអំឡុងពេលប៉ុន្មានថ្ងៃនេះ។ ប៉ុន្តែ ឥឡូវនេះ នាងបានដឹងថាផ្នូររបស់ព្រះអង្គ សង្គ្រោះនៅទទេ។ នាងម៉ារ៉ាបានឱនចុះ មើលទៅខាងក្នុងផ្នូរ។

នាងម៉ារ៉ា ម៉ាក់ដាឡាបានភ្ញាក់ផ្អើល នៅពេលដែលនាងបានឃើញទេវតា២អង្គនៅក្នុងផ្នូរនោះ។ ទេវតាទាំង២អង្គនេះ បានអង្គុយនៅឯកន្លែងដាក់ព្រះសពព្រះយេស៊ូវ។ «ទេវតានោះសួរថា៖ “នាងអើយ ហេតុអ្វីបានជាយំ?”» (យ៉ូហាន ២០:១៣)។ ចិត្តរបស់នាងម៉ារ៉ា មានពេញទៅដោយការឈឺចាប់។ នាង បានសោកសៅ ហើយប្រាប់ទេវតាថា មានមនុស្សលួចយកព្រះសពព្រះអម្ចាស់របស់នាង។ ហើយនាង ក៏មិនបានដឹងពីកន្លែង ដែលគេលាក់ព្រះសពទ្រង់ដែរ។

`តើអ្វីទៅបានផ្លាស់ប្តូរការយល់ឃើញគ្រប់យ៉ាងរបស់នាងម៉ារ៉ានោះ? សម្រាប់ចម្លើយ សូមអាន គម្ពីរយ៉ូហាន ២០:១៤-១៨។`

ភ្នែករបស់នាងម៉ារ៉ា មានពេញទៅដោយទឹកភ្នែក។ នាងបានបែរក្រោយ រួចបានឃើញបុគ្គល ម្នាក់ឈរពីក្រោយនាង។ បុគ្គលចម្លែកម្នាក់នោះបានសួរនាងថា «នាងអើយ! ម្ដេចក៏នាងយំ? នាងរកអ្នកណា?» (យ៉ូហាន ២០:១៥)។ នាងម៉ារ៉ាបានគិតថា នាងកំពុងតែនិយាយជាមួយនឹងអ្នកថែសួន។ ដូច្នេះ ហើយ បានជានាងសូមឱ្យគាត់ជួយដើររកព្រះសពរបស់ព្រះយេស៊ូវ។

បុគ្គលចម្លែកម្នាក់នោះបានថ្លែងពាក្យមួយម៉ាត់ថា «ម៉ារ៉ាអើយ» (យ៉ូហាន ២០:១៦)។ ពាក្យ មួយម៉ាត់នេះ បានផ្លាស់ប្តូរជីវិតរបស់នាងម៉ារ៉ា និងអនាគតនៃអ្នកគ្រីស្ទានទាំងអស់។ រំពេចនោះ នាងម៉ារ៉ាបាន យល់ថា ព្រះយេស៊ូវបានមានព្រះជន្មរស់ពីសុគតឡើងវិញ ហើយទ្រង់ក៏កំពុងតែមានបន្ទូលជាមួយនឹងនាង ដែរ។ ព្រះយេស៊ូវបានប្រាប់នាងកុំឱ្យពាល់ទ្រង់ ពីព្រោះទ្រង់ត្រូវឡើងទៅឯនគរស្ថានសួគ៌។ ព្រះយេស៊ូវ បានប្រទានភារកិច្ចមួយដល់នាងម៉ារ៉ា។ ពោលគឺនាងត្រូវតែប្រាប់ពួកសិស្សថា ព្រះយេស៊ូវ «“ខ្ញុំឡើងទៅឯ ព្រះវរបិតាខ្ញុំ ជាព្រះវរបិតានៃអ្នករាល់គ្នា គឺជាព្រះនៃខ្ញុំ ហើយជាព្រះនៃអ្នករាល់គ្នាដែរ”» (យ៉ូហាន ២០:១៧)។ នាងម៉ារ៉ាបានធ្វើកិច្ចការដែលព្រះយេស៊ូវបានបង្គាប់ឱ្យនាងធ្វើ។ នាងបានប្រាប់ពួកសិស្សថា នាងបាន ឃើញព្រះយេស៊ូវ។ នាងម៉ារ៉ាក៏បានប្រាប់ពួកគេ នូវហេតុការណ៍ដែលនៅសេសសល់ដែលព្រះយេស៊ូវបានប្រាប់នាងដែរ (យ៉ូហាន ២០:១៨)។

`សូមអាននូវអ្វីដែលលោកប៉ុលបានសរសេរ នៅក្នុងគម្ពីរកូរិនថូសទី១ ១៥:១២-២០។ តើជំនឿ របស់យើងនឹងមានប្រយោជន៍អ្វីទៅ បើសិនជាព្រះយេស៊ូវមិនបានមានព្រះជន្មរស់ពីសុគតឡើងវិញ ដូចជា លោកប៉ុលបានមានប្រសាសន៍នោះ?`