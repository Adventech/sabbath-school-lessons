---
title:  ទីក្រុងស៊ីឆា
date:   27/10/2024
---

`តើបញ្ហាអ្វី ដែលបានបណ្តាលឱ្យព្រះយេស៊ូវយាងកាត់ស្រុកសាម៉ារីនោះ? សម្រាប់ចម្លើយ សូមអានគម្ពីរយ៉ូហាន ៤:១-៤។`

ពួកផារីស៊ីបានដឹងថា សិស្សរបស់ព្រះយេស៊ូវបានជ្រមុជទឹកឱ្យមនុស្ស ច្រើនជាងសិស្សរបស់ លោកយ៉ូហាន បាទីស្ទ។ ព័ត៌មាននេះអាចបង្កឱ្យមានបញ្ហា រវាងសិស្សរបស់ព្រះយេស៊ូវ និងសិស្សរបស់ លោកយ៉ូហាន។ សិស្សរបស់លោកយ៉ូហានបានឈឺឆ្អាល នូវអ្វីដែលអ្នកដទៃបានយល់ឃើញអំពីគ្រូរបស់ ពួកគេ (សូមប្រៀបធៀបជាមួយនឹងគម្ពីរយ៉ូហាន ៣:២៦-៣០)។ លោកយ៉ូហានបានមានប្រសាសន៍ ថា សិស្សរបស់គាត់ ត្រូវតែចាត់ទុកព្រះយេស៊ូវសំខាន់ជាងគាត់ (យ៉ូហាន ៣:៣០)។ ដូច្នេះហើយ នៅ ពេលនោះ ព្រះយេស៊ូវចង់ជៀសវាងពីបញ្ហារវាងសិស្សរបស់ទ្រង់ និងសិស្សរបស់លោកយ៉ូហាន។ ទ្រង់ បានចាកចេញពីសាសន៍យូដា ទៅកាន់ស្រុកកាលីឡេ។ ដើម្បីចំណេញពេល ព្រះយេស៊ូវ បានធ្វើដំណើរ កាត់ស្រុកសាម៉ារី ដើម្បីឱ្យបានទៅដល់ស្រុកកាលីឡេវិញ។ ក៏មានផ្លូវផ្សេងទៀត ទៅកាន់ស្រុកកាលីឡេ ដោយមិនចាំបាច់ធ្វើដំណើរកាត់ស្រុកសាម៉ារីនោះឡើយ។ ប៉ុន្តែ ផ្លូវរលាក់ទាំងនោះ ត្រូវចំណាយពេល យូរជាងនេះទៀត។ ដូច្នេះហើយ សាសន៍យូដាភាគច្រើន នឹងជ្រើសរើសធ្វើដំណើរតាមផ្លូវឆ្ងាយ។ ពួកគេ នឹងទៅតាមទិសខាងកើត កាត់តំបន់ភេរៀ ហើយធ្វើដំណើរព័ទ្ធស្រុកសាម៉ារី។ ប៉ុន្តែ ព្រះយេស៊ូវទ្រង់មិន បានធ្វើដូច្នោះឡើយ ពីព្រោះទ្រង់មានភារកិច្ចដែលត្រូវធ្វើ នៅក្នុងស្រុកសាម៉ារីវិញ។

`សូមអានរឿង នៅក្នុងគម្ពីរយ៉ូហាន ៤:៥-៩។ តើព្រះយេស៊ូវបានប្រើនូវហេតុការណ៍ ដែលបាន កើតនៅក្នុងរឿងនេះ ដើម្បីចាប់ផ្តើមការសន្ទនាមួយ ជាមួយនឹងស្ត្រីនៅឯអណ្តូងនោះយ៉ាងដូចម្តេច?`

អណ្តូងទឹករបស់លោកយ៉ាកុប ស្ថិតនៅជាប់ទីក្រុងស៊ីគែម។ ទីក្រុងស៊ីឆា ដែលជាកន្លែងដែល ស្ត្រីម្នាក់នេះ បានរស់នៅ មានចម្ងាយប្រហែលជា១.៥គីឡូម៉ែត។ ព្រះយេស៊ូវបានគង់នៅក្បែរអណ្តូងទឹក ខណៈពេលដែលសិស្សរបស់ទ្រង់ បានធ្វើដំណើរចូលទៅទិញអាហារ នៅក្នុងទីក្រុង។ ព្រះយេស៊ូវ ពុំមាន អ្វី យកទៅដងទឹកត្រជាក់ ពីអណ្តូងនោះទេ។ ដូច្នេះហើយ នៅពេលដែលស្ត្រីម្នាក់នេះ ចូលមកដងទឹក នោះព្រះយេស៊ូវបានសុំទឹកពីនាង។

នៅពេលដែលយើងអានបទគម្ពីរយ៉ូហាន ជំពូក៣ នោះយើងនឹងភ្ញាក់ផ្អើល នៅពេលដែលលោក នីកូដេម ដែលជាគ្រូ និងជាសម្តេចសង្ឃ បានបន្ទាបខ្លួន ចូលមករកព្រះយេស៊ូវ។ លោកនីកូដេម បានចូល មករកព្រះយេស៊ូវ នៅពេលយប់ ដើម្បីកុំឱ្យអ្នកដទៃឃើញគាត់។ នៅក្នុងបទគម្ពីរយ៉ូហាន ជំពូក៤ ស្ត្រី ម្នាក់នេះ បានមកអណ្តូងទឹក នៅពេលថ្ងៃត្រង់ ដែលក្តៅបំផុត។ ស្ត្រីម្នាក់នេះ ប្រហែលជាមានបំណងចង់ គេចមុខពីស្ត្រីដទៃទៀត។ ភាគច្រើន ក្រុមស្ត្រីបានមកអណ្តូងទឹកនៅពេលព្រលឹម ឬនៅពេលល្ងាចនៅពេល ដែលកំដៅត្រជាក់បន្តិច។ តើហេតុអ្វីបានជាស្ត្រីម្នាក់នេះ ចេញពីផ្ទះមកដងទឹក នៅថ្ងៃត្រង់ដ៏សែនក្តៅយ៉ាង ដូច្នេះ? មិនថានាងនៅស្មើនោះ ដោយសារមូលហេតុអ្វីនោះទេ ការសំណេះសំណាលរបស់នាងជាមួយ នឹងព្រះយេស៊ូវ នឹងផ្លាស់ប្តូរជីវិតរបស់នាងឱ្យបានប្រសើរឡើង។