---
title:  រឿងអំពីសាសន៍សាម៉ារី
date:   31/10/2024
---

`តើស្ត្រីនៅឯអណ្តូងទឹក បានធ្វើរឿងភ្ញាក់ផ្អើលអ្វីដែរ? សម្រាប់ចម្លើយ សូមអានគម្ពីរយ៉ូហាន ៤:២៧-២៩។`

សិស្សរបស់ព្រះយេស៊ូវ បានចូលមកកាន់ការសំណេះសំណាលរបស់ទ្រង់ ជាមួយនឹងស្ត្រីសាសន៍ សាម៉ារី។ ពួកសិស្សបានភ្ញាក់ផ្អើល ដោយបានឃើញព្រះយេស៊ូវ កំពុងតែសំណេះសំណាល ជាមួយនឹង ស្ត្រីម្នាក់។ ប៉ុន្តែ ពួកគេមិនបានសួរទ្រង់អំពីរឿងនោះឡើយ។ ផ្ទុយទៅវិញ ពួកគេបានព្យាយាមលួងទ្រង់ ឱ្យរកអ្វីទទួលទានវិញ។

ទន្ទឹមគ្នានេះ ស្ត្រីម្នាក់នេះ ក៏បានភ្លេចក្អមរបស់ខ្លួន នៅត្រង់អណ្តូងទឹកនោះដែរ។ នាងបានប្រញាប់ ត្រឡប់ទៅទីក្រុងវិញ ដើម្បីចែករំលែកនូវបទពិសោធន៍ដែលនាងទទួលបានពីព្រះយេស៊ូវ។

`តើមានអ្វីកើតឡើង បន្ទាប់ពីព្រះយេស៊ូវបានសំណេះសំណាល ជាមួយនឹងស្ត្រីសាសន៍សាម៉ារី នោះ? តើរឿងនេះ បានបង្រៀនយើងយ៉ាងដូចម្តេច អំពីរបៀបដែលយើងអាចចែករំលែកដំណឹងល្អ អំពី ព្រះយេស៊ូវ ជាមួយនឹងអ្នកដទៃនោះ? សម្រាប់ចម្លើយ សូមអានគម្ពីរយ៉ូហាន ៤:៣០-៤២។`

នៅពាក់កណ្តាលរឿង ដែលស្តីអំពីស្ត្រីសាសន៍សាម៉ារីនេះ ព្រះយេស៊ូវបានប្រាប់សិស្សរបស់ ទ្រង់ នូវរូបស័ព្ទនៃការបេះដំណាំ។ តើហេតុអ្វីបានជាលោកយ៉ូហាន សរសេររឿងទៅតាមវិធីនេះយ៉ាង ដូច្នេះ? លោកយ៉ូហានចង់ឱ្យយើងមើលឃើញ ពីរបៀបដែលព្រះយេស៊ូវបានជ្រាប នូវអ្វីដែលកំពុងតែ កើតឡើង។ ព្រះយេស៊ូវចង់ចែកចាយដំណឹងល្អជាមួយនឹងស្ត្រីម្នាក់នេះ លើសជាងការដែលទ្រង់ចង់សោយ អាហារទៅទៀត។ កិច្ចការរបស់ទ្រង់នៅលើផែនដីនេះ គឺជាការសង្គ្រោះមនុស្សចេញពីអំពើបាប។ ព្រះយេស៊ូវ បានប្រើបទពិសោធន៍នៅឯអណ្តូងនេះ ដើម្បីបង្រៀនសិស្សរបស់ទ្រង់ នូវមេរៀនដ៏សំខាន់មួយស្តីអំពីការ ចែកចាយដំណឹងល្អ ជាមួយនឹងមនុស្សទាំងអស់ រួមទាំងអ្នកដែលមាននិស្ស័យខុសពីយើងផងដែរ។

នៅក្នុងកណ្ឌគម្ពីរយ៉ូហាន មានខពីរោះៗជាច្រើន។ ជាការពិតណាស់ គម្ពីរយ៉ូហាន ៤:៣៩-៤២ ជាខមួយនៅក្នុងចំណោមខទាំងនេះ។ សាសន៍សាម៉ារីជាច្រើននាក់ បានជឿថា ព្រះយេស៊ូវជាព្រះអង្គ សង្គ្រោះ ដោយសារតែរឿងដែលនាងបានប្រាប់ពួកគេអំពីទ្រង់។ «មានសាសន៍សាម៉ារីជាច្រើន នៅក្រុង នោះបានជឿដល់ព្រះអង្គ ដោយព្រោះស្ត្រីនោះបានធ្វើបន្ទាល់ថា៖ “លោកប្រាប់ខ្ញុំពីគ្រប់ការទាំងអស់ ដែលខ្ញុំបានប្រព្រឹត្ត”» (យ៉ូហាន ៤:៣៩)។

សាសន៍សាម៉ារីបានសូមឱ្យព្រះយេស៊ូវ ស្នាក់នៅជាមួយនឹងពួកគេ។ «ពួកគេនិយាយទៅស្ត្រី នោះថា៖ “ឥឡូវនេះ យើងជឿមិនមែនដោយព្រោះពាក្យសម្ដីរបស់នាងប៉ុណ្ណោះទេ យើងជឿដោយព្រោះ បានឮព្រះអង្គផ្ទាល់ ហើយយើងដឹងថា ព្រះអង្គពិតជាព្រះអង្គសង្គ្រោះមនុស្សលោកមែន”» (យ៉ូហាន ៤: ៤២)។

`តើរឿងនេះ បានប្រាប់យើងថា ទីបន្ទាល់អំពីព្រះយេស៊ូវរបស់មនុស្សម្នាក់ អាចមានឥទ្ធិពល ប៉ុនណា? តើទីបន្ទាល់របស់លោកអ្នក មានឥទ្ធិពលយ៉ាងណាដែរ? តើទ្រង់បានធ្វើអ្វីខ្លះ នៅក្នុងជីវិតរបស់ លោកអ្នកនោះ?`