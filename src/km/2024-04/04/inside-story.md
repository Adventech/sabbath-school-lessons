---
title:  រឿងខ្លី
date:   25/10/2024
---

### អំណាចនៃការអធិស្ឋាននៅក្នុងប្រទេសអ៊ូសបេគីស្ថាន

រថយន្តសង្គ្រោះបន្ទាន់មួយគ្រឿង បានបញ្ជូននាងនីកូរ៉ា (Niogora) ដែលមានអាយុ៣៦ឆ្នាំ ទៅ កាន់មន្ទីរពេទ្យមួយកន្លែងនៅក្នុងទីក្រុងថាសគែននៃប្រទេសអ៊ូសបេគីស្ថាន (Uzbekistan)។ នាងស្ទើរតែ មិនអាចនិយាយបាន។ ដៃទាំង២របស់នាងបានស្ពឹកស្រពន់។ ហើយនាងក៏ពិបាកនឹងលេបអាហារផងដែរ។ ដូច្នេះហើយ គ្រូពេទ្យពិបាកនឹងធ្វើរោគវិនិច្ឆ័យស្ថានភាពរបស់នាងណាស់។

នៅឯមន្ទីរពេទ្យ បន្ទាប់ពីមួយខែក្រោយមក នាងនីកូរ៉ាកាន់តែឈឺធ្ងន់ទៅៗ។ នាងមិនអាចគេងលើសពី១៥នាទីនៅក្នុងមួយថ្ងៃបានទេ។ កាំរស្មីអ៊ិចបានបង្ហញពីសកម្មភាពនៅក្នុងខួរក្បាលរបស់នាង។ បន្ទាប់មក គ្រូពេទ្យទី២បានប្រាប់នាងនីកូរ៉ាថា នាងមានជំងឺខួរក្បាលធ្ងន់ធ្ងរដែលអាចប៉ះពាល់ដល់ជីវិត របស់នាង។ គ្រូពេទ្យបានដឹងថា នាងគ្មានសង្ឃឹមនឹងបានរស់នោះឡើយ។ នៅពេលនោះ នាងនីកូរ៉ា មិនបានជឿទៅលើព្រះយេស៊ូវនោះទេ ប៉ុន្តែ នាងមានអ្នកជិតខាងម្នាក់ដែលជាសេវេនដេយអាត់វេនទីស្ទ។ ពួកគេបានមកសួរសុខទុក្ខនាង ដើម្បីមើលថែនាងយ៉ាងយកចិត្តទុកដាក់ បន្ទាប់មក ពួកគេបានសុំការ អនុញ្ញាតពីនាង ដើម្បីអញ្ជើញប៉ាស្ទ័ររបស់ពួកគេឱ្យមកអធិស្ឋានជូននាង។ នាងនីកូរ៉ាបានប្រកែកថា «ទេ មិនកើតទេ ខ្ញុំឈឺអ៊ីចឹង មុខខ្ញុំមើលទៅអាក្រក់ណាស់ សូមប្រាប់គាត់ឱ្យមកសួរសុខទុក្ខខ្ញុំ នៅពេលដែល ខ្ញុំបានធូរជាងនេះបន្តិចចុះ»។ ប៉ុន្តែ អ្នកជិតខាងបានទទូចឱ្យនាងធ្វើដូច្នេះ។ ពួកគេបាននិយាយថា «នាង គួរតែអនុញ្ញាតឱ្យគាត់មកអធិស្ឋានឱ្យនាង»។ នាងនីកូរ៉ាបានយល់ព្រមទាំងស្ទាក់ស្ទើរ។ មួយថ្ងៃក្រោយមក ប៉ាស្ទ័រ និងភរិយារបស់គាត់បានចូលមកក្នុងបន្ទប់គេងរបស់នាងនីកូរ៉ា។ ប៉ាស្ទ័របានអានបទគម្ពីរទំនុកតម្កើង ជំពូក២៣ ដោយដាក់ប្រេងនៅលើថ្ងាសរបស់នាងនីកូរ៉ា រួចអធិស្ឋានថា «ឱព្រះអម្ចាស់អើយ សូមឱ្យទ្រង់ ប្រទានសុខភាពដល់ប្អូនស្រីរបស់ទូលបង្គំផង សូមឱ្យទ្រង់ប្រោសឱ្យនាងបានជាសះស្បើយផងចុះ ដើម្បី ឱ្យនាងបានជាដាច់ពីជំងឺរបស់នាង»។ បន្ទាប់ពីអធិស្ឋានរួចមក នាងនីកូរ៉ាមិនមានអារម្មណ៍ខុសប្លែកនោះទេ។

នៅថ្ងៃបន្ទាប់ ប៉ាស្ទ័រ និងភរិយារបស់គាត់បានត្រឡប់មកវិញម្តងទៀត។ គាត់បានអានព្រះគម្ពីរ ចាក់ប្រេងនៅលើថ្ងាសរបស់នាង រួចអធិស្ឋានឱ្យនាងម្តងទៀត។ ប៉ុន្តែ នៅយប់នោះ នាងបានគេងលក់ មួយយប់ពេញ។ បន្ទាប់មក នាងបានគេងលក់ជារៀងរាល់យប់។ ប៉ាស្ទ័រ និងភរិយារបស់គាត់បានបន្តសួរសុខទុក្ខនាង។ មិនយូរប៉ុន្មាន នាងនីកូរ៉ាអាចបង្កើនការនិយាយស្តីរបស់នាងបន្តិចម្តងៗ។ ដៃ និងជើង របស់នាងបានចាប់ផ្តើមធ្វើការឡើងវិញ។ កាំរស្មីអ៊ិចរបស់មន្ទីរពេទ្យ បានបង្ហាញថា សកម្មភាពនៃខួរក្បាល របស់នាងបានដំណើរការឡើងវិញហើយ។ គ្រូពេទ្យមានការចម្លែកនៅក្នុងចិត្តជាខ្លាំង។ គាត់បាននិយាយថា «វាមិនអាចទៅរួចនោះទេ ដែលនាងបានជាសះស្បើយយ៉ាងឆាប់រហ័សបែបនេះ»។

៤ខែក្រោយមក បន្ទាប់ពីប៉ាស្ទ័របានចាប់ផ្តើមការអធិស្ឋាននេះរួចមក នោះនាងនីកូរ៉ាអាចបើក រថយន្តរបស់នាងពីផ្ទះទៅកន្លែងធ្វើការទៅមកបាន។ ស្ត្រីម្នាក់ដែលមិនបានជឿព្រះ បានលើកតម្កើងទ្រង់ ដោយសារតែទ្រង់បានព្យាបាលនាង។ នាងបាននិយាយថា «រឿងនេះជាបាដិហារ្យរបស់ព្រះ»។ នាង មានចិត្តត្រេកអរណាស់ ដែលមានអ្នកជិតខាងដែលបានយកចិត្តទុកដាក់ចំពោះនាងនោះ។ នៅក្នុងកិច្ចសម្ភាសន៍ជាមួយនឹងមិសិនអាត់វេនទីស្ទ នាងបាននិយាយយ៉ាងយឺត ប៉ុន្តែ មុឺងម៉ាត់យ៉ាងដូច្នេះថា «ខ្ញុំ សូមថ្លែងអំណរគុណដល់ព្រះ ដែលទ្រង់បានប្រទានមិត្តភក្តិបែបនេះដល់ខ្ញុំ ដែលពួកគាត់ដូចជាគ្រួសាររបស់ខ្ញុំយ៉ាងដូច្នេះដែរ»។

ទោះបីជានាងនីកូរ៉ាបានជឿទៅលើព្រះក៏ដោយ ក៏នាងមិនទាន់បានថ្វាយចិត្តរបស់នាងដល់ទ្រង់ នោះដែរ។ ពីព្រោះកត្តាដែលគួរឱ្យសោកស្តាយនោះ ប្រហែលជាប្រជាជនជាច្រើននាក់នៅក្នុងប្រទេសអ៊ូសបេគីស្ថានបានចាត់ទុកអ្នកសេវេនដេយអាត់វេនទីស្ទថា ជាសមាជិកនៃនិកាយឆ្វេងនិយម។ ដូច្នេះហើយ សូមឱ្យលោកអ្នកអធិស្ឋានទូលសូមឱ្យនាងនីកូរ៉ា និងអ្នកដទៃទៀតដែលបានឃើញអំណាចរបស់ព្រះ នៅក្នុង

ជីវិតរបស់ពួកគេ ប៉ុន្តែ មិនទាន់បានសម្រេចចិត្តទទួលយកទ្រង់នៅឡើយនោះ។ ឈ្មោះនីកូរ៉ាគ្រាន់តែជា ឈ្មោះហៅក្រៅប៉ុណ្ណោះ។