---
title:  ការទប់ភ្នែកឱ្យសម្លឹងមើលព្រះ
date:   23/12/2024
---

`សូមអានអំពីការសន្ទនារវាងព្រះយេស៊ូវ និងលោកពេត្រុស នៅក្នុងគម្ពីរយ៉ូហាន ២១:២០-២២។ តើលោកពេត្រុសបានសួរព្រះយេស៊ូវនូវសំណួរអ្វី? តើហេតុអ្វីបានជាសំណួរនេះ ជាសំណួរដែលមិនគួរ សួរយ៉ាងដូច្នេះ? តើព្រះយេស៊ូវបានមានបន្ទូលទៅកាន់លោកពេត្រុសយ៉ាងដូចម្តេច? តើចម្លើយរបស់ ព្រះយេស៊ូវ បានជួយឱ្យកែសម្រួលបញ្ហាដោយរបៀបណា?`

ព្រះយេស៊ូវបានប្រទានកិច្ចការរបស់លោកពេត្រុស ឱ្យដល់គាត់វិញ រួចប្រាប់គាត់ថា «ចូរមកតាមខ្ញុំចុះ!» (យ៉ូហាន ២១:១៩)។ លោកពេត្រុសបានដើរតាមព្រះយេស៊ូវ ចុះទៅតាមឆ្នេរយ៉ាងអស់ពីចិត្ត។ បន្ទាប់មក លោកពេត្រុសបានបែរមកមើលលោកយ៉ូហាន ដែលបានដើរតាមព្រះយេស៊ូវដែរ។ ដូច្នេះហើយ លោកពេត្រុសបានសួរព្រះយេស៊ូវអំពីលោកយ៉ូហានយ៉ាងដូច្នេះថា៖ «ព្រះអម្ចាស់អើយ តើអ្នកនោះនឹងទៅជាយ៉ាងណា?» (យ៉ូហាន ២១:២១)។

នៅពេលដែលព្រះយេស៊ូវប្រទានកិច្ចការឱ្យលោកពេត្រុសវិញ នោះព្រះអម្ចាស់ក៏បានប្រាប់លោក ពេត្រុសពីរបៀបដែលលោកពេត្រុសនឹងត្រូវស្លាប់ដែរ (យ៉ូហាន ២១:១៨)។ លោកពេត្រុសក៏ចង់ដឹងអំពីការស្លាប់របស់លោកយ៉ូហានដែរ។ ព្រះយេស៊ូវបានប្រាប់លោកពេត្រុសកុំឱ្យព្រួយបារម្ភ អំពីអ្វីដែលនឹង ត្រូវកើតឡើងដល់សិស្សដទៃទៀតឡើយ។ រឿងសំខាន់បំផុតដែលលោកពេត្រុសត្រូវពិចារណានោះ គឺជា ការដើរតាមព្រះយេស៊ូវ។

`សូមអានគម្ពីរយ៉ូហាន ២១:២៣-២៥។ តើគ្រីស្ទាននៅក្នុងអំឡុងនៃសម័យគម្ពីរសញ្ញាចាស់ បានយល់ច្រឡំអំពីពាក្យពេចន៍របស់ព្រះយេស៊ូវនៅក្នុងខទាំងនេះដោយរបៀបណា?`

អ្នកខ្លះបានយល់ច្រឡំនូវអត្ថន័យដែលព្រះយេស៊ូវចង់បង្ហាញ នៅពេលដែលទ្រង់បានមានបន្ទូល ថា «ប្រសិនបើខ្ញុំចង់ឲ្យអ្នកនោះរស់នៅ រហូតដល់ខ្ញុំត្រឡប់មកវិញ តើអំពល់អ្វីដល់អ្នក? ចូរមកតាមខ្ញុំ!» (យ៉ូហាន ២១:២២)។ ពួកគេបានគិតថា ព្រះយេស៊ូវកំពុងតែមានបន្ទូលថា ទ្រង់នឹងយាងមកត្រឡប់មក វិញ មុនពេលដែលលោកយ៉ូហានបានស្លាប់។ ចំណេរក្រោយមក លោកយ៉ូហានបានក្លាយជាមនុស្សចាស់ ធ្វើឱ្យអ្នកខ្លះព្រួយបារម្ភក្រែងលព្រះយេស៊ូវមិនបានយាងមក មុនពេលដែលលោកយ៉ូហានបានស្លាប់ (ជាការពិតណាស់ រឿងនេះបានកើតឡើងមែន ហើយលោកយ៉ូហានក៏បានស្លាប់ទៅដែរ)។ លោកយ៉ូហាន កែសម្រួលនូវការយល់ច្រឡំនេះ។ គាត់បានមានប្រសាសន៍ថា ព្រះយេស៊ូវមិនបានតាំងសេចក្តីសន្យាអំពី អនាគតនោះទេ។ ផ្ទុយទៅវិញ ទ្រង់កំពុងតែមានបន្ទូលថា ទ្រង់មានអំណាចធ្វើឱ្យរឿងនេះកើតឡើងបាន តាមដែលទ្រង់ប្រាថ្នា ដោយសារតែទ្រង់គឺជាព្រះ។

ចូរឱ្យយើងទប់ចំណាប់អារម្មណ៍របស់យើង នៅនឹងព្រះយេស៊ូវចុះ មិនមែននៅអ្នកដទៃនោះ ឡើយ។ គោលគំនិតនេះ ជាគោលគំនិតមួយដ៏មានអំណាច។ ពីព្រោះព្រះយេស៊ូវជាព្រះអង្គសង្គ្រោះរបស់ យើង ក្រៅពីទ្រង់គ្មានអ្នកណាទៀតឡើយ។ មនុស្សអាចនឹងអន់ចិត្តចំពោះលោកអ្នក ហើយក៏អាចធ្វើបាប លោកអ្នកផងដែរ។ ប៉ុន្តែ ព្រះយេស៊ូវនឹងមិនឱ្យយើងអស់សង្ឃឹមឡើយ។

ការសិក្សារបស់យើងពីថ្ងៃអង្គារទៅថ្ងៃព្រហស្បតិ៍ នឹងពិភាក្សាអំពីគោលគំនិតនៃការយល់ដឹង ពីព្រះគម្ពីរ។ ដ្បិតនៅពេលដែលយើងយល់ដឹងពីព្រះគម្ពីរ នោះយើងក៏នឹងស្គាល់ព្រះយេស៊ូវកាន់តែច្បាស់ និងស្គាល់ពីរបៀបដើរតាមទ្រង់ដែរ។ ពីព្រោះព្រះយេស៊ូវជាចៅហ្វាយ និងជាអ្នកដឹកនាំរបស់យើង។

`តើអ្នកដទៃបានឱ្យលោកអ្នកអន់ចិត្ត ឬធ្វើបាបលោកអ្នកញឹកញាប់ប៉ុនណាដែរ? តើលោកអ្នក បានរៀនមេរៀនអ្វីខ្លះ ចេញពីបទពិសោធន៍នោះ?`