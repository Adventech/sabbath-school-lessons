---
title:  ព្រះយេស៊ូវ និងព្រះវរបិតា
date:   09/12/2024
---

យើងបានឃើញរួចមកហើយថា ត្រៃសរណគមន៍របស់ព្រះ គឺជាព្រះ៣អង្គរួមមកតែមួយ ដែល មាន៖ ព្រះវរបិតា១ ព្រះរាជបុត្រា១ និងព្រះវិញ្ញាណបរិសុទ្ធ១។ ត្រៃសរណគមន៍របស់ព្រះ បានបង្កើតយើង ដើម្បីហេតុផលដ៏សំខាន់មួយ។ ព្រះបានបង្កើតយើង ដើម្បីឱ្យយើងមានទំនាក់ទំនងផ្ទាល់ខ្លួនជាមួយនឹង ទ្រង់ (លោកុប្បត្តិ ១:២៦, ២៧)។ ប៉ុន្តែ អំពើបាបបានបំបែកទំនាក់ទំនងនេះ។ យើងអាចមើលឃើញពីរបៀប ដែលអំពើបាបបានបំបែកទំនាក់ទំនងរបស់យើងជាមួយនឹងព្រះ ដូចដែលយើងបានឃើញយ៉ាងច្បាស់ នៅក្នុងរឿងនៃសួនច្បារអេដែននោះដែរ។

`សូមអានរឿងនៅក្នុងគម្ពីរលោកុប្បត្តិ ៣:៧-៩។ តើរឿងនេះបានបង្ហាញបញ្ហា ដែលអំពើបាបបានបង្កនោះយ៉ាងដូចម្តេច? តើវាមានន័យយ៉ាងណាដែលថា ព្រះជាអ្នកដែលបានស្វែងរកលោកអ័ដាម និងនាងអេវ៉ា ប៉ុន្តែ ពួកគេមិនបានស្វែងរកទ្រង់នោះ?`

ត្រៃសរណគមន៍របស់ព្រះ បានប្រទាននូវការព្យាបាលមនុស្សលោកទាំងអស់ចេញពីអំពើបាប។ ព្រះបានប្រទានអំណោយទាននេះ ដល់មនុស្សគ្រប់គ្នា។ ដូច្នេះហើយ ព្រះយេស៊ូវដែលជាព្រះបន្ទូល បាន ប្រសូតនៅក្នុងរូបកាយនៃមនុស្សលោក។ ព្រះយេស៊ូវបានស្នាក់នៅក្នុងចំណោមពួកគេ និងបានបង្ហាញយើង ពីសិរីល្អរបស់ព្រះ (យ៉ូហាន ១:១៤-១៨)។ ព្រះយេស៊ូវបានបង្ហាញយើងពីសេចក្តីស្រឡាញ់ និងព្រះគុណ របស់ទ្រង់។ ព្រះយេស៊ូវបានយាងមកប្រកាសអំពីសិរីល្អរបស់ព្រះ ដើម្បីឱ្យទំនាក់ទំនងប្រេះស្រាំរបស់យើង ជាមួយនឹងព្រះបានផ្សះផ្សា និងបង្កើតជាថ្មី។ អ្នកណាដែលបានទទួលយកការប្រកាសនេះ ដោយជំនឿទាំងអស់ដែលព្រះយេស៊ូវបានប្រទានឱ្យ ពួកគេអាចនឹងទទួលទំនាក់ទំនងថ្មីជាមួយនឹងព្រះវរបិតា។

សូមអានខទាំងនេះ៖ យ៉ូហាន ១:១, ២; យ៉ូហាន ៥:១៦-១៨; យ៉ូហាន ៦:៦៩; យ៉ូហាន ១០:១០, ៣០; យ៉ូហាន ២០:២៨។

«នៅក្នុងព្រះយេស៊ូវ មានជីវិតដែលគ្មានអ្នកណាម្នាក់ជាអ្នកឱ្យទ្រង់នោះទេ។ ព្រះយេស៊ូវមិនបាន ខ្ចី ឬទទួលបានជីវិតពីបុគ្គលដទៃទៀតនោះឡើយ»។ ដកស្រង់ពី Ellen G. White, The Desire of Ages, page 530, adapted។ ព្រះយេស៊ូវដែលជាព្រះរាជបុត្រា «លះបង់អ្វីៗគ្រប់យ៉ាង» ដែលជារបស់ទ្រង់នៅ ឯស្ថានសួគ៌ មកយកសភាពជាមនុស្សលោកម្នាក់ (ភីលីព ២:៧, បកប្រែថ្មី)។ «ព្រះយេស៊ូវជាព្រះ។ សេចក្តី ដែលថា ព្រះយេស៊ូវជាព្រះនេះ បានផ្តល់ឱ្យអ្នកគ្រីស្ទាន នូវក្តីសង្ឃឹមនៃជីវិតអស់កល្បដែលព្រះយេស៊ូវបានប្រទានដល់ពួកគេ»។ ដកស្រង់ពី The Desire of Ages, page 530, adapted។

មនុស្សលោកមិនបានស្គាល់ព្រះនោះទេ (យ៉ូហាន ១៧:២៥)។ ដូច្នេះហើយ បានជាព្រះប្រទាន ព្រះរាជបុត្រាតែមួយគត់របស់ទ្រង់ (យ៉ូហាន ៩:៤; យ៉ូហាន ១៦:៥) ដើម្បីជួយឱ្យមនុស្សលោកស្គាល់ថា ព្រះវរបិតាជាអ្នកណា។

`អ្នកដែលមិនបានជឿទៅលើព្រះ បានសរសេរថា៖ «យើងដែលជាមនុស្សលោក គ្មានសង្ឃឹមថា យើងនឹងទទួលបានជំនួយពីឋានផ្សេង ដើម្បីជួយសង្គ្រោះយើងចេញពីខ្លួនយើងនោះឡើយ»។ តើសេចក្តី ពិតនៃព្រះគម្ពីរបានបង្ហាញអ្វីខ្លះ ដែលបានបង្ហាញយើងថា បុរសម្នាក់នេះមានកំហុសធ្ងន់នោះ?`