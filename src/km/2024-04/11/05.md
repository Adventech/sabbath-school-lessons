---
title:  ព្រះវិញ្ញាណបរិសុទ្ធ
date:   11/12/2024
---

ព្រះវិញ្ញាណបរិសុទ្ធមិនបានបង្ហាញអង្គទ្រង់ច្រើនប៉ុន្មាន ដូចជាព្រះវរបិតា និងព្រះរាជបុត្រានោះ ទេ។ ប៉ុន្តែ ជំនួយរបស់ព្រះវិញ្ញាណបរិសុទ្ធ សំខាន់ណាស់ដល់ភាពជោគជ័យនៃកិច្ចការរបស់ព្រះយេស៊ូវ នោះ។

`សូមអានគម្ពីរយ៉ូហាន ១:១០-១៣។ តើខទាំងនេះ បានបង្រៀនយើងអ្វីខ្លះ អំពីសារៈសំខាន់ នៃព្រះវិញ្ញាណបរិសុទ្ធ នៅក្នុងកិច្ចការរបស់ព្រះ ខាងឯការផ្លាស់ប្តូរចិត្តរបស់យើង និងខាងឯកិច្ចការសង្គ្រោះ យើងនោះ?`

នៅក្នុងបទគម្ពីរយ៉ូហាន ជំពូក១ យើងអាចមើលឃើញថា កិច្ចការរបស់ព្រះវិញ្ញាណបរិសុទ្ធជាកិច្ចការដ៏សំខាន់បំផុត នៅក្នុងផែនការដែលព្រះបានរៀបចំ ដើម្បីសង្គ្រោះមនុស្សមានបាប។ លោក យ៉ូហានបានប្រាប់យើងថា មនុស្សគ្រប់គ្នាដែលបានជឿទៅលើព្រះយេស៊ូវ បានក្លាយមកជាកូនរបស់ព្រះ។ ពួកគេនឹងក្លាយ «ជាកូនដែលមិនមែនកើតមកពីឈាម ពីប្រាថ្នាខាងរូបសាច់ ឬពីចំណង់របស់មនុស្សឡើយ គឺកើតមកពីព្រះវិញ» (យ៉ូហាន ១:១៣)។ ការផ្លាស់ប្តូរនេះ មានប្រភពមកពីកិច្ចការនៃព្រះវិញ្ញាណបរិសុទ្ធ។

`តើគម្ពីរយ៉ូហាន ៣:៥-៨; យ៉ូហាន ៦:៦៣; យ៉ូហាន ១៤:២៦; យ៉ូហាន ១៥:២៦ និងយ៉ូហាន ១៦:៧-១១ បានបង្រៀនយើងអំពីកិច្ចការរបស់ព្រះវិញ្ញាណបរិសុទ្ធយ៉ាងដូចម្តេចខ្លះ?`

«ព្រះយេស៊ូវបានបកស្រាយប្រាប់សិស្សរបស់ទ្រង់ អំពីកិច្ចការនៃព្រះវិញ្ញាណបរិសុទ្ធ។ ព្រះយេស៊ូវ ចង់ឱ្យចិត្តនៃសិស្សរបស់ទ្រង់ បានពេញទៅដោយសេចក្តីអំណរ និងសេចក្តីសង្ឃឹមដែលបានបំពេញព្រះទ័យ របស់ទ្រង់។ ព្រះយេស៊ូវមានព្រះទ័យសោមនស្ស ដោយសារតែជំនួយដែលទ្រង់បានប្រទានដល់ពួកជំនុំ របស់ទ្រង់។ ព្រះវិញ្ញាណបរិសុទ្ធ ជាអំណោយទានដ៏សំខាន់បំផុត ដែលព្រះយេស៊ូវអាចសូមពីព្រះវរបិតា ឱ្យប្រទានដល់រាស្ត្ររបស់ទ្រង់។ ព្រះវិញ្ញាណបានប្រទានជីវិតថ្មីដល់រាស្ត្ររបស់ទ្រង់។ បើគ្មានអំណោយទាន នេះទេ នោះការសុគតរបស់ព្រះយេស៊ូវនៅលើឈើឆ្កាង នឹងមិនអាចសង្គ្រោះអ្នកណាម្នាក់បានឡើយ។ អំណាចនៃសេចក្តីអាក្រក់នឹងកាន់តែអាក្រក់ឡើងៗ។ មនុស្សនឹងជ្រើសរើសបម្រើសេចក្តីអាក្រក់ និងបម្រើ សាតាំង។ ពួកគេនឹងក្លាយមកជាខ្ញុំបម្រើរបស់សាតាំង។ ប៉ុន្តែ ដោយមានជំនួយពីព្រះវិញ្ញាណបរិសុទ្ធ នោះ មនុស្សលោកអាចនឹងប្រឆាំងទាស់នឹងអំពើបាប។ ដូច្នេះហើយ បានជាព្រះចាក់បង្អុរព្រះវិញ្ញាណរបស់ទ្រង់ មកលើពួកជំនុំរបស់ទ្រង់»។ ដកស្រង់ពី Ellen G. White, The Desire of Ages, page 671, adapted។

យើងនឹងបានទទួលព្រះពរមួយ នៅពេលដែលយើងទទួលយកព្រះវិញ្ញាណបរិសុទ្ធ។ ព្រះវិញ្ញាណ បានប្រាប់យើងថា ព្រះជាសេចក្តីពិត (យ៉ូហាន ៣:៣៣)។ ព្រះវិញ្ញាណបានបង្ហាញយើង ពីអំពើបាបរបស់ យើង។ ព្រះវិញ្ញាណបានប្រាប់យើងពីវិធីដើម្បីឱ្យបានបរិសុទ្ធ ដោយទ្រង់បានប្រាប់យើង នៅពេលដែល យើងធ្វើខុស (យ៉ូហាន ១៦:៨-១១)។ ប្រសិនបើយើងចង់ដឹងនូវអ្វីដែលត្រឹមត្រូវ អ្វីពិតប្រាកដ និងអ្វីដែល ល្អ នោះយើងត្រូវតែថ្វាយជីវិតរបស់យើងដល់ព្រះ ហើយគោរពតាមព្រះបន្ទូលរបស់ទ្រង់។ បន្ទាប់មក ព្រះវិញ្ញាណនឹងជួយដល់យើង។ ទ្រង់នឹងបញ្ចុះបញ្ចូលយើងថា យើងត្រូវតែផ្លាស់ប្តូរជីវិតរបស់យើង។ ទ្រង់នឹងប្រទានអំណាចដល់យើង ដើម្បីឱ្យយើងឈប់ធ្វើបាប។