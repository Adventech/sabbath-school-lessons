---
title:  ខ្ញុំជាផ្លូវ ជាសេចក្តីពិត និងជាជីវិត
date:   03/12/2024
---

`តើលោកថូម៉ាស់បានសួរសំណួរព្រះយេស៊ូវ អំពីកន្លែងដែលទ្រង់ត្រូវទៅនោះយ៉ាងដូចម្តេច? តើព្រះយេស៊ូវបានឆ្លើយយ៉ាងដូចម្តេច? សម្រាប់ចម្លើយ សូមអានគម្ពីរយ៉ូហាន ១៤:៥, ៦។`

លោកថូម៉ាស់បានសួរនូវអ្វីដែលយើងអាចនឹងគិតថា ជាសំណួរឆ្លាត។ ប្រសិនបើយើងមិនបាន ដឹងថា អ្នកណាម្នាក់នឹងទៅកន្លែងណាទេ តើយើងអាចដឹងពីរបៀបធ្វើតាមបុគ្គលម្នាក់បានដោយរបៀបណា? ប៉ុន្តែ ព្រះយេស៊ូវបានបង្ហាញថា សំណួរនេះផុសចេញពីអ្វីដែលពេញទៅដោយមន្ទិលសង្ស័យ មិនមែន ជាសំណួរដែលពេញទៅដោយជំនឿ ឬប្រាជ្ញានោះទេ។ ព្រះយេស៊ូវបានតបទៅវិញ ដោយមានបន្ទូលថា ព្រះអង្គទ្រង់ផ្ទាល់គឺជាផ្លូវ។ តើទ្រង់ជាផ្លូវទៅកាន់អ្វី? ព្រះយេស៊ូវជាផ្លូវទៅកាន់ព្រះវរបិតា។ នៅក្នុងគម្ពីរ យ៉ូហាន ១:១-១៨ លោកយ៉ូហានបានជួយឱ្យយើងមើលឃើញទំនាក់ទំនងរវាងព្រះយេស៊ូវ និងព្រះវរបិតា។

គម្ពីរយ៉ូហាន ១:១៨ មានចែងថា ព្រះយេស៊ូវជាអ្នកដែលបានបង្ហាញយើងពីព្រះវរបិតា។ ពាក្យ ថា «ដើម្បីសម្តែង» បានប្រែមកពីពាក្យថា «អ៊ិចស្សេជីអូម៉ៃ (exegeomai)» ជាភាសាក្រេក ដែលមានន័យថា «ដើម្បីបកស្រាយ» ឬ «សម្រាយអត្ថន័យនៃគោលគំនិតមួយ»។ ព្រះយេស៊ូវបានជាប់ជាមួយនឹងព្រះវរបិតា នៅក្នុងនាមជាអ្នកដែលបានសម្រាយឱ្យមនុស្សមានបាបស្គាល់ព្រះវរបិតា។ បើសិនជាគ្មានព្រះយេស៊ូវទេ នោះការយល់ដឹងរបស់យើង អំពីព្រះវរបិតា ក៏នឹងមានកម្រិតដែរ។

លោកភីលីពបានទូលសូមព្រះយេស៊ូវថា គាត់ចង់ឃើញព្រះវរបិតា ពីព្រោះគ្មានអ្នកណាម្នាក់អាច ឃើញព្រះវរបិតា ហើយមានរស់នៅនោះទេ (សូមប្រៀបធៀបជាមួយនឹងគម្ពីរនិក្ខមនំ ៣៣:១៧-៣៤:៩; យ៉ូហាន ១:១៨)។ ព្រះយេស៊ូវបានស្តីបន្ទោសឱ្យភីលីពដែលគាត់មិនបានយល់ពីការនេះ ដោយមានបន្ទូល ប្រាប់គាត់ថា បើសិនជាគាត់បានឃើញព្រះយេស៊ូវ នោះមានន័យថា គាត់ក៏បានឃើញព្រះវរបិតាដែរ។ ដ្បិតបើគ្មានព្រះយេស៊ូវទេ នោះផ្លូវទៅកាន់ព្រះនឹងកាន់តែងងឹត និងស្រពេចស្រពិល។ ដូច្នេះហើយ ព្រះយេស៊ូវ ជាពន្លឺដែលបានបង្ហាញយើងថា ទ្រង់ជាផ្លូវទៅកាន់ព្រះ។

ព្រះយេស៊ូវបានភ្ជាប់ពាក្យ៣ម៉ាត់ថា៖ ជាផ្លូវ ជាសេចក្តីពិត និងជាជីវិត រួមចូលគ្នា។ នៅក្នុងគម្ពីរ យ៉ូហាន ១:២៣ និងនៅក្នុងគម្ពីរយ៉ូហាន ១៤:៦ លោកយ៉ូហានបានប្រើពាក្យថា «ជាផ្លូវ»។ នៅក្នុងគម្ពីរ យ៉ូហាន ១:២៣ លោកយ៉ូហានដែលជាសិស្សសំណព្វ បានប្រើពាក្យនេះដើម្បីពិពណ៌នា ពីរបៀបដែល លោកយ៉ូហាន បាទីស្ទបានរៀបចំផ្លូវសម្រាប់ព្រះយេស៊ូវ។ ពាក្យថា «ជាសេចក្តីពិត» និង «ជាជីវិត» ក៏ជា ប្រធានបទសំខាន់ នៅក្នុងកណ្ឌគម្ពីរយ៉ូហានដែរ។ ដូច្នេះហើយ ការសិក្សារបស់យើងនៅថ្ងៃពុធ និងថ្ងៃព្រហស្បតិ៍នឹងផ្តោតទៅលើគោលគំនិតនៃ «សេចក្តីពិត»។ សព្វថ្ងៃនេះ ការសិក្សាទៅលើប្រធានបទនេះ មានសារៈសំខាន់ណាស់។ នេះគឺដោយសារតែមនុស្សនៅគ្រប់ទីកន្លែង បានសង្ស័យនូវអ្វីដែលព្រះគម្ពីរ បានចែងអំពី «សេចក្តីពិត»។