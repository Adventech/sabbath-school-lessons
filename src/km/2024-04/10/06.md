---
title:  ព្រះគម្ពីរ និងសេចក្តីពិត
date:   05/12/2024
---

កណ្ឌគម្ពីរយ៉ូហានបានប្រាប់យើង អំពីបុគ្គលដែលជាផ្លូវ ជាសេចក្តីពិត និងជាជីវិត។ គម្ពីរសញ្ញា ថ្មី និងគម្ពីរសញ្ញាចាស់ មានផ្នែកសំខាន់មួយនៅក្នុងការបង្រៀនយើងអំពីសេចក្តីពិត។ ព្រះគម្ពីរបានបង្រៀន យើងអំពីព្រះយេស៊ូវជាអ្នកណា ហើយនឹងអ្វីដែលទ្រង់ត្រូវយាងមកបំពេញ។

`សូមអានគម្ពីរយ៉ូហាន ៥:៣៨-៤០។ តើនៅក្នុងខទាំងនេះ ព្រះយេស៊ូវកំពុងតែមានបន្ទូលអំពី ព្រះគម្ពីរយ៉ាងដូចម្តេច?`

ព្រះយេស៊ូវ និងសិស្សរបស់ទ្រង់ បានប្រើព្រះគម្ពីរម្តងហើយម្តងទៀត ដើម្បីបង្ហាញថា ទ្រង់ជា ព្រះអង្គសង្គ្រោះ។ ព្រះយេស៊ូវបានមានបន្ទូលថា «ប្រសិនបើអ្នករាល់គ្នាជឿដល់លោកម៉ូសេ អ្នករាល់គ្នា នឹងជឿដល់ខ្ញុំមិនខាន ព្រោះលោកបានចែងទុកអំពីខ្ញុំ ប៉ុន្តែ បើអ្នករាល់គ្នាមិនជឿសេចក្តីដែលលោកបាន ចែងទុកមកទេ ធ្វើដូចម្តេចឲ្យអ្នករាល់គ្នាជឿពាក្យរបស់ខ្ញុំបាន?» (យ៉ូហាន ៥:៤៦, ៤៧)។

`សូមអានគម្ពីរលូកា ២៤:២៧។ តើហេតុអ្វីបានជាវាសំខាន់ម្ល៉េះ ដែលព្រះយេស៊ូវបានប្រើព្រះគម្ពីរ ដើម្បីបង្ហាញអំពីសារៈសំខាន់នៃកិច្ចការ ដែលទ្រង់បានបំពេញថ្វាយព្រះនោះ?`

នៅក្នុងកណ្ឌគម្ពីរម៉ាថាយ ព្រះយេស៊ូវបានមានបន្ទូលនូវខមួយពីកណ្ឌគម្ពីរនិក្ខមនំ ហើយប្រាប់ ពួកមេដឹកនាំនៃសាសន៍យូដាយ៉ាងដូច្នេះថា៖ «ព្រះជាម្ចាស់មានព្រះបន្ទូលអំពីមនុស្សស្លាប់នឹងរស់ឡើង វិញ» (ម៉ាថាយ ២២:៣១)។ ទន្ទឹមគ្នានេះ លោកសាការីក៏បានមានប្រសាសន៍អំពីរឿង ដែលព្រះ «មានព្រះបន្ទូល តាមរយៈមាត់ពួកហោរាបរិសុទ្ធរបស់ព្រះអង្គពីជំនាន់ដើម» (លូកា ១:៧០) ផងដែរ។ លោក ពេត្រុសបានចែកចាយសេចក្តីអធិប្បាយ នៅក្នុងបុណ្យ នៃថ្ងៃទី៥០។ បុណ្យនៃថ្ងៃទី៥០ គឺជាគ្រាដែលព្រះ បានចាក់បង្អុរព្រះវិញ្ញាណបរិសុទ្ធមកលើពួកជំនុំ បន្ទាប់ពីព្រះយេស៊ូវបានយាងត្រឡប់ទៅកាន់ស្ថានសួគ៌ វិញ។ នៅក្នុងសេចក្តីអធិប្បាយរបស់គាត់ លោកពេត្រុសបានមានប្រសាសន៍ថា «បងប្អូនអើយ! បទគម្ពីរ ដែលព្រះវិញ្ញាណបរិសុទ្ធបានសម្តែងតាមរយៈព្រះបាទដាវីឌ ពីដំណើរយូដាស ជាអ្នកដែលនាំគេទៅចាប់ ព្រះយេស៊ូវ បទនោះត្រូវតែបានសម្រេច» (កិច្ចការ ១:១៦)។

ព្រះគម្ពីរមិនមែនជាសៀវភៅវិទ្យាសាស្ត្រ នៅឯសាលារៀននោះទេ។ ព្រះគម្ពីរមិនបានបកស្រាយ ពីរបៀបនៃការបំបែកផ្នែកតូចបំផុតនៃកោសិកាខួរក្បាល ឬបកស្រាយពីរបៀបដែលរាងកាយបានដំណើរការ នោះទេ។ ប៉ុន្តែ ព្រះគម្ពីរបានផ្តល់ឱ្យយើងនូវរបស់មួយ ដែលសំខាន់ជាងចំណេះដឹងរបស់មនុស្សលោក ទៅទៀត។ ព្រះគម្ពីរបានជួយឱ្យយើងយល់ថា យើងជាអ្នកណា និងយល់ពីមូលហេតុថា ហេតុអ្វីបានជា យើងនៅលើផែនដីនេះ។ ព្រះគម្ពីរក៏ដូចជាពន្លឺ ហើយពន្លឺនេះបានជួយឱ្យយើងមើលឃើញរបស់ផ្សេងៗ ទៀត។ បើសិនជាគ្មានពន្លឺទេ នោះយើងមិនអាចយល់ពីព្រះថា ទ្រង់ជាអ្នកណា យើងមកពីណា ហេតុអ្វី បានជាយើងនៅលើផែនដីនេះ និងជួយឱ្យយើងយល់ពីជីវិត នឹងអ្វីដែលត្រូវកើតនៅពេលអនាគតបានឡើយ។

`តើមានសេចក្តីពិតអ្វីខ្លះ ដែលអ្នកវិទ្យាសាស្ត្រមិនអាចបង្រៀនបាននោះ?`