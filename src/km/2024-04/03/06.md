---
title:  គោលគំនិតសំខាន់នៅក្នុងកណ្ឌគម្ពីរយ៉ូហាន ភាគទី២
date:   17/10/2024
---

`សូមអានគម្ពីរយ៉ូហាន ១៧:១-៥។ តើព្រះយេស៊ូវចង់មានន័យយ៉ាងណា នៅពេលដែលទ្រង់ បានមានបន្ទូលថា «ព្រះវរបិតាអើយ ពេលកំណត់បានមកដល់ហើយ សូមលើកតម្កើងព្រះរាជបុត្រារបស់ ព្រះអង្គឡើង ដើម្បីឲ្យព្រះរាជបុត្រាបានលើកតម្កើងព្រះអង្គដែរ» (យ៉ូហាន ១៧:១) នោះ?`

នៅដើមនៃកណ្ឌគម្ពីរយ៉ូហាន លោកយ៉ូហានបានណែនាំថា ព្រះយេស៊ូវជាព្រះរាជបុត្រារបស់ ព្រះ និងជាព្រះអាទិករ។ «គ្រប់របស់ទាំងអស់បានកើតមកដោយសារព្រះអង្គ ហើយគ្មានអ្វីណាមួយកើត មកក្រៅពីព្រះអង្គឡើយ» (យ៉ូហាន ១:៣)។ លោកយ៉ូហានក៏បានពិពណ៌នាផងដែរ អំពីសិរីល្អរបស់ ព្រះយេស៊ូវយ៉ាងដូច្នេះថា៖ «ព្រះបន្ទូលបានត្រឡប់ជាសាច់ឈាម ហើយគង់នៅក្នុងចំណោមយើង យើង បានឃើញសិរីល្អរបស់ព្រះអង្គ គឺជាសិរីល្អនៃព្រះរាជបុត្រាតែមួយ ដែលមកពីព្រះវរបិតា មានពេញដោយ ព្រះគុណ និងសេចក្តីពិត» (យ៉ូហាន ១:១៤)។ នៅក្នុងភាសាក្រេក ពាក្យថា «សិរីល្អ» មានន័យថា «ចែង ចាំង» «មានកិត្តិនាម» និង «កិត្តិយស»។ លោកយ៉ូហានបានប្រើពាក្យ «សិរីល្អ» ដើម្បីពិពណ៌នាអំពី របៀបដែលមនុស្សបានលើកតម្កើងព្រះ និងពីរបៀបដែលព្រះយេស៊ូវបានទទួលកិត្តិយសពីព្រះនោះដែរ។

នៅក្នុងកណ្ឌគម្ពីរយ៉ូហាន លោកយ៉ូហានបានភ្ជាប់គោលគំនិតនៃការថ្វាយសិរីល្អ ឬលើកតម្កើង ដោយប្រើប្រធានបទ នៅក្នុង «សម័យកាល» របស់ទ្រង់។ សម័យកាលរបស់ទ្រង់ មានន័យថា សម័យ កាលនៃការសុគតរបស់ទ្រង់ (សូមប្រៀបធៀបជាមួយនឹងគម្ពីរយ៉ូហាន ២:៤; យ៉ូហាន ៧:៣០; យ៉ូហាន ៨:២០; យ៉ូហាន ១២:២៣-២៧; យ៉ូហាន ១៣:១; យ៉ូហាន ១៦:៣២ និងយ៉ូហាន ១៧:១)។ ដូច្នេះហើយ ឈើឆ្កាង គឺជាសម័យកាលនៃសិរីល្អរបស់ព្រះយេស៊ូវ។

យើងប្រហែលជាគិតថា គោលគំនិតនេះជាគោលគំនិតចម្លែក។ តើឈើឆ្កាងអាចជាសម័យកាល នៃសិរីល្អយ៉ាងដូចម្តេចទៅបាន ខណៈពេលដែលឈើឆ្កាងនេះ ជាវិធីប្រហារជីវិតសាហាវបំផុត នៅក្នុង នគររ៉ូមនោះ? ព្រះដែលនៅលើឈើឆ្កាង បានបង្ហាញយើងពីរបៀបដែលរឿងនៃស្ថានសួគ៌ បានតភ្ជាប់ ជាមួយនឹងរឿងរបស់យើង។

នៅក្នុងនាមជាមនុស្ស ព្រះយេស៊ូវបានសុគតយ៉ាងវេទនា។ ទ្រង់បានរងទុក្ខ។ ទ្រង់បានត្រូវ គេព្យួរនៅលើឈើឆ្កាង នៅក្នុងសភាពជាឧក្រិដ្ឋជន។ មុនពេលដែលទ្រង់បានសុគត ព្រះយេស៊ូវបាន ឧទានឡើងថា «ព្រះនៃទូលបង្គំ ព្រះនៃទូលបង្គំអើយ ហេតុអ្វីបានជាព្រះអង្គបោះបង់ទូលបង្គំ?» (ម៉ាថាយ ២៧:៤៦)។ យើងបានឃើញភាពអាប់អួនៃឈើឆ្កាងរបស់មនុស្សលោកម្នាក់នេះ នៅក្នុងកណ្ឌគម្ពីរម៉ាថាយ និងកណ្ឌគម្ពីរម៉ាកុស (ម៉ាថាយ ២៧:៤៦; ម៉ាកុស ១៥:៣៤)។

ប៉ុន្តែ ឈើឆ្កាងក៏មានផ្នែកមួយទៀតដែរ ដែលផ្នែកនោះជាផ្នែកនៃសិរីល្អ។ យើងបានឃើញ សិរីល្អនេះនៅក្នុងកណ្ឌគម្ពីរលូកា និងកណ្ឌគម្ពីរយ៉ូហាន (លូកា ២៣:៣២-៤៧; យ៉ូហាន ១៩:២៥-៣០)។យើងបានចាត់ទុកឈើឆ្កាង ជាកន្លែងដែលព្រះបានសង្គ្រោះមនុស្សមានបាប និងបានប្រទានព្រះគុណ ដល់ពួកគេ។ ព្រះយេស៊ូវក៏ជាព្រះរាជបុត្រានៃព្រះ ដោយបានថ្វាយព្រះអង្គទ្រង់ ដល់ព្រះវវបិតានោះដែរ។

មើលទៅ ដូចជាចម្លែក មែនទេ? ជាការពិតណាស់ ព្រះបានបង្ហាញសិរីល្អដ៏ចែងចាំងបំផុតរបស់ទ្រង់ តាមរយៈការអាម៉ាស់បំផុត នៅពេលដែលទ្រង់ទទួលយកអំពើបាបរបស់យើង ដាក់នៅលើ អង្គទ្រង់នោះ។

`សូមគិតអំពីអត្ថន័យដែលថា ព្រះត្រូវការសុគតនៅលើឈើឆ្កាង ដើម្បីសង្គ្រោះយើងពីអំពើបាប។ តើគោលគំនិតនេះ បានប្រាប់យើងអ្វីខ្លះ អំពីទំហំអាក្រក់នៃអំពើបាបនោះ?`