---
title:  គោរពតាម ឬមិនគោរពតាមព្រះគម្ពីរ
date:   15/10/2024
---

`សូមអានគម្ពីរយ៉ូហាន ១:៩-១៣។ នៅក្នុងខទាំងនេះ តើលោកយ៉ូហានបានមានប្រសាសន៍ អ្វីខ្លះ អំពីរបៀបដែលពួកបណ្តាជនបានគិត និងបានយល់អំពីព្រះយេស៊ូវនោះ?`

គម្ពីរយ៉ូហាន ១:១-១៨ គឺជាសេចក្តីណែនាំទៅកាន់កណ្ឌគម្ពីររបស់លោកយ៉ូហាន ដែលស្តីអំពីព្រះជន្មរបស់ព្រះយេស៊ូវ។ គម្ពីរយ៉ូហាន ១:១-១៨ បានពិពណ៌នា អំពីអត្តសញ្ញាណរបស់ព្រះយេស៊ូវ។ ខទាំងនេះក៏បានប្រាប់យើងពីរបៀប ដែលពួកបណ្តាជននៅក្នុងសម័យនោះបានគិត និងបានយល់ឃើញអំពីព្រះយេស៊ូវដែរ។ លោកយ៉ូហានក៏បានហៅព្រះនាមព្រះយេស៊ូវថា ជា «ពន្លឺដ៏ពិត» ដែរ (យ៉ូហាន ១:៩)។ព្រះយេស៊ូវក៏ដូចជាពន្លឺ ដោយសារតែព្រះបន្ទូលរបស់ទ្រង់ បានបំភ្លឺចូលទៅក្នុងចិត្ត និងគំនិតរបស់មនុស្ស គ្រប់គ្នានៅលើផែនដីនេះដែរ។ ព្រះយេស៊ូវក៏ដូចជាតួពន្លឺមួយ ដែលបានជួយឱ្យយើងយល់ ព្រះគម្ពីរផង ដែរ។ លោកស៊ី អេស ឡេវីស (C. S. Lewis) បានសរសេរថា «ខ្ញុំជឿទៅលើគ្រិស្តសាសនា ប៉ុន្តែ ទន្ទឹមនឹងនេះ ខ្ញុំក៏ជឿថា ព្រះអាទិត្យនឹងរះ ដោយសារតែខ្ញុំបានឃើញវាដែរ។ ដ្បិតនៅពេលដែលព្រះអាទិត្យរះឡើង ពន្លឺរបស់វាក៏បានជួយឱ្យយើងមើលឃើញរបស់ផ្សេងទៀតដែរ»។ ដកស្រង់ពី “Is Theology Poetry?” (n. p.: Samizdat University Press, 2014), page 15, orginally presented 1944, adapted។

សូមក្រឡេកមើល នូវអត្ថន័យពិតប្រាកដ ដែលគម្ពីរយ៉ូហាន ១:៩ បានចែងនោះផងដែរ។ គឺថា ពន្លឺបានចូលមករកមនុស្សគ្រប់គ្នា។ ប៉ុន្តែ មិនមែនមនុស្សគ្រប់គ្នា សុទ្ធតែទទួលបានពន្លឺនោះទេ។ នៅក្នុង មេរៀននៅថ្ងៃស្អែក យើងនឹងបានឃើញគោលគំនិតដ៏សំខាន់បំផុត នៅក្នុងកណ្ឌគម្ពីរយ៉ូហាន ដែលជារបៀបដែលមនុស្សលោកបានទទួលយកព្រះយេស៊ូវ ឬបានបដិសេធទ្រង់។ គោលគំនិតនេះ បានចាប់ផ្តើម ឡើងនៅត្រង់បទគម្ពីរយ៉ូហាន ជំពូក១នេះ។ ប៉ុន្តែ សេចក្តីពិតដែលគួរឱ្យសោកស្តាយនោះ គឺថា ព្រះអង្គ សង្គ្រោះបានយាងមករកសាសន៍យូដា ដែលជារាស្ត្ររបស់ទ្រង់។ ប៉ុន្តែ ពួកគេជាច្រើននាក់មិនបានទទួល យកទ្រង់ ទុកជាព្រះអង្គសង្គ្រោះនោះទេ។

នៅក្នុងបទគម្ពីររ៉ូម ជំពូក៩-១១ លោកប៉ុលបានពិពណ៌នាអំពីរឿងដដែលនេះថា សាសន៍យូដា បានបដិសេធព្រះ។ ប៉ុន្តែ លោកប៉ុលមិនបានបញ្ចប់សាររបស់គាត់ ដោយប្រើដំណឹងមិនល្អនោះទេ។ ផ្ទុយ ទៅវិញ លោកប៉ុលបានមានប្រសាសន៍ថា ក៏មានសាសន៍យូដាជាច្រើននាក់ បានទទួលយកព្រះយេស៊ូវ ជាព្រះអង្គសង្គ្រោះរបស់ពួកគេ ជាមួយនឹងដទៃដែរ។ លោកប៉ុលបានដាស់តឿនសាសន៍ដទៃ មិនឱ្យមាន អំនួតអំពីការទទួលយកព្រះយេស៊ូវនោះទេ ក្រែងលោពួកគេបានគិតថា ពួកគេប្រសើរជាងសាសន៍យូដា។ លោកប៉ុលបានមានប្រសាសន៍ថា «ដ្បិតបើអ្នកជាដើមអូលីវព្រៃពីកំណើត ហើយព្រះអង្គបានកាត់យកមក បំបៅជាប់នឹងដើមអូលីវស្រុក ដែលមិនមែនជាដើមកំណើតដូច្នេះទៅហើយ នោះចំណង់បើមែកកំណើតទាំងនោះ តើព្រះអង្គនឹងបំបៅជាប់នឹង ដើមកំណើតរបស់ខ្លួនវិញ លើសជាងអម្បាលម៉ានទៅទៀត» (រ៉ូម ១១:២៤)។

ស្រដៀងគ្នានេះដែរ លោកយ៉ូហានក៏បានមានប្រសាសន៍ថា មនុស្សទាំងអស់ដែលបានទទួល យកព្រះយេស៊ូវ ទុកជាព្រះអង្គសង្គ្រោះរបស់ពួកគេ នឹងបានក្លាយជាកូនព្រះដែរ។ ដ្បិតយើងបានក្លាយជា កូនព្រះ នៅពេលដែលយើងជឿទៅលើទ្រង់ (សូមអានគម្ពីរយ៉ូហាន ១:១២, ១៣)។

គោលគំនិតនេះ បានភ្ជាប់សេចក្តីណែនាំរបស់លោកយ៉ូហានអំពីព្រះយេស៊ូវ ទៅនឹងចុងបញ្ចប់ នៃកណ្ឌគម្ពីររបស់គាត់។ នៅក្នុងគម្ពីរយ៉ូហាន ២០:៣១ លោកយ៉ូហានបានប្រាប់យើងពីមូលហេតុ ដែលបានជំរុញឱ្យគាត់សរសេរកាន់គម្ពីរនេះឡើង គឺថា៖ ដើម្បីឱ្យលោកអ្នកជឿថា ព្រះយេស៊ូវជាព្រះអង្គ សង្គ្រោះដែលជាព្រះរាជបុត្រារបស់ព្រះ និងជឿថា នៅពេលដែលលោកអ្នកជឿទៅលើព្រះនាមទ្រង់ នោះ លោកអ្នកនឹងបានទទួលជីវិតអស់កល្ប។