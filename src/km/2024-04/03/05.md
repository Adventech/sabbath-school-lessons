---
title:  គោលគំនិតសំខាន់នៅក្នុងកណ្ឌគម្ពីរយ៉ូហាន ភាគទី១
date:   16/10/2024
---

`សូមអានគម្ពីរយ៉ូហាន ៣:១៦-២១; យ៉ូហាន ៩:៣៥-៤១ និងយ៉ូហាន ១២:៣៦-៤៦។ តើខ ទាំងនេះ បានបង្ហាញយើងនូវគោលគំនិតនៃការទទួលយក និងការបដិសេធព្រះយេស៊ូវថា យើងបាន ឃើញនៅក្នុងសេចក្តីណែនាំ ទៅកាន់កណ្ឌគម្ពីរយ៉ូហាន អំពីជីវិតរបស់ព្រះយេស៊ូវ?`

នៅក្នុងកណ្ឌគម្ពីរយ៉ូហាន មានមនុស្ស២ក្រុម៖ (១) អ្នកដែលបានជឿទៅលើព្រះយេស៊ូវ និង (២) អ្នកដែលបានជ្រើសរើស មិនជឿទៅលើទ្រង់។

សិស្សរបស់ព្រះយេស៊ូវ ជាកម្មសិទ្ធនៃក្រុមទី១។ ហើយលោកនីកូដេម (ដែលជាមនុស្សយឺត នឹងជឿ) ស្ត្រីដែលនៅក្បែរអណ្តូងទឹក និងបុរសម្នាក់ដែលបានពិការភ្នែកពីកំណើតក៏ស្ថិតនៅក្នុងក្រុមទី១នេះដែរ។ ចំណែកឯផារីស៊ីដែលជាក្រុមនៃពួកសង្ឃ ហើយនិងពួកសម្តេចសង្ឃ ដែលជាអ្នកដឹកនាំសាសនា ឱ្យសាសនាយូដា គឺស្ថិតនៅក្នុងក្រុមទី២វិញ។ ក្រុមនេះ ក៏បានរាប់បញ្ចូលលោកយូដាស និងមនុស្សដែល បានឃើញព្រះយេស៊ូវធ្វើការអស្ចារ្យ ដោយបានចម្អែតមនុស្ស៥០០០នាក់។

លោកយ៉ូហានមិនបានប្រើពាក្យ «ជំនឿ» ឬ «គោលជំនឿ» (ដែលប្រែមកពីពាក្យថា «ភីសធីស (pistis) ជាភាសាក្រេក» ទៅលើជីវិតរបស់ព្រះយេស៊ូវ នៅក្នុងកណ្ឌគម្ពីររបស់គាត់នោះទេ។ ប៉ុន្តែ លោក យ៉ូហានបានប្រើពាក្យថា «ជឿ» [ដែលប្រែមកពីពាក្យថា ភីស្ទេអ៊ូ (pisteuo)] ចំនួន៩៨ដងវិញ។ គាត់បាន ប្រើពាក្យនេះ នៅក្នុងគម្ពីរសញ្ញាថ្មី ចំនួន២៤១ដង។ ដូច្នេះហើយ យើងអាចមើលឃើញថា ពាក្យថា «ជឿ» គឺជាគោលគំនិតដ៏សំខាន់មួយ នៅក្នុងកណ្ឌគម្ពីររបស់លោកយ៉ូហាន។ តើហេតុអ្វីបានជាលោកយ៉ូហាន ប្រើកិរិយាស័ព្ទថា «ជឿ» ប៉ុន្តែ មិនមែនជានាមស័ព្ទតំណាងឱ្យ «ជំនឿ» ឬ «គោលជំនឿ» នោះយ៉ាងដូច្នេះ? លោកយ៉ូហានប្រហែលជាចង់ឱ្យយើងយល់ថា ការធ្វើជាគ្រីស្ទាន គឺជាភារកិច្ចកមួយដែលយើងត្រូវធ្វើ។ គាត់បានបង្ហាញថា យើងជាអ្នកគ្រីស្ទានទៅតាមរយៈរបៀបដែលយើងបានរស់នៅ មិនមែនគ្រាន់តែជាអ្វី ដែលយើងបានជឿនោះទេ។ យើងបានដឹងហើយថា អារក្សក៏បានជឿទៅលើព្រះយេស៊ូវដែរ (សូមអាន គម្ពីរយ៉ាកុប ២:១៩)។

នៅក្នុងកណ្ឌគម្ពីរយ៉ូហាន ក្រុមទាំង២បានយល់ឃើញអំពីព្រះយេស៊ូវខុសៗគ្នា។ អ្នកដែល បានជឿទៅលើព្រះយេស៊ូវ បានចូលមករកទ្រង់ មិនមែនរត់គេចពីទ្រង់ឡើយ។ ពួកគេបានទទួលយក ព្រះបន្ទូលរបស់ទ្រង់ ទោះបីជាទ្រង់បានស្តីបន្ទោស ឬព្រមានពួកគេក៏ដោយ។ ព្រះយេស៊ូវប្រៀបដូចជា តួពន្លឺ ដែលបានបំភ្លឺមកលើពួកគេអ៊ីចឹង។ ដូច្នេះហើយ មនុស្សមួយក្រុមនេះបានជឿ និងបានក្លាយជា កូនព្រះ។

អ្នកដែលមិនបានទទួលយកព្រះយេស៊ូវមកដាក់ក្នុងចិត្តរបស់គាត់ បានចូលមករកទ្រង់ ដើម្បី ប្រកែកជាមួយទ្រង់។ ពួកគេស្រឡញ់សេចក្តីងងឹត ឬសេចក្តីកុហក ប៉ុន្តែ ពួកគេមិនបានស្រឡាញ់ពន្លឺ ឬសេចក្តីពិតនៃព្រះគម្ពីរនោះទេ។ ក្រុមនេះបានយល់ឃើញថា ព្រះបន្ទូលរបស់ព្រះយេស៊ូវ ពិបាកទទួល យកណាស់។ ពួកគេបានឃើញព្រះយេស៊ូវរំលងក្បួនច្បាប់ចាស់ៗ មកធ្វើនូវអ្វីដែលពួកគេបានរំពឹងទុក វិញ។ ពួកគេបានថ្កោលទោសព្រះយេស៊ូវ។ ប៉ុន្តែ ពួកគេមិនបានអនុញ្ញាតឱ្យការបង្រៀនរបស់ទ្រង់វិនិច្ឆ័យ ពួកគេឡើយ។ យើងបានឃើញឥរិយាបថបែបនេះ នៅក្នុងពួកសម្តេចសង្ឃម្តងហើយម្តងទៀត។ នៅក្នុង នាមជាអ្នកដឹកនាំដែលតំណាងឱ្យជាតិសាសន៍របស់ពួកគេ ពួកសម្តេចសង្ឃគួរតែជាមនុស្សដែលត្រូវទទួល យកព្រះយេស៊ូវមុនគេបង្អស់។