---
title:  ព្រះបន្ទូលដែលជាព្រះយេស៊ូវ បានក្លាយមកជាមនុស្សលោក
date:   14/10/2024
---

`សូមអានគម្ពីរយ៉ូហាន ១:១-៣, ១៤។ តើខទាំងនេះបានប្រាប់យើង នូវអ្វីដែលព្រះយេសូវ បានធ្វើយ៉ាងដូចម្តេចខ្លះ? តើហេតុអ្វីបានជាសេចក្តីពិតនៃព្រះគម្ពីរនេះសំខាន់ម្ល៉េះ?`

លោកយ៉ូហានមិនបានចាប់ផ្តើមកណ្ឌគម្ពីររបស់គាត់ អំពីជីវិតរបស់ព្រះយេស៊ូវ ដោយប្រើនាមថា ព្រះយេស៊ូវនោះទេ។ លោកយ៉ូហានក៏មិនបានចាប់ផ្តើម ដោយប្រើប្រធានបទអំពីកិច្ចការរបស់ព្រះយេស៊ូវ នៅក្នុងនាមជាព្រះអង្គសង្គ្រោះនោះទេ។ លោកយ៉ូហាន បានចាប់ផ្តើមកណ្ឌគម្ពីររបស់គាត់ ដោយប្រើពាក្យ ថា «ឡូហ្គូស (logos)» ដែលមានន័យថា «ព្រះបន្ទូល» នោះវិញ។ នៅក្នុងសម័យលោកយ៉ូហាន អ្នកប្រាជ្ញ ខាងឯព្រះគម្ពីរបានប្រើពាក្យថា «ឡូហ្គូស» ដើម្បីពិពណ៌នាអំពីវិទ្យាសាស្តខាងឯគំនិត និងក្បួនច្បាប់សំខាន់ ទាំងអស់នៃពាក្យនេះ។

លោកផ្លាតូ (Plato) ដែលជាអ្នកប្រាជ្ញ បានបង្រៀនថា ជីវិតបានកកើតឡើងនៅក្នុងកន្លែង២។ កន្លែងទី១ គឺជានគរស្ថានសួគ៌ ហើយជាកន្លែងដែលអ្វីៗគ្រប់យ៉ាង ល្អឥតខ្ចោះ និងមិនមានអ្វីផ្លាស់ប្តូរឡើយ។ កន្លែងទី២ គឺនៅលើផែនដីនេះ ដែលអ្វីៗគ្រប់យ៉ាងបានផ្លាស់ប្តូរ ហើយក៏គ្មានរបស់អ្វីល្អឥតខ្ចោះដែរ។ ដូច្នេះហើយ អ្នកប្រាជ្ញនៅក្នុងសម័យព្រះគម្ពីរមួយចំនួន បាននិយាយថា «ឡូហ្គូស» គឺជាស្ថានកណ្តាល រវាងរបស់ល្អឥតខ្ចោះនៅឯស្ថានសួគ៌ និងរបស់ពិតនៅលើផែនដីនេះ។

លោកយ៉ូហានបានប្រើពាក្យ «ឡូហ្គូស» ខុសពីលោកផ្លាតូទាំងស្រុង។ លោកយ៉ូហានបានមាន ប្រសាសន៍ថា «សេចក្តីពិត ឬឡូហ្គូស» មិនមែនជាគោលគំនិតខាងឯវិញ្ញាណ ដែលពិបាកយល់នោះទេ។ «ឡូហ្គូស» ក៏មិនមែនជាស្ថានកណ្តាលរវាងស្ថានសួគ៌ និងផែនដីនោះទេ។ ចំពោះលោកយ៉ូហាន «ឡូហ្គូស» គឺជាបុគ្គលម្នាក់ ដែលជាព្រះយេស៊ូវគ្រីស្ទនោះវិញ។ ដ្បិតទ្រង់បានក្លាយមកជាមនុស្សលោក ហើយគង់ នៅក្នុងចំណោមពួកយើង (យ៉ូហាន ១:៤)។

លោកយ៉ូហានក៏ជឿថា «ឡូហ្គូស» ជាព្រះបន្ទូលរបស់ព្រះ ឬជាព្រះគម្ពីររបស់ព្រះដែរ។ សំខាន់ ជាងនេះទៅទៀតនោះ គឺថា ព្រះយេស៊ូវបានសន្ទនាជាមួយនឹងយើង។ ទ្រង់បានបង្ហាញអង្គទ្រង់ឱ្យមនុស្សលោកបានឃើញតាមរបៀបដ៏អស្ចារ្យបំផុត ដោយទ្រង់បានក្លាយជាមនុស្ស និងបានគង់ជាមួយនឹងយើង (យ៉ូហាន ១:១៤)។ នៅក្នុងកណ្ឌគម្ពីររបស់លោកយ៉ូហាន ដែលស្តីអំពីជីវិតរបស់ព្រះយេស៊ូវ ពាក្យថា «ឡូហ្គូស» បានបង្ហាញយើងពីព្រះដ៏នៅអស់កល្បជានិច្ច ដែលបានចូលមកក្នុងលំហ និងពេលវេលារបស់មនុស្សលោក។ ព្រះអង្គដដែលនេះ បានមានបន្ទូល បានធ្វើ និងបានសន្ទនា ជាមួយនឹងមនុស្សលោកដោយផ្ទាល់។ ពាក្យថា «ឡូហ្គូស» បានបង្ហាញយើងថា ព្រះដ៏នៅអស់កល្បជានិច្ច បានក្លាយមកជាមនុស្សលោកដូចជា យើងដែរ។

នៅក្នុងគម្ពីរយ៉ូហាន ១:១៤ លោកយ៉ូហានបានមានប្រសាសន៍ថា «ឡូហ្គូស» បាន «ត្រឡប់ជា សាច់ឈាម ហើយគង់នៅក្នុងចំណោមយើង»។ ពាក្យភាសាក្រេកដែលបានសរសេរថា «បានគង់នៅ» មានន័យថា «បានដំឡើងត្រសាល»។ ព្រះយេស៊ូវបានប្រើពាក្យភាសាក្រេកនេះ ដើម្បីជួយឱ្យយើងនឹកចាំ គម្ពីរនិក្ខមនំ ២៥:៨។ នៅក្នុងខនេះ ព្រះបានបង្គាប់ឱ្យសាសន៍អ៊ីស្រាអែល រៀបចំកន្លែងថ្វាយបង្គំដែល មានសភាពដូចជាតង់។ បន្ទាប់មក ព្រះនឹងអាចយាងមកគង់នៅ ជាមួយនឹងរាស្ត្ររបស់ទ្រង់។ ទន្ទឹមគ្នានេះ ព្រះយេស៊ូវដែលជាព្រះ ក៏បានគង់នៅក្នុងរូបកាយនៃមនុស្សលោកដែរ។ ទ្រង់បានលាក់សិរីល្អរបស់ទ្រង់ នៅក្នុងសាច់ឈាមរបស់មនុស្សលោក ដើម្បីឱ្យពួកគេអាចជួបជាមួយនឹងទ្រង់ នៅពេលដែលទ្រង់គង់ នៅលើផែនដីនេះ។

`ព្រះដែលបានបង្កើតយើង បានក្លាយជាមនុស្សលោកដូចជាយើង និងបានគត់នៅក្នុងចំណោម ពួកយើង។ តើរឿងនេះបានប្រាប់យើងយ៉ាងដូចម្តេចខ្លះ អំពីសេចក្តីស្រឡាញ់ដែលព្រះមានចំពោះយើង នោះ?`