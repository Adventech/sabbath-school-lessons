---
title:  មេរៀននៅក្នុងការចែកចាយដំណឹងល្អ
date:   22/03/2026
---

តាមរយៈលោកប៉ុល យើងដឹងច្រើន ពីការចែកចាយដំណឹងល្អអំពីព្រះយេស៊ូវ។ លោកប៉ុលបានធ្វើដំណើរប្រហែលជា២១៥៦៥គីឡូម៉ែត។ ព័ត៌មាននេះ ពិតជាអស្ចារ្យណាស់ ដោយសារតែគាត់បានធ្វើដំណើរថ្នើរជើង។ មានពេលខ្លះ លោកប៉ុលក៏បានជាប់នៅក្នុងទីឃុំឃាំងដែរ។

លោកប៉ុលបានចំណាយពេលច្រើន នៅតាមទីក្រុងនានា រួមទាំងទីក្រុងកូរិនថូស និងទីក្រុង អេភេសូរផងដែរ។ ទីក្រុងទាំងនេះ គឺជាកន្លែងអាជីវកម្ម។ លោកប៉ុលបានបញ្ជូនគ្រូបង្រៀនព្រះគម្ពីរ ពី កន្លែងទាំងនេះ ទៅកាន់ស្រុកតូចៗ។ អ្នកបង្រៀនទាំងនេះ បានចែកចាយដំណឹងល្អអំពីព្រះយេស៊ូវ ជាមួយនឹងមនុស្សនៅក្នុងស្រុកទាំងនេះ។ លោកប៉ុលក៏បានសួរសុខទុក្ខក្រុមជំនុំ ដែលគាត់បានដាំផងដែរ។ លោកប៉ុលមានបំណងចង់ជួយពង្រឹងជំនឿ ដល់គ្រីស្ទានថ្មីៗនៅក្នុងក្រុមជំនុំទាំងនេះ។ នៅពេលដែលលោកប៉ុលមិនបានចុះសួរសុខទុក្ខក្រុមជំនុំ ដោយខ្លួនគាត់ផ្ទាល់ នោះគាត់បានសរសេរសំបុត្រទៅកាន់ពួកគេវិញ។ តាមរយៈវិធីនេះ ក្រុមជំនុំនឹងបានដឹងថា គាត់បាននឹកចាំ និងយកចិត្តទុកដាក់ចំពោះពួកគេ។

`សូមអានគម្ពីរកូឡុស ៤:៧-៩។ សូមប្រៀបធៀបជាមួយនឹងគម្ពីរអេភេសូរ ៦:២១។ តើនៅក្នុង ខទាំងនេះ ព្រះគម្ពីរបានចែងយ៉ាងដូចម្តេច អំពីលោកទីឃីកុស? តើលោកប៉ុលបានបង្ហាញហេតុផលអ្វីខ្លះ ដែលនាំឱ្យគាត់សម្រេចចិត្តបញ្ជូនលោកទីឃីកុស និងលោកអូនេស៊ីម ទៅកាន់ក្រុមជំនុំកូឡុស?`

យើងមិនបានដឹងថា លោកទីឃីកុស និងលោកអូនេស៊ីម បានចែករំលែកដំណឹងអ្វី ជាមួយនឹង ក្រុមជំនុំកូឡុសនោះទេ។ ដោយយោងទៅលើពាក្យពេចន៍របស់លោកប៉ុល នោះយើងអាចនិយាយថា ដំណឹងល្អនេះ គឺជាមធ្យោបាយនៃការផ្តល់ក្តីសង្ឃឹមដល់ពួកគេ (កូឡុស ៤:៧-៩)។ លោកទីឃីកុស និង លោកអូនេស៊ីម ប្រហែលជាបានចែករំលែកដំណឹង អំពីការជាប់ឃុំឃាំងរបស់លោកប៉ុល។ ការសន្ទនា រវាងលោកប៉ុល និងក្រុមជំនុំនេះ មានសារៈសំខាន់ណាស់។ សំបុត្ររបស់លោកប៉ុល បានជួយឱ្យសមាជិក ក្រុមជំនុំមានទំនាក់ទំនងនឹងគ្នា។

ឈ្មោះរបស់លោកទីឃីកុស បានប្រែមកថា «សំណាងល្អ»។ លោកប៉ុលបានជឿទុកចិត្តលោក ទីឃីកុស ដោយគាត់បានលើកឡើងថា លោកទីឃីកុស គឺជាអ្នកអធិស្ឋាន និងជាគ្រូបង្រៀនព្រះគម្ពីរម្នាក់ ដែលមានភាពស្មោះត្រង់។ លោកប៉ុលបានជ្រើសរើសលោកទីឃីកុស និងមនុស្សម្នាក់ទៀតពីតំបន់អាស៊ី (កិច្ចការ ២០:៤) ឱ្យធ្វើដំណើរទៅកាន់ទីក្រុងយេរូសាឡិម ជាមួយនឹងគាត់។ លោកប៉ុល និងមនុស្សទាំង២ នេះ បានយកតង្វាយទៅជាមួយនឹងពួកគេ ដើម្បីជួយដល់គ្រីស្ទានក្រខ្សត់នៅក្នុងទីក្រុង។ លោកទីឃីកុស ក៏នៅជាមួយនឹងលោកប៉ុល នៅអំឡុងនៃការជាប់ឃុំឃាំងជាលើកទី២ នៅក្នុងប្រទេសរ៉ូមដែរ។ បន្ទាប់មក លោកប៉ុលបានចាត់ឱ្យលោកទីឃីកុសទៅកាន់ក្រុមជំនុំអេភេសូរ ដើម្បីជួយដល់ក្រុមជំនុំនៅទីនោះ (ធីម៉ូថេ ទី២ ៤:១២)។ លោកប៉ុលក៏បានគិតថា គាត់នឹងចាត់ឱ្យលោកទីឃីកុសទៅកាន់ទីក្រុងទីតុស នៃកោះ ក្រេតផងដែរ (ទីតុស ៣:១២)។ លោកអូនេស៊ីមក៏បានធ្វើដំណើរ ជាមួយនឹងលោកទីឃីកុសផងដែរ (សូម អានមេរៀនទី១)។ លោកអូនេស៊ីមបានក្លាយមកជាគ្រីស្ទាននៅក្នុងប្រទេសរ៉ូម បន្ទាប់ពីគាត់បានជួបនឹង គ្រីស្ទានម្នាក់ដែល មានភាពស្មោះត្រង់។

លោកប៉ុលក៏ចង់ដឹងអំពីការរស់នៅរបស់ក្រុមជំនុំកូឡុសផងដែរ។ ក្រុមជំនុំកូឡុសងាយស្រួល នឹងចាត់អ្នកណាម្នាក់ ឱ្យយកសារមកឱ្យលោកប៉ុល។ តាមរយៈវិធីនេះ លោកប៉ុលបានចែករំលែកសេចក្តី ស្រឡាញ់របស់គាត់ សម្រាប់អ្នកគ្រីស្ទាន ព្រមទាំងបានជួយឱ្យជំនឿរបស់ពួកគេ បានលូតលាស់រឹងមាំ នៅក្នុងព្រះយេស៊ូវផងដែរ។