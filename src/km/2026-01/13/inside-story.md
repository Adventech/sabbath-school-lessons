---
title:  រឿងខ្លី
date:   27/03/2026
---

### ការបាត់ព្រះគម្ពីរ ដែលនាំឱ្យមានការដាំក្រុមជំនុំ

ក្នុងឆ្នាំ២០២១ ភូមិ៥នៅក្នុងប្រទេសប៉ាពួញូវហ្គីនី (Papua New Guinea) បានផ្ទុះជម្លោះឡើង។ ផ្ទះជាច្រើនត្រូវបានគេដុតបំផ្លាញ ហើយទ្រព្យសម្បត្តិក៏ត្រូវបានប្លន់យក នៅក្នុងភូមិមួយដែលមានឈ្មោះថា កេមេហ្វា (Kemefa)។ យ៉ាងហោចណាស់ មានមនុស្ស១៦នាក់បានបាត់បង់ជីវិត។ នៅពេលច្បាំងគ្នា អ្នកប្រយុទ្ធម្នាក់ បានចូលទៅកាន់ព្រះវិហារអាត់វេនទីស្ទកេមេហ្វា និងបានលួចយកព្រះគម្ពីរមួយក្បាល។ អ្នកប្រយុទ្ធដែលមានឈ្មោះថា លោកអាប៊ូនី អាណេ (Abuni Ane) បានយកសៀវភៅនោះ ទៅកាន់ភូមិ អូរេច (Orege) ដែលជាស្រុកកំណើតរបស់គាត់។ បន្ទាប់ពីការប្រយុទ្ធបានបញ្ចប់ទៅ នោះលោកអាប៊ូនី បានចាប់ផ្តើមអានព្រះគម្ពីរ ដែលគាត់បានលួចមកនោះ។ នៅពេលដែលគាត់អានព្រះគម្ពីរ នោះចិត្តរបស់គាត់ បានប៉ះពាល់ជាខ្លាំង។

ជាច្រើនខែបានកន្លងផុតទៅ មានប៉ាស្ទ័រអាត់វេនទីស្ទម្នាក់ បានចុះសួរសុខទុក្ខភូមិរបស់លោក អាប៊ូនី។ លោកអាប៊ូនីបានយកព្រះគម្ពីរ ដែលបានលួចមកនោះ ហើយបានពន្យល់ប្រាប់ប៉ាស្ទ័រឌីក នេហេស្សា (Dicks Neheza) អំពីអ្វីដែលបានកើតឡើង។ លោកអាប៊ូនីបាននិយាយថា គាត់ចង់កែប្រែ និងថ្វាយជីវិត របស់គាត់ដល់ព្រះ ដោយក្តីសោកសៅ។

ប៉ាស្ទ័រ និងអាប៊ូនីបានដាំព្រះវិហារ នៅក្នុងផ្ទះមួយកន្លែងនៃភូមិ អូរេច។ មិនយូរប៉ុន្មាន លោកអាប៊ូនីបានសម្រេចចិត្តទទួលបុណ្យជ្រមុជទឹក។ នៅពេលដែលលោកអាប៊ូនី ទទួលបុណ្យជ្រមុជទឹក នោះ គាត់បានចែករំលែករឿងរ៉ាវរបស់គាត់ជាមួយសមាជិក ដែលបានចូលរួមនៅក្នុងព្រះវិហារអាត់វេនទីស្ទ កេមេហ្វា ដែលគាត់បានលួចយកព្រះគម្ពីរ។ គាត់បានសុំឱ្យពួកគេអត់ឱនទោសដល់គាត់ ហើយបាន ប្រគល់ព្រះគម្ពីរនោះ ទៅឱ្យចាស់ទុំព្រះវិហារវិញ។

ចាស់ទុំដែលនិយាយតំណាងឱ្យព្រះវិហារទាំងមូល បានអត់ទោសឱ្យលោកអាប៊ូនី ហើយបានសុំឱ្យគាត់រក្សាទុកព្រះគម្ពីរនោះតទៅទៀត។ ចាស់ទុំក៏បានផ្តល់សៀវភៅចម្រៀងមួយក្បាលដល់គាត់ ទុកជាអំណោយមួយផងដែរ។ ចាស់ទុំបានលើកទឹកចិត្តគាត់ ឱ្យបន្តអានព្រះគម្ពីរ ច្រៀង សរសើរព្រះ និងដាំព្រះវិហារមួយនៅក្នុងភូមិអូរេច។ លោកអាប៊ូនីបានចាប់ផ្តើមធ្វើការភ្លាមៗ។ នៅថ្ងៃបន្ទាប់ គាត់ និងមិត្តភក្តិ ទាំងពីររបស់គាត់ បានចូលទៅក្នុងព្រៃ ដើម្បីប្រមូលឈើយកមកសាងសង់ព្រះវិហារតូចមួយ។ ប៉ាស្ទ័រនេហេស្សាបានយកឧបករណ៍កាត់ឈើ មកជាមួយផងដែរ។ នៅថ្ងៃនោះ ក្រុមជំនុំដែលមានសមាជិកចំនួន ៣នាក់ បានដាំព្រះវិហារនៅក្នុងភូមិអូរេច។

ចាប់តាំងពីពេលនោះមក ព្រះវិហារបានរីកចម្រើនរហូតដល់មានសមាជិកចំនួន១៨នាក់ រួមទាំង មនុស្ស៨នាក់ ដែលបានទទួលបុណ្យជ្រមុជទឹក នៅក្នុងអំឡុងនៃការផ្សាយដំណឹងល្អ នៅក្នុងឆ្នាំ២០២៤។ ប៉ាស្ទ័រនេហេស្សាបានភ្ញាក់ផ្អើលនៅក្នុងចិត្តថា ការប្រយុទ្ធរវាងជនជាតិ និងព្រះគម្ពីរដែលត្រូវ បានលួចនោះ បានធ្វើឱ្យមានព្រះវិហារមួយកន្លែង។ ប៉ាស្ទ័រនេហេស្សាបាននិយាយទៀតថា ទំហំនៃព្រះវិហារ នៅពេលឥឡូវនេះតូចពេកហើយ ដូច្នេះហើយ យើងបានដាក់ផែនការសាងសង់អគារធំមួយជាអចិន្ត្រៃយ៍។