---
title:  ការរស់នៅដើម្បីព្រះ
date:   25/03/2026
---

`សូមអានគម្ពីរកូឡុស ៤:១៤, ១៥ និងធីម៉ូថេទី២ ៤:១០, ១១។ តើលោកលូកា និងលោកដេម៉ាសមានលក្ខណៈខុសគ្នានៅត្រង់ចំណុចណា? តើហេតុអ្វីបានជាលោកលូកា មានលក្ខណៈខុសគ្នា ពីលោកដេម៉ាស?`

លោកយ៉ូហានបានប្រាប់យើងថា «កុំឲ្យស្រឡាញ់លោកីយ៍ ឬរបស់អ្វីដែលនៅក្នុងលោកីយ៍នេះឲ្យសោះ បើអ្នកណាស្រឡាញ់លោកីយ៍ អ្នកនោះគ្មានសេចក្ដីស្រឡាញ់របស់ព្រះវរបិតានៅក្នុងខ្លួនឡើយ» (យ៉ូហានទី១ ២:១៥)។ សេចក្តីស្រឡាញ់ដែលលោកលូកាមានចំពោះព្រះ បានធ្វើឱ្យគាត់ស្មោះត្រង់ ចំពោះលោកប៉ុល រហូតដល់ជីវិតចុងក្រោយរបស់លោកប៉ុល។ ប៉ុន្តែ លោកដេម៉ាសមិនបានធ្វើដូច្នេះឡើយ ដោយសារតែគាត់ស្រឡាញ់របស់របរនៅក្នុងជីវិតនេះ លើសពីគាត់ស្រឡាញ់ស្ថានសួគ៌ទៅទៀត។

**សូមអានខខាងក្រោម។ តើខទាំងនេះបានផ្តល់ដំបូន្មានអ្វីដល់លោកអ្នក ខណៈពេលដែល លោកអ្នកកំពុងតែរង់ចាំ ឱ្យព្រះយេស៊ូវយាងត្រឡប់មកវិញនោះ?**

`ម៉ាកុស ១៣:៣២-៣៧`

`ទីតុស ២:១១-១៤`

`ពេត្រុសទី២ ៣:១០-១៤`

ជាញឹកញាប់ ព្រះយេស៊ូវ និងសិស្សរបស់ព្រះអង្គ បានដាស់តឿនយើងឱ្យចាំយាម និងប្រុង ប្រយ័ត្ន។ ដូច្នេះហើយ យើងត្រូវតែត្រៀមគ្រប់ពេលវេលា សម្រាប់ការយាងមកវិញរបស់ព្រះយេស៊ូវ។ បន្ទាប់មក យើងនឹងមិនមានការភ្ញាក់ផ្អើលឡើយ។ ប៉ុន្តែ គួរឱ្យសោកស្តាយណាស់ មនុស្សជាច្រើន នឹងមាន លក្ខណៈដូចជាសិស្សរបស់ព្រះយេស៊ូវវិញ។ ជាការពិតណាស់ ព្រះយេស៊ូវបានប្រាប់ពួកគេ ឱ្យចាំយាម និងអធិស្ឋាន (ម៉ាកុស ១៤:៣៨)។ ប៉ុន្តែ មនុស្សជាច្រើន មិនបានធ្វើនូវអ្វី ដែលព្រះបានសូមឱ្យពួកគេធ្វើ ដើម្បីឱ្យពួកគេបានត្រៀមខ្លួនជាស្រេចនោះទេ។ តើអ្នកណា ឬវត្ថុអ្វី ដែលបានយកចិត្តរបស់លោកអ្នក នោះ? ចម្លើយទៅកាន់សំណួរនេះ បានបង្ហាញប្រាប់យើងថា តើយើងនឹងបានត្រៀមខ្លួនជាស្រេច ឬមិន បានត្រៀមខ្លួន សម្រាប់ការយាងមកជាលើកទី២របស់ព្រះយេស៊ូវ។ ជាការពិតណាស់ យើងមិនអាចបម្រើ ចៅហ្វាយ២បានទេ។ ដូច្នេះហើយ យើងត្រូវតែជ្រើសរើសយកព្រះយេស៊ូវ ឬសាតាំង។

នៅក្នុងសារដែលព្រះអង្គបានមានបន្ទូលមកកាន់ក្រុមជំនុំឡៅឌីសេ ព្រះយេស៊ូវបានប្រាប់យើង នូវអ្វី ដែលយើងត្រូវធ្វើ ដើម្បីឱ្យយើងបានត្រៀមខ្លួនជាស្រេច (វិវរណៈ ៣:១៤-២២)។ ចំណុចទី១ យើង ត្រូវតែលន់តួអំពើបាបរបស់យើង។ ចំណុចទី២ យើងត្រូវតែបើកចិត្តរបស់យើង ទទួលយកព្រះយេស៊ូវ។ យើងត្រូវតែអនុញ្ញាតឱ្យព្រះអង្គ គ្រប់គ្រងជីវិតរបស់យើងទាំងស្រុង។ ចំណុចទី៣ យើងត្រូវតែទូលសូម ព្រះយេស៊ូវ នូវជំនឿ និងសេចក្តីស្រឡាញ់។ ជំនឿ និងសេចក្តីស្រឡាញ់នេះ ក៏ដូចជាមាស ដែលបាន សម្រងនៅក្នុងភ្លើងយ៉ាងដូច្នេះដែរ។ នៅពេលដែលលោកអ្នកសម្រងមាស នៅកំដៅដ៏សែនក្តៅ នៅពេល នោះ ធូលីដីទាំងអស់នឹងត្រូវជ្រុះចេញ។ បន្ទាប់មក មាសនោះនឹងបានល្អឥតខ្ចោះ។ ភ្លើងគឺជារូបស័ព្ទតំណាងឱ្យការសាកល្បង និងការឈឺចាប់ទាំងអស់ នៅក្នុងជីវិតរបស់យើង។ ការសាកល្បងទាំងនេះ បានជួយឱ្យយើងយកឈ្នះសង្គ្រាមទាស់នឹងអំពើបាប និងបានជួយដកហូតបាប ចេញពីចិត្តរបស់យើង។