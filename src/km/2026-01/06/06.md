---
title:  ការស្គាល់ព្រះយេស៊ូវ
date:   05/02/2026
---

`សូមអានគម្ពីរភីលីព ៣:១០-១៦។ តើនៅក្នុងខទាំងនេះ លោកប៉ុលបានពិពណ៌នាយ៉ាងដូចម្តេច ខ្លះ អំពីគោលគំនិតមួយចំនួន?`

ជាការពិតណាស់ គ្មានអ្វីដែលសំខាន់ជាង ការដែលយើងបានស្គាល់ព្រះយេស៊ូវនោះទេ។ នៅពេល ដែលយើងស្គាល់ព្រះយេស៊ូវ នោះទ្រង់ក៏នឹងទទួលយកយើងដែរ (សូមអានម៉ាថាយ ៧:២១-២៣)។ ដូច្នេះ ហើយ តើយើងបានស្គាល់ព្រះអង្គដោយរបៀបណា? ចម្លើយគឺយើងបានស្គាល់ព្រះយេស៊ូវ ដោយសារតែ ព្រះគម្ពីរបានប្រាប់យើងអំពីព្រះអង្គ។ នៅពេលដែលយើងអានព្រះគម្ពីរ និងបានរស់នៅតាមសេចក្តីពិត នៃព្រះគម្ពីរ នោះមានន័យថា យើងបានស្គាល់ព្រះយេស៊ូវហើយ។ ជាការពិតណាស់ យើងមិនអាចស្គាល់ ព្រះយេស៊ូវដោយមុខទល់នឹងមុខបានឡើយ ប៉ុន្តែ សូមក្រឡេកមើលនូវអ្វីដែលបានកើតឡើងដល់ពួកគេ ពោលគឺថា៖ ពួកគេមិនបានយល់ព្រះបន្ទូលរបស់ព្រះអង្គ។ ដូច្នេះហើយ យើងចាំបាច់ត្រូវការព្រះវិញ្ញាណ បរិសុទ្ធ ដើម្បីនឹងជួយឱ្យយើងយល់ពីព្រះបន្ទូលរបស់ព្រះអង្គ និងដើម្បីដឹកនាំយើង (សូមអានគម្ពីរយ៉ូហាន ១៦:១៣)។ កាលណាដែលយើងកាន់តែស្គាល់ព្រះយេស៊ូវ នោះយើងក៏កាន់តែនៅជិតព្រះអង្គផងដែរ។ ព្រះយេស៊ូវនឹងជួយឱ្យយើងរស់ពីស្លាប់ឡើងវិញ (ភីលីព ៣:១០) បន្ទាប់មក យើងនឹងបានរស់នៅក្នុងជីវិត ថ្មីមួយ នៅក្នុងព្រះអង្គ (រ៉ូម ៦:៤)។

ចិត្តរបស់យើង ក៏នឹងបាននៅកៀកនឹងព្រះយេស៊ូវដែរ នៅពេលដែលយើងបានរងទុក្ខដូចជា ព្រះអង្គ (ភីលីព ៣:១០)។ ការសាកល្បង គ្រាលំបាក និងបទពិសោធន៍នៃការឈឺចាប់ទាំងអស់ បានជួយ ឱ្យយើងបានដឹងនូវអ្វី ដែលព្រះយេស៊ូវបានរងទុក្ខជំនួសយើង។ បន្ទាប់មក យើងនឹងយល់កាន់តែប្រសើរ ឡើង អំពីព្រះយេស៊ូវ និងផែនការដែលទ្រង់បានរៀបចំ ដើម្បីសង្គ្រោះយើង។

លោកប៉ុលបានប្រៀបធៀបបទពិសោធន៍ ដែលយើងមានជាមួយនឹងព្រះយេស៊ូវថា ជាការរត់ ប្រណាំង ដោយគាត់បានមានប្រសាសន៍ថា៖ «ទាំងរត់តម្រង់ទៅឯទី ដើម្បីឲ្យបានរង្វាន់នៃការងារដ៏ខ្ពស់ របស់ព្រះ ក្នុងព្រះគ្រីស្ទយេស៊ូវ» (ភីលីព ៣:១៤)។ ជាការពិតណាស់ ព្រះយេស៊ូវបានសុគត បានមាន ព្រះជន្មរស់ឡើងវិញ និងឡើងទៅកាន់នគរស្ថានសួគ៌។ ប៉ុន្តែ ទន្ទឹមគ្នានេះ ព្រះក៏នឹងត្រាស់ហៅយើង ឱ្យ ទទួលយករង្វាន់ដែលជាជីវិតអស់កល្បនេះដែរ។

ជាការពិតណាស់ យើងបានបន្តរង់ចាំថ្ងៃ ដែលព្រះយេស៊ូវនឹងផ្លាស់ប្តូរយើង (ភីលីព ៣:២១) ប៉ុន្តែ នៅពេលដែលយើងបានស្គាល់ព្រះអង្គ នោះយើងក៏បានអញ្ជើញទ្រង់ឱ្យចូលមកគង់ នៅក្នុងចិត្តរបស់ យើងជារៀងរាល់ថ្ងៃដែរ។ បន្ទាប់មក យើងនឹងបានដូចជាព្រះយេស៊ូវ តាមដែលយើងអាចធ្វើទៅបាន នៅពេល ឥឡូវនេះ។ យ៉ាងណាមិញ លោកប៉ុលក៏ចង់ទទួលបានបទពិសោធន៍នេះ លើសពីរបស់ផ្សេងទៀតដែរ។ ដូច្នេះហើយ បើសិនជាយើងចង់ទទួលបានបទពិសោធន៍នេះ នោះយើងក៏ត្រូវតែប្រៀបធៀបខ្លួនយើង ទៅនឹងអ្នករត់ប្រណាំងផងដែរ។ អ្នករត់ប្រណាំងមិនបានចាប់អារម្មណ៍ថា អ្នកណារត់នៅក្រោយពួកគេ ឬថា ពួកគេរត់បានចម្ងាយប៉ុនណានោះទេ។ ប៉ុន្ដែ ពួកគេបានគិតតែអំពីពានរង្វាន់ ដែលកំពុងតែរង់ចាំ ពួកគេ នៅចុងបញ្ចប់នៃការរត់ប្រណាំងនេះវិញ។

`តើហេតុអ្វីបានជាវាសំខាន់ម៉្លេះ ដែលលោកអ្នកមិនត្រូវបែរទៅមើលកំហុសឆ្គង និងអំពើបាប របស់លោកអ្នកនោះ? តើហេតុអ្វីបានជាលោកអ្នកត្រូវសម្លឹងមើលទៅរឿងគ្រប់យ៉ាង ដែលព្រះបានសន្យា នឹងលោកអ្នកនៅក្នុងពេលឥឡូវនេះ តាមរយៈព្រះយេស៊ូវនោះ?`