---
title:  ជំនឿរបស់ព្រះយេស៊ូវ
date:   04/02/2026
---

លោកប៉ុលបានជួបនឹងបទពិសោធន៍អស្ចារ្យមួយ នៅតាមដងផ្លូវទៅកាន់ទីក្រុងដាម៉ាស។ គាត់ បានប្ដូរជីវិតចាស់របស់គាត់ ដើម្បីឱ្យគាត់ទទួលបានជីវិតថ្មីនៅក្នុងព្រះយេស៊ូវ។ «ហើយខ្ញុំក៏រាប់គ្រប់ទាំងអស់ ទុកដូចជាខាតដែរ ដោយព្រោះសេចក្តីដែលប្រសើរជាង គឺដោយស្គាល់ព្រះគ្រីស្ទយេស៊ូវ ជាព្រះអម្ចាស់ នៃខ្ញុំ ដោយយល់ដល់ទ្រង់ ខ្ញុំបានខាតគ្រប់ទាំងអស់ ហើយបានរាប់ទាំងអស់ទុកដូចជាសំរាម ប្រយោជន៍ ឲ្យបានព្រះគ្រីស្ទវិញ ហើយឲ្យគេបានឃើញខ្ញុំនៅក្នុងទ្រង់ ដោយសេចក្ដីសុចរិតដែលមកពីសេចក្ដីជំនឿ ដល់ព្រះគ្រីស្ទ មិនមែនដោយសេចក្តីសុចរិតរបស់ខ្លួនខ្ញុំ ដែលមកពីក្រឹត្យវិន័យនោះទេ គឺជាសេចក្តីសុចរិត ដែលមកពីព្រះ ដោយសេចក្តីជំនឿវិញ» (ភីលីព ៣:៨,៩)។

`លោកប៉ុលបានមានប្រសាសន៍ថា «ខ្ញុំចង់រួបរួមជាមួយនឹងព្រះយេស៊ូវ» (បកប្រែថ្មី)។ តើលោកអ្នក គិតថា លោកប៉ុលចង់មានន័យយ៉ាងដូចម្តេច? សម្រាប់ចម្លើយ សូមអានគម្ពីរអេភេសូរ ១:៤; កូរិនថូសទី២ ៥:២១; កូឡុស ២:៩ និងកាឡាទី ២:២០។`

មនុស្សជាច្រើន បានព្យាយាមបកស្រាយពាក្យសម្តីរបស់លោកប៉ុល។ ការបកស្រាយធំបំផុត មានប្រភពចេញមកពីព្រះ ដែលបានមានបន្ទូលតាមរយៈសំបុត្ររបស់គាត់ ទៅកាន់ក្រុមជំនុំអេភេសូរ។ នៅក្នុងសំបុត្រនេះ លោកប៉ុលបានពិពណ៌នាអំពីផែនការសង្គ្រោះរបស់ព្រះ គឺថា៖ «សម្រាប់ការកាន់កាប់ ត្រួតត្រា ក្នុងកាលដែលពេលពេញកំណត់បានមកដល់ ដើម្បីនឹងបំព្រួមគ្រប់ទាំងអស់ក្នុងព្រះគ្រីស្ទ ទាំង របស់នៅស្ថានសួគ៌ នឹងរបស់នៅផែនដីផង» (អេភេសូរ ១:១០)។ តាំងតែពីដើមមក ផែនការរបស់ព្រះ ក៏បានរួមបញ្ចូលទាំងបំណងប្រាថ្នារបស់ព្រះអង្គ នៅក្នុងការបង្រួបបង្រួមជាតិសាសន៍នៃស្ថានសួគ៌ និង ជាតិសាសន៍នៃមនុស្សលោក។ លោកប៉ុលបានបកស្រាយពីរបៀប ដែលផែនការនេះនឹងត្រូវកើតឡើង យ៉ាងដូច្នេះថា៖ «តែដោយសារព្រះ នោះអ្នករាល់គ្នានៅក្នុងព្រះគ្រីស្ទយេស៊ូវ ដែលទ្រង់បានតាំងឡើង ទុកជាប្រាជ្ញាដែលមកពីព្រះ ហើយជាសេចក្តីសុចរិត សេចក្តីបរិសុទ្ធ នឹងសេចក្តីប្រោសលោះដល់យើង ផង» (កូរិនថូសទី១ ១:៣០)។

តើការនៅក្នុងព្រះយេស៊ូវគ្រីស្ទ មានន័យយ៉ាងណាសម្រាប់លោកអ្នក? ចម្លើយគឺថា នៅពេល ដែលយើងស្ថិតនៅក្នុងព្រះយេស៊ូវគ្រីស្ទ នោះមានន័យ យើងបានកើតជាថ្មីម្តងទៀត។ ពោលគឺព្រះ បានធ្វើ ឱ្យយើងមានប្រាជ្ញា។ ព្រះអង្គបានត្រៀមពួកគេជាស្រេច សម្រាប់នគរស្ថានសួគ៌។ នៅទីបំផុត ព្រះយេស៊ូវ នឹងផ្លាស់ប្តូររូបកាយរបស់យើង នៅពេលដែលទ្រង់យាងមកជាលើកទី២។ ព្រះយេស៊ូវបានធ្វើរឿងគ្រប់យ៉ាង ដើម្បីយើង និងនៅក្នុងចិត្តរបស់យើង។ ដូច្នេះហើយ នៅពេលដែលយើងទទួលយកព្រះយេស៊ូវ មកដាក់ នៅក្នុងចិត្តរបស់យើង នោះយើងក៏នឹងមានអ្វីគ្រប់យ៉ាង ដែលយើងត្រូវការនោះដែរ។

`សូមអានគម្ពីរភីលីព ៣:៩។ នៅក្នុងខនេះ លោកប៉ុលបានប្រៀបធៀបរឿង២យ៉ាង។ តើរឿង ២យ៉ាងនេះ ជារឿងអ្វីខ្លះ? តើហេតុអ្វីបានជាគោលគំនិតនេះសំខាន់ដល់ថ្នាំក់ ដែលយើងត្រូវចងចាំជានិច្ច នោះ?`

ព្រះយេស៊ូវបានប្រទានដល់យើង នូវជំនឿទៅលើសេចក្តីសង្គ្រោះរបស់ព្រះអង្គ។ បើសិនជា យើងបានស្ថិតនៅក្នុងព្រះយេស៊ូវ នោះទ្រង់ក៏នឹងគង់នៅក្នុងចិត្តរបស់យើង (កាឡាទី ២:២០) ហើយ ទ្រង់ក៏នឹងជួយឱ្យយើងគោរពប្រតិបិត្តព្រះអង្គដែរ។ ដូច្នេះហើយ ជំនឿរបស់ទ្រង់ នឹងប្រទានជីវិតដល់យើង ដោយសារតែយើងបានជឿទៅលើព្រះអង្គនោះឯង។