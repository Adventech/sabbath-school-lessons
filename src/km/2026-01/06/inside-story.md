---
title:  រឿងខ្លី
date:   06/02/2026
---

### ការសួរសុខទុក្ខក្រុមជំនុំ ដែលមិនបានរំពឹងទុក

លោកហ្គីលបឺត ហ្វីម៉ាកា (Gilber Fimaka) បានភ្ញាក់ឡើងនៅថ្ងៃអាទិត្យ ដោយមានបំណង ប្រាថ្នាចង់ទៅព្រះវិហារ។ គ្រូពេទ្យនៃបេសកជនអាយុ២២ឆ្នាំនេះ បានចែករំលែកបំណងប្រាថ្នារបស់គាត់ ជាមួយមិត្តរួមបន្ទប់របស់គាត់ ដែលជាគ្រូពេទ្យនៃបេសកជនផងដែរ។ បុរសវ័យក្មេងទាំងពីរនាក់នេះទើបតែបញ្ចប់ដំណើរបេសកកម្មរយៈពេលបីសប្តាហ៍ នៅតំបន់ជនបទស្រុកហ្សំប៊ី (Zambia)។ លោក ហ្គីលបឺតបាននិយាយថា «ខ្ញុំកំពុងគិតអំពីការសួរសុខទុក្ខព្រះវិហារមួយកន្លែងនៅទីនេះ ដោយខ្ញុំមានបំណងចង់ចែករំលែកព្រះបន្ទូលរបស់ព្រះអម្ចាស់ រួចនិយាយប្រាប់សមាជិកព្រះវិហារនៅទីនេះ អំពីថ្ងៃ សប្បាតហ៍ ដែលជាថ្ងៃទី៧ផងដែរ»។

បន្ទាប់មកទៀត លោកហ្គីលបឺតបានផ្ទុះសំណើចឡើង។ មិត្តរួមបន្ទប់ របស់គាត់ ក៏បានសើច ឡើងដែរ។ គំនិតនេះមើលទៅ ហាក់ដូចជាមិនសមហេតុសមផលទាល់តែសោះ។ ប៉ុន្តែ លោកហ្គីលបឺត ពិតជាមានចិត្តចង់ទៅមែន។ ដូច្នេះហើយ គាត់បានធ្វើដំណើរទៅទីកន្លែងនោះ។ នៅពេលគាត់ចូលទៅក្នុង ព្រះវិហារ ដែលនៅជិតបំផុត នោះគាត់បានចាប់ផ្តើមភ័យ។ គាត់ដឹងថា គាត់មិនអាចនិយាយទៅគេថា «នេះមិនមែនជាថ្ងៃថ្វាយបង្គំពិតប្រាកដ» បានឡើយ។

លោកហ្គីលបឺតបានភ្ញាក់ផ្អើល ដោយសារតែសមាជិកក្រុមជំនុំ បានធ្វើឱ្យគាត់មានអារម្មណ៍កក់ក្តៅ។ មនុស្សជាច្រើន បានស្គាល់គាត់ ដោយសារតែការងារវេជ្ជសាស្ត្ររបស់គាត់ ដូច្នេះហើយ បានជា ពួកគេស្វាគមន៍គាត់យ៉ាងកក់ក្តៅយ៉ាងដូច្នេះ។ ពួកគេថែមទាំងបានផ្តល់កៅអីកិត្តិយសមួយកន្លែងទៀត ដើម្បីឱ្យគាត់បានអង្គុយ ជាមួយនឹងអ្នកដឹកនាំព្រះវិហាររបស់ពួកគេផងដែរ។ បន្ទាប់មកទៀត ពេលវេលា នៃការអធិប្បាយបានមកដល់។ ក្រុមជំនុំ និងអ្នកដឹកនាំព្រះវិហារ បានស្នើសុំឱ្យគាត់អធិប្បាយ។ គាត់ មានអារម្មណ៍ភ័យញ័រ នៅពេលដែលគាត់ឡើងឆាក ប៉ុន្តែ គាត់បានខ្លាចមិនហ៊ាននិយាយអំពីថ្ងៃសប្បាតហ៍ នោះឡើយ។ ដូច្នេះហើយ គាត់បានសម្រេចចិត្តរើសយកព្រះគម្ពីររបស់គាត់ ទៅកាន់សៀវភៅយ៉ូប។

នៅពេលដែលហ្គីលបឺតនិយាយថា គាត់បានឮសំឡេងមួយនិយាយថា «ចូរនិយាយអំពីថ្ងៃសប្បាតហ៍»។ គាត់បានបន្តអធិប្បាយ ដោយមិនបានអើពើនឹងសំឡេងនោះឡើយ។ សំឡេងនោះ បាននិយាយជាលើក ទីពីរ។

នៅពេលដែលសំឡេងនោះ និយាយជាលើកទីបី នោះគាត់បានបើកព្រះគម្ពីររបស់គាត់ ទៅកាន់ លេវីវិន័យ ២៣:៣ ហើយបានអានថា «ត្រូវឲ្យធ្វើការក្នុងរវាង៦ថ្ងៃ តែដល់ថ្ងៃទី៧ នោះជាថ្ងៃឈប់ឲ្យបាន សម្រាកសម្រាប់ប្រជុំជំនុំបរិសុទ្ធវិញ មិនត្រូវឲ្យឯងរាល់គ្នាធ្វើការអ្វីនៅថ្ងៃនោះឡើយ ដ្បិតជាថ្ងៃឈប់សម្រាក របស់ព្រះយេហូវ៉ា នៅក្នុងគ្រប់ទាំងទីលំនៅរបស់ឯងរាល់គ្នា»។ បន្ទាប់មក គាត់បានអានគម្ពីរម៉ាថាយ ២៨:១ និងគម្ពីរលោកុប្បត្តិ២:១-៣ រួចនិយាយថា «ថ្ងៃទី៧មិនមែនជាថ្ងៃអាទិត្យទេ ប៉ុន្តែ ថ្ងៃទី៧គឺជា ថ្ងៃសៅរ៍វិញ ដូច្នេះហើយ ថ្ងៃថ្វាយបង្គំពិតប្រាកដ មិនមែនជាថ្ងៃអាទិត្យទេ»។ នៅពេលដែលគាត់អធិប្បាយ ចប់ នោះអ្នកដឹកនាំ ព្រះវិហារម្នាក់ បានក្រោកឈរឡើង ប្រកាសថា “ខ្ញុំនឹងឈប់ថ្វាយបង្គំនៅថ្ងៃអាទិត្យ មកថ្វាយបង្គំតែថ្ងៃ សៅរ៍ប៉ុណ្ណោះ”»។

នៅពេលដែលមនុស្សទាំងអស់បានចាកចេញពីព្រះវិហារ នោះមនុស្សជាច្រើននាក់ទៀត បាន និយាយគ្នាឮៗ។ ហើយមួយចំនួនទៀត បានយំ។ បុគ្គលម្នាក់បាននិយាយថា «យើងមិនដឹងថា យើងកំពុងតែថ្វាយបង្គំនៅថ្ងៃខុសសោះ ចាប់ពីពេលនេះតទៅ យើងនឹងថ្វាយបង្គំនៅថ្ងៃសៅរ៍វិញ»។ មួយ ស្របក់ខ្លីក្រោយមក អ្នកដឹកនាំព្រះវិហារនោះ បានទទួលបុណ្យជ្រមុជនៅក្នុងព្រះវិហារសេវេនដេយ អាត់វេនទីស្ទ ហើយសមាជិកជាច្រើននាក់ទៀតក៏បានចាប់ផ្តើមសិក្សាព្រះគម្ពីរ ដើម្បីនឹងត្រៀមជ្រមុជទឹក