---
title:  ការអនុញ្ញាតឱ្យព្រះគង់នៅក្នុងចិត្ត និងធ្វើការនៅក្នុងជីវិតរបស់យើង
date:   25/01/2026
---

លោកប៉ុលបានមានប្រសាសន៍ថា ព្រះយេស៊ូវទ្រង់ជាគំរូដ៏ល្អឥតខ្ចោះរបស់យើង។ ព្រះទ័យ របស់ព្រះយេស៊ូវ មិនមានអំនួត។ ហើយទ្រង់ក៏បានគោរពតាមផែនការ ដែលព្រះបានរៀបចំសម្រាប់ព្រះជន្ម របស់ព្រះអង្គដែរ។ បន្ទាប់មកទៀត លោកប៉ុលបានសរសើរក្រុមជំនុំភីលីព ទៅលើការស្ដាប់បង្គាប់របស់ ពួកគេ បន្ទាប់ពីពួកគេបានទទួលយកដំណឹងល្អ (សូមអានគម្ពីរកិច្ចការ ១៦:១៣-១៥, ៣២, ៣៥)។ លោក ប៉ុលក៏បានប្រាប់ឱ្យពួកគេ ស្តាប់បង្គាប់ព្រះតទៅទៀតដែរ។

ឥឡូវនេះ លោកប៉ុលបានក្រឡេកមើលរបៀប ដែលយើងត្រូវធ្វើតាមគំរូរបស់ព្រះយេស៊ូវ។ លោកប៉ុលក៏បានក្រឡេកមើលរបៀប ដែលឈើឆ្កាងបានបង្រៀនយើង ឱ្យចូលមកជិតព្រះយេស៊ូវផងដែរ ដើម្បីឱ្យយើងបានសង្គ្រោះ។

`តើលោកប៉ូលចង់មានន័យយ៉ាងណា នៅពេលដែលគាត់បានមានប្រសាសន៍ថា «ចូរស្ដាប់បង្គាប់ តទៅមុខទៀតទៅ គឺមិនត្រឹមតែពេលខ្ញុំនៅជាមួយប៉ុណ្ណោះទេ ជាពិសេស ពេលខ្ញុំនៅឆ្ងាយ សូមបងប្អូន ខំប្រឹងធ្វើការ ទាំងគោរពកោតខ្លាច និងញាប់ញ័រ ស្របតាមការសង្គ្រោះដែលបងប្អូនបានទទួល» (ភីលីព ២:១២, គខប)? សម្រាប់ចម្លើយ សូមអានគម្ពីរភីលីព ២:១២, ១៣។`

នៅក្នុងគម្ពីរភីលីព ២:១២, ១៣ លោកប៉ុលមិនបានផ្ដល់ឱ្យយើង នូវការបង្រៀនដំណឹងល្អថ្មី ឬដំណឹងល្អផ្សេងទៀតនោះទេ។ ដំណឹងល្អនៅក្នុងគម្ពីរភីលីព គឺជាដំណឹងល្អតែមួយ ដែលលោកប៉ុល បានពិពណ៌នានៅក្នុងគម្ពីររ៉ូម និងសំបុត្រដទៃរបស់គាត់។ ដូច្នេះហើយ នៅពេលដែលយើងសិក្សាប្រធានបទ ណាមួយ នៅក្នុងគម្ពីរ នោះយើងចាំបាច់ត្រូវតែធ្វើតាមបញ្ញតិដ៏សំខាន់មួយ។ ពោលគឺយើងគួរតែសិក្សា រឿងគ្រប់យ៉ាង ដែលព្រះគម្ពីរបានចែងអំពីប្រធានបទមួយនោះ។ យ៉ាងណាមិញ ប្រធានបទរបស់យើង នៅក្នុងសប្តាហ៍នេះ គឺស្តីអំពីរបៀបដែលព្រះបានសង្គ្រោះយើង។ ប្រធានបទនេះ ងាយនឹងធ្វើឱ្យយល់ ច្រឡំ។ ដូច្នេះហើយ នៅពេលដែលយើងសិក្សាប្រធានបទ ដែលពិបាកនឹងយល់ នោះយើងត្រូវតែនឹកចាំ នូវការធ្វើតាមក្បូនច្បាប់មួយនេះ ហើយក្បួនច្បាប់នេះ ក៏នឹងជួយឱ្យយើងយល់កាន់តែច្បាស់ អំពីប្រធានបទ របស់យើងផងដែរ។

`សូមអានគម្ពីររ៉ូម ៣:២៣, ២៤; រ៉ូម ៥:៨ និងអេភេសូរ ២:៨-១០។ តើខទាំងនេះបានបង្រៀន យើងអ្វីខ្លះ អំពីរបៀបដែលព្រះបានសង្គ្រោះយើងនោះ?`

យើងមិនគួរមានចម្ងល់ឡើយ ដែលព្រះបានសង្គ្រោះយើងដោយសារតែសេចក្តីស្រឡាញ់ និង ការលើកលែងទោសរបស់ព្រះអង្គ។ ជាការពិតណាស់ យើងមិនអាចសង្គ្រោះខ្លួនយើងបានទេ។ អាកប្ប- កិរិយាល្អរបស់យើង មិនអាចសង្គ្រោះបានឡើយ សូម្បីតែជំនឿរបស់យើង ក៏ជាអំណោយទានដែរ ដ្បិត យើងបានទទួលអំណោយទាននៃជំនឿនេះ នៅពេលដែលព្រះវិញ្ញាណបរិសុទ្ធ បានធ្វើការនៅក្នុងចិត្តរបស់យើង។ ព្រះវិញ្ញាណបានជួយឱ្យយើងជឿថា យើងបានសង្គ្រោះ។ ដូច្នេះហើយ នៅពេលដែលព្រះប្រទាន ចិត្តថ្មីដល់យើង នោះយើងនឹងអាចផ្លាស់ប្ដូរអាកប្បកិរិយារបស់យើង។ យើងនឹងអាចគោរពតាមបញ្ញត្តិ របស់ព្រះអង្គ។ រីឯព្រះវិញ្ញាណរបស់ព្រះ នឹងជួយឱ្យយើងជ្រើសរើសនូវអ្វីដែលត្រឹមត្រូវ។ ព្រះវិញ្ញាណ បរិសុទ្ធ ក៏បានជួយឱ្យយើងនិយាយថា ទេ ទៅកាន់អំពើបាបដែរ។

នៅពេលដែលយើងអនុញ្ញាតឱ្យព្រះគង់នៅក្នុងចិត្តរបស់យើង នោះទ្រង់នឹងផ្លាស់ប្តូរចិត្តរបស់ យើង។ បន្ទាប់មក យើងនឹងអាចគោរពប្រតិបត្តិព្រះ «ដោយការគោរពកោតខ្លាច» នោះ (ភីលីព ២:១២។ តើគម្ពីរភីលីព ២:១២ ចង់មានន័យថា យើងគួរតែភ័យខ្លាចព្រះដែរឬទេ? ជាការពិតណាស់ យើងមិនគួរ ភ័យខ្លាចព្រះឡើយ។ យើងគួរតែនឹកចាំថា ព្រះបាននៅខាងយើង ហើយទ្រង់ក៏បានគង់នៅជាមួយនឹង យើងដែរ។ ព្រះអង្គទ្រង់តែងតែទតមើលយើង ដូច្នេះហើយ យើងគួរតែគោរពកោតខ្លាចទ្រង់ (សូមអានគម្ពីរ ទំនុកតម្កើង ២:១១)។