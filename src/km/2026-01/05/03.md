---
title:  ផ្កាយដែលបានភ្លឺនៅពេលរាត្រី
date:   26/01/2026
---

នៅក្នុងគម្ពីរភីលីព ២:១៤ លោកប៉ុលបានផ្ដល់ដំបូន្មានខ្លះ ដល់ក្រុមជំនុំភីលីពយ៉ាងដូច្នេះថា៖«ចូរធ្វើគ្រប់ការទាំងអស់ដោយឥតត្អូញត្អែរ ឥតប្រកែក»។ យើងមិនអាចរក្សាសេចក្តីសុខសាន្ត និងភាព ចុះសម្រុងគ្នា នៅក្នុងក្រុមជំនុំ ដោយគ្មានការខិតខំប្រឹងប្រែងពីផ្នែករបស់យើងបានឡើយ។ សេចក្តីសុខសាន្ត និងភាពចុះសម្រុងគ្នានៅក្នុងក្រុមជំនុំ បានចាប់ផ្តើមចេញពីទំនាក់ទំនងរបស់យើង ជាមួយនឹងព្រះយេស៊ូវ។ យើងក៏ត្រូវតែគោរពព្រះគម្ពីរ ដែលជាព្រះបន្ទូលរបស់ព្រះផងដែរ។ បន្ទាប់មក យើងនឹងអាចក្លាយមកជា ស្មរបន្ទាល់សម្រាប់ព្រះយេស៊ូវ។ យើងអាចនឹងភ្លឺ ដូចជា «តួពន្លឺនៅក្នុងលោក» (ភីលីព ២:១៥)។ ជាការពិត ណាស់ យើងអាចនឹងមើលឃើញផ្កាយ ដែលស្ថិតនៅលើមេឃនាពេលរាត្រី បានយ៉ាងច្បាស់ល្អ នៅពេល ដែលយើងនៅឆ្ងាយពីទីក្រុង និងឆ្ងាយពីភ្លើងនៅតាមដងផ្លូវ។ ផ្ទៃមេឃដ៏ខ្មៅងងឹត បានធ្វើឱ្យផ្កាយបញ្ចេញ ពន្លឺយ៉ាងភ្លឺចែងចាំង។ រឿងដដែលនេះ ក៏បានកើតឡើងមកលើជីវិតរបស់យើងផងដែរ។ ការអាក្រក់នៅ ជុំវិញយើង បានធ្វើឱ្យផែនដីនេះ ក្លាយជាកន្លែងងងឹតសូន្យសុង។ នៅពេលដែលការអាក្រក់នៅជុំវិញ យើង មានអំណាចខ្លាំងក្លា នោះយើងក៏នឹងភ្លឺ ដូចជាផ្កាយចែងចាំងដែរ ដ្បិតអីមនុស្សគ្រប់គ្នានឹងបានឃើញថា យើងមានលក្ខណៈខុសស្រឡះពីអ្នកមិនស្គាល់ព្រះដទៃទៀត ដែលនៅជុំវិញយើង។

`តើលោកប៉ុលបានមានប្រសាសន៍ថា យើងដែលជាកូនៗរបស់ព្រះ គួរតែមានអាកប្បកិរិយា បែបណា? តើយើងគួរតែធ្វើអ្វីដែរ? សម្រាប់ចម្លើយ សូមអានគម្ពីរភីលីព ២:១៥, ១៦។`

នៅក្នុងនាមជាកូនរបស់ព្រះ យើងចាំបាច់ត្រូវតែរស់នៅក្នុងជីវិតបរិសុទ្ធ។ បន្ទាប់មក យើងនឹង«ឥតសៅហ្មង ឥតកិច្ចកល» (ភីលីព ២:១៥)។ លោកយ៉ូបក៏បានរស់នៅក្នុងជីវិតបរិសុទ្ធដែរ (សូមអាន គម្ពីរយ៉ូប ១:១, ៨ និងយ៉ូប ២:៣; សូមអានគម្ពីរយ៉ូប ១១:៤ និងយ៉ូប ៣៣:៩ ផងដែរ)។ ជាការពិតណាស់ មនុស្សគ្មានកំហុស មានចិត្តបរិសុទ្ធ។ មនុស្សបែបនេះ នឹងមិនធ្វើបាបអ្នកណាឡើយ។ នេះហើយជាមូលហេតុ ដែលនាំឱ្យព្រះយេស៊ូវទូលសូមឱ្យយើង «កាន់ចិត្តស្លូតត្រង់ដូចសត្វព្រាប» ដោយមិនធ្វើបាបអ្នកណាម្នាក់ ដែលបានបៀតបៀនយើង ដោយសារតែជំនឿរបស់យើង (ម៉ាថាយ ១០:១៦, គខប)។ លោកប៉ុលបានណែនាំ ឱ្យយើង «ល្ងង់ខាងឯសេចក្ដីអាក្រក់វិញ» (រ៉ូម ១៦:១៩)។ ជាញឹកញាប់ កម្មវិធីសម័យថ្មីរបស់យើង បានបង្ហាញ យើងនូវព័ត៌មាន និងរបាយការណ៍អាក្រក់ៗ។ ដូច្នេះហើយ ព្រះបន្ទូលរបស់ស្តេចដាវីឌ គឺជាក្បួនច្បាប់សំខាន់មួយ សម្រាប់ឱ្យយើងធ្វើតាម ដោយទ្រង់បានមានបន្ទូលថា «ទូលបង្គំនឹងមិនតាំងរបស់អាក្រក់អ្វី នៅចំពោះភ្នែកទូលបង្គំឡើយ» (ទំនុកតម្កើង ១០១:៣)។

នៅក្នុងនាមជារាស្ត្ររបស់ព្រះ យើងមិនគួរនឹងភ័យខ្លាចថា ខ្លួនខុសពីគេនោះឡើយ ពីព្រោះ ជំនឿរបស់យើង បានបំបែកយើងចេញពីរឿងអាក្រក់ទាំងឡាយ។ ដូច្នេះហើយ យើងត្រូវតែបំភ្លឺ ឱ្យដូចជា តួពន្លឺនៅក្នុងផ្ទៃមេឃ ដ៏ខ្មៅងងឹតយ៉ាងដូច្នេះដែរ (ភីលីព ២:១៥)។ វិធីតែមួយគត់ ដែលយើងអាចធ្វើបាប គឺបដិសេធការអាក្រក់ (រ៉ូម ១២:២) និងគោរពប្រតិបត្តិព្រះ (ភីលីព ២:១៦)។ ជម្រើសរបស់យើងនឹង បានបង្ហាញថា យើងកំពុងតែរស់នៅដើម្បីព្រះយេស៊ូវ ឬយើងកំពុងតែរស់នៅដើម្បីជីវិតមួយនេះ (ភីលីព ២:១៦; សូមប្រៀបធៀបគម្ពីរកូរិនថូសទី១ ៩:២៤-២៧)។

`តើនៅក្នុងជីវិតរបស់លោកអ្នក មានផ្នែកណាខ្លះ ដែលលោកអ្នកចង់ឱ្យខ្លួនលោកអ្នកបាន «បរិសុទ្ធ» នោះ?`