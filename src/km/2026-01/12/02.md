---
title:  ស្វាមី និងភរិយា
date:   15/03/2026
---

គម្ពីរសញ្ញាថ្មី ក៏បានរួមបញ្ចូលដំបូន្មានល្អៗ សម្រាប់គេហដ្ឋានគ្រីស្ទានផងដែរ (សូមអានគម្ពីរ អេភេសូរ ៥:២១-៦:៩; កូឡុស ៣:១៨-៤:១; ទីតុស ២:១-១០ និងពេត្រុសទី១ ២:១៨-៣:៧)។ ដំបូន្មាន ដែលមានចំណងជើងថា «ច្បាប់នៃគេហដ្ឋាន» ទាំងនេះ មិនត្រឹមតែសំដៅទៅលើមេគ្រួសារប៉ុណ្ណោះទេ។ ប៉ុន្តែ ច្បាប់ទាំងនេះ ក៏បានរួមបញ្ចូលទាំងដំបូន្មាន ដែលបានជួយឱ្យទំនាក់ទំនងនៅក្នុងគ្រួសាររបស់ពួកគេ មានសុភមង្គល និងសុខុមាលភាព។

`សូមអានគម្ពីរកូឡុស ៣:១៨, ១៩។ តើលោកប៉ុលបានផ្តល់ដំបូន្មានយ៉ាងដូចម្តេច នៅក្នុង ខទាំងនេះ? តើគាត់បានបន្ថែមដំបូន្មានអ្វីខ្លះទៀត នៅក្នុងគម្ពីរអេភេសូរ ៥:២២-២៥, ៣៣?`

ស្វាមីជាច្រើន ពេញចិត្តនឹងសម្រង់មតិពីព្រះគម្ពីរ ដែលបានចែងថា៖ «ពួកស្រីៗអើយ ចូរចុះចូលចំពោះប្ដីខ្លួន ដូចជាគួរគប្បីក្នុងព្រះអម្ចាស់» (កូឡុស ៣:១៨)។ ប៉ុន្តែ បុរសទាំងនេះ បានបោះបង់ ផ្នែកចុងក្រោយនៃខនេះ ដែលបានចែងថា «ដូចជាគួរគប្បីក្នុងព្រះអម្ចាស់»។ គម្ពីរសញ្ញាថ្មីមិនមានកន្លែង ណា ដែលបានចែងថា ស្ត្រីត្រូវតែគោរពប្រតិបត្តិស្វាមីគ្រប់រូបនោះទេ។ គម្ពីរសញ្ញាថ្មីក៏មិនបានបង្រៀនថា បុរស គួរតែប្រព្រឹត្តស្ត្រីប្រៀបដូចជាទាសករ ឬធ្វើទៅតាមអ្វីដែលស្វាមីរបស់ពួកគេប្រាថ្នាចង់បាននោះទេ។ នៅត្រង់ ចំណុចនេះ លោកប៉ុលកំពុងតែមានប្រសាសន៍ថា ភរិយាចាំបាច់ត្រូវតែស្មោះត្រង់ចំពោះព្រះមុនគេបង្អស់ បន្ទាប់មក ស្វាមីរបស់នាង។ ស្វាមីមិនត្រូវគ្រប់គ្រងលើបុគ្គលិកលក្ខណៈ នៃភរិយាខ្លួននោះទេ។ ស្វាមី ក៏មិនត្រូវសម្រេចចិត្តថា អ្វីត្រូវ អ្វីខុសសម្រាប់នាងដែរ។

ព្រះយេស៊ូវស្រឡាញ់ក្រុមជំនុំ និងបានលះបង់ជីវិតរបស់ព្រះអង្គ ដើម្បីសង្រ្គោះនាង។ សេចក្តី ស្រឡាញ់របស់ព្រះយេស៊ូវ បានបង្ហាញស្វាមីពីរបៀបដែលពួកគេគួរតែស្រឡាញ់ភរិយារបស់ពួកគេ។ ស្វាមី មិនត្រូវផិតក្បត់ភរិយារបស់ពួកគេនោះទេ។ ពួកគេត្រូវតែលើកតម្កើងពាក្យសម្បថ នៃអាពាហ៍ពិពាហ៍របស់ ពួកគេ។ ពួកគេនឹងត្រូវសម្រេចចិត្តថា ភរិយារបស់ពួកគេ នឹងទទួលបានព្រះពរ។ នៅពេលដែលស្វាមីស្រឡាញ់ភរិយារបស់គាត់ ទៅតាមវិធីនេះ នោះគាត់នឹងជួយឱ្យនាងធ្វើតាមសេចក្តីបង្គាប់របស់ព្រះយេស៊ូវ ដែលថា ចូរគោរពស្វាមី (អេភេសូរ ៥:៣៣)។

នៅក្នុងអាពាហ៍ពិពាហ៍នៃគ្រីស្ទានដែលមានសុខុមាលភាព ស្វាមី និងភរិយានឹងធ្វើរឿងទាំងនេះ រួមគ្នា នៅក្នុងនាមជាដៃគូនឹងគ្នា។ ពួកគេនឹងធ្វើការសម្រេចចិត្ត និងរៀបចំផែនការរួមគ្នានៅក្នុងនាមជាដៃគូ។ មានពេលខ្លះ ពួកគេក៏អាចនឹងរួមបញ្ចូលកូនចៅរបស់ពួកគេ នៅក្នុងផែនការ និងការសន្ទនារបស់ ពួកគេផងដែរ។ ប៉ុន្តែ ឪពុកម្តាយមិនត្រូវឈ្លោះ ឬប្រកែកគ្នា នៅមុខកូនៗរបស់ពួកគេឡើយ។ តើយ៉ាងណា ទៅវិញ បើសិនជាស្វាមី និងភរិយា មិនបានយល់ស្របជាមួយនឹងគ្នានោះ? ចម្លើយគឺព្រះគម្ពីរនឹងប្រាប់យើង នូវអ្វីដែលយើងត្រូវធ្វើ។ ភរិយាត្រូវតែទទួលយកការសម្រេចចិត្តរបស់ស្វាមីនាង ឱ្យតែផែនការរបស់គាត់ មិនប្រឆាំងទាស់នឹងសេចក្តីពិតនៃព្រះគម្ពីរ។ ដំបូន្មាននេះ នឹងនាំសេចក្តីសុខសាន្តមកកាន់គ្រួសារ។ ទន្ទឹម គ្នានេះ ស្វាមីជាច្រើន ក៏អាចនឹកចាំពីគ្រាដែលភរិយារបស់ពួកគេ បានផ្តល់ដំបូន្មានល្អៗដល់ពួកគេផងដែរ។ នៅពេលដែលស្វាមី និងភរិយាបានរួបរួមគ្នាធ្វើការជាក្រុម នោះមានន័យថា អាពាហ៍ពិពាហ៍របស់ពួកគេ ក៏នឹងមានសុភមង្គលផងដែរ។