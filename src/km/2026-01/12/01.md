---
title:  ការស់នៅជាមួយនឹងគ្នា
date:   14/03/2026
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

កូឡុស ៣:១៨, ១៩; សុភាសិត ២២:៦, ១៥; កូឡុស ៣:២២-២៥; កូឡុស ៤:២-៤។

> <p>ខចងចាំ៖</p>
> «ចូរឲ្យពាក្យសំដីរបស់អ្នករាល់គ្នាបានប្រកបដោយព្រះគុណជានិច្ច ទាំងបង់អំបិលផង ដើម្បី ឲ្យដឹងជាបែបយ៉ាងណា ដែលគួរឆ្លើយដល់មនុស្សនីមួយៗ» (កូឡុស ៤:៦)។

នៅពេលដែលមនុស្សយើងបានរស់នៅ និងធ្វើការរួមគ្នា នៅក្នុងទំនាក់ទំនងមួយយ៉ាងស្អិតរមួត នោះពួកគេក៏អាចនឹងមានបញ្ហាជាមួយនឹងគ្នាផងដែរ។ មានពេលខ្លះ ពួកគេអាចនឹងប្រកែកគ្នា ឬមិនស្រប តាមគ្នា។ ម្ល៉ោះហើយ វាជារឿងសំខាន់ណាស់ ដែលមនុស្សគ្រប់គ្នាដែលមានទំនាក់ទំនង ត្រូវតែធ្វើឱ្យ អស់ពីសមត្ថភាពរបស់ពួកគេ ដើម្បីឱ្យពួកគេបានចុះសម្រុងគ្នា។

ជាការពិតណាស់ ទំនាក់ទំនងដ៏ជិតស្និទ្ធបំផុតរបស់យើង គឺជាទំនាក់ទំនងជាមួយនឹងសមាជិក គ្រួសារ។ មានពេលខ្លះ គេហដ្ឋានក៏អាចហៅថាជា «ជំនួញគ្រួសារ» ផងដែរ។ នេះគឺដោយសារតែ មាន កិច្ចការជាច្រើន ដែលស្រដៀងគ្នារវាងការធ្វើជំនួញ និងគេហដ្ឋានរបស់យើង។ សមាជិកគ្រួសារ គួរតែ យល់ស្របគ្នា អំពីផែនការ និងគោលជំនឿ។ មនុស្សគ្រប់គ្នាគួរតែចុះសម្រុងគ្នាទៅវិញទៅមក។ សមាជិក ទាំងអស់នៅក្នុងក្រុមគ្រួសារ គួរតែបំពេញផ្នែករបស់ពួកគេ ដើម្បីឱ្យគេហដ្ឋានរបស់យើង ជោគជ័យ និង ជាកន្លែងសប្បាយរីករាយ។ តើក្រុមជំនុំមានលក្ខណៈដូចម្តេចដែរ? ជាការពិតណាស់ ក្រុមជំនុំគឺជាគ្រួសារ ធំ។ ម្ល៉ោះហើយ ក្រុមជំនុំក៏គួរតែធ្វើតាមក្បួនច្បាប់នៃភាពជោគជ័យ និងភាពសប្បាយរីករាយនេះដែរ។

នៅក្នុងខចងចាំរបស់យើង សម្រាប់សប្តាហ៍នេះ លោកប៉ុលនឹងបង្ហាញយើង នូវក្បួនច្បាប់ សំខាន់ៗ សម្រាប់បែបបទល្អបំផុត ដែលគ្រួសារគ្រីស្ទានអាចធ្វើបាន។ ពោលគឺពួកគេគួរតែធ្វើតាមច្បាប់នៃព្រះគម្ពីរ។ ជាការពិតណាស់ គេហដ្ឋានគ្រីស្ទាន នឹងមានលក្ខណៈខុសគ្នាពីលំនៅឋាននៃសាសន៍ រ៉ូម នៅក្នុងសម័យលោកប៉ុល។ ដូច្នេះហើយ លោកប៉ុលក៏បានបង្ហាញច្បាប់សំខាន់ៗផ្សេងៗទៀត ដើម្បី ជួយដល់ទំនាក់ទំនងរបស់យើង ទាំងក្រៅ និងក្នុងគេហដ្ឋាន។