---
title:  ការធ្វើការរួមគ្នា
date:   17/03/2026
---

`សូមអានគម្ពីរកូឡុស ៣:២២-២៥ និងកូឡុស ៤:១។ តើនៅក្នុងខទាំងនេះ លោកប៉ុលបានផ្តល់ ដំបូន្មានអ្វីខ្លះ ទៅកាន់ទាសករ? តើខទាំងនេះបានបង្រៀនក្បួនច្បាប់សំខាន់ៗអ្វីខ្លះ អំពីការធ្វើការជាមួយ នឹងអ្នកដទៃ?`

សព្វថ្ងៃនេះ មានពេលខ្លះ មនុស្សបានយកប្រធានបទទាសករនេះ មកធ្វើជាលេស ដើម្បីច្រានចោល ផ្នែកមួយចំនួននៅក្នុងព្រះគម្ពីរ។ ប៉ុន្តែ នៅពេលដែលយើងសិក្សាប្រធានបទអំពីទាសករ នៅក្នុងព្រះគម្ពីរ នោះយើងក៏ត្រូវតែពិនិត្យមើលប្រវត្តិសាស្ត្រ ទាំងក្នុងគម្ពីរសញ្ញាចាស់ និងគម្ពីរសញ្ញាថ្មី។ ព្រះគម្ពីរបានបង្រៀន ថា ព្រះបានបង្កើតមនុស្សលោក ឱ្យបានដូចជារូបអង្គទ្រង់។ ព្រះអង្គបានបង្កើតយើងមក ដើម្បីឱ្យយើងមាន សេរីភាព។ នេះហើយជាមូលហេតុ ដែលក្រឹត្យវិន័យរបស់លោកម៉ូសេ បានបង្គាប់ថា សាសន៍អ៊ីស្រាអែល មិនត្រូវធ្វើជាទាសកររហូតនោះទេ (ចោទិយកថា ១៥:១២)។ ជាការពិតណាស់ បុគ្គលម្នាក់មិនអាចក្លាយជា ទាសករ លើសពី៦ឆ្នាំបានឡើយ។ គាត់ត្រូវធ្វើការ ដើម្បីសងប្រាក់ដែលគាត់បានជំពាក់ កុំឱ្យលើសពីរយៈពេល ៦ឆ្នាំ (និក្ខមនំ ២១:២-៦; លេវីវិន័យ ២៥:៣៩-៤៣)។ ទាសភាពនៅក្នុងសម័យគម្ពីរសញ្ញាថ្មី មិនដូចជាពេលទាសភាពនៅក្នុងសម័យទំនើបរបស់យើងឡើយ។ ទាសភាពកាលពីប៉ុន្មានរយឆ្នាំមុន គឺជាអំពើឧក្រិដ្ឋកម្ម ដ៏សាហាវព្រៃផ្សៃ។ នៅក្នុងសម័យគម្ពីរសញ្ញាថ្មី ក្រុមជំនុំចាំបាច់ត្រូវតែធ្វើតាមច្បាប់នៃសាសន៍រ៉ូម។ ច្បាប់នៃ សាសន៍រ៉ូម បានអនុញ្ញាតឱ្យពលរដ្ឋមានទាសករផ្ទាល់ខ្លួន។ ប៉ុន្តែ ច្បាប់នៃសាសន៍រ៉ូម ក៏បានអនុញ្ញាតឱ្យទាសករមានសិទ្ធិជាច្រើនយ៉ាងដែរ។ សិទ្ធិទាំងនេះរួមមានទាំងការអនុញ្ញាត និងអំណាចស្របច្បាប់ នៅក្នុង ការធ្វើរឿងជាច្រើន ដែលពលរដ្ឋធម្មតាបានធ្វើ។ បើសិនជាគ្រីស្ទានបានព្យាយាមបញ្ឈប់ទាសភាព នៅក្នុង អំឡុងនៃសម័យគម្ពីរសញ្ញាថ្មី នោះការខិតខំរបស់ពួកគេ ក៏អាចនឹងបៀតបៀនដល់កិច្ចការ ដែលព្រះបាន ឱ្យពួកគេធ្វើនោះដែរ។

នៅក្នុងនាមជាក្រុមជំនុំ ទាសករត្រូវតែស្មោះត្រង់ចំពោះព្រះមុនគេបង្អស់។ ចៅហ្វាយដែលជា គ្រីស្ទានត្រូវតែយុត្តិធម៌ និងសប្បុរស ចំពោះទាសកររបស់ពួកគេ។ លោកប៉ុលបានប្រាប់ក្រុមចៅហ្វាយថា «ចូរបើកឲ្យដល់អ្នកបំរើរបស់អ្នក តាមត្រឹមត្រូវ ហើយទៀងត្រង់ចុះ ដោយដឹងថា អ្នកក៏មានចៅហ្វាយ១នៅស្ថានសួគ៌ដែរ» (កូឡុស ៤:១)។ លោកប៉ុលក៏បានប្រាប់លោកភីលេម៉ូន ដែលជាសមាជិកនៃក្រុមជំនុំថា កុំឱ្យគាត់ចាត់ទុកលោកអូនេស៊ីម ជាទាសករតទៅទៀត។ ជាការពិតណាស់ លោកអូនេស៊ីមគឺជាទាសករ។ ប៉ុន្តែ គាត់ និងលោកភីលេម៉ូន គឺជាគ្រីស្ទានដូចគ្នា។ ម្ល៉ោះហើយ លោកប៉ុលបានប្រាប់ឱ្យលោកភីលេម៉ូន ស្រឡាញ់លោកអូនេស៊ីម ឱ្យដូចជាប្អូនប្រុសរបស់គាត់យ៉ាងដូច្នោះដែរ (ភីលីម៉ូន ខ១៦)។ តើលោកអ្នក បានដឹងថា នៅក្នុងគម្ពីរសញ្ញាថ្មី និងគម្ពីរសញ្ញាចាស់ រាស្ត្ររបស់ព្រះ ក៏មានឈ្មោះថា អ្នកបម្រើរបស់ព្រះ ដែរឬទេ? (សូមអានគម្ពីរទំនុកតម្កើង ៣៤:២២; លូកា ១៧:១០ និងពេត្រុសទី១ ២:១៦)។ ចំណុចនេះ គួរតែជួយឱ្យយើងនឹកចាំថា យើងត្រូវតែមានចិត្តដែលគ្មានអំនួត។

យើងប្រហែលមិនចូលចិត្ត ឬមិនស្របតាមរឿងរ៉ាវ ដែលបានកើតឡើងនៅក្នុងសម័យព្រះគម្ពីរ។ ឧទាហរណ៍ដូចជារឿងទាសករនេះជាដើម។ ប៉ុន្តែ យើងត្រូវតែទទួលយកនូវអ្វី ដែលព្រះគម្ពីរបានចែង។ ប្រសិនបើយើងមិនបានធ្វើដូច្នេះទេ នោះគោលគំនិតផ្ទាល់ខ្លួនរបស់យើង នឹងសំខាន់ជាងសេចក្តីពិតនៃព្រះគម្ពីរជាមិនខាន។ សូមពិនិត្យមើលរឿងគ្រប់យ៉ាង ដែលព្រះគម្ពីរបានចែងអំពីប្រធានបទណាជាមុនសិន។ បន្ទាប់មក យើងនឹងអាចយល់ដឹងកាន់តែប្រសើរឡើង អំពីអ្វី ដែលព្រះគម្ពីរបានចែងអំពីប្រធានមួយនោះ។