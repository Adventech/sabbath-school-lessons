---
title:  ឪពុកម្តាយ និងកូនៗ
date:   16/03/2026
---

កូនជាផ្នែកសំខាន់មួយ នៅក្នុងគ្រួសារ។ កូនៗត្រូវតែដឹងថា ឪពុកម្តាយរបស់ពួកគេ ស្រឡាញ់ ពួកគេ។ ឪពុកម្តាយក៏ត្រូវតែបង្រៀនពួកគេថា ព្រះស្រឡាញ់ពួកគេដែរ។ ពោលគឺព្រះទ្រង់ចង់ឱ្យពួកគេក្លាយមកជាពលរដ្ឋនៃនគររបស់ព្រះអង្គ នៅឯនគរស្ថានសួគ៌។ ការថ្វាយបង្គំនៅក្នុងគ្រួសារ គឺជារឿងសំខាន់។ គ្រួសារគួរតែថ្វាយបង្គំរួមគ្នា នៅពេលព្រឹក និងពេលល្ងាចជារៀងរាល់ថ្ងៃ។ នៅក្នុងវ័យដំបូង ឪពុកម្តាយ គួរតែបង្រៀនកូនៗ ឱ្យជួយសម្អាតផ្ទះ និងធ្វើការងារផ្ទះផ្សេងៗទៀត។ ប៉ុន្តែ សំខាន់ជាងនេះទៅទៀតនោះ គឺថា កូនៗគួរតែគោរពតាមសេចក្តីបង្គាប់ ដែលព្រះបានមានបន្ទូលតាមរយៈលោកប៉ុលថា៖ «ក្មេងរាល់គ្នាអើយ ចូរស្តាប់បង្គាប់ឪពុកម្តាយ ក្នុងគ្រប់ការទាំងអស់ ដ្បិតព្រះអម្ចាស់ទ្រង់សព្វព្រះហឫទ័យយ៉ាងដូច្នោះឯង» (កូឡុស ៣:២០)។

**សូមអានខគម្ពីរខាងក្រោម។ តើមានច្បាប់សំខាន់អ្វីខ្លះ នៅក្នុងព្រះគម្ពីរ ដែលបានបង្រៀនយើងអំពីការចិញ្ចឹមបីបាច់ ឬការបណ្តុះបណ្តាលកូនៗរបស់យើងនោះ?**

`ម៉ាថាយ ១៩:១៤`

`ចោទិយកថា ៦:៦, ៧`

`សុភាសិត ១:៨, ៩`

ឪពុកម្តាយត្រូវតែបង្ហាញកូនៗរបស់ពួកគេ អំពីរបៀបរស់នៅ។ ពួកគេក៏ត្រូវតែបង្រៀនកូនៗរបស់ពួកគេ អំពីសេចក្តីពិតនៃព្រះគម្ពីរផងដែរ។ នៅពេលដែលឪពុកម្តាយបណ្តុះបណ្តាលកូនៗរបស់ពួកគេ ឱ្យធ្វើតាមព្រះអម្ចាស់ កូនៗនឹងបានជាទីបញ្ចេញពរដល់ក្រុមគ្រួសារ ក្រុមជំនុំ និងសហគមន៍។ លោកប៉ុល បានដាស់តឿនឪពុកម្តាយ មិនឱ្យបង្រៀន និងដាក់ទោសកូនៗរបស់ពួកគេ ដោយកំហឹងនោះឡើយ។ «ឪពុក រាល់គ្នាអើយ កុំឌុកដាន់កូនចៅឡើយ ក្រែងវារសាយចិត្តចេញ» (កូឡុស ៣:២១)។ ដូច្នេះហើយ ឪពុកម្តាយ ត្រូវតែប្រកបដោយក្តីស្រឡាញ់ នៅពេលដែលពួកគេបង្រៀន និងដាក់ទោសកូនៗរបស់ពួកគេ។ ឪពុកមាន ចំណែកយ៉ាងធំ នៅក្នុងភាពជោគជ័យនៃជីវិតខាងឯវិញ្ញាណរបស់កូនៗ ជាងម្តាយទៅទៀត។

ការសិក្សាបានបង្ហាញថា នៅពេលដែលឪពុកម្តាយទាំង២ទៅព្រះវិហារ កូនៗក៏នឹងទៅព្រះវិហារ បន្តទៅទៀតដែរ នៅពេលដែលធំដឹងក្តី។ បើសិនជាឪពុកទៅព្រះវិហារជារៀងរាល់សប្តាហ៍ កូនៗក៏នៅក្នុង ព្រះវិហារ នៅក្នុងនាមជាចាស់ទុំបន្តទៀតដែរ។ ដូច្នេះហើយ ឪពុកគួរតែធ្វើជាអ្នកដឹកនាំខាងឯវិញ្ញាណនៅក្នុងក្រុមគ្រួសាររបស់ពួកគេ ឱ្យបានរឹងមាំតាមដែលពួកគេអាចធ្វើទៅបាន។