---
title:  ការអធិស្ឋានឱ្យគ្នាទៅវិញទៅមក
date:   18/03/2026
---

`សូមអានគម្ពីរកូឡុស ៤:២-៤។ តើខទាំងនេះបានបង្រៀនយើង នូវច្បាប់សំខាន់ៗអ្វីខ្លះ? តើលោកប៉ុលបានសូមឱ្យពួកបណ្តាជនអធិស្ឋាន អំពីរឿងអ្វី?`

ពាក្យសំខាន់បំផុតមួយចំនួន ដែលយើងអាចនិយាយទៅកាន់មនុស្ស ដែលត្រូវការជំនួយនោះ គឺជាពាក្យថា «ខ្ញុំនឹងអធិស្ឋានឱ្យអ្នក»។ ការអធិស្ឋាន គឺជាវិធីសាស្ត្រនៃការសន្ទនា និងការផ្សារភ្ជាប់ រវាង ស្ថានសួគ៌ ជាមួយនឹងយើង។ «ការប្រទានរបស់ដែលយើងបានទូលសូម គឺជាផ្នែកមួយនៃផែនការរបស់ ព្រះ។ ព្រះអង្គបានប្រទានរបស់ទាំងនេះដល់យើង ដើម្បីឆ្លើយតបទៅនឹងការអធិស្ឋានរបស់យើង ដែល មានពេញដោយក្តីជំនឿ។ ព្រះអង្គនឹងប្រទានរបស់ទាំងនេះដល់យើង ដោយសារតែយើងទូលសូមទ្រង់។ បើសិនជាយើងមិនបានទូលសូមព្រះអង្គទេ នោះយើងនឹងមិនអាចទទួលបានរបស់ទាំងនេះឡើយ»។ ដកស្រង់ ពី Ellen G. White, The Great Controversy, page 525, adapted។

សូមកត់ចំណាំពាក្យពេចន៍ ដែលលោកប៉ុលប្រើ ដើម្បីពិពណ៌នាអំពីការអធិស្ឋានយ៉ាងដូច្នេះថា៖ «ចូរព្យាយាមក្នុងសេចក្ដីអធិស្ឋាន ទាំងចាំយាមក្នុងសេចក្ដីនោះឯង ដោយពាក្យអរព្រះគុណ» (កូឡុស ៤:២)។ នៅក្នុងខគម្ពីរផ្សេងៗទៀត លោកប៉ុលក៏បានប្រាប់យើង ឱ្យអធិស្ឋាន «ខ្ជាប់ខ្ជួន» (អេភេសូរ ៦:១៨) និង «ឥតឈប់ឈរ» ផងដែរ (ថែស្សាឡូនីចទី១ ៥:១៧)។ «ព្រះវិញ្ញាណទ្រង់ក៏ជួយសេចក្ដីកម្សោយរបស់យើងបែបដូច្នោះដែរ ដ្បិតយើងមិនដឹងជាគួរអធិស្ឋានសូមអ្វីទេ តែព្រះវិញ្ញាណទ្រង់ជួយអង្វរជំនួស យើង ដោយដំងូរដែលរកថ្លែងពុំបានវិញ» (រ៉ូម ៨:២៦)។

`សូមអានគម្ពីរកូឡុស ៤:៣ ម្តងទៀត។ នៅក្នុងខនេះ លោកប៉ុលបានមានប្រសាសន៍ថា សូម «អធិស្ឋានឲ្យយើងខ្ញុំផង ដើម្បីឲ្យព្រះបានបើកទ្វារឲ្យយើងខ្ញុំផ្សាយព្រះបន្ទូល ជាសេចក្ដីអាថ៌កំបាំងនៃព្រះគ្រីស្ទ ដែលខ្ញុំជាប់ចំណង ដោយព្រោះព្រះបន្ទូលនោះឯង»។ តើលោកអ្នកគិតថា ព្រះនឹងបើកទ្វារអ្វី ដើម្បីឱ្យលោកអ្នកបានចែករំលែកជំនឿរបស់លោកអ្នកនោះ?`

លោកប៉ុលក៏បានអធិស្ឋានទូលសូមព្រះ ដើម្បីឱ្យគាត់បាននិយាយនូវពាក្យសម្តីត្រឹមត្រូវផងដែរ។ មានពេលខ្លះ នៅពេលដែលយើងអាចសំបុត្ររបស់លោកប៉ុល នោះយើងអាចនឹងគិតថា លោក ប៉ុលមិនបានសង្ស័យ ឬព្រួយបារម្ភអំពីអ្វី ដែលគាត់ត្រូវនិយាយនោះទេ។ ប៉ុន្តែ នៅត្រង់ចំណុចនេះ លោក ប៉ុលបានអំពាវនាវឱ្យព្រះជួយដល់គាត់ ដើម្បីចែកចាយដំណឹងល្អអំពីព្រះយេស៊ូវ ដើម្បីឱ្យមនុស្សគ្រប់គ្នាបានយល់ដឹង (កូឡុស ៤:៤)។ លោកប៉ុលបានយល់ឃើញថា ការអធិប្បាយសារទៅកាន់អ្នកដឹកនាំ ដ៏មានឥទ្ធិពលបំផុត នៅក្នុងប្រទេសរ៉ូម រួមទាំងសមាជិកនៅក្នុងដំណាក់របស់ស្តេច គឺជារឿងសំខាន់បំផុត។

«យើងមិនចាំបាច់លុតជង្គង់អធិស្ឋានរាល់ពេលនោះទេ។ ចូរបង្កើតទម្លាប់នៃការសន្ទនា ជាមួយ នឹងព្រះអង្គសង្គ្រោះ នៅពេលដែលលោកអ្នកនៅតែម្នាក់ឯង នៅពេលដែលលោកអ្នកធ្វើដំណើរ និងនៅពេល ដែលលោកអ្នកជាប់រវល់ ធ្វើការងារផ្ទះ និងការងារប្រចាំថ្ងៃ។ ចូរអធិស្ឋានសុំជំនួយនៅក្នុងចិត្តរបស់លោកអ្នក យ៉ាងស្ងៀមស្ងាត់។ ចូរអធិស្ឋានបែបនេះ គ្រប់ពេលវេលា។ ចូរអធិស្ឋានសូមកម្លាំង និងចំណេះដឹង។ ចូរឱ្យ ដង្ហើមចេញចូលរបស់លោកអ្នក បានដូចជាការអធិស្ឋាននេះចុះ»។ ដកស្រង់ពី Ellen G. White, The Ministry of Healing, pages 510, 511, adapted។