---
title:  ចូរប្រុងប្រយ័ត្នអំពីការរស់នៅរបស់លោកអ្នក
date:   19/03/2026
---

តើអ្វីទៅជាសេចក្តីពិតសំខាន់បំផុត នៅក្នុងព្រះគម្ពីរ ដែលយើងអាចដឹងបាននៅក្នុងនាមជាគ្រីស្ទាននោះ? ជាការពិតណាស់ ព្រះគ្រីស្ទយេស៊ូវនៅក្នុងព្រះគម្ពីរ បានសុគតជំនួសអំពើបាបរបស់យើង។ ព្រះអង្គក៏បានប្រទានកម្លាំងដល់យើង ដើម្បីឱ្យយើងបានឈ្នះសង្គ្រាមទាស់នឹងអំពើបាបផងដែរ។ នៅពេល ដែលយើងជឿទៅលើព្រះយេស៊ូវ នោះយើងក៏ទទួលបានជីវិតអស់កល្បដែរ។ យើងមិនអាចដឹងសេចក្តី ពិតនៃព្រះគម្ពីរនេះ ដោយខ្លួនយើងផ្ទាល់បានឡើយ។ ដូច្នេះហើយ ព្រះទ្រង់ចាំបាច់ត្រូវតែប្រាប់យើង អំពី សេចក្តីពិតនៃព្រះគម្ពីរ។ ព្រះអង្គបានបង្ហាញសេចក្តីពិតនេះដល់យើង តាមរយៈព្រះគម្ពីរដែលជាព្រះបន្ទូល របស់ព្រះ និងតាមរយៈព្រះយេស៊ូវ ដែលជាព្រះរាជបុត្រាផងដែរ។

យើងបានដឹងច្រើន អំពីសេចក្តីពិត ចំណេះដឹង និងប្រាជ្ញា ដោយសារតែព្រះបានបង្ហាញសេចក្តី ទាំងនេះ នៅក្នុងព្រះគម្ពីរដែលជាព្រះបន្ទូលរបស់ព្រះអង្គ។ ព្រះទ្រង់បានប្រទានចំណេះដឹង និងប្រាជ្ញា ជាច្រើនដល់យើង។ ព្រះក៏មានបំណងចង់ឱ្យការរស់នៅរបស់យើង បង្ហាញថា យើងមានពេញទៅដោយ ចំណេះដឹង និងប្រាជ្ញាបែបនេះ។

`សូមអានគម្ពីរកូឡុស ៤:៥, ៦ បន្ទាប់មក សូមឆ្លើយសំណួរខាងក្រោមនេះ។ តើលោកប៉ុល បានប្រាប់យើងថា ពេលណាខ្លះ ដែលយើងត្រូវតែប្រុងប្រយ័ត្នប្រកបដោយភាពឈ្លាសវៃនោះ? តើហេតុអ្វី បានជាលោកអ្នកគិតថា ពេលទាំងនោះ ជាពេលដែលត្រូវប្រុងប្រយ័ត្ន?`

គួរឱ្យសោកស្តាយណាស់ នៅក្នុងនាមជាគ្រីស្ទាន មានពេលខ្លះ យើងមិនមែនជាគ្រីស្ទានពេញខ្នាត នោះទេ។ លោកប៉ុលបានមានប្រសាសន៍ថា សាសន៍អ៊ីស្រាអែលបានធ្វើឱ្យសាសន៍ដទៃប្រមាថព្រះ ដោយសារ តែអាកប្បកិរិយាមិនល្អរបស់ពួកគេ យ៉ាងដូច្នេះថា៖ «ពួកសាសន៍ដទៃ គេប្រមាថដល់ព្រះនាមព្រះ ដោយ ព្រោះតែអ្នករាល់គ្នា» (រ៉ូម ២:២៤)។ អាកប្បកិរិយាររបស់យើង មានសារៈសំខាន់ណាស់។ ដូច្នេះហើយ យើងគួរតែបង្ហាញសេចក្តីសប្បុរសទៅកាន់អ្នកដទៃ រួមទាំងមនុស្សដែលមិនជឿព្រះយេស៊ូវផងដែរ (សូម អានគម្ពីរទីតុស ២:៥ និងពេត្រុសទី២ ២:២)។ គេហដ្ឋានគ្រីស្ទាន អាចជួយឱ្យអ្នកដទៃមើលឃើញព្រះយេស៊ូវ នៅក្នុងយើង។ ប៉ុន្តែ ទន្ទឹមគ្នានេះ យើងក៏ត្រូវតែអត់ធ្មត់ និងសប្បុរស នៅពេលដែលមនុស្សដទៃទៀត បានធ្វើ ឱ្យយើងខឹង។ បន្ទាប់មក ពួកគេនឹងមើលឃើញថា ជំនឿរបស់ពួកគេ គឺជាជំនឿពិតប្រាកដ។

នៅក្នុងគម្ពីរកូឡុស ៤:៦ លោកប៉ុលបានពិពណ៌នាអំពីពាក្យសម្តី ដែលយើងត្រូវនិយាយ តាម បែបនេះថា៖ «ចូរឲ្យពាក្យសំដីរបស់អ្នករាល់គ្នាបានប្រកបដោយព្រះគុណជានិច្ច ទាំងបង់អំបិលផង ដើម្បី ឲ្យដឹងជាបែបយ៉ាងណា ដែលគួរឆ្លើយដល់មនុស្សនីមួយៗ» (កូឡុស ៤:៦)។ ដំបូន្មានដែលលោកប៉ុលបានមានប្រសាសន៍មកកាន់យើងនៅក្នុងខនេះគឺថា ពាក្យសម្តីរបស់យើង បានចែកចេញជា៣ផ្នែក។ ផ្នែក ទី១ ពាក្យសម្តីរបស់យើង ត្រូវតែលើសពីសម្តីផ្អែមល្ហែម ពោលគឺត្រូវមានពេញទៅដោយក្តីស្រឡាញ់របស់ ព្រះ។

ផ្នែកទី២ យើងគួរតែនិយាយនូវពាក្យសម្តីណា ដែលជួយដល់អ្នកដទៃ។

ផ្នែកទី៣ យើងត្រូវការជំនួយពីព្រះវិញ្ញាណបរិសុទ្ធ ដើម្បីឱ្យយើងបានដឹងនូវអ្វី ដែលត្រូវនិយាយ។ មានតែព្រះវិញ្ញាណបរិសុទ្ធប៉ុណ្ណោះ ដែលអាចប្រទានពាក្យត្រឹមត្រូវដល់យើង ដើម្បីឱ្យយើងនិយាយចំពេល ដែលគួរនិយាយ។ ព្រះវិញ្ញាណបរិសុទ្ធក៏បានជួយឱ្យចិត្ត និងគំនិតរបស់មនុស្សគ្រប់គ្នា បានត្រៀមជាស្រេច ដើម្បីនឹងស្តាប់សារដែលយើងត្រូវចែករំលែកជាមួយនឹងពួកគេ។

`សូមគិតអំពីពាក្យសម្តី និងសកម្មភាពរបស់លោកអ្នក។ តើពាក្យសម្តី និងសកម្មភាពរបស់លោកអ្នក បានបង្ហាញសារយ៉ាងដូចម្តេច អំពីជំនឿរបស់លោកអ្នកចំពោះព្រះយេស៊ូវនោះ?`