---
title:  ការរស់នៅក្នុងជីវិតថ្មី
date:   12/03/2026
---

លោកប៉ុលមានបំណងចង់ឱ្យក្រុមជំនុំ ទទួលបានសេចក្តីសុខសាន្ត និងភាពចុះសម្រុងគ្នា (កូឡុស ជំពូក៣)។ យើងក៏បានមើលឃើញសេចក្តីសុខសាន្តរបស់ព្រះផងដែរ (សូមអានមេរៀនទី៧)។ សេចក្តី សុខសាន្តរបស់ព្រះយេស៊ូវ សំដៅទៅលើការគ្រប់គ្រងចិត្តរបស់យើងនេះឯង។ ហើយការគ្រប់គ្រងចិត្ត នេះទៀតសោត អាចកើតឡើងបាន លុះត្រាតែព្រះយេស៊ូវបានគ្រប់គ្រងជីវិតរបស់យើងជាមុនសិន។

`តើអ្វីខ្លះ ដែលបានអនុញ្ញាតឱ្យព្រះយេស៊ូវគ្រប់គ្រងចិត្តរបស់យើង? តើតន្ត្រីមានសារៈសំខាន់អ្វី ដល់ជីវិតថ្មីរបស់យើងនៅក្នុងព្រះយេស៊ូវនោះ? សម្រាប់ចម្លើយ សូមអានគម្ពីរកូឡុស ៣:១៦, ១៧។`

លោកប៉ុលបានមានប្រសាសន៍ថា «ចូរឲ្យព្រះបន្ទូលនៃព្រះគ្រីស្ទ បានសណ្ឋិតនៅក្នុងអ្នករាល់គ្នា» ចុះ (កូឡុស ៣:១៦)។ ជាការពិតណាស់ ព្រះយេស៊ូវទ្រង់មានបំណងចង់គង់នៅក្នុងចិត្តរបស់យើង។ ការនេះ បានកើតឡើង នៅពេលដែលយើងអានព្រះគម្ពីរ ដើម្បីសិក្សាអំពីចំណេះដឹងរបស់ព្រះ។ ម្ល៉ោះហើយ តន្ត្រី មានផ្នែកសំខាន់មួយ នៅក្នុងការជួយឱ្យយើងរៀនអំពីព្រះ (កូឡុស ៣:១៦)។

ប៉ុន្តែ មិនមែនតន្ត្រីគ្រប់ភេទនោះទេ។ លោកប៉ុលបានប្រើពាក្យពេចន៍ យ៉ាងប្រុងប្រយ័ត្នបំផុត នៅត្រង់ចំណុចនេះ និងនៅក្នុងគម្ពីរអេភេសូរ ៥:១៩ ដើម្បីពិពណ៌នាអំពីតន្ត្រី។ យើងគួរតែ «ទូន្មានគ្នា ដោយនូវទំនុកតម្កើង ទំនុកបរិសុទ្ធ នឹងចម្រៀងខាងឯវិញ្ញាណ ទាំងច្រៀងក្នុងចិត្តថ្វាយព្រះ ដោយព្រះគុណ» (កូឡុស ៣:១៦; សូមអានគម្ពីរអេភេសូរ ៥:១៩ ផងដែរ)។ បទចម្រៀងទាំងនេះ គឺជាតន្ត្រីដែលព្រះទ្រង់ ទទួលយក។

គម្ពីរទំនុកតម្កើង គឺជាចម្រៀង ឬជាកំណាព្យ។ នៅក្នុងគម្ពីរសញ្ញាចាស់ គម្ពីរទំនុកតម្កើងគឺជា ឈ្មោះនៃកម្រងចម្រៀង និងកំណាព្យ។ ទំនុកតម្កើង ក៏អាចសំដៅទៅលើកម្រងចម្រៀង នៅក្នុងគម្ពីរសញ្ញាថ្មី ដែលគ្រីស្ទានបានច្រៀងផងដែរ។ ចម្រៀងខាងឯវិញ្ញាណ អាចជាចម្រៀងនៃការសរសើរតម្កើង អំពីជីវិត ខាងឯវិញ្ញាណ ឬជាជីវិតនៅក្នុងក្រុមជំនុំ។ ទំនុកនៃចម្រៀង បានបង្រៀនយើងនូវសេចក្តីពិតនៃព្រះគម្ពីរ។ ចម្រៀងទាំងនេះ បានបង្រៀនមនុស្សលោកថា ពួកគេត្រូវរស់នៅបែបណា នៅក្នុងនាមជាគ្រីស្ទាន។ ទំនុកតម្កើងទាំងនេះ ត្រូវបានកត់ត្រាកាលពីប៉ុន្មានរយឆ្នាំមុន។ ទំនុកតម្កើងទាំងនេះ មានបង្កប់សារនៃ ក្តីសង្ឃឹមយ៉ាងមានឥទ្ធិពល។ ចម្រៀងទាំងនេះ បានជួយលើកទឹកចិត្ត។

ជាការពិតណាស់ តន្ត្រីមានឥទ្ធិពលណាស់។ នៅពេលដែលលោកដាវីឌលេងពិណរបស់គាត់ នោះស្តេចសុលក៏មានអារម្មណ៍ល្អប្រសើរដែរ (សាំយូអែលទី១ ១៦:២៣)។ ការសិក្សាបានបង្ហាញថា តន្ត្រី មួយចំនួន អាចជាតន្ត្រីព្យាបាលយ៉ាងមានប្រសិទ្ធភាព។ តន្ត្រីអាចជួយឱ្យយើង មានអារម្មណ៍សុខសាន្ត។ តន្ត្រីក៏អាចជួយឱ្យខួរក្បាល គិតគូរច្បាស់លាស់បន្ថែមទៀតដែរ។ តន្ត្រីក៏អាចជួយឱ្យយើងសម្រាកដែរ ដើម្បីដកហូតនូវការឈឺចាប់។ តន្ត្រីក៏អាចជួយដល់ទំនាក់ទំនងដែលយើងមាន ជាមួយនឹងអ្នកដទៃផងដែរ។

តន្ត្រីអាចជាឧបករណ៍ល្អ ឬជាឧបករណ៍អាក្រក់។ ប៉ុន្តែ យើងទាំងអស់គ្នាអាចយល់ស្របថា តន្ត្រី អាចផ្លាស់ប្តូរគោលគំនិត និងអារម្មណ៍របស់យើង។ តន្ត្រីដែលមានភ្លេងត្រឹមត្រូវ អាចនឹងជួយឱ្យយើង នៅជាប់ជាមួយនឹងព្រះ។

`«ការអ្វីក៏ដោយដែលអ្នករាល់គ្នាធ្វើ ទោះជាពាក្យសម្ដី ឬការប្រព្រឹត្តក៏ដោយ ចូរធ្វើទាំងអស់ក្នុងព្រះនាមព្រះអម្ចាស់យេស៊ូវ» (កូឡុស ៣:១៧, គកស១៦ )។ តើលោកអ្នកបានធ្វើកិច្ចការនេះយ៉ាងដូចម្តេច នៅក្នុងជីវិតរបស់យើងនៅពេលឥឡូវនេះ? បើសិនជាមិនបានធ្វើកិច្ចការនេះ តើលោកអ្នកអាច ផ្លាស់ប្តូរដោយរបៀបណា? តើលោកអ្នកត្រូវតែឈប់ធ្វើរឿងអ្វីខ្លះ នៅក្នុងពេលឥឡូវនេះ បើសិនជាលោកអ្នក មិនអាចធ្វើកិច្ចការនេះ នៅក្នុងព្រះនាមរបស់ព្រះអម្ចាស់នោះ?`