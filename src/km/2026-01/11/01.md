---
title:  ការរស់នៅជាមួយនឹងព្រះយេស៊ូវ
date:   07/03/2026
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

កូឡុស ៣:១-៤; កូឡុស ៣:៥, ៦; កូឡុស ៣:៦-១១; កូឡុស ៣:១២-១៤។

> <p>ខចងចាំ៖</p>
> «ចូរបន្ថែមទាំងសេចក្ដីស្រឡាញ់ថែមទៀត ជាចំណងនៃសេចក្ដីគ្រប់លក្ខណ៍» (កូឡុស ៣:១៤)។

តើលោកធ្លាប់បានឮពាក្យស្លោកមួយ ដែលបានពោលថា «កុំឱ្យប្រាថ្នាចង់បានរបស់របរ នៅឯ នគរស្ថានសួគ៌ខ្លាំងពេក បើសិនជាលោកអ្នកធ្វើដូច្នេះ នោះលោកអ្នកនឹងមិនមានប្រយោជន៍ ដល់មនុស្ស គ្រប់គ្នានៅលើផែនដីនេះ»? ជាការពិតណាស់ ពាក្យស្លោកនេះ បានបង្ហាញសេចក្តីពិត មួយចំនួន។ ប៉ុន្តែ លោកប៉ុលបានបង្រៀនយើង នូវគោលគំនិតមួយនៅក្នុងបទគម្ពីរកូឡុស ជំពូក៣ ដែលសំខាន់ដូចគ្នា នេះដែរគឺថា៖ បើសិនជាយើងចង់បានរបស់របរពីជីវិតនេះខ្លាំងពេក នោះយើងនឹងមិនមានប្រយោជន៍ ចំពោះព្រះអម្ចាស់នោះឡើយ។

លោកប៉ុលបានបង្រៀនយើង នូវក្បួនច្បាប់សំខាន់ៗ សម្រាប់ការរស់នៅជាក់ស្តែងប្រចាំថ្ងៃ។ ក្បួនច្បាប់ទាំងនេះ មានប្រភពចេញមកពីនគរស្ថានសួគ៌។ មានតែអ្នកដែលបានរស់ពីស្លាប់ឡើងវិញ ជាមួយនឹងព្រះយេស៊ូវប៉ុណ្ណោះ ដែលអាចយល់ពីក្បួនច្បាប់ទាំងនេះ (កូឡុស ៣:១)។ ដូច្នេះហើយ ដំបូន្មានរបស់លោកប៉ុល នឹងជួយឱ្យទំនាក់ទំនងទាំងអស់របស់យើង បានប្រសើរឡើង ដែលមិនមែន ត្រឹមតែជាទំនាក់ទំនងនៅក្នុងក្រុមជំនុំប៉ុណ្ណោះទេ។

ព្រះយេស៊ូវបានមានបន្ទូលថា «ប៉ុន្តែ ខ្ញុំប្រាប់ថា ត្រូវស្រឡាញ់ពួកខ្មាំងសត្រូវ ត្រូវឲ្យពរដល់ អ្នកណាដែលប្រទេចផ្តាសា ត្រូវប្រព្រឹត្តល្អនឹងអ្នកណាដែលស្អប់អ្នករាល់គ្នា ហើយត្រូវអធិស្ឋានឲ្យអ្នកណាដែលធ្វើទុក្ខបៀតបៀនដល់អ្នករាល់គ្នាវិញ ដើម្បីឲ្យបានធ្វើជាកូនរបស់ព្រះវរបិតានៃអ្នករាល់គ្នា ដែលគង់នៅស្ថានសួគ៌ ព្រោះទ្រង់ធ្វើឲ្យថ្ងៃរបស់ទ្រង់រះឡើង បំភ្លឺទាំងមនុស្សអាក្រក់នឹងមនុស្សល្អ ហើយទ្រង់ បង្អុរឲ្យភ្លៀងធ្លាក់មក លើទាំងមនុស្សសុចរិត នឹងមនុស្សទុច្ចរិតផង» (ម៉ាថាយ ៥:៤៤, ៤៥)។

ចូរស្រឡាញ់ខ្មាំងសត្រូវរបស់យើង? តើចំណុចនេះ ពិបាកនឹងធ្វើដែរឬទេ? ជាការពិតណាស់ ចំណុចនេះ មនុស្សលោកដូចជាយើង ពិបាកនឹងអនុវត្តខ្លាំងណាស់។ ដូច្នេះហើយ យើងចាំបាច់ត្រូវតែស្លាប់ខាងឯសាច់ឈាមជាមុនសិន ទើបយើងអាចរស់នៅដើម្បីព្រះយ៉ាងពិតប្រាកដ។ យើងត្រូវគិតអំពី នគរស្ថានសួគ៌ឱ្យកាន់តែខ្លាំងឡើង។ នៅពេលនោះ ព្រះវរបិតារបស់យើង ដែលគង់នៅឯនគរស្ថានសួគ៌ អាចនឹងប្រើយើងឱ្យធ្វើការល្អ នៅលើផែនដីនេះ។

សប្តាហ៍នេះ យើងនឹងសិក្សាអំពីការរស់នៅជាមួយនឹងព្រះយេស៊ូវ អាចនឹងធ្វើឱ្យរឿងទាំងអស់ បានល្អប្រសើរឡើង នៅពេលបច្ចុប្បន្ននេះ និងនៅពេលអនាគត។