---
title:  ការប្រាថ្នារបស់របរ ដែលនៅឯនគរស្ថានសួគ៌
date:   08/03/2026
---

`តើលោកប៉ុលបានទូន្មានថា យើងត្រូវការរបស់អ្វីខ្លះ នៅក្នុងនាមជាគ្រីស្ទាននោះ? តើការ ធ្វើរឿងទាំងនេះ បានជួយឱ្យលោកអ្នកចង់បានរបស់របរនៅឯនគរស្ថានសួគ៌ កាន់តែខ្លាំងឡើងៗដោយ របៀបណា? តើលោកអ្នកគិតថា ហេតុអ្វីបានជាលោកប៉ុលបានមានប្រសាសន៍យ៉ាងដូច្នេះ? សម្រាប់ចម្លើយ សូមអានគម្ពីរកូឡុស ៣:១-៤។`

នៅក្នុងបទគម្ពីរកូឡុស ជំពូក៣ លោកប៉ុលបានពិពណ៌នាអំពីរបស់របរ នៅឯនគរស្ថានសួគ៌ យ៉ាងដូច្នេះថា៖ «ដូច្នេះ បើសិនជាអ្នករាល់គ្នាបានរស់ឡើងវិញ ជាមួយនឹងព្រះគ្រីស្ទ នោះចូរស្វែងរកអស់ទាំងសេចក្ដី ដែលនៅស្ថានលើវិញ ជាស្ថានដែលព្រះគ្រីស្ទគង់ខាងស្តាំនៃព្រះ ចូរផ្ចង់ចិត្តទៅឯសេចក្ដី ទាំងអស់ដែលនៅខាងលើ កុំឲ្យផ្ចង់ទៅឯសេចក្ដីទាំងប៉ុន្មាន ដែលនៅផែនដីឡើយ ដ្បិតអ្នករាល់គ្នាបានស្លាប់ហើយ ជីវិតអ្នករាល់គ្នាក៏លាក់ទុកក្នុងព្រះ ជាមួយនឹងព្រះគ្រីស្ទ កាលណាព្រះគ្រីស្ទដ៏ជាជីវិតនៃយើង បានលេចមក នោះអ្នករាល់គ្នានឹងលេចមកក្នុងសិរីល្អ ជាមួយនឹងទ្រង់ដែរ» (កូឡុស ៣:១-៤)។

យើងមិនអាចបកស្រាយនូវរឿងជាច្រើន ដែលកើតមានឡើងនៅក្នុងជីវិតគ្រីស្ទាន។ តើគ្រីស្ទាន អាច «ស្លាប់» និង អាច «រស់ឡើងវិញ» ដោយមានជីវិតថ្មីនៅក្នុងព្រះយេស៊ូវដោយរបៀបណា? តើការ ផ្លាស់ប្តូរនេះបានកើតឡើងយ៉ាងដូចម្តេចទៅបាន នៅពេលដែលពួកគេនៅតែជាមនុស្សដូចពីមុន ដែល មិនមានបទពិសោធន៍នៃការស្លាប់ និងរស់ឡើងវិញពិតប្រាកដនោះ? បើសិនជាគ្មានជំនួយពីព្រះវិញ្ញាណ បរិសុទ្ធទេ នោះយើងនឹងពិបាកយល់សេចក្តីពិតនៃព្រះគម្ពីរ ឬពិបាកនឹងមានបទពិសោធន៍ខាងឯវិញ្ញាណ បានឡើយ។ ប៉ុន្តែ បើសិនជាយើងទទួលយកសេចក្តីសន្យារបស់ព្រះអំពីជីវិតថ្មី នោះយើងក៏នឹងបានយល់ នូវអត្ថន័យនៃការរស់ឡើងវិញជាមួយនឹងព្រះយេស៊ូវ ដូចដែលទំនុកតម្កើងបានថ្លែង «អ្នកបានសួរខ្ញុំថា តើខ្ញុំបានដឹងថា ទ្រង់មានព្រះជន្មរស់ដោយរបៀបណា? ចម្លើយគឺទ្រង់បានរស់នៅក្នុងចិត្តរបស់ខ្ញុំ»។

លោកប៉ុលបានប្រគល់សេចក្តីបង្គាប់នៅក្នុងគម្ពីរកូឡុស ៣:១-៤ ដោយសារតែមូលហេតុសំខាន់ មួយ ដ្បិតគាត់បានដឹងថាជីវិតខាងឯវិញ្ញាណរបស់យើង ត្រូវតែស្អាងជារៀងរាល់ថ្ងៃ (សូមអានគម្ពីរកូរិនថូស ទី២ ៤:១៦)។ ជាការពិតណាស់ យើងអាចធ្វើបាបម្តងទៀត ហើយបាត់បង់ទៅ ពីព្រោះនៅក្នុងជីវិតនេះ យើងមិនដែលមានសុវត្ថិភាពពីបាបនោះឡើយ។

ដូច្នេះហើយ យើងត្រូវតែសម្រេចចិត្ត «ស្វែងរកអស់ទាំងសេចក្ដី ដែលនៅស្ថានលើវិញ» (កូឡុស ៣:១)។ «ដ្បិតអ្នករាល់គ្នាបានស្លាប់ហើយ ជីវិតអ្នករាល់គ្នាក៏លាក់ទុកក្នុងព្រះ ជាមួយនឹងព្រះគ្រីស្ទ» (កូឡុស ៣:៣)។ ប៉ុន្តែ អ្នកដទៃនឹងបានដឹងថា យើងជាគ្រីស្ទាន ដោយសារតែយើងបានបង្ហាញថា សេចក្តីស្រឡាញ់ របស់ព្រះ បានរស់នៅក្នុងចិត្តរបស់យើង។

`តើរវាងជីវិតនៅលើផែនដីនេះ និងជីវិតនៅឯនគរស្ថានសួគ៌ តើលោកអ្នកគិតអំពីជីវិតមួយណា ជាងគេ? បើសិនជាលោកអ្នកឆ្លើយថា ជីវិតនៅលើផែនដីនេះ តើលោកអ្នកអាចផ្លាស់ប្តូរគោលគំនិតនេះដោយរបៀបណា?`