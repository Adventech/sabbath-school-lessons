---
title:  ចំណេះដឹងពិតប្រាកដរបស់ព្រះយេស៊ូវ
date:   10/03/2026
---

`សូមអានគម្ពីរកូឡុស ៣:៦-១១។ តើអ្វីទៅ ជាសាររបស់ប៉ុលនៅក្នុងខទាំងនេះ?`

ព្រះបន្ទូលនៅក្នុងគម្ពីរកូឡុស ៣:៨ បានពិពណ៌នាអំពីឱកាសដ៏ធំ នៅក្នុងការចាកចេញពីសេចក្តី ស្លាប់ មកកាន់ជីវិត។ «ចូរសម្លាប់និស្ស័យសាច់ឈាមរបស់អ្នករាល់គ្នា» (កូឡុស ៣:៥)។ «តែឥឡូវនេះ ចូរឲ្យអ្នករាល់គ្នាលះអស់ទាំងអំពើនោះ គឺសេចក្ដីកំហឹង គ្នាន់ក្នាញ់ គម្រក់ ប្រមាថ នឹងពាក្យអពមង្គល ចេញពីមាត់ចោលទៅ» (កូឡុស ៣:៨)។

មិនមែនកំហឹងទាំងអស់ សុទ្ធតែអាក្រក់នោះទេ ដ្បិតព្រះ និងព្រះយេស៊ូវ ក៏បានខ្ញាល់នឹងអំពើបាប ដែរ (ម៉ាកុស ៣:៥; វិវរណៈ ៦:១៦)។ សេចក្តីខ្ញាល់របស់ព្រះ គឺបរិសុទ្ធ។ ប៉ុន្តែ ដោយសារតែយើងជា មនុស្សលោក នោះព្រះគម្ពីរបានដាស់តឿនយើងថា «ចូរខឹងចុះ តែកុំឲ្យធ្វើបាបឡើយ កុំឲ្យសេចក្ដីកំហឹង របស់អ្នកនៅដរាបដល់ថ្ងៃលិចឡើយ» (អេភេសូរ ៤:២៦)។ នេះហើយជាមូលហេតុដែលលោកយ៉ាកុបបានមានប្រសាសន៍ថា «ដូច្នេះ បងប្អូនស្ងួនភ្ងាអើយ ចូរឲ្យគ្រប់គ្នាបានឆាប់នឹងស្តាប់ ក្រនឹងនិយាយ ហើយ យឺតនឹងខឹងដែរ ដ្បិតសេចក្ដីកំហឹងរបស់មនុស្ស មិនដែលសម្រេចតាមសេចក្ដីសុចរិតរបស់ព្រះទេ» (យ៉ាកុប ១:១៩, ២០)។ យើងបានចាកចេញពីជីវិតចាស់ នៃអំពើបាបរបស់យើង (កូឡុស ៣:៩)។ ដូច្នេះហើយ យើងមិនត្រូវកុហកគ្នាទៅវិញទៅមកឡើយ (សូមប្រៀបធៀបជាមួយនឹងគម្ពីរលេវីវិន័យ ១៩:១១, ១៨)។

`លោកប៉ុលបានពិពណ៌នាអំពីជីវិតចាស់របស់យើង។ តើជីវិតចាស់របស់យើង សំដៅទៅលើអ្វី? តើជីវិតចាស់នេះ មានសភាពខុសគ្នាបែបណាពីជីវិតថ្មី? សម្រាប់ចម្លើយ សូមអានគម្ពីររ៉ូម ៦:៦ និងអេភេសូរ ៤:២២-២៤។`

នៅពេលដែលយើងស្លាប់ខាងឯសាច់ឈាម នោះមានន័យថា ព្រះទ្រង់បានប្រទានជីវិតថ្មីដល់ យើងហើយ។ ព្រះអង្គបាន «ចារឹក» បញ្ញត្តិរបស់ទ្រង់ នៅក្នុងចិត្តរបស់យើង។ ការចារឹកបញ្ញត្តិនេះ ក៏ប្រៀប ដូចជាការនិយាយថា ព្រះបានដាក់សេចក្តីស្រឡាញ់ ចំពោះបញ្ញត្តិរបស់ព្រះអង្គនៅក្នុងចិត្តរបស់យើង (កូរិនថូសទី២ ៣:៤-១៨)។ ហើយទ្រង់ក៏នឹងប្រទានកម្លាំងដល់យើង ដើម្បីឱ្យយើងបានគោរពប្រតិបត្តិព្រះអង្គដែរ។

រូបស័ព្ទទាំងនេះ បានជួយឱ្យយើងយល់ដឹងថា នៅពេលដែលយើងក្លាយមកជាកម្មសិទ្ធិរបស់ ព្រះយេស៊ូវ នោះមានន័យថា ព្រះអង្គបានធ្វើឱ្យយើងមានជីវិតថ្មីហើយ (កូរិនថូសទី២ ៥:១៧)។ «ចូរប្រដាប់ខ្លួនដោយមនុស្សថ្មីវិញ ដែលកំពុងតែកែឡើងខាងឯសេចក្ដីចេះដឹង ឲ្យបានត្រូវនឹងរូបអង្គព្រះ ដែល បង្កើតមនុស្សថ្មីនោះមក» (កូឡុស ៣:១០)។ «ទ្រង់ជារូបអង្គនៃព្រះដ៏មើលមិនឃើញ ជាបងច្បងនៃគ្រប់ ទាំងអស់ ដែលព្រះបានបង្កើតមក» (កូឡុស ១:១៥)។ ព្រះគម្ពីរបានបង្រៀនយើងអំពីព្រះយេស៊ូវថា នៅពេល ដែលយើងស្គាល់ព្រះយេស៊ូវ នោះទ្រង់នឹងផ្លាស់ប្តូរ «យើងរាល់គ្នាទាំងអស់ ដែលកំពុងតែរំពឹងមើលសិរីល្អ ព្រះអម្ចាស់ ទាំងមុខទទេ ដូចជាឆ្លុះមើលទ្រង់ក្នុងកញ្ចក់» (កូរិនថូសទី២ ៣:១៨)។ បន្ទាប់មក យើងនឹង បង្ហាញសេចក្តីស្រឡាញ់ និងសិរីលម្អរបស់ព្រះអង្គ កាន់តែខ្លាំងឡើងៗ (កូរិនថូសទី២ ២:១៨)។ នៅពេល ដែលយើងក្លាយមកជាកម្មសិទ្ធិរបស់ព្រះយេស៊ូវ នោះក៏មិនមានន័យថា យើងគឺជាអ្នកមាន ឬជាអ្នកខ្សត់ខ្សោយ ជាសាសន៍យូដា ឬជាសាសន៍ដទៃនោះទេ។ ផ្ទុយទៅវិញ យើងទាំងអស់គ្នា បានក្លាយមកជាពលរដ្ឋនៃនគរ ព្រះវិញ (កូឡុស ៣:១១)។