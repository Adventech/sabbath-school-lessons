---
title:  អំណាចនៃការអធិស្ឋាន
date:   08/01/2026
---

`សូមអានការអធិស្ឋានរបស់លោកប៉ុល នៅក្នុងកូឡុស ១:៩-១២។ តើលោកប៉ុលបានទូលសូម ឱ្យព្រះធ្វើអ្វីខ្លះ សម្រាប់ក្រុមជំនុំកូឡុស?`

លោកប៉ុលបានអធិស្ឋានថា «សូមឲ្យអ្នករាល់គ្នាបានស្គាល់ព្រះហឫទ័យទ្រង់សព្វគ្រប់» (កូឡុស ១:៩)។ លោកប៉ុលក៏បានទូលសូមឱ្យព្រះ ប្រទាន «គ្រប់ទាំងប្រាជ្ញា និងចំណេះដឹងខាងឯវិញ្ញាណ» ដែរ ដើម្បី ឱ្យពួកគេបានដឹងពីផែនការរបស់ព្រះ។ ប្រាជ្ញាមានប្រភព ចេញមកពីការជឿទុកចិត្តព្រះទាំងស្រុង។ ប៉ុន្តែ ទន្ទឹមគ្នានេះ យើងត្រូវតែយល់ព្រមធ្វើនូវអ្វី ដែលព្រះបានសព្វព្រះទ័យដែរ (យ៉ូហាន ៧:១៧)។ យើង មិនត្រូវពឹងផ្អែកទៅលើអ្វី ដែលយើងបានដឹងនោះទេ (សុភាសិត ៣:៥)។ ជាញឹកញាប់ មនុស្សលោកបាន សួរថា «តើអ្វីទៅជាផែនការ ដែលព្រះបានរៀបចំសម្រាប់ខ្ញុំនោះ?»។ យើងអាចនឹងដឹងពីផែនការ ដែលព្រះ បានរៀបចំសម្រាប់ជីវិតរបស់យើងនេះ ដោយផ្អែកទៅលើចំណុចសំខាន់ចំនួន៤យ៉ាង៖

**ចំណុចទី១៖** ព្រះគម្ពីរ។ ព្រះគម្ពីរគឺជាអំណោយទាននៃប្រាជ្ញាដ៏សំខាន់បំផុត ព្រះបានប្រទាន ដល់យើង។ ដូច្នេះហើយ យើងចាំបាច់ត្រូវតែចាប់ផ្តើម ជាមួយនឹងការសិក្សាព្រះគម្ពីរ ដើម្បីឱ្យយើងបាន ដឹងពីផែនការរបស់ព្រះ សម្រាប់ជីវិតរបស់យើង។

**ចំណុចទី២៖** វិញ្ញាណនៃបទទំនាយ។ ព្រះក៏បានប្រទានវិញ្ញាណនៃបទទំនាយ ដល់យើងផង ដែរ។ វិញ្ញាណនៃបទទំនាយនេះ ត្រូវបានអាត់វេនទីស្ទហៅថា ជាសំណេររបស់អ្នកស្រី អេឡែន ជីវ៉ៃត៍។ សំណេររបស់អ្នកស្រី មានពេញទៅដោយប្រាជ្ញា សម្រាប់រាស្ត្ររបស់ព្រះនៅក្នុងសម័យចុងក្រោយ ដូច ដែលស្ដេចយេហូសាផាត បានប្រាប់សាសន៍អ៊ីស្រាអែលថា «ចូរឲ្យមានសេចក្ដីជំនឿជឿដល់ព្រះយេហូវ៉ា ជាព្រះនៃអ្នករាល់គ្នា ទើបអ្នករាល់គ្នានឹងបានខ្ជាប់ខ្ជួន ចូរជឿតាមពួកហោរារបស់ទ្រង់ ទើបអ្នករាល់គ្នា នឹងប្រកប ដោយសេចក្តីចំរើន» ចុះ (របាក្សត្រទី២ ២០:២០)។

**ចំណុចទី៣៖** បទពិសោធន៍ដែលព្រះបានប្រទានដល់យើង។ យើងអាចទូលសូមឱ្យព្រះធ្វើឱ្យ រឿងអ្វីមួយកើតមានឡើង ឬរារាំងមិនឱ្យរឿងអ្វីមួយកើតមានឡើង (កូឡុស ៤:៣)។

**ចំណុចទី៤៖** ព្រះវិញ្ញាណបរិសុទ្ធ នៅពេលដែលយើងបានស្គាល់ សំឡេងនៃព្រះវិញ្ញាណបរិសុទ្ធ នោះទ្រង់នឹងដឹកនាំយើង។ «ហើយកាលណាឯងរាល់គ្នាបែរទៅខាងស្តាំ ឬខាងឆ្វេង នោះត្រចៀកនឹងឮ ពាក្យពីក្រោយឯងថា “គឺផ្លូវនេះទេ ចូរដើរតាមនេះវិញ”» (អេសាយ ៣០:២១)។

លោកប៉ុលបានអធិស្ឋាន ទូលសូមឱ្យជីវិតនៃក្រុមជំនុំកូឡុស «បានដើរបែបគួរនឹងព្រះអម្ចាស់» (កូឡុស ១:១០)។ ជាការពិតណាស់ គ្មានអ្នកណាម្នាក់ អាចផ្គាប់ព្រះទ័យព្រះ ដោយគ្មានជំនួយពីទ្រង់ បានឡើយ។ ប៉ុន្តែ ព្រះទ្រង់បានប្រទានសេចក្ដីមេត្តាដល់យើង ដោយបានបង្គាប់ឱ្យយើងរស់នៅ ឱ្យបាន សក្តិសមនឹងទ្រង់ (អេភេសូរ ៤:១; ថែស្សាឡូនីចទី១ ២:១២)។ លោកប៉ុលបានមានប្រសាសន៍ថា យើង ត្រូវតែបន្តរស់នៅក្នុងព្រះយេស៊ូវ (កូឡុស ២:៦; កូឡុស ៣:៧; កូឡុស ៤:៥)។ ដើម្បីឱ្យយើងធ្វើបែប នេះបាន យើងចាំបាច់ត្រូវតែធ្វើតាមបញ្ញត្តិរបស់ព្រះ (និក្ខមនំ ១៨:២០)។ យើងអាចជោគជ័យបាន លុះត្រា តែយើងមានជំនួយពីព្រះវិញ្ញាណ (អេសេគាល ៣៦:២៧)។

លោកប៉ុលបានអធិស្ឋានទូលសូមឱ្យជីវិត នៃក្រុមជំនុំកូឡុស (និងជីវិតរបស់យើង) បានផ្គាប់ ព្រះទ័យព្រះនៅក្នុងរឿងទាំងអស់។ បន្ទាប់មក លោកប៉ុលបានប្រាប់យើង ពីរបៀបដែលយើងត្រូវធ្វើនោះយ៉ាងដូច្នេះថា៖ (១) ចូរ «ឱ្យបានបង្កើតផលក្នុងគ្រប់ទាំងការល្អ (២) ហើយឲ្យស្គាល់ព្រះកាន់តែច្បាស់ឡើង» (កូឡុស ១:១០, សូមអានខ៩ផងដែរ)។ ជាចុងក្រោយ (៣) យើងក៏គួរតែ «អរព្រះគុណដល់ព្រះវរបិតា» ផងដែរ (កូឡុស ១:១២)។