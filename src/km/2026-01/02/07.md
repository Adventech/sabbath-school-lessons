---
title:  ការសិក្សាបន្ថែម៖
date:   09/01/2026
---

«មនុស្សជាច្រើន បានជួបនឹងបញ្ហានៅក្នុងការរៀបចំអនាគត។ ជីវិតរបស់ពួកគេ មិនមាន ភាពប្រាកដប្រជា។ ពួកគេមិនអាចប្រាប់បានថា រឿងគ្រប់យ៉ាងនឹងត្រូវបញ្ចប់យ៉ាងណានោះទេ។ ម្ល៉ោះហើយ ជាញឹកញាប់ ចិត្តរបស់ពួកគេ តែងតែមានពេញដោយការភ័យខ្លាច ហើយចិត្តរបស់ពួកគេ ក៏មិនមានសេចក្តី សុខសាន្តដែរ។ ដូច្នេះហើយ សូមឱ្យយើងបាននឹកចាំពីសេចក្ដីពិតនៃព្រះគម្ពីរ ដែលបានចែងថា៖ ផែនដី នេះ មិនមែនជាលំនៅឋានរបស់យើងឡើយ ពីព្រោះយើងពុំមានចំណេះដឹង នៅក្នុងការរៀបចំជីវិតរបស់ យើងឡើយ។ ម៉្យាងទៀត ចំណេះដឹងនៅក្នុងការរៀបចំជីវិតនេះ ក៏មិនមែនជាភារកិច្ចរបស់យើងដែរ។ «ដោយសារសេចក្តីជំនឿ កាលព្រះបានហៅលោកអ័ប្រាហាំ នោះលោកក៏បានស្តាប់បង្គាប់ លោកចេញ ទៅឯកន្លែងដែលត្រូវទទួលជាមរដក គឺចេញទៅឥតមានដឹងជាទៅឯណាទេ» (ហេព្រើរ ១១:៨)។

«នៅពេលដែលព្រះយេស៊ូវមានព្រះជន្មរស់នៅលើផែនដីនេះ ព្រះអង្គពុំមានផែនការ សម្រាប់ អង្គទ្រង់ឡើយ។ ប៉ុន្តែ ព្រះអង្គបានទទួលយកផែនការ ដែលព្រះបានរៀបចំសម្រាប់ទ្រង់វិញ។ ជារៀងរាល់ ថ្ងៃ ព្រះវរបិតាបានបង្ហាញព្រះយេស៊ូវ អំពីផែនការរបស់ព្រះអង្គ។ យ៉ាងណាមិញ រឿងគ្រប់យ៉ាងរបស់យើង ក៏ត្រូវតែពឹងផ្អែកទៅលើព្រះដែរ។ បន្ទាប់មក ជីវិតរបស់យើង នឹងធ្វើតាមផែនការរបស់ទ្រង់។ ហើយទ្រង់ ក៏នឹងប្រាប់យើងនូវអ្វី ដែលយើងត្រូវធ្វើ រួមទាំងទីកន្លែងដែលយើងត្រូវទៅនោះដែរ»។

«មនុស្សជាច្រើន បានព្យាយាមរៀបចំផែនការ សម្រាប់អនាគតរបស់ពួកគេ។ ប៉ុន្តែ ផែនការ របស់ពួកគេ នឹងត្រូវបរាជ័យ។ ដូច្នេះហើយ សូមឱ្យព្រះរៀបចំផែនការសម្រាប់លោកវិញ។ ចូរឱ្យចិត្តរបស់ យើង បានដូចជាកូនក្មេង។ ចូរជឿទុកចិត្តព្រះថា ទ្រង់នឹងដឹកនាំលោកអ្នក។ “ទ្រង់នឹងគាំពារជើងនៃពួក អ្នកបរិសុទ្ធរបស់ទ្រង់ តែពួកអាក្រក់នឹងត្រូវស្ងៀមស្ងាត់នៅក្នុងទីងងឹតវិញ ដ្បិតមនុស្សមិនមែនឈ្នះដោយ នូវកម្លាំងបានទេ” (សាំយូអែលទី១ ២:៩)។ បើសិនជាកូនៗរបស់ព្រះមើលមិនឃើញអនាគត នោះទ្រង់ តែងតែដឹកនាំកូនៗរបស់ទ្រង់ ទៅតាមរបៀបមួយ ដែលពួកគេបានសម្រេចចិត្តឱ្យទ្រង់ដឹកនាំ។ បន្ទាប់មក ពួកគេនឹងយល់ពីផែនការ ដ៏ល្អឥតខ្ចោះរបស់ព្រះអង្គ។ ពួកគេនឹងបានដឹងថា ពួកគេកំពុងតែរួបរួមគ្នា ធ្វើការ ជាមួយនឹងព្រះ»។ ដកស្រង់ពី Ellen G, White, The Ministiry of Healing, pages 478, 479, adapted។

**សំណួរពិភាក្សា**

`សូមរៀបចំបញ្ជីនៃរឿង ដែលលោកអ្នកចង់អរព្រះគុណព្រះ។ តើលោកអ្នកមានហេតុផលអ្វីទៀត ដែល ត្រូវអរព្រះគុណព្រះ លើសពីបញ្ជីដែលលោកអ្នកបានសញ្ជឹងគិតនេះ?`

`សូមគិតអំពីសេចក្តីបញ្ចប់ នៃសម្រង់មតិខាងលើនេះ។ តើលោកអ្នកអាចរៀនជឿទុកចិត្តព្រះ ឱ្យបាន ស៊ីជម្រៅដោយរបៀបណា?`

`សូមអានគម្ពីរកូឡុស ១:៦, ២៣។ បន្ទាប់មក សូមពិពណ៌នាអំពីសម្រង់មតិនេះ ដែលបានថ្លែងថា៖ «សាសន៍អ៊ីស្រាអែលមិនអាចចូលទៅក្នុងទឹកដីសន្យា អស់រយៈពេល៤០ឆ្នាំ ដោយសារតែអំពើបាបរបស់ ពួកគេ បានរារាំងពួកគេ។ សាសន៍អ៊ីស្រាអែលបានច្បាំងទាស់នឹងព្រះ។ ពួកគេបានសង្ស័យព្រះ និងបាន រអ៊ូរទាំ។ យ៉ាងណាមិញ អំពើបាបដដែលនេះ ក៏បានរារាំងមិនឱ្យសាសន៍អ៊ីស្រាអែលសម័យថ្មី ចូលទៅឯ នគរស្ថានសួគ៌ អស់រយៈពេលជាច្រើនឆ្នាំដែរ។ បញ្ហានេះ មិនមែនជាកំហុសរបស់ព្រះនោះទេ។ ផ្ទុយទៅវិញ បើសិនជាក្រុមជំនុំរបស់ព្រះ បានធ្វើកិច្ចការរបស់ពួកគេ នោះ មនុស្សគ្រប់គ្នានៅលើផែនដីនេះ នឹងបាន ទទួលនូវការដាស់តឿន មុនពេលវេលានេះបានមកដល់។ បន្ទាប់មក ព្រះយេស៊ូវនឹងយាងត្រឡប់មកកាន់ ផែនដីយើងវិញ ដោយមានអំណាច និងសិរីល្អ»។ ដកស្រង់ពី Ellen G. White, Last Day Events, page 38, adapted។ តើមានវិធីណាខ្លះ ដែលសព្វថ្ងៃនេះ យើងបានធ្វើខុសដូចគ្នានឹងបាបនៃសាសន៍អ៊ីស្រាអែល តាមរបៀបណាខ្លះ?`