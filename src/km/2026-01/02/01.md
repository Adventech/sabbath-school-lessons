---
title:  ហេតុផលដែលត្រូវអធិស្ឋាន និងអរព្រះគុណព្រះ
date:   03/01/2026
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

ភីលីព ១:៣-៨; ភីលីព ១:៩-១១; ភីលីព ១:១២-១៨; កូឡុស ១:៣-៨; កូឡុស ១:៩-១២។

> <p>ខចងចាំ៖</p>
> «ខ្ញុំជឿសេចក្តីនេះជាយ៉ាងជាក់ថា ព្រះអង្គ ដែលទ្រង់បានចាប់តាំងធ្វើការល្អក្នុងអ្នករាល់គ្នាទ្រង់នឹងធ្វើឲ្យកាន់តែពេញខ្នាតឡើង ទាល់តែដល់ថ្ងៃនៃព្រះយេស៊ូវគ្រីស្ទ» (ភីលីព ១:៦)។

លោកប៉ុលបានផ្តើមសំបុត្ររបស់គាត់ ដោយប្រើពាក្យនៃការស្វាគមន៍ និងការថ្លែងអំណរគុណ។ «សូមឲ្យអ្នករាល់គ្នាបានប្រកប ដោយព្រះគុណ នឹងសេចក្ដីសុខសាន្ត អំពីព្រះដ៏ជាព្រះវរបិតានៃយើង រាល់គ្នា។ យើងខ្ញុំអរព្រះគុណដល់ព្រះដ៏ជាព្រះវរបិតា របស់ព្រះយេស៊ូវគ្រីស្ទ ជាព្រះអម្ចាស់នៃយើង រាល់គ្នា ក៏អធិស្ឋានឲ្យអ្នករាល់គ្នាជានិច្ច» (កូឡុស ១:២, ៣)។

យ៉ាងណាមិញ យើងក៏មានរឿងជាច្រើន ដែលត្រូវអរព្រះគុណដល់ព្រះផងដែរ។ នៅក្នុងរឿង ទាំងនោះ ព្រះគុណរបស់ព្រះគឺជាអំណោយទានមួយ ដែលយើងត្រូវអរព្រះគុណទ្រង់។ ជាការពិតណាស់ សូម្បីតែទេវតានៅឯនគរស្ថានសួគ៌ ក៏មិនអាចយល់ពីបទពិសោធន៍ដ៏អស្ចារ្យរបស់យើង ជាមួយនឹង ព្រះគុណរបស់ព្រះបានឡើយ។ ហើយយើងក៏ត្រូវតែដឹងគុណព្រះ ចំពោះអំណោយទានរបស់ព្រះ ដែល ជាសេចក្តីសុខសាន្ត សេចក្តីសង្ឃឹម និងសេចក្តីស្រឡាញ់នោះដែរ។

នៅក្នុងនាមជាមនុស្សលោក យើងអាចបង្ហាញអ្នកដទៃថា យើងបានដឹងគុណចំពោះរឿង គ្រប់យ៉ាង ដែលពួកគេបានធ្វើសម្រាប់យើង។ ប៉ុន្តែ យើងក៏បានសង្ឃឹមថា ពួកគេនឹងមានអារម្មណ៍ ដឹងគុណ ចំពោះរឿងគ្រប់យ៉ាង ដែលយើងបានធ្វើសម្រាប់ពួកគេដែរ។ ឧទាហរណ៍ ឪពុកម្តាយបាន អធិស្ឋាន ទូលសូមឱ្យកូនៗរបស់ពួកគេស្រឡាញ់ព្រះ។ ប៉ុន្តែ ឪពុកម្ដាយក៏បានអធិស្ឋានទូលថា នៅថ្ងៃ ណាមួយ កូនៗរបស់ពួកគេ នឹងដឹងគុណចំពោះរឿងគ្រប់យ៉ាង ដែលពួកគេបានធ្វើ សម្រាប់សេចក្តីសុខ របស់ពួកគេផងដែរ។

សប្ដាហ៍នេះ យើងនឹងសិក្សាអំពីសេចក្តីផ្តើមរបស់លោកប៉ុល ដែលគាត់បានសរសេរទៅកាន់ ក្រុមជំនុំ នៅក្នុងទីក្រុងភីលីព និងទីក្រុងកូឡុស។ ពាក្យទាំងនេះ មានពេញទៅដោយការអរព្រះគុណ និងការអធិស្ឋាន។ ដូច្នេះហើយ សូមឱ្យពាក្យទាំងនេះ បានធ្វើឱ្យជីវិតនៃការអធិស្ឋានរបស់យើង បាន រឹងមាំឡើង។