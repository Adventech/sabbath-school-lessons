---
title:  កិច្ចការរបស់ព្រះ ដែលបានដក់ជាប់នៅក្នុងចិត្ត
date:   07/01/2026
---

ទំនាក់ទំនងរបស់លោកប៉ុល ជាមួយនឹងក្រុមជំនុំកូឡុស មានលក្ខណៈខុសគ្នាពីទំនាក់ទំនង របស់គាត់ ជាមួយនឹងក្រុមជំនុំភីលីព។ លោកប៉ុលបាន់រាប់បញ្ចូលទាំងអ្នកក្រុងកូឡុស ដែលស្ថិតនៅក្នុង ក្រុមមនុស្ស «ដែលមិនបានឃើញមុខខ្ញុំខាងសាច់ឈាមផង» (កូឡុស ២:១)។ លោកប៉ុលបានប្រាប់ក្រុម ជំនុំកូឡុសថា គាត់បានអរព្រះគុណព្រះជំនួសពួកគេ ដូចជាក្រុមជំនុំភីលីពដែរ។ ដូច្នេះហើយ លោកប៉ុល តែងតែអធិស្ឋាន ជូនក្រុមជំនុំកូឡុស។

`តើរឿង៣យ៉ាង ដែលលោកប៉ុលបានអរព្រះគុណព្រះនោះ គឺជារឿងអ្វីខ្លះ? សម្រាប់ចម្លើយ សូមអានគម្ពីរកូឡុស ១:៤-៨។`

លោកប៉ុលបានពិពណ៌នាអំពីសកម្មភាពបរិសុទ្ធចំនួន៣យ៉ាង៖ (១) ជំនឿ (២) សេចក្តីសង្ឃឹម (៣) និងសេចក្តីស្រឡាញ់។ លោកប៉ុលក៏បានពិពណ៌នាអំពីរឿងទាំង៣យ៉ាងនេះ នៅក្នុងសំបុត្រដទៃទៀត របស់គាត់ផងដែរ (សូមអានកូរិនថូសទី១ ១៣:១៣; ថែស្សាឡូនីចទី១ ១៣:១៣ និងថែស្សាឡូនីចទី១ ៥:៨)។ តើលោកអ្នកបានសង្កេតឃើញថា លោកប៉ុលមិនបានសរសើរក្រុមជំនុំកូឡុស ដោយសារតែរឿងទាំង៣ នេះដែរឬទេ? លោកប៉ុលបានអរព្រះគុណព្រះវរបិតារបស់គាត់ ដែលគង់នៅឯនគរស្ថានសួគ៌ជំនួសពួកគេ។ អំណោយទានទាំង៣យ៉ាងនេះ មានប្រភពចេញមកពីទ្រង់។ លោកយ៉ាកុបបានមានប្រសាសន៍ថា «គ្រប់ ទាំងរបស់ដ៏ល្អ ដែលព្រះប្រទានមក នឹងអស់ទាំងអំណោយទានដ៏គ្រប់លក្ខណ៍ នោះសុទ្ធតែមកពីស្ថាន លើ គឺមកពីព្រះវរបិតា» (យ៉ាកុប ១:១៧)។ នៅពេលដែលយើងបានឃើញសេចក្តីស្រឡាញ់ ដែលព្រះ មានចំពោះយើង នោះយើងនឹងមានជំនឿទៅលើព្រះយេស៊ូវ (អេភេសូរ ២:៤-៨)។ នៅពេលដែលយើង ជឿលើព្រះយេស៊ូវ នោះព្រះនឹងចាក់បំពេញចិត្តរបស់យើង ដោយក្តីសង្ឃឹមដែលបានមកពីនគរស្ថានសួគ៌។ លោកពេត្រុសបានមានបន្ទូលថា សេចក្តីសង្ឃឹមនេះ គឺជា «មរដក ដែលមិនចេះពុករលួយ ក៏ឥតសៅហ្មង ហើយមិនដែលស្រពោនឡើយ ជាមរដក ដែលបំរុងទុកឲ្យយើងរាល់គ្នានៅស្ថានសួគ៌» (ពេត្រុសទី១ ១:៤)។

លោកប៉ុលក៏បានមានប្រសាសន៍ផងដែរថា យើងអាចជឿទុកចិត្តទៅលើដំណឹងល្អ។ នោះគឺ ដោយសារតែដំណឹងល្អ មានប្រភពចេញមកពីព្រះគម្ពីរ។ ព្រះគម្ពីរគឺជាព្រះបន្ទូល ដែលព្រះបានប្រទាន ដល់យើង (សូមអានគម្ពីរកូរិនថូសទី២ ៦:៧ និងធីម៉ូថេទី២ ២:១៥)។ ព្រះគម្ពីរបានធ្វើការនៅក្នុងជីវិត នៃមនុស្សទាំងឡាយណា ដែលបានជឿមកលើព្រះគម្ពីរ (ថែស្សាឡូនីចទី១ ២:១៣)។ ព្រះបានប្រាប់យើង ថា អញ «នឹងធ្វើសំរេចតាមសេចក្តីប៉ងប្រាថ្នានៅក្នុងចិត្តអញ ហើយនឹងចំរើនកើនឡើង ក្នុងការអ្វី ដែល អញចាត់ទៅធ្វើនោះ» (អេសាយ ៥៥:១១)។ នៅពេលដែលសិស្សរបស់ព្រះយេស៊ូវ បានចែកចាយដំណឹងល្អ នោះព្រះវិញ្ញាណបរិសុទ្ធ បានប៉ះពាល់ចិត្តរបស់ពួកគេ។ បន្ទាប់មក ជីវិតរបស់ពួកគេនឹងបានផ្លាស់ប្តូរ រឹតតែ ប្រសើរឡើង។ នេះហើយគឺដោយសារតែដំណឹងល្អបាន «ហុចព្រះបន្ទូលនៃជីវិតដល់គេ» នោះឯង (ភីលីព ២:១៦)។

ត្រឹមតែមួយភ្លែតប៉ុណ្ណោះ ដំណឹងល្អបានផ្សាយទៅដល់កន្លែងជាច្រើន។ ប្រហែលជា៣០ឆ្នាំ បន្ទាប់ពីការសុគតរបស់ព្រះយេស៊ូវរួចមក លោកប៉ុលបានមានប្រសាសន៍ថា ដំណឹងល្អ «បានផ្សាយ ទៅដល់គ្រប់ទាំងមនុស្ស ដែលកើតក្រោមមេឃផង» (កូឡុស ១:២៣)។ ផ្លូវនៃសាសន៍រ៉ូម បានធ្វើឱ្យការ ធ្វើដំណើរ និងការប្រាស្រ័យទាក់ទង មានភាពងាយស្រួល និងឆាប់រហ័ស។ ប៉ុន្តែ តាមពិត អំណាចនៃ សេចក្តីស្រឡាញ់របស់ព្រះវិញទេ ទើបជាមូលហេតុដែលនាំឱ្យដំណឹងល្អទទួលបានភាពជោគជ័យយ៉ាង ពិតប្រាកដ ពីព្រោះសេចក្តីស្រឡាញ់របស់ព្រះ បានធ្វើការជាមួយនឹងដំណឹងល្អនេះ ដើម្បីឱ្យយើងបានទទួល ជីវិតថ្មីខាងឯវិញ្ញាណ (យ៉ាកុប ១:១៨; ពេត្រុសទី១ ១:២៣; កូរិនថូសទី២ ៥:១៧)។