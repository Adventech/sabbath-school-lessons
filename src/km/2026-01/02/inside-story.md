---
title:  រឿងខ្លី
date:   09/01/2026
---

### អ្នកនាំសាររបស់ព្រះ

នៅក្នុងប្រទេសកេនយ៉ា លោកអូស្ការ (Oscar) បានឈរស្ងៀម ទាំងអធិស្ឋាន ខណៈដែលឆ្កែ៣ក្បាលបានគ្រហឹមព័ទ្ធជុំវិញគាត់ នៅខាងក្រៅផ្ទះមួយ។ ម្ចាស់ផ្ទះដែលបានប្រលែងសត្វឆ្កែទាំងនោះ បានចេញមកមើល នៅពេលលោកអូស្ការចូលមកជិតផ្ទះរបស់គាត់។ ម្ចាស់ផ្ទះបានសួរថា «តើអ្នកជា នរណា?»។ លោកអូស្ការបានតបទៅវិញថា «ខ្ញុំជាអ្នកនាំសាររបស់ព្រះ»។ ម្ចាស់ផ្ទះបានសួរមកវិញថា «តើព្រះអម្ចាស់បានបញ្ជូនសារអ្វី មកតាមអ្នក?»។ លោកអូស្ការឆ្លើយទៅវិញថា «ខ្ញុំមានសារពីព្រះអម្ចាស់ ពិតមែន តើខ្ញុំអាចចូលទៅក្នុងផ្ទះរបស់បងបានដែរឬទេ?»។ បុរសដែលជាម្ចាស់ផ្ទះ បានហៅឆ្កែរបស់គាត់ យកមកចង។

គាត់បានសម្លឹងមើលលោកអូស្ការ ដោយការរំពឹងទុក បន្ទាប់ពីពួកគេចូលទៅក្នុងផ្ទះ។ លោក អូស្ការបាននិយាយថា «សូមអធិស្ឋានជាមួយខ្ញុំ»។ បុរសដែលជាម្ចាស់ផ្ទះ មិនបានបិទភ្នែករបស់គាត់ទេ។ បន្ទាប់ពីលោកអូស្ការបានអធិស្ឋានរួចហើយ នោះគាត់បានចាប់ផ្តើមពិភាក្សា៥គម្ពីរដំបូង ដែលហៅថា គម្ពីរក្រឹត្យវិន័យ។ បុរសដែលជាម្ចាស់ផ្ទះ មិនមែនជាគ្រីស្ទាននោះទេ។ គាត់បានជាប់ទាក់ទងនឹងសាសនា សំខាន់មួយ ដែលមិនមែនគ្រីស្ទាន ប៉ុន្តែ គាត់ក៏បានស្គាល់គម្ពីរក្រឹត្យវិន័យទាំងនេះដែរ។ គាត់បានសួរ សំណួរជាច្រើន បន្ទាប់មក ពួកគេទាំង២ បានក្លាយជាមិត្តនឹងគ្នា។ សព្វថ្ងៃនេះ បុរសដែលជាម្ចាស់ផ្ទះ និងភរិយារបស់គាត់ គឺជាសេវេនដេយអាត់វេនទីស្ទ។

មានពេលម្តងនោះ បុរសដែលជាម្ចាស់ផ្ទះ បានបង្ហាញការចាប់អារម្មណ៍ ខណៈពេលដែលលោក អូស្ការបង្រៀនព្រះគម្ពីរ។ គាត់បានឱ្យកូនទាំង៣ ដែលមានអាយុ៦ឆ្នាំ ៨ឆ្នាំ និង១៣ឆ្នាំរបស់គាត់ ចេញទៅ លេងកន្លែងផ្សេង។ ប៉ុន្តែ នៅពេលដែលពួកគេដើរចេញទៅ នោះអូស្ការបានមើលឃើញថា ពួកគេកំពុងតែ ដើរមិនប្រក្រតី។ គាត់ក៏បាននិយាយថា «សូមឱ្យក្មេងៗមកទីនេះ ដើម្បីឱ្យបង និងខ្ញុំអធិស្ឋានជូនពួកគាត់»។ បន្ទាប់មក គាត់បានដឹងថា ក្មេងៗទាំងនោះមានចៃ ដែលជាសត្វល្អិតបង្កើតកូននៅលើ ឬក្រោមស្បែក ដែលបណ្តាលឱ្យរមាស់។ លោកអូស្ការបានអធិស្ឋានសម្រាប់ក្មេងៗទាំងនោះ បន្ទាប់មក គាត់បានចេញ ទៅទិញថ្នាំ។ គ្រួសារដែលជាម្ចាស់ផ្ទះបានគិតថា ចៃទាំងនោះ បណ្តាលមកពីអំពើ។ ប៉ុន្តែ នៅពេលដែល លោកអូស្ការត្រលប់មកវិញ នោះគាត់បានជួយសំអាតផ្ទះ និងគ្រែរបស់ពួកគេ។ គាត់បានណែនាំឱ្យឪពុកម្តាយ ងូតទឹកឱ្យកូនៗ បន្ទាប់មក លោកអូស្ការបានឱ្យថ្នាំពួកគេ។ ក្មេងៗទាំងនោះបានស្អាតបាតម្តងទៀត។ លោក អូស្ការបានអធិស្ឋានសម្រាប់ក្មេងៗទាំងនោះម្តងទៀត បន្ទាប់មក គាត់បានសិក្សាព្រះគម្ពីរ ជាមួយនឹងឪពុកម្តាយដែលជាម្ចាស់ផ្ទះ។ ចំណេរក្រោយមក គ្រួសារនោះ បានក្លាយមកជាសេវេនដេយអាត់វេនទីស្ទ ព្រមទាំងបានលក់ដីសម្រាប់ការសាងសង់ព្រះវិហារអាត់វេនទីស្ទថ្មីមួយកន្លែង។

លោកអូស្ការក៏បានដើរសួរសុខទុក្ខក្រុមជំនុំមួយទៅក្រុមជំនុំមួយទៀត ដើម្បីផ្សាយដំណឹងល្អ ផងដែរ។ នៅក្នុងប្រទេសកេនយ៉ា ការអនុញ្ញាតឱ្យភ្ញៀវស្វាគមន៍សមាជិកក្រុមជំនុំ គឺជាប្រពៃណីមួយ។ ប៉ុន្តែ មានពេលម្តងនោះ អ្នកដឹកនាំក្រុមជំនុំម្នាក់បានអញ្ជើញលោកអូស្ការឱ្យចូលរួមថ្វាយបង្គំ ប៉ុន្តែ បន្ទាប់ មកទៀត អ្នកដឹកនាំមិនបានអនុញ្ញាតឱ្យគាត់បញ្ចេញយោបល់ឡើយ ដោយសារតែគាត់ជាសេវេនដេយអាត់វេនទីស្ទ។ លោកអូស្ការបានបន្តចូលរួម នៅក្នុងកម្មវិធីនោះ។ នៅពេលដែលគាត់ចាកចេញពីទីកន្លែង នោះ គាត់បានស្គាល់ថា សមាជិកទាំងនោះ គឺជាអ្នកជិតខាងរបស់គាត់ ដូច្នេះហើយ គាត់បានចូលទៅ ស្វាគមន៍ពួកគេ។ លោកអូស្ការបាននិយាយថា «ព្រះគម្ពីរប្រៀបដូចជាមហាសមុទ្រមួយដ៏ធំ ដូច្នេះហើយ នេះមិនមែនជាពេលវេលា ដែលបងប្អូនត្រូវរង់ចាំគ្រូគង្វាលមកបង្រៀនបងប្អូននោះទេ។ ខ្ញុំមានមេរៀន ដែលបងប្អូនអាចសិក្សាបាន ដោយខ្លួនឯង»។

មនុស្ស៧នាក់ បានទទួលយកសំឡេងនៃបទទំនាយ ដែលជាមេរៀននៃព្រះគម្ពីរ នៅកន្លែង នោះភ្លាមៗ។ ចំណែកឯអ្នកផ្សេងទៀត បានព្រួយបារម្ភ ប៉ុន្តែ ក្រោយមក ពួកគេបានយល់ព្រមទទួលយក មេរៀនទាំងនោះ។ សព្វថ្ងៃនេះ មានសមាជិកក្រុមជំនុំចំនួន៤៣នាក់ កំពុងតែសិក្សាព្រះគម្ពីរជាមួយនឹងលោកអូស្ការ។ គាត់បាននិយាយដោយញញឹមថា «មិនអីទេ ទោះបីខ្ញុំមិនបានបញ្ចេញយោបល់ ក៏ខ្ញុំបាន ចែកមេរៀនព្រះគម្ពីរដល់ពួកគាត់ដែរ»។