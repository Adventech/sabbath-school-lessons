### ព្រះគ្រីស្ទ នៅក្នុង គម្ពីរភីលីព និង កូឡុស

សូមគិតអំពីការងារលំបាកបំផុត ដែលលោកអ្នកបានធ្វើ។ តើការងារនោះ លំបាកដោយសារតែអ្វី? តើអ្នករួមការងារដទៃទៀត បានរំពឹងលើសពីអ្វី ដែលលោកអ្នកអាចធ្វើបាន មែនទេ? តើលោកអ្នកស្អប់ ការងារនោះដែរឬទេ? តើលោកអ្នកបានសម្របខ្លួនជាមួយនឹងមនុស្ស ដែលបានធ្វើការជាមួយនឹងលោកអ្នក ដែរឬទេ? តើលោកអ្នកធ្លាប់គិតថា លោកអ្នកមិនអាចទទួលបានភាពជោគជ័យដែរឬទេ?

សូមគិតអំពីផែនការ ដែលព្រះបានរៀបចំ ដើម្បីសង្គ្រោះមនុស្សមានបាប។ ផែនការនេះនឹងបង្រួបបង្រួម គ្រប់គ្នាទាំងអស់ ដែលមាននៅលើមេឃ និងនៅលើផែនដីនេះ។ តើផែនការនេះ អាចសម្រេចបានដោយ របៀបណា? នៅក្នុងនាមជាមនុស្សលោក យើងមិនអាចធ្វើកិច្ចការនេះបានឡើយ ប៉ុន្តែ ព្រះទ្រង់អាចធ្វើ បាន ពីព្រោះមុនពេលដែលព្រះយេស៊ូវបម្រុងនឹងយាងត្រឡប់ទៅស្ថានសួគ៌វិញ នោះទ្រង់ក៏បានប្រទាន កិច្ចការដ៏លំបាកមួយ ដល់សិស្សទ្រង់ដែរ ដោយទ្រង់មានបានបន្ទូលថា៖ «ដូច្នេះ ចូរទៅបញ្ចុះបញ្ចូលឲ្យ មានសិស្សនៅគ្រប់ទាំងសាសន៍ ព្រមទាំងធ្វើបុណ្យជ្រមុជទឹកឲ្យ ដោយនូវព្រះនាមព្រះវរបិតា ព្រះរាជបុត្រា នឹងព្រះវិញ្ញាណបរិសុទ្ធចុះ ហើយបង្រៀន ឲ្យគេកាន់តាមគ្រប់ទាំងសេចក្ដី ដែលខ្ញុំបានបង្គាប់មកអ្នករាល់គ្នា ផង ហើយមើល ខ្ញុំក៏នៅជាមួយនឹងអ្នករាល់គ្នាជារាល់ថ្ងៃដែរ ដរាបដល់បំផុតកល្ប» (ម៉ាថាយ ២៨:១៩, ២០)។

ព្រះយេស៊ូវបានបញ្ជូនលោកប៉ុលទៅកាន់សាសន៍ដទៃ ដើម្បីឱ្យគាត់បានធ្វើនូវរឿងអ្វីមួយ ដែលមនុស្ស គ្រប់គ្នាគិតថា គាត់មិនអាចសម្រេចបាន។ ព្រះយេស៊ូវបានប្រាប់ឱ្យគាត់ «បំភ្លឺភ្នែកគេ ឲ្យបានបែរចេញពី សេចក្តីងងឹត មកឯពន្លឺ ហើយពីអំណាចអារក្សសាតាំង មកឯព្រះវិញ ដើម្បីឲ្យគេបានរួចពីបាប ហើយបាន ទទួលមរដក ជាមួយនឹងពួកអ្នកដែលបានញែកជាបរិសុទ្ធ ដោយសារសេចក្តីជំនឿជឿដល់ខ្ញុំ» (កិច្ចការ ២៦:១៨)។

អ្នកខ្លះអាចនឹងឈប់ភ្លាម បើសិនជាពួកគេត្រូវធ្វើការងារបែបនេះ។ ប៉ុន្ដែ យើងគួរតែចាំសេចក្ដីសន្យា របស់ព្រះយេស៊ូវ ដ្បិតទ្រង់បានសន្យានឹងសិស្សរបស់ព្រះអង្គយ៉ាងដូច្នេះថា៖ «ហើយមើល ខ្ញុំក៏នៅជាមួយនឹង អ្នករាល់គ្នាជារាល់ថ្ងៃដែរ ដរាបដល់បំផុតកល្ប» (ម៉ាថាយ ២៨:២០)។ ព្រះយេស៊ូវក៏ប្រាប់លោកប៉ុលដែរថា «ចូរក្រោកឈរឡើង ដ្បិតខ្ញុំបានលេចមកឲ្យអ្នកឃើញ ដើម្បីនឹងតាំងអ្នកឲ្យធ្វើជាអ្នកបម្រើ ហើយជាទីបន្ទាល់ ពីអស់ទាំងការដែល អ្នកបានឃើញហើយ ព្រមទាំងការដែលខ្ញុំនឹងលេចមក ឲ្យអ្នកឃើញទៅមុខទៀត» (កិច្ចការ ២៦:១៦)។

និយាយរួម ព្រះយេស៊ូវបានប្រទានឱ្យយើងនូវកិច្ចការ ដែលគ្មានមនុស្សលោកណាអាចធ្វើបាន។ មូលហេតុគឺដោយសារតែទ្រង់ ចង់ឱ្យយើងពឹងផ្អែកទៅលើព្រះអង្គ ដើម្បីឱ្យយើងសម្រេចកិច្ចការ។ ប៉ុន្តែ ព្រះយេស៊ូវមិនបានប្រទានកិច្ចការនេះដល់យើង ដើម្បីបំពេញវា ដោយគ្មានកម្លាំង និងអំណាចនោះទេ។ ប៉ុន្តែ «នៅពេលដែលយើងធ្វើកិច្ចការជាមួយនឹងព្រះ នោះទ្រង់នឹងប្រទានឱ្យយើង នូវអំណាចរបស់ព្រះអង្គ។ព្រះទ្រង់មានអំណាចខ្លាំងពូកែ។ ដូច្នេះហើយ មិនថា ទ្រង់បានបង្គាប់ឱ្យយើងធ្វើអ្វីនោះទេ យើងនៅតែ អាចធ្វើកិច្ចការនោះ ដោយពឹងផ្អែកលើព្រះចេស្តារបស់ទ្រង់ ដ្បិតអីបង្គាប់ទាំងអស់របស់ទ្រង់ ក៏ជាសេចក្តី សន្យាដែរ»។ ដកស្រង់ពី Ellen G. White, Christ’s Object Lessons, page 333, adapted។

នៅពេលដែលលោកប៉ុលសរសេរសំបុត្ររបស់គាត់ ទៅកាន់ក្រុមជំនុំកូឡុស នោះមនុស្សគ្រប់គ្នានៅលើ ផែនដីនេះ បានឮអំពីដំណឹងល្អ (កូឡុស ១:២៣)។ ជាការពិតណាស់ មិនមែនមនុស្សទាំងអស់ សុទ្ធតែ ទទួលយកដំណឹងល្អនេះទេ។ ប៉ុន្តែ សូមក្រឡេកមើលសេចក្តីបង្គាប់ ដែលព្រះយេស៊ូវបានមានបន្ទូល ទៅកាន់សិស្សរបស់ទ្រង់ (ម៉ាថាយ ២៨:១៨-២០) និងមកកាន់លោកប៉ុល។ យើងបានមើលឃើញថា ព្រះយេស៊ូវមិនបានសន្យាថា មនុស្សគ្រប់គ្នា នឹងបានក្លាយមកជាសិស្សរបស់ព្រះអង្គនោះទេ។ ព្រះយេស៊ូវ ក៏មិនបានសន្យាថា មនុស្សគ្រប់គ្នា នឹងបានក្លាយមកជាគ្រីស្ទានដែរ។ ប៉ុន្តែ ព្រះអង្គបានមានបន្ទូលថា «ដំណឹងល្អនេះ ដែលសំដែងពីនគរ នឹងត្រូវប្រកាសប្រាប់ទូទៅគ្រប់ក្នុងលោកីយ៍ ទុកជាទីបន្ទាល់ដល់ អស់ទាំងសាសន៍ នោះទើបនឹងបានដល់ចុងបំផុត» (ម៉ាថាយ ២៤:១៤)។ តើដំណឹងល្អ នឹងក្លាយទៅជា «ទីបន្ទាល់» ដោយរបៀបណា? តើកិច្ចការនេះ អាចបញ្ចប់បានដោយរបៀបណា?

ត្រីមាសនេះ យើងនឹងស្វែងរកចម្លើយ ឆ្លើយតបមកកាន់សំណួរទាំងនេះ។ យើងនឹងសិក្សាសំបុត្រ ដែលលោកប៉ុលបានសរសេរទៅកាន់ក្រុមជំនុំភីលីព និងក្រុមជំនុំកូឡូស។ សំបុត្រទាំង២នេះ មានលក្ខណៈ ស្រដៀងគ្នាជាច្រើន ពីព្រោះសំបុត្រ២នេះ បានបង្ហាញយើងអំពីព្រះយេស៊ូវថា មានតែព្រះអង្គមួយគត់ ដែលអាចបង្រួបបង្រួមគ្រប់គ្នាទាំងអស់ ដែលមាននៅលើមេឃ និងនៅលើផែនដីនេះ។ ជាការពិតណាស់ លោកយ៉ាកុបបានសុបិនឃើញជណ្តើរមួយ ដែលបានលាតសន្ធឹងពីផែនដី រហូតទៅដល់នគរស្ថានសួគ៌ (លោកុប្បត្តិ ២៨:១២; សូមប្រៀបធៀបគម្ពីរយ៉ូហាន ១:៥១)។ ជណ្តើរ គឺជារូបស័ព្ទតំណាងឱ្យព្រះយេស៊ូវ ពីព្រោះទ្រង់បានសង្គ្រោះយើង ឱ្យរួចផុតពីអំពើបាប នៅក្នុងនាមជាកូនមនុស្ស។ ព្រះអង្គក៏បានចូលទៅសុំ ជំនួយពីព្រះ ដើម្បីឱ្យយើងបានឈ្នះបាបដែរ។

នៅពេលដែលយើងសិក្សាសំបុត្ររបស់លោកប៉ុល នោះយើងចាត់ទុកព្រះយេស៊ូវថា ជាព្រះអង្គ សង្គ្រោះ និងជាអង្គជំនួយរបស់យើង។ យើងនឹងក្រឡេកមើលនូវអ្វី ដែលព្រះគម្ពីរបានចែងអំពីព្រះយេស៊ូវ ថា ទ្រង់គឺជាព្រះ។ យើងនឹងបានដឹងនូវអ្វី ដែលព្រះយេស៊ូវបានលះបង់ ដើម្បីឱ្យទ្រង់បានយាងមកកាន់ ផែនដីនេះ ដើម្បីសង្គ្រោះយើង។ យើងនឹងបានឃើញលោកប៉ុលកំពុងតែព្យាយាមដោះស្រាយបញ្ហា នៅក្នុង ព្រះវិហារមួយកន្លែង ដែលគាត់បានបង្កើត ទាំងដែលខ្លួនគាត់ជាប់ឃុំឃាំង (ក្រុមជំនុំនៅក្នុងទីក្រុងភីលីព)។ បន្ទាប់មក យើងបានឃើញថា គាត់បានព្យាយាមដោះស្រាយបញ្ហា នៅក្នុងព្រះវិហារមួយកន្លែងទៀត ដែល គាត់មិនធ្លាប់បានសួរសុខទុក្ខ (ក្រុមជំនុំនៅក្នុងទីក្រុងកូឡូស)។ នៅក្នុងសម័យរបស់គាត់ លោកប៉ុលបានបង្កើតទំនាក់ទំនងជាច្រើន នៅក្នុងព្រះវិហារទូទាំងពិភពលោក។ ទំនាក់ទំនងទាំងនេះ បានជួយលោកប៉ុល ដោះស្រាយបញ្ហានៅក្នុងក្រុមជំនុំ បើទោះបីជាគាត់បានជាប់នៅក្នុងទីឃុំឃាំងនៃសាសន៍រ៉ូមក៏ដោយ។ លោកប៉ុលបានដឹងថា ពេលវេលារបស់គាត់ ខើចណាស់ហើយ។ ដូច្នេះហើយ គាត់បានធ្វើរឿងគ្រប់យ៉ាង ដែលគាត់អាចធ្វើទៅបាន ដើម្បីជួយឱ្យក្រុមជំនុំនៅជាប់នឹងព្រះ និងនៅជាប់នឹងគ្នាទៅវិញទៅមក។ លោក ប៉ុលបានបង្ហាញយើងពីរបៀប ដែលក្រុមជំនុំសព្វថ្ងៃនេះ អាចរួបរួមគ្នាជាមួយនឹងនគរស្ថានសួគ៌។ បន្ទាប់មក យើងនឹងអាចធ្វើកិច្ចការ ដែលទ្រង់បានប្រទានដល់យើង នៅក្នុងបទគម្ពីរវិវរណៈ ជំពូក១៤នោះ ជាមួយ នឹងព្រះអង្គ ដោយការចែកចាយសារនៃទេវតាទាំង៣។