---
title:  ការជឿទុកចិត្តទៅលើសេចក្តីសន្យារបស់ព្រះ
date:   13/01/2026
---

`សូមអានគម្ពីរភីលីព ១:២១-២៤។ តើលោកប៉ុលចង់មានន័យយ៉ាងដូចម្តេច នៅពេលដែល គាត់បានមានប្រសាសន៍ថា «ដ្បិតឯខ្ញុំ ដែលខ្ញុំរស់នៅ នោះគឺសំរាប់ព្រះគ្រីស្ទទេ ហើយដែលស្លាប់ទៅ នោះជាកម្រៃវិញ» (ភីលីព ១:២១)?`

មនុស្សជាច្រើន បានយល់ច្រឡំគម្ពីរភីលីព ១:២១-២៤។ នៅក្នុងខទាំងនេះ លោកប៉ុលបាន ប្រៀបធៀបការរស់នៅ ទៅនឹងការស្លាប់បង់។ ជាការពិតណាស់ គ្រីស្ទានបានរស់នៅដើម្បីព្រះយេស៊ូវ ប៉ុន្តែ ពួកគេក៏អាចនឹងហ៊ានលះបង់ជីវិតដើម្បីព្រះអង្គដែរ។ បើសិនជាយើងបានស្លាប់ ដោយសារតែព្រះយេស៊ូវ នោះជា «កម្រៃ» សម្រាប់យើងហើយ។ នៅពេលដែលលោកអ្នក មើលឃើញថា យើងបានត្រៀមខ្លួនជាស្រេច ដើម្បីនឹងលះបង់ជីវិតដើម្បីព្រះយេស៊ូវ នោះការស្លាប់របស់យើង នឹងបានជាសេចក្តីអធិប្បាយ៍ដ៏មាន ឥទ្ធិពល បំផុត ដែលស្តីអំពីជំនឿរបស់យើង (ភីលីព ១:២១)។

ដូច្នេះហើយ លោកប៉ុលមិនបាននិយាយថា នៅពេលដែលគាត់ទទួលមរណភាព នោះគាត់នឹង ឡើងទៅនគរស្ថានសួគ៌ភ្លាមៗនោះទេ។ ផ្ទុយទៅវិញ នៅពេលដែលយើងស្លាប់ យើងលែងដឹងអ្វីទៀតហើយ។ មនុស្សស្លាប់ នឹងសម្រាកនៅក្នុងផ្នូរ រហូតដល់ព្រះយេស៊ូវប្រោសពួកគេឡើងវិញ (សូមអានគម្ពីរសាស្តា ៩:៥ និងគម្ពីរយ៉ូហាន ៥:២៨, ២)។ នេះហើយជាមូលហេតុ ដែលបន្ទាប់ពីលោកឡាសារបានបាត់បង់ ជីវិតទៅ នោះព្រះយេស៊ូវបានមានបន្ទូលថា «ខ្ញុំទៅដើម្បីនឹងដាស់គាត់ឡើង» (យ៉ូហាន ១១:១១)។ តើយ៉ាងណាទៅវិញ បើសិនជាមនុស្សស្លាប់ បានឡើងទៅនគរស្ថានសួគ៌ភ្លាមៗនោះ? សូម ស្រមៃថា លោកឡាសារដ៏កម្សត់នឹងទៅជាយ៉ាងណា៖ បន្ទាប់ពីគាត់បានសប្បាយរីករាយនៅឯនគរស្ថានសួគ៌ រយៈពេល៤ថ្ងៃ នោះទេវតាចូលមកកាន់គាត់ ដោយមានដំណឹងមិនល្អ។ «សុំទោសឡាសារ ដែលខ្ញុំមាន ដំណឹងមិនល្អ គឺថា ព្រះយេស៊ូវកំពុងតែទូលសូមព្រះ ឱ្យអ្នកត្រឡប់ទៅកាន់ផែនដីវិញ។ ដូច្នេះហើយ អ្នក មិនអាចនៅទីនេះបានឡើយ»។

ជាការពិតណាស់ ការសម្រៃបែបនេះ មើលទៅហាក់ដូចជាហួសបន្តិច មែនទេ? ប៉ុន្ដែ ការស្រមៃ បែបនេះ បានជួយឱ្យយើងមើលឃើញថា គោលគំនិតមួយនេះដែលថា មនុស្សស្លាប់នឹងឡើងទៅនគរ ស្ថានសួគ៌ភ្លាម នៅពេលដែលពួកគេបាត់បង់ជីវិតទៅនោះ គឺជាគោលគំនិតខុសឆ្គងខ្លាំង ដ្បិតអីសេចក្ដីស្លាប់ ក៏ប្រៀបដូចជាការដេកលក់ ដែលគ្មានសុបិននោះដែរ។ ជាការពិតណាស់ ព្រះយេស៊ូវនឹងប្រោសឱ្យសិស្ស របស់ទ្រង់ ភ្ញាក់ពីដំណេកនេះ។ បន្ទាប់មក ព្រះយេស៊ូវនឹងយកពួកគេទៅកាន់នគរស្ថានសួគ៌ ដោយអម ជាមួយនឹងសិស្សរបស់ទ្រង់ដទៃទៀត ដែលនៅមានជីវិតរស់នៅលើផែនដីនេះ (ថែស្សាឡូនីចទី១ ៤:១៦, ១៧)។ ម៉្យាងទៀត លោកប៉ុលក៏បានមានប្រសាសន៍ថា «ដ្បិតខ្ញុំកំពុងតែត្រូវច្រូចចេញ ឯពេលវេលាដែល ខ្ញុំត្រូវលាទៅ ក៏បានមកដល់ហើយ» (ធីម៉ូថេទី២ ៤:៦)។ «នោះគឺបើសិនជាមានផ្លូវណា ឲ្យខ្ញុំបានមកដល់ សេចក្តីរស់ពីស្លាប់ឡើងវិញ» (ភីលីព ៣:១១)។ បន្ទាប់មក ព្រះយេស៊ូវនឹងយកលោកប៉ុល ក៏ដូចជារាស្ត្រ ដទៃទៀតរបស់ព្រះអង្គ ទៅកាន់លំនៅដ្ឋាននៅឯនគរស្ថានសួគ៌ ដែលព្រះបានរៀបចំសម្រាប់ពួកគេ (យ៉ូហាន ១៤:៣; កូរិនថូសទី១ ២:៩)។

លោកប៉ុលបានត្រៀមខ្លួនជាស្រេច ដើម្បីលះបង់ជីវិតថ្វាយព្រះយេស៊ូវ។ ប៉ុន្តែ ទន្ទឹមគ្នានេះ គាត់ ក៏បានដឹងថា កាលដែលគាត់មានជីវិតរស់ រឹតតែអាចជាកម្រៃ ដល់ក្រុមជំនុំភីលីព ជាងការដែលគាត់លះបង់ ជីវិត (ភីលីព ១:២៤)។ រវាងការរស់នៅដើម្បីព្រះយេស៊ូវ និងការស្លាប់ដើម្បីព្រះយេស៊ូវ តើការមួយណា ដែលជាកម្រៃដល់យើងនោះ? សំណួរនេះ មិនមែនជាសំណួរស្រួលនោះទេ។ លោកប៉ុលបានមានប្រសាសន៍ ថា «ខ្ញុំមានសេចក្តីបណ្ដាលទាំងសងខាង ក៏មានចិត្តចង់ចេញទៅនៅជាមួយនឹងព្រះគ្រីស្ទ ដែលល្អជាជាង នោះផង» (ភីលីព ១:២៣)។