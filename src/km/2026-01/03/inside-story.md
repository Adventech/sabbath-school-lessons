---
title:  រឿងខ្លី
date:   16/01/2026
---

### សត្វក្ងោកដែលបានជួយសង្គ្រោះ

ការបែកខ្ញែកនៃកូនពស់វែក បានធ្វើឱ្យនាងប៊ូឡាហ៍ ហ្វឺណាន់ដេស (Beulah Fernandez) ដែលជាប្រធាននៃផ្ទះកុមារ និងសាលារៀនសាន់សាន (Sunshine) នៅក្នុងបរិវេណនៃសាលាអាត់វេនទីស្ទ នៃទីក្រុងបាំងហ្គលឺរ (Bangalore) ប្រទេសឥណ្ឌា មានការព្រួយបារម្ភយ៉ាងខ្លាំង។ នាងមានហេតុផលល្អ ដែលត្រូវព្រួយបារម្ភ។ ៥ឆ្នាំមុន ក្មេងប្រុសម្នាក់ត្រូវបានពស់វែកខាំ ខណៈពេលដែលក្មេងម្នាក់នោះកំពុងតែ ដេញគោកាត់ចំការស្វាយ។ បើទោះបីជាក្មេងម្នាក់នោះ ត្រូវបានបញ្ជូនទៅកាន់មន្ទីរពេទ្យភ្លាមៗក៏ដោយ ក៏គាត់នៅតែត្រូវ ការវះកាត់ជាច្រើនដង និងការព្យាបាលស្មុគស្មាញរយៈពេល១ឆ្នាំ មុនពេលគាត់ដែល បានជាសះស្បើយ។

ឥឡូវនេះ កូនពស់វែកហាក់ដូចជាមាននៅគ្រប់ទីកន្លែង នៅលើផ្ទៃដី១០ហិចតា៖ នៅតាម ដងផ្លូវ នៅក្នុងសួនច្បារ នៅក្រោមរថយន្ត និងសូម្បីតែនៅខាងក្រៅទ្វារផ្ទះរបស់នាងប៊ូឡាហ៍ ក៏មានកូន ពស់វែកដែរ។

នាងប៊ូឡាហ៍បានអធិស្ឋានថា «ឱព្រះម្ចាស់អើយ កន្លែងនេះ គួរតែជាកន្លែងសុវត្ថិភាពសម្រាប់ ក្មេងៗ ដូច្នេះហើយ សូមទ្រង់ជួយដល់ពួកគេផង»។ នាងបានហៅអ្នកចាប់ពស់ឱ្យមកជួយ ប៉ុន្តែ ពួកគេ អាចចាប់សត្វពស់បាន តែនៅក្នុងអគារទីក្រុង និងកន្លែងបិទជិតប៉ុណ្ណោះ។ ការស្វែងរកកូនពស់វែក នៅក្នុង បរិវេណធំ ដែលមានដើមឈើហូបផ្លែ ដូចជាស្វាយ ចេក ខ្នុរ សាប៊ូតា ល្ហុង ផ្លែប៉ោមតូច ផ្លែបឺរ ដូង ស្វាយ ល្ពៅ ផ្លែផាសិន និងផ្លែទៀបបារាំង គឺជាកិច្ចការលំបាក។

សមាជិកបុគ្គលិក និងក្មេងៗបានអធិស្ឋានយ៉ាងអស់ពីចិត្ត។ បន្ទាប់មក បុគ្គលិកម្នាក់បានឃើញក្ងោកមួយក្បាយនៅបរិវេណសាលា។ វាមិនសមនឹងមានក្ងោក នៅលើបរិវេណសាលា ដែលស្ថិតនៅចំកណ្តាលទីក្រុងធំនោះទេ? សត្វក្ងោកត្រូវបានគេស្គាល់ថា ជាបក្សីដែលស៊ីពស់មានពិស។ ក្រោយពីនោះមក មិនយូរប៉ុន្មាន បុគ្គលិកម្នាក់ទៀត បានឃើញក្ងោកទីពីរ។ ពីរយប់ក្រោយមក ទៀត បុគ្គលិក និងក្មេងៗ បានឃើញនូវការសម្តែងរវាងក្ងោកឈ្មោល និងក្ងោកញី ដើរបញ្ចេញសម្រស់ នៅជុំវិញសួន។ មនុស្សគ្រប់គ្នាបានសម្លឹងមើល ដោយការភ្ញាក់ផ្អើល នៅពេលដែលក្ងោកពណ៌ខៀវ បាន លាតត្រដាងកន្ទុយដ៏វែង និងស្រស់ស្អាត ដែលមានស្លាបមានរូបរាងដូចជាភ្នែក។

បន្ទាប់ពីយប់នោះមក កូនពស់វែកៗបានបាត់អស់ពីបរិវេណ។ បើទោះបីជាសត្វពស់បានបាត់អស់ ក៏ដោយ ក៏ក្ងោកឈ្មោល និងក្ងោកញី នៅតែស្នាក់នៅក្នុងបរិវេណនោះ ដូចជាអ្នកការពារក្មេងៗ និងបុគ្គលិក អ៊ីចឹង។ សូម្បីតែសព្វថ្ងៃនេះ មានអ្នកស្រែកស្ទើរតែរៀងរាល់ថ្ងៃថា «ក្ងោកៗ» បន្ទាប់មក ក្មេងៗបានរត់ចេញមកមើលបក្សីដ៏ស្រស់ស្អាតនោះ។ នាងបូ៊ឡាហ៍បានជឿថា ក្ងោកទាំងនោះ គឺជាចម្លើយទៅនឹងការ អធិស្ឋានដ៏មោះមុតរបស់ពួកគេ។ នៅក្នុងប្រវត្តិសាស្ត្រ ៤៥ ឆ្នាំនៃសាលារៀន និងផ្ទះកុមារ មិនដែល ធ្លាប់មានសត្វក្ងោក នៅក្នុងបរិវេណសាលាពីមុនមកនោះទេ។ នាងប៊ូឡាហ៍បាននិយាយថា «យើងជឿថា ព្រះអម្ចាស់បានបញ្ជូនក្ងោកទាំងនោះ ឱ្យមកជួយយើង។ ព្រះអង្គពិតស្រឡាញ់ និងយកព្រះទ័យទុកដាក់ ចំពោះកូនរបស់ព្រះអង្គណាស់ ដោយទ្រង់នៅតែអាចធ្វើឱ្យយើងភ្ញាក់ផ្អើលដោយសារតែដំណោះស្រាយ ដ៏អស្ចារ្យ ចំពោះបញ្ហាទាំងអស់របស់យើង»។