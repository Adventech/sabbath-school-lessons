---
title:  ការលើកតម្កើងព្រះយេស៊ូវឱ្យកាន់តែខ្លាំងឡើង
date:   11/01/2026
---

`សូមអានភីលីព ១:១៩, ២០។ តើលោកប៉ុលបានរំពឹងថា នឹងមានរឿងអ្វីកើតឡើងចំពោះគាត់ នៅពេលដែលគាត់ចូលទៅក្នុងសាលជំនុំជម្រះនោះ? តើគាត់បានយល់ឃើញថា អ្វីទៅដែលសំខាន់ជាង ការរួចផុតពីទីឃុំឃាំងនោះ?`

លោកប៉ុលបានប្រៀបធៀប ការរងទុក្ខរបស់គាត់ ជាមួយនឹងបទពិសោធន៍នៃគ្រីស្ទានដទៃទៀត យ៉ាងដូច្នេះថា៖ «គេជាអ្នកបម្រើព្រះគ្រីស្ទឬអី (ខ្ញុំនិយាយបែបដូចជាវង្វេងស្មារតីហើយ) ខ្ញុំក៏លើសជាងគេ ទៅទៀត ក្នុងការនឿយហត់លើសជាងគេ ដោយត្រូវរំពាត់ហួសក្បត់ ទាំងត្រូវជាប់គុកច្រើនជាងគេ ក៏ដល់ នូវភាពជិតស្លាប់ជាញឹកញយ ប្រាំដងហើយ សាសន៍យូដាវាយខ្ញុំ៤០រំពាត់ខ្វះ១ គេវាយខ្ញុំនឹងដំបង៣ដង គេចោលខ្ញុំនឹងថ្ម១ដង ខ្ញុំត្រូវសំពៅលិច៣ដង ខ្ញុំនៅនាសមុទ្រជ្រៅអស់១ថ្ងៃ១យប់ ខ្ញុំដើរដំណើរជាច្រើន ក៏មានសេចក្ដីអន្តរាយពីទន្លេ អន្តរាយដោយពួកចោរប្លន់ អន្តរាយដោយសាសន៍របស់ខ្ញុំ អន្តរាយដោយសាសន៍ដទៃ ក៏អន្តរាយក្នុងទីក្រុង ក្នុងទីរហោស្ថាន ក្នុងសមុទ្រ ក្នុងពួកបងប្អូនក្លែងក្លាយដែរ ត្រូវនឿយហត់ ហើយលំបាក ត្រូវចាំយាមជាញយ ត្រូវស្រេកឃ្លាន ត្រូវអត់ជាញឹកញយ ត្រូវរងា ហើយត្រូវអាក្រាតផង» (កូរិនថូសទី២ ១១:២៣-២៧)។ លោកប៉ុលបានបន្ថែមទៀតថា «ក្រៅពីការខាងសាច់ឈាមទាំងនោះ ក៏មានសេចក្តីកង្វល់ខាងឯពួកជំនុំទាំងប៉ុន្មាន ដែលប្រជ្រៀតមកលើខ្ញុំ រាល់តែថ្ងៃជានិច្ចថែមទៀត» (កូរិនថូស ទី២ ១១:២៨។

`តើលោកប៉ុលមានទំនាក់ទំនងអ្វី ជាមួយនឹងក្រុមជំនុំ ដែលគាត់បានដាំនោះ? តើលោកប៉ុល មានទំនាក់ទំនងយ៉ាងដូចម្តេច ជាមួយនឹងមនុស្ស ដែលគាត់បានផ្សាយឱ្យព្រះយេស៊ូវនោះ? សម្រាប់ ចម្លើយ សូមអានគម្ពីរកូរិនថូសទី១ ៤:១៤-១៦; ថែស្សាឡូនីចទី១ ២:១០, ១១; កាឡាទី ៤:១៩ និង ភីលេម៉ូន ជំពូក១០។`

ព្រះយេស៊ូវបានលះបង់របស់គ្រប់យ៉ាងដែលទ្រង់មាន ដើម្បីសង្គ្រោះយើង។ ទន្ទឹមគ្នានេះ លោក ប៉ុលក៏បានប្រាប់សមាជិកនៃក្រុមជំនុំថា «ឯខ្ញុំៗសុខចិត្តនឹងចែកចាយ ហើយនឹងត្រូវហិនអស់រលីងទៅចុះ ដោយព្រោះព្រលឹងរបស់អ្នករាល់គ្នា» (កូរិនថូសទី២ ១២:១៥)។ នៅពេលដែលយើងកាន់តែរស់នៅ ដូចជាព្រះយេស៊ូវ នោះមានមនុស្សតិចតួចណាស់ ដែលអាចនឹងស្រឡាញ់យើង។ នេះហើយជាមូលហេតុ ដែលនាំឱ្យលោកប៉ុលដាស់តឿនយើងថា៖ «ឯអស់អ្នកណាដែលចង់រស់ ដោយគោរពប្រតិបត្តិដល់ព្រះគ្រីស្ទ យេស៊ូវ នោះនឹងត្រូវមានសេចក្កីបៀតបៀនដែរ» (ធីម៉ូថេទី២ ៣:១២)។ ប៉ុន្តែ នៅពេលដែលយើងសុខចិត្ដ រងទុក្ខ ដើម្បីជំនឿរបស់យើង នោះការរស់នៅរបស់យើង ក៏នឹងបង្ហាញសេចក្ដីពិតនៃព្រះគម្ពីរ ទៅតាមវិធី ដ៏មានអំណាចផងដែរ» (សូមប្រៀបធៀបជាមួយនឹងគម្ពីរ ភីលីព ១:៧)។ យ៉ាងណាមិញ «លោកប៉ុលបាន អត់ធ្មត់ និងបានរីករាយនៅក្នុងទីឃុំឃាំង ពីព្រោះភាពអង់អាច និងជំនឿរបស់គាត់ គឺជាសេចក្តីអធិប្បាយ មួយដ៏មានឥទ្ធិពល»។ ដកស្រង់ពី Ellen G. White, The Acts of the Apostles, page 464, adapted។