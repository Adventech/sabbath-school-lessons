---
title:  រឹងមាំទាំងអស់គ្នា ដោយមានវិញ្ញាណតែមួយ
date:   14/01/2026
---

សេចក្តីអធិស្ឋានចុងក្រោយ ដែលព្រះយេស៊ូវបានទូលសូមព្រះសម្រាប់សិស្សរបស់ទ្រង់ គឺស្តី អំពីសេចក្តីសុខសាន្ត និងភាពចុះសម្រុងគ្នា។ ព្រះយេស៊ូវបានអធិស្ឋានថា៖ «ឱព្រះវរបិតាអើយ ឯពួកអ្នក ដែលទ្រង់ប្រទានមកទូលបង្គំ នោះទូលបង្គំចង់ឲ្យគេនៅជាមួយនឹងទូលបង្គំ ក្នុងកន្លែងដែលទូលបង្គំនៅដែរ ដើម្បីឲ្យបានឃើញសិរីល្អ ដែលទ្រង់បានប្រទានមកទូលបង្គំ ដ្បិតទ្រង់បានស្រឡាញ់ទូលបង្គំ តាំងតែពី មុនកំណើតលោកីយ៍រៀងមក» (យ៉ូហាន ១៧:២៤)។ ព្រះយេស៊ូវក៏បានទូលសូមព្រះវរបិតារបស់ទ្រង់ ឱ្យ «រក្សាគេដោយព្រះនាមទ្រង់ផង ដើម្បីឲ្យគេបានរួមគ្នាតែ១ ដូចជាយើងដែរ» (យ៉ូហាន ១៧:១១)។ព្រះយេស៊ូវក៏បានមានបន្ទូលថា នឹងមានអ្វីកើតឡើង នៅពេលដែលសិស្សរបស់ទ្រង់ មិនបានរួបរួមគ្នា នេះដែរ។ នៅពេលដែលយើងមិនបានយល់ស្របតាមគ្នា នោះអ្នកដទៃអាចនឹងយកភាពមិនចុះសម្រុង គ្នានេះ មកធ្វើជាហេតុផល ដែលនាំឱ្យពួកគេមិនព្រមជឿដំណឹងល្អ។ ព្រះយេស៊ូវក៏បានមានព្រះបន្ទូលអំពីសេចក្តីសុខសាន្ត និងភាពចុះសម្រុងគ្នា ដែលយើងមានចំពោះព្រះ និងព្រះវរបិតា ទៅតាមរយៈសេចក្តីអធិស្ឋានទាំង២យ៉ាង នៅក្នុងគម្ពីរយ៉ូហាន ជំពូក១៧ ផងដែរ ដោយទ្រង់មានបំណងចង់ឱ្យមានសេចក្តីសុខសាន្ត និងភាពចុះសម្រុងគ្នា ជាមួយនឹងពួកគេ។ «ប្រយោជន៍ឲ្យ លោកីយ៍បានជឿថា ទ្រង់ចាត់ឲ្យ ទូលបង្គំមកពិត» (យ៉ូហាន ១៧:២១) និង «ប្រយោជន៍ឲ្យលោកីយ៍បានដឹងថា គឺទ្រង់ដែលចាត់ឲ្យទូលបង្គំ មកមែន» (យ៉ូហាន ១៧:២៣)។

`សូមអានគម្ពីរភីលីព ១:២៧។ សូមប្រៀបធៀបខនេះ ទៅនឹងគម្ពីរយ៉ូហាន ១៧:១៧-១៩។តើព្រះយេស៊ូវ និងលោកប៉ុល បានមានបន្ទូល និងបានមានប្រសាសន៍ថា យើងត្រូវមានសេចក្តីសុខសាន្ត និងភាពចុះសម្រុងគ្នាយ៉ាងដូចម្តេច នៅក្នុងក្រុមជំនុំ?`

នៅក្នុងគម្ពីរភីលីព ១:២៧ ពាក្យដែលបានសរសេរថា «ចូរឲ្យអ្នករាល់គ្នាប្រព្រឹត្តបែបគួរនឹង ដំណឹងល្អរបស់ព្រះគ្រីស្ទចុះ» បានប្រែមកពីពាក្យថា «ផូលីធូអ៊ូម៉ៃ (Politeuomai)» ជាភាសាក្រេក។ ពាក្យទាំងនេះមានន័យថា ដើម្បី «ឱ្យបានរស់នៅជាពលរដ្ឋ» នៅក្នុងនគររបស់ព្រះ។ សេចក្តីអធិប្បាយ របស់ព្រះយស៊ូវ នៅក្នុងបទគម្ពីរម៉ាថាយ ជំពូក៥-៧ បានប្រាប់យើងអំពីអត្ថន័យ នៃការដែលក្លាយមកជា កូនៗរបស់ព្រះ និងក្លាយមកជាពលរដ្ឋនៅក្នុងនគររបស់ព្រះ។ កូនៗរបស់ព្រះ មិនចិត្តមានអំនួតឡើយ។ ពួកគេសុភាពរាបសា។ ពួកគេស្រេកឃ្លានជីវិត ដែលបរិសុទ្ធ។ ពួកគេបានបង្ហាញសេចក្តីមេត្តា។ ចិត្តរបស់ ពួកគេ ស្អាតស្អំ និងឥតសៅហ្មង។ មនុស្សទាំងនេះ បានបង្កើតសេចក្តីសុខសាន្ត។ ពួកគេមិនបានច្បាំង ឬធ្វើបាបអ្នកដទៃនោះទេ។ ប៉ុន្តែ ពួកគេបានស្រឡាញ់ខ្មាំងសត្រូវរបស់ពួកគេ។ ពួកគេបានប្រទានពរដល់ អ្នក ដែលបានប្រទេចផ្តាសាពួកគេ។ ពួកគេបានធ្វើរឿងល្អៗ សម្រាប់អ្នកដែលបានស្អប់ពួកគេ។ និយាយ ឱ្យខ្លីមក ពួកគេបានធ្វើតាមគម្ពីរមីកា ៦:៨ ដែលបានចែងថា៖ «អ្នកត្រូវប្រតិបត្តិតាមយុត្តិធម៌ ស្រឡាញ់ ភាពស្មោះត្រង់ ហើយយកចិត្តទុកដាក់ដើរតាមមាគ៌ា នៃព្រះរបស់អ្នក» (គខប)។

ដូច្នេះហើយ ជាញឹកញាប់ ភាពមិនចុះសម្រុងគ្នានៅក្នុងក្រុមជំនុំ មានប្រភពចេញមកពីអំនួត។ «នៅពេលដែលចិត្តរបស់យើង មានពេញទៅដោយអំនួត និងការស្រឡាញ់ផែនដីនេះ នោះព្រះវិញ្ញាណរបស់ ព្រះយេស៊ូវ ក៏នឹងចាកចេញពីយើងដែរ។ បន្ទាប់មក ជម្លោះ និងភាពមិនចុះសម្រុងគ្នា នឹងធ្វើឱ្យក្រុមជំនុំ ចុះខ្សោយ»។ ដកស្រង់ពី Ellen G. White, Testimonies for the Church, volume 5, pages 240, 241, adapted។