---
title:  ជីវិត និងសេចក្តីស្លាប់
date:   10/01/2026
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

ភីលីព ១:១៩, ២០; កូរិនថូសទី២ ១០:៣-៦; ភីលីព ១:២១-២៤; ភីលីព ១:២៧។

> <p>ខចងចាំ៖</p>
> «ដ្បិតឯខ្ញុំ ដែលខ្ញុំរស់នៅ នោះគឺសម្រាប់ព្រះគ្រីស្ទទេ ហើយដែលស្លាប់ទៅ នោះជាកម្រៃ វិញ» (ភីលីព ១:២១)។

ជាញឹកញាប់ មនុស្សយើងបាននិយាយថា សេចក្ដីស្លាប់គឺជារឿងធម្មជាតិនៃជីវិត។ ប៉ុន្តែ ការ និយាយបែបនេះ គ្រាន់តែជាការកុហកប៉ុណ្ណោះ។ ជីវិត និងសេចក្តីស្លាប់ មានលក្ខណៈខុសពីគ្នាដាច់ ស្រឡះ។ សេចក្តីស្លាប់គឺជា «ខ្មាំងសត្រូវ» នៃជីវិត។ ឬអាចនិយាយបានថា គ្រឿងឡានដែលបាន បាក់បែកទៅហើយ មិនអាចយកមកធ្វើជាផ្នែកណាមួយនៃឡានថ្មីជាយ៉ាងណា សេចក្ដីស្លាប់ក៏មិនអាច យកមកធ្វើជាផ្នែកណាមួយ នៃជីវិតដែលបានរស់ឡើងវិញនោះដែរ។ លោកប៉ុលបានមានប្រសាសន៍ថា ព្រះយេស៊ូវបានសុគត ដើម្បី «បំផ្លាញអានោះ ដែលមានអំណាចលើសេចក្តីស្លាប់ គឺជាអារក្ស ដោយ ទ្រង់សុគត ហើយឲ្យបានប្រោសដល់ពួកអ្នកនោះ ដែលជាប់ជាបាវបំរើគ្រប់១ជីវិត ដោយខ្លាចស្លាប់ឲ្យ បានរួចចេញវិញ» (ហេព្រើរ ២:១៤)។

លោកប៉ុលបានត្រៀមពលីជីវិត ដើម្បីព្រះយេស៊ូវ។ គាត់បានដឹងច្បាស់ថា អនាគតរបស់ គាត់ នឹងទៅជាយ៉ាងណា។ ប៉ុន្តែ ទន្ទឹមគ្នានេះ ការលើកតម្កើងព្រះយេស៊ូវ ក៏ជារឿងសំខាន់បំផុត សម្រាប់ គាត់ផងដែរ។ ដូច្នេះហើយ បានជាគាត់មានបំណងចែកចាយដំណឹងល្អ ទៅកាន់មនុស្សជាច្រើន តាម ដែលគាត់អាចធ្វើទៅបាន។ ចំណុចនៅត្រង់នេះ ក៏អាចជាមូលហេតុដែលនាំឱ្យគាត់ សរសេរសំបុត្រ ជាច្រើននៅក្នុងព្រះគម្ពីរផងដែរ។ ជាការពិតណាស់ លោកប៉ុលអាចចូលទៅតាមកន្លែងផ្សេងៗ និង ឈោងចាប់មនុស្សជាច្រើនទៀត ដោយប្រើសំបុត្ររបស់គាត់ ជាងដែលគាត់បានចំណាយពេលដើរសួរ សុខទុក្ខ នៅក្នុងជីវិតរបស់គាត់ទៅទៀត។

ជីវិតនៅលើផែនដីនេះ មានរយៈពេលខ្លីណាស់ ម្ល៉ោះហើយ យើងត្រូវតែបម្រើនគររបស់ព្រះ ខណៈ ពេលដែលយើងនៅអាចធ្វើបាន ដោយយកសេចក្តីសុខសាន្ដ និងភាពចុះសម្រុងគ្នា មកធ្វើជាផ្នែក សំខាន់បំផុត នៅក្នុងកិច្ចការរបស់យើង។ នៅក្នុងនាមជាសមាជិកនៃក្រុមជំនុំ យើងចាំបាច់ត្រូវតែយល់ស្រប ទៅតាមគោលជំនឿរបស់យើង។ នៅពេលដែលយើងយល់ស្របទៅ និងគោលជំនឿទាំងនេះ នោះយើង នឹងទទួលបានសេចក្ដីសុខសាន្តនៅក្នុងក្រុមជំនុំ។ ដូច្នេះហើយ សប្តាហ៍នេះ យើងនឹងបានឃើញលោក ប៉ុល សរសេរសំបុត្រទៅកាន់ក្រុមជំនុំភីលីព ទាក់ទងទៅនឹងមូលហេតុ ដែលនាំឱ្យសេចក្តីសុខសាន្ត និងភាពចុះសម្រុងគ្នា មានសារៈសំខាន់បំផុតនៅក្នុងក្រុមជំនុំ។