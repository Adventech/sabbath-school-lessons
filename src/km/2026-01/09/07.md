---
title:  ការសិក្សាបន្ថែម៖
date:   27/02/2026
---

«នៅក្នុងចិត្តរបស់យើង គ្មានអ្វីដែលបរិសុទ្ធនោះទេ។ យើងមិនអាចរក្សាបញ្ញត្តិរបស់ ព្រះបានឡើយ។ ប៉ុន្តែ ព្រះយេស៊ូវបានរៀបចំផ្លូវ ដើម្បីសង្គ្រោះយើង ... ប៉ុន្តែ យើងក៏ត្រូវតែថ្វាយចិត្ត និងរូបកាយរបស់យើង ដល់ទ្រង់ផងដែរ។ ចូរទទួលយកទ្រង់ ទុកជាព្រះអង្គសង្គ្រោះ។ អតីតកាលរបស់ លោកអ្នក អាចនឹងមានពេញទៅដោយអំពើបាប។ ប៉ុន្តែ ព្រះទ្រង់នឹងទទួលយកលោកអ្នកថា ជាមនុស្សបរិសុទ្ធវិញ ដោយយល់ដល់ព្រះយេស៊ូវ។ ព្រះបានទតមើលយើង និងបានទតឃើញ ត្រឹមតែព្រះជន្មដ៏បរិសុទ្ធរបស់ព្រះយេស៊ូវប៉ុណ្ណោះ។ ព្រះទ្រង់បានទទួលយកយើង ទុកដូចជាយើងមិនដែលធ្វើបាបយ៉ាង ដូច្នោះដែរ»។

«ប៉ុន្តែ នៅមានកិច្ចការបន្ថែមទៀត គឺថា ព្រះយេស៊ូវបានផ្លាស់ប្តូរចិត្ត។ ព្រះយេស៊ូវបានគង់ នៅក្នុងចិត្តរបស់យើង នៅពេលដែលយើងជឿទៅលើព្រះអង្គ។ ជំនឿបានជួយឱ្យយើង រក្សាទំនាក់ទំនងរបស់យើង ជាមួយនឹងព្រះយេស៊ូវ។ យើងក៏ត្រូវតែបន្ត ថ្វាយចិត្តរបស់យើងដល់ព្រះអង្គផងដែរ។ ដរាបណាយើងសម្រេចចិត្តបម្រើព្រះ នោះទ្រង់ក៏នឹងធ្វើការនៅក្នុងចិត្តរបស់យើង ដើម្បីឱ្យយើងបានធ្វើនូវរឿងដែលគាប់ព្រះទ័យព្រះ . . . .។

«ដូច្នេះហើយ យើងមិនមានហេតុផល ដែលត្រូវអួតអាង ឬមានអំនួតនៅក្នុងចិត្តរបស់យើងឡើយ ពីព្រោះព្រះយេស៊ូវគឺជាហេតុផលតែមួយគត់ ដែលនាំឱ្យយើងមានសង្ឃឹម។ ព្រះជន្មដ៏បរិសុទ្ធរបស់ព្រះអង្គ គឺជាអំណោយទាន ដែលទ្រង់បានប្រទានដល់យើង។ អំណោយទានរបស់ព្រះអង្គ ក៏បានធ្វើឱ្យចិត្តរបស់យើងបរិសុទ្ធដែរ។ បន្ទាប់មក ព្រះវិញ្ញាណរបស់ព្រះអង្គ នឹងធ្វើការនៅក្នុងចិត្តរបស់យើង ដើម្បីនឹងធ្វើឱ្យយើងបានបរិសុទ្ធ»។ ដកស្រង់ពី Ellen G. White, Steps to Christ, pages 62, 63, adapted។

**សំណួរពិភាក្សា**

`សូមអានខចងចាំ នៅក្នុងគម្ពីរកូរិនថូសទី២ ៥:២១ម្តងទៀត។ តើខគម្ពីរនេះ ចង់មានន័យបែបណា ដោយ បានបង្ហាញថា ព្រះយេស៊ូវទ្រង់បានក្លាយមកជាតួបាបជំនួសយើងនោះ? តើគោលគំនិតនេះ បានជួយឱ្យលោកអ្នកយល់យ៉ាងដូចម្តេច អំពីការសុគតរបស់ព្រះយេស៊ូវនៅលើឈើឆ្កាង នៅក្នុងនាមជាអ្នកជំនួសនោះ? តើវាមានន័យយ៉ាងណាដែរ ដែលថា ព្រះទ្រង់បានទទួលយកយើង ដោយសារតែព្រះយេស៊ូវនោះ?`

`គ្រីស្ទានជាច្រើន បានជឿទៅលើគោលគំនិតដែលថា «អ្នកដែលព្រះបានសង្គ្រោះហើយ នឹងបានសង្គ្រោះជារៀងរហូត»។ ការបង្រៀននេះមានន័យថា គ្រីស្ទាននឹងមិនត្រូវបាត់បង់ទៀតឡើយ បន្ទាប់ពីពួកគេបានទទួលយកព្រះយេស៊ូវ។ តើហេតុអ្វីបានជាគោលគំនិតនេះ ជាគោលគំនិតខុសឆ្គង? តើគោលគំនិតខុសឆ្គងនេះ បានបង្កគ្រោះថ្នាក់យ៉ាងដូចម្តេច ចំពោះអ្នកគ្រីស្ទានដែលបានជឿគោលគំនិតនេះ? យើងត្រូវតែបដិសេធ ការបង្រៀនក្លែងក្លាយនេះ។ ប៉ុន្តែ ទន្ទឹមគ្នានេះ តើយើងអាចមានសង្ឃឹមថា យើងបានសង្គ្រោះដោយរបៀបណា?`

`តើជំនឿរបស់លោកអ្នក រឹងមាំប៉ុនណា (សូមអានគម្ពីរកូឡុស ១:២៣)? តើលោកអ្នកបានដឹងច្រើនប៉ុនណា អំពីអ្វីដែលលោកអ្នកបានជឿ ហើយនិងមូលហេតុដែលលោកអ្នកត្រូវជឿនោះ? តើលោកអ្នក អាចធ្វើអ្វីខ្លះ ដើម្បីឱ្យលោកអ្នកបានយល់កាន់ច្បាស់នូវអ្វី ដែលលោកអ្នកបានជឿនោះ? តើហេតុអ្វីបានជា វាសំខាន់ម្ល៉េះ ដែលយើងត្រូវតែមានជំនឿរឹងមាំនោះ?`