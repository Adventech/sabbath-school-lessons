---
title:  ការរស់នៅក្នុងសេចក្តីសុខសាន្ត ជាមួយនឹងព្រះ
date:   19/02/2026
---

`សូមអានគម្ពីរកូឡុស ១:១៩, ២០។ តើឈើឆ្កាងបានជួយឱ្យយើងរស់នៅក្នុងសេចក្ដីសុខសាន្ត ជាមួយនឹងព្រះដោយរបៀបណា?`

នៅក្នុងគម្ពីរកូឡុស ១:១៩, ២០ លោកប៉ុលបានមានប្រសាសន៍ថា «ដ្បិតព្រះបានសព្វព្រះហឫទ័យ ឲ្យគ្រប់ទាំងសេចក្ដីពោរពេញបានស្ថិតនៅក្នុងទ្រង់ ហើយឲ្យបានផ្សះផ្សាគ្រប់ទាំងអស់ ឲ្យជានឹងអង្គទ្រង់ ដោយសារព្រះរាជបុត្រានោះ ទោះបើរបស់នៅស្ថានសួគ៌ ឬនៅផែនដីក្ដី ទាំងតាំងស្ពានមេត្រី ដោយសារព្រះលោហិតនៃឈើឆ្កាងទ្រង់»។ តើ «និស្ស័យ» ដែលព្រះបានដាក់នៅក្នុងអង្គព្រះយេស៊ូវនេះ គឺជាអ្វីឱ្យពិតប្រាកដ? លោកយ៉ូហានបានបកស្រាយថា ព្រះយេស៊ូវ «ដែលមកពីព្រះវរបិតា មានពេញជាព្រះគុណនឹងសេចក្ដីពិត» (យ៉ូហាន ១:១៤)។

«និស្ស័យ» របស់ព្រះ ក៏បានរាប់បញ្ចូលលើសពីសេចក្ដីស្រឡាញ់ ការលើកលែងទោស និងការ អត់ធ្មត់របស់ព្រះអង្គ។ និស្ស័យរបស់ព្រះ ក៏បានរាប់បញ្ចូលអំណាចរបស់ព្រះអង្គ នៅក្នុងការបង្កបង្កើត របស់ថ្មីៗដែរ។ ព្រះអង្គក៏អាចនឹងធ្វើឱ្យរបស់ចាស់ ក្លាយមកជារបស់ថ្មីដែរ។ សំខាន់ជាងនេះទៅទៀតនោះ និស្ស័យរបស់ព្រះ ក៏បានរាប់បញ្ចូលព្រះប្រាជ្ញាញ្ញាណរបស់ព្រះអង្គផងដែរ។ ព្រះបានដោះស្រាយបញ្ហានៃអំពើបាប និងសេចក្តីស្លាប់។ «ដ្បិតព្រះទ្រង់ស្រឡាញ់មនុស្សលោកដល់ម្ល៉េះ បានជាទ្រង់ប្រទានព្រះរាជបុត្រាទ្រង់តែ១ ដើម្បីឲ្យអ្នកណាដែលជឿដល់ព្រះរាជបុត្រានោះ មិនត្រូវវិនាសឡើយ គឺឲ្យមានជីវិតអស់កល្បជានិច្ចវិញ» (យ៉ូហាន ៣:១៦)។

ព្រះយេស៊ូវចាំបាច់ត្រូវតែសុគត ពីព្រោះកិច្ចការនេះ គឺជាវិធីតែមួយគត់ ដែលព្រះអាចសង្គ្រោះ មនុស្សមានបាប។ ព្រះស្រឡាញ់យើងដល់ម្ល៉េះ ទើបបានជាទ្រង់អនុញ្ញាតឱ្យព្រះយេស៊ូវសុគតនៅលើឈើឆ្កាង។ ព្រះបានធ្វើរឿងទាំងនេះ ដើម្បីយើង និងសម្រាប់ទេពនិករទាំងអស់ ដែលនៅលើមេឃ។នៅពេលដែលព្រះយេស៊ូវសុគតនៅលើឈើឆ្កាង នោះព្រះក៏បានប្រទានគ្រប់គ្នាទាំងអស់ ដែលនៅលើមេឃ និងនៅលើផែនដីនេះ អំពីភ័ស្តុតាងនៃសេចក្តីស្រឡាញ់ ដែលទ្រង់មានចំពោះមនុស្សមានបាប។ នេះហើយ ជាមូលហេតុដែលលោកប៉ុលបានមានប្រសាសន៍ថា៖ «យើងខ្ញុំបានត្រឡប់ជាទីដែលសម្រាប់ ឲ្យលោកីយ៍ បានមើលលេង គឺដល់ទាំងពួកទេវតា នឹងពួកមនុស្សផង» (កូរិនថូសទី១ ៤:៩)។

«ទេពនិករនៅលើមេឃ បានមើលព្រះយេស៊ូវព្យួរនៅលើឈើឆ្កាង។ ពួកគេបានស្ងើចសរសើរ និងបានសោកសៅ . . . . នៅពេលដែលសាតាំងបានច្បាំងំទាស់នឹងព្រះ។ គ្រប់គ្នាដែលបានចុះចូល ជាមួយនឹងវា ក៏បានធ្វើបាបទាស់នឹងព្រះដែរ។ ជាការពិតណាស់ ព្រះទ្រង់ជាសេចក្តីស្រឡាញ់។ ប៉ុន្តែ សិរីល្អរបស់ព្រះអង្គ នឹងបំផ្លាញមនុស្សមានបាប។ សម្រាប់មនុស្សមានបាប សិរីល្អរបស់ព្រះ ក៏ប្រៀបដូចជាភ្លើង ដែលដុតបំផ្លាញរបស់គ្រប់យ៉ាងផងដែរ។ នៅពេលដែលមហាវិវាទដំបូង រវាងព្រះ និងសាតាំង បានចាប់ផ្តើមឡើង នោះពួកទេវតាមិនបានយល់ពីគោលគំនិតនេះទេ.....។

«ប៉ុន្តែ គ្រប់គ្នានឹងបានយល់សេចក្ដីពិតនេះ នៅពេលដែលមហាវិវាទរវាងព្រះ និងសាតាំងបាន បញ្ចប់។ បន្ទាប់មក ផែនការដែលព្រះបានរៀបចំ ដើម្បីសង្គ្រោះមនុស្សមានបាប នឹងបញ្ចប់ជាស្ថាពរ។ ទន្ទឹមគ្នានេះ ពួកទេវតា និងមនុស្សលោក ក៏នឹងបានយល់ពីសេចក្ដីស្រឡាញ់ និងព្រះប្រាជ្ញាញ្ញាណរបស់ ព្រះអង្គផងដែរ»។ ដកស្រង់ពី Ellen G. White, The Desire of Ages, pages 760-764, adapted។