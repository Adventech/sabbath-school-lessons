---
title:  កូនប្រុសច្បង
date:   16/02/2026
---

នៅក្នុងគម្ពីរសញ្ញាថ្មី ពាក្យថា «កូនប្រុសច្បង» សឹងតែត្រូវបានអ្នកនិពន្ធយកមកប្រើជានិច្ចដើម្បីពិពណ៌នាអំពីព្រះយេស៊ូវ (សូមអានគម្ពីរលូកា ២:៧; រ៉ូម ៨:២៩; ហេព្រើរ ១:៦ និងវិវរណៈ ១:៥។សព្វថ្ងៃនេះ យើងបានប្រើពាក្យ «កូនប្រុសច្បង» នេះ ដើម្បីសំដៅទៅលើកូនប្រុស ដែលបានកើតមុនគេ។ប៉ុន្តែ នៅក្នុងព្រះគម្ពីរ ពាក្យនេះ ប្រហែលជាមិនបានសំដៅទៅលើកូនប្រុស ដែលបានកើតមុនបងប្អូន ប្រុសស្រីរបស់គាត់នោះទេ។ នេះគឺដោយសារតែព្រះគម្ពីរ ក៏បានប្រើពាក្យនេះ ដើម្បីបកស្រាយអំពី ទំនាក់ទំនងដែលកូនប្រុសមាន ជាមួយនឹងឪពុករបស់គាត់។ ព្រះគម្ពីរបានបង្ហាញយើង នូវគំរូនៃក្រុម កូនប្អូន ដែលមានឥទ្ធិពលខ្លាំងជាងបងៗរបស់ពួកគេ។ គំរូទាំងនេះ ក៏បានរាប់បញ្ចូលទាំងគំរូរបស់លោកអ៊ីសាក លោកយ៉ាកុប និងលោកយ៉ូសែបផងដែរ។

លោកដាវីឌក៏ជាគំរូនៃកូនប្រុសប្អូនមួយទៀត ដែលមានអំណាចខ្លាំងជាងបងៗរបស់គាត់ទៅទៀត។ លោកដាវីឌ មានបងប្អូនប្រុសចំនួន៧នាក់។ បងប្រុសទាំងអស់របស់គាត់ មានអាយុច្រើនជាងគាត់។ ប៉ុន្តែ ព្រះបានជ្រើសរើសំលោកដាវីឌ ឱ្យធ្វើជាស្តេចវិញ (សាំយូអែលទី១ ១៦:១០-១៣)។ ចំណុចនេះបានបង្ហាញថា ព្រះបានចាត់ទុកលោកដាវីឌ ដូចជាកូនប្រុសច្បងរបស់ព្រះអង្គ។ ព្រះបានធ្វើឱ្យលោកដាវីឌមានអំណាចជាងស្តេចដទៃទៀត នៅលើផែនដីនេះ (ទំនុកតម្កើង ៨៩:២៧) ព្រះក៏បានប្រាប់លោក ម៉ូសេថា សាសន៍អ៊ីស្រាអែល ជាកូនប្រុសច្បងរបស់ព្រះអង្គដែរ (និក្ខមនំ ៤:២២) ខទាំងនេះ បានបង្ហាញ យើងថា ពាក្យដែលបានសរសេរថា «កូនប្រុសច្បង» សំដៅទៅលើអ្នកដែលមានអំណាចខ្លាំងជាង និង សំខាន់ជាងមនុស្សដទៃទៀត។

`សូមអានគម្ពីរកូឡុស ១:១៥-១៧។ តើលោកប៉ុលបានផ្តល់ហេតុផលអ្វីខ្លះ ដែលបង្ហាញថាព្រះយស៊ូវទ្រង់ជាកូនច្បង ដែលបានគ្រប់គ្រងរបស់គ្រប់យ៉ាងនៅឯនគរស្ថានសួគ៌ និងផែនដីនេះ?`

លោកប៉ុលមិនបានមានប្រសាសន៍ថា ព្រះបានបង្កើតព្រះយេស៊ូវ មុនពេលដែលទ្រង់បានបង្កើតរបស់ផ្សេងៗទៀតនោះទេ។ ប៉ុន្តែ លោកប៉ុលបានមានប្រសាសន៍ថា ព្រះយេស៊ូវបានបង្កើតរបស់គ្រប់យ៉ាងសម្រាប់អង្គទ្រង់ និងបានប្រើអំណាចរបស់ព្រះអង្គ (កូឡុស ១:១៦)។ ចំណុចនេះមានន័យថា ព្រះបានបង្កើតផ្ទៃមេឃ និងផែនដីនេះ ជាមួយនឹងព្រះយេស៊ូវផងដែរ (សូមអានគម្ពីរអេភេសូរ ៣:៩; យ៉ូហាន ១:១-៣ និងវិវរណៈ ៤:១១)។

នៅពេលដែលលោកប៉ុលបានមានប្រសាសន៍ថា ព្រះយេស៊ូវបានបង្កើតរបស់គ្រប់យ៉ាង នោះ គាត់ចង់បង្ហាញថា ព្រះរាជបុត្រាបានបង្កើតនគរស្ថានសួគ៌ និងផែនដីនេះ។ ព្រះយេស៊ូវបានបង្កើតរបស់ គ្រប់យ៉ាង ដែលយើងបានឃើញ និងមើលមិនឃើញ។ ព្រះអង្គបានទ្រទ្រង់របស់គ្រប់យ៉ាង ឱ្យមានជីវិត និងមានចលនា។ ព្រះយេស៊ូវមានអំណាចលើរបស់គ្រប់យ៉ាង រួមទាំងទេវតាផងដែរ (អេភេសូរ ៣:១០; អេភេសូរ ៦:១២)។ លោកប៉ុលបានមានប្រសាសន៍ថា ព្រះយស៊ូវទ្រង់មានព្រះជន្ម តាំងពីមុនដែលទ្រង់ បានបង្កើតរបស់ទាំងនេះទៅទៀត (កូឡុស ១:១៧)។

លោកប៉ុលបានផ្តល់ហេតុផលមួយទៀត ដោយមានប្រសាសន៍ថា ព្រះយេស៊ូវគឺជាកូនច្បង។ លោកប៉ុលក៏បានមានប្រសាសន៍ថា ព្រះយេស៊ូវទ្រង់បានបង្រួបបង្រួមរបស់ទាំងអស់ផងដែរ។ ព្រះអង្គអាចធ្វើកិច្ចការនេះបាន ដោយសារតែទ្រង់បានបង្កើតយើង នឹងបានសង្គ្រោះយើង។

`ព្រះបានបង្កើតយើង និងបានសុគតជំនួសយើង។ តើអាកប្បកិរិយាល្អរបស់យើង អាចបន្ថែមទៅលើអំណោយទាននេះដែរឬទេ? តើកិច្ចការរបស់យើង អាចបន្ថែមទៅលើអ្វីដែលព្រះយេស៊ូវបានធ្វើជំនួសយើង នៅលើឈើឆ្កាងដែរឬទេ? តើហេតុអ្វីបានជាគោលគំនិតនេះ ជាគោលគំនិតខុសឆ្គង?`