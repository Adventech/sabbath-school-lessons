---
title:  ព្រះយេស៊ូវដែលជាអ្នកដឹកនាំ នៃក្រុមជំនុំទាំងមូល
date:   17/02/2026
---

`សូមអានគម្ពីរអេភេសូរ ១:២២ និងកូឡុស ២:១០។ នៅក្នុងខទាំងនេះ លោកប៉ុលបានមាន ប្រសាសន៍ថា ព្រះយេស៊ូវគឺជា «សិរសា»។ តើរូបស័ព្ទនេះ មានន័យដូចម្តេច? តើលោកប៉ុលចង់មានន័យ យ៉ាងណា នៅពេលដែលគាត់បានមានប្រសាសន៍ថា «ព្រះគ្រីស្ទទ្រង់ជាសិរសានៃពួកជំនុំ»នោះ (អេភេសូរ ៥:២៣)?`

ជាញឹកញាប់ ពាក្យថា «សិរសា» ត្រូវបានគេយកមកប្រើជារូបស័ព្ទ តំណាងឱ្យអ្នកដឹកនាំកំពូល។ គម្ពីរសញ្ញាចាស់ និងគម្ពីរសញ្ញាថ្មី បានប្រើរូបស័ព្ទនេះជាច្រើនលើកច្រើនសា។ សូមកត់ចំណាំពាក្យថា «សិរសា» និង «អ្នកដឹកនាំ» នៅក្នុងគំរូខាងក្រោមនេះ៖

**១. និក្ខមនំ ១៨:២៥៖** លោកម៉ូសេបាន «រើសយកមនុស្ស ដែលប៉ិនប្រសប់ក្នុងពួកអ៊ីស្រាអែលទាំងអស់ តាំងឡើងឲ្យធ្វើជាមេត្រួតត្រាលើបណ្តាជនទាំងឡាយ ជាមេលើមនុស្ស១ពាន់នាក់ ជាមេលើ១រយ នាក់ ជាមេលើ៥០នាក់ ហើយជាមេលើ១០នាក់»។

**២. ជនគណនា ៣១:២៦៖** លោក «អេលាសារដ៏ជាសង្ឃ ហើយនឹងពួកមេក្នុងវង្សានុវង្សនៃពួកជំនុំរាប់ ចំនួនរបឹប គឺទាំងមនុស្ស ហើយនិងសត្វផង ដែលចាប់បាននោះ»។

**៣. ចោទិយកថា ២៨:១៣៖** ព្រះនឹងធ្វើឱ្យសាសន៍អ៊ីស្រាអែលក្លាយជា «ក្បាល មិនមែនជាកន្ទុយឡើយ»។

**៤. អេសាយ ៧:៨៖** «ក្បាលរបស់ស្រុកស៊ីរី គឺក្រុងដាម៉ាស ហើយក្បាលរបស់ក្រុងដាម៉ាស គឺរេស៊ីននេះ ហើយ»។

**៥. ហូសេ ១:១១៖** «កូនចៅយូដា នឹងពួកកូនចៅអ៊ីស្រាអែលនឹងបានរួបរួមគ្នា ក៏នឹងតាំងឲ្យមានអ្នកជាប្រមុខតែ១លើពួកខ្លួន»។

**៦. មីកា ៣:៩៖** «ឱពួកជាប្រមុខនៃវង្សយ៉ាកុប នឹងពួកគ្រប់គ្រងលើវង្សអ៊ីស្រាអែល ជាពួកអ្នកដែលខ្ពើម សេចក្តីយុត្តិធម៌ ហើយធ្វើឲ្យសេចក្តីត្រឹមត្រូវប្រែប្រួលទៅអើយ»។

**៧. កូរិនថូសទី១ ១១:៣៖** «ព្រះគ្រីស្ទជាសិរសានៃបុរសទាំងអស់»។

ដូច្នេះហើយ ព្រះយេស៊ូវគឺជាសិរសានៃក្រុមជំនុំ។ នៅក្នុងនាមជាសិរសានៃក្រុមជំនុំ ព្រះយេស៊ូវ បានដឹកនាំក្រុមជំនុំ។ ព្រះអង្គបានបង្រៀនពួកគេ និងបានជួយឱ្យពួកគេលូតលាស់ឡើង។ ព្រះយេស៊ូវ ក៏បានប្រទានសេចក្តីសុខសាន្ត និងភាពចុះសម្រុងគ្នា ដល់ក្រុមជំនុំផងដែរ។

`នៅក្នុងគម្ពីរកូរិនថូសទី១ ១២:១២-២៧ លោកប៉ុលបានពិពណ៌នាអំពីក្រុមជំនុំថា ជា «រូបកាយ»។ តើរូបស័ព្ទនេះ បង្ហាញយើងអ្វីខ្លះអំពីក្រុមជំនុំ?`

រូបកាយមិនអាចរស់នៅ ដោយគ្មានក្បាលបានឡើយ។ យ៉ាងណាមិញ ក្រុមជំនុំក៏មិនអាចរស់នៅ ដោយគ្មានព្រះយេស៊ូវដែរ។ នៅពេលដែលផ្នែកមួយនៃរាងកាយ បានឈឺចាប់ ឬបាត់បង់ នោះមានន័យថា ជីវិតក៏អាចនឹងជួបនូវការលំបាកផងដែរ។ ជាញឹកញាប់ យើងមិនបានដឹងថា របស់អ្វីមួយ សំខាន់ប៉ុនណា នោះទេ រហូតទាល់តែយើងបាត់បង់របស់នោះ។

`បើសិនជាលោកអ្នកត្រូវបាត់បង់ជើង ឬបាត់បង់ភ្នែក តើលោកអ្នកនឹងសម្រេចចិត្តយ៉ាងដូចម្តេច? តើចម្លើយរបស់លោកអ្នក បានប្រាប់លោកអ្នកអ្វីខ្លះ អំពីសារៈសំខាន់នៃសមាជិកម្នាក់ៗ ចំពោះក្រុមជំនុំនោះ?`