---
title:  ក្រុមជំនុំនៅក្នុងទីក្រុងភីលីព និងកូឡុស
date:   01/01/2026
---

`សូមអានគម្ពីរភីលីព ១:១-៣ និងកូឡុស ១:១, ២។ តើព្រះគម្ពីរបានប្រាប់យើងអ្វីខ្លះ អំពី ក្រុមជំនុំភីលីព និងក្រុមជំនុំកូឡុស? តើហេតុអ្វីបានជាព័ត៌មាននេះ សំខាន់ម្ល៉េះ?`

ជាញឹកញាប់ នៅក្នុងសំបុត្ររបស់គាត់ លោកប៉ុលបានស្វាគមន៍គ្រីស្ទានថា ជាមនុស្សបរិសុទ្ធ។ នេះគឺដោយសារតែពួកគេបានជ្រមុជទឹក ចូលជាក្រុមជំនុំ។ បុណ្យជ្រមុជទឹកបានបង្ហាញថា ពួកគេបាន ញែកចេញពីជីវិតនៃផ្លូវចាស់របស់ពួកគេ ដើម្បីឱ្យបានក្លាយជារាស្ត្រពិសេសរបស់ព្រះ។ នៅក្នុងគម្ពីរ សញ្ញាចាស់ ព្រះក៏បានជ្រើសរើសសាសន៍អ៊ីស្រាអែល ឱ្យធ្វើជារាស្ត្រពិសេសរបស់ទ្រង់ ដោយព្រះអង្គបាន បង្គាប់ឱ្យពួកបុរសនៃសាសន៍អ៊ីស្រាអែលកាត់ស្បែក ដើម្បីដៅទុកជាទីសំគាល់។ ការកាត់ស្បែកសំដៅ ទៅលើការកាត់ចុះស្វាស នៃប្រដាប់ភេទបុរស។ ដូច្នេះហើយ ទីសម្គាល់នេះបានបង្ហាញថា សាសន៍ អ៊ីស្រាអែលបានបែកចេញពីសាសន៍ដទៃ ដោយបានក្លាយមកជាកម្មសិទ្ធិរបស់ព្រះ។ ព្រះទ្រង់មានបំណង ចង់លើកតម្កើងសាសន៍អ៊ីស្រាអែល ឱ្យបានដូចជាទ្រព្យសម្បត្តិដ៏ពិសេសរបស់ទ្រង់។ ព្រះអង្គមានបំណង ចង់ឱ្យសាសន៍អ៊ីស្រាអែលបានបរិសុទ្ធ (និក្ខមនំ ១៩:៥, ៦; សូមប្រៀបធៀបជាមួយនឹងគម្ពីរពេត្រុសទី១ ២:៩, ១០)។ ទន្ទឹមគ្នានេះ ព្រះអង្គក៏ចង់ឱ្យគ្រីស្ទានក្លាយទៅជាមនុស្សបរិសុទ្ធដែរ។

សូមប្រៀបធៀបនូវការស្វាគមន៍របស់លោកប៉ុល តាមរយៈសំបុត្រដែលគាត់បានសរសេរ ទៅកាន់គ្រីស្ទាននៅក្នុងទីក្រុងភីលីព និងកូឡុស។ លោកប៉ុលបានសរសេរទៅកាន់ «ពួកអ្នកត្រួតត្រា នឹងពួកជំនួយផង» (ភីលីព ១:១)។ លោកប៉ុលក៏បានសរសេរទៅកាន់ «ពួកបរិសុទ្ធ ជាពួកបងប្អូនស្មោះត្រង់ ក្នុងព្រះគ្រីស្ទ» ដែលបានរស់នៅក្នុងទីក្រុងភីលីពផងដែរ (កូឡុស ១:២)។ នៅពេលដែលសញ្ញាថ្មីបាន ចែងអំពី «បងប្អូនស្មោះត្រង់» នោះយើងបានយល់ថា មនុស្សទាំងនេះ បានធ្វើកិច្ចការពិសេសថ្វាយព្រះ នៅក្នុងព្រះវិហារ (សូមអានគម្ពីរអេភេសូរ ៦:២១; កូឡុស ៤:៧ និងពេត្រុសទី១ ៥:១២)។ ដូច្នេះហើយ នៅត្រង់ចំណុចនេះ លោកប៉ុលកំពុងតែមានប្រសាសន៍ទៅកាន់សមាជិកក្រុមជំនុំ និងអ្នកដឹកនាំក្រុមជំនុំ នៅក្នុងទីក្រុងភីលីព និងកូឡុស។ យើងបានដឹងអំពីកិច្ចការបម្រើព្រះ នៅក្នុងផ្នែកដទៃ ទៀតនៃព្រះគម្ពីរ ដែលអ្នកដឹកនាំទាំងនេះបានធ្វើនៅក្នុងព្រះវិហារ (សូមអានគម្ពីរធីម៉ូថេទី១ ៣:១-១២ និងទីតុស ១:៥-៩)។កិច្ចការផ្សេងៗគ្នាទាំងនេះ បានជួយឱ្យយើងយល់ដឹងតាំងតែពីដើមមកថា ការដឹកនាំមានសារៈសំខាន់ ដល់កិច្ចការនៃក្រុមជំនុំរបស់ទ្រង់។

លោកប៉ុលបានហ្វឹកហាត់លោកធីម៉ូថេ លោកអេប៉ាប្រាស និងគ្រីស្ទានដទៃទៀត ឱ្យក្លាយជា អ្នកដឹកនាំនៅតាមព្រះវិហារតំបន់។ លោកប៉ុលបានគិតថា ការបណ្តុះបណ្តាលអ្នកដឹកនាំ គឺជាកិច្ចការ សំខាន់បំផុត។ អ្នកដឹកនាំទាំងនេះ បានជួយលោកប៉ុល ចែកចាយដំណឹងល្អនៅក្នុងទីក្រុង។ ជាការពិត ណាស់ លោកប៉ុលបានរៀបចំផែនការសម្រាប់ការចែកចាយដំណឹងល្អ និងសម្រាប់ការដឹកនាំនៅក្នុង ព្រះវិហារ។ អ្នកត្រួសត្រាយនៃព្រះវិហារសេវេនដេយអាត់វេនទីស្ទរបស់យើង ក៏បានធ្វើតាមផែនការ នេះដែរ។ ម៉្យាងទៀត មុនពេលដែលលោកប៉ុលសរសេរទៅកាន់ក្រុមជំនុំភីលីព និងក្រុមជំនុំកូឡុសព្រះវិហារនៅក្នុងទីក្រុងយេរូសាឡិម ក៏បានធ្វើតាមផែនការនេះដែរ (សូមអានគម្ពីរកិច្ចការ ៦:១-៦ និង កិច្ចការ ១១:៣០)។ ព្រះវិហារនៅក្នុងទីក្រុងយេរូសាឡិម «គឺជាគំរូនៃការដឹកនាំ ដើម្បីឱ្យព្រះវិហារដទៃ ទៀតបានត្រាប់តាម»។ ដកស្រង់ពី Ellen G. White, The Acts of the Apostles, page 91, adapted។