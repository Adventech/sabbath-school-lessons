---
title:  ព្រះបានគង់នៅជាមួយនឹងយើង នៅក្នុងគ្រាលំបាក
date:   27/12/2025
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

អេភេសូរ ៣:១; កូរិនថូសទី២ ៤:៧-១២; កិច្ចការ ៩:១៦; ភីលេម៉ូន ១:១៥, ១៦; ភីលីព ១:១-៣។

> <p>ខចងចាំ៖</p>
> «ចូរអរសប្បាយ ក្នុងព្រះអម្ចាស់ជានិច្ច ខ្ញុំប្រាប់ម្ដងទៀតថា ចូរអរសប្បាយឡើង» (ភីលីព ៤:៤)។

ប៉ាស្ទ័រនៃព្រះវិហារសេវេនដេយអាត់វេនទីស្ទម្នាក់ ត្រូវបានប៉ូលិសឃាត់ខ្លួន ដោយសារតែ អំពើឧក្រិដ្ឋកម្ម ដែលគាត់មិនបានធ្វើខុស។ ប៉ាស្ទ័រម្នាក់នេះ បានជាប់នៅក្នុងទីឃុំឃាំងអស់រយៈពេលជិត ២ឆ្នាំ។ ដំបូងឡើយ ប៉ាស្ទ័រម្នាក់នេះ បានសោកសៅ និងភាន់ច្រឡំ ដោយសួរព្រះថា តើហេតុអ្វីបានជា ទ្រង់អនុញ្ញាតឱ្យការអាក្រក់នេះ កើតឡើងចំពោះគាត់? តើព្រះអង្គមិនយកព្រះទ័យទុកដាក់ ចំពោះគាត់ ទេឬអី? មិនយូរប៉ុន្មាន ប៉ាស្ទ័របានដឹងថា ព្រះបានចាត់គាត់ឱ្យចូលទៅក្នុងទីឃុំឃាំង ដើម្បីឱ្យគាត់សង្គ្រោះ អ្នកដទៃ។ នៅពេលដែលអ្នកទោសបានដឹងថា ប៉ាស្ទ័រម្នាក់នេះជាអ្នកណាហើយ នោះគេបានសូមឱ្យ គាត់អធិប្បាយ។ ដូច្នេះហើយ ប៉ាស្ទ័របានអធិប្បាយដំណឹងល្អអំពីព្រះយេស៊ូវ។ ប៉ាស្ទ័រក៏បានឱ្យខិត្តប័ណ្ណ នៃព្រះគម្ពីរ ដល់អ្នកទោសដទៃទៀតដែរ។ ប៉ាស្ទ័រម្នាក់នេះ បានជ្រមុជទឹកអ្នកទោស និងបានធ្វើពិធីលៀង ព្រះអម្ចាស់សម្រាប់ពួកគេ។ ប៉ាស្ទ័របាននិយាយថា «ពេលខ្លះ ខ្ញុំពិបាកនឹងធ្វើការនៅក្នុងពន្ធនាគារ ប៉ុន្តែ ខ្ញុំក៏មានអារម្មណ៍ត្រេកអរខ្លាំងណាស់ដែរ។ ខ្ញុំមានអារម្មណ៍ត្រេកអរ នៅពេលដែលខ្ញុំបានឃើញ ព្រះអម្ចាស់ ផ្លាស់ប្តូរជីវិតអ្នកដទៃ។ ដូច្នេះហើយ ខ្ញុំបានមើលឃើញថា ព្រះបានឆ្លើយតបនឹងការអធិស្ឋានរបស់ខ្ញុំ»។

លោកប៉ុល និងលោកស៊ីឡាស ក៏ត្រូវបានចោទប្រកាន់ពីបទឧក្រិដ្ឋ ដែលពួកគេមិនបានធ្វើ ខុសនោះដែរ។ លោកប៉ុល និងលោកស៊ីឡាំស ក៏ត្រូវបានចាប់ឃុំឃាំងនៅក្នុងគុកដែរ។ មេភូឃុំបាន «ទទួលបង្គាប់យ៉ាងដូច្នោះហើយ ក៏នាំយកគេទៅដាក់ក្នុងគុកជ្រៅ ព្រមទាំងដាក់ខ្នោះភ្ជាប់នៅជើងផង» (កិច្ចការ ១៦:២៤)។ នៅក្នុងទីឃុំឃាំង លោកប៉ុលបានសរសេរសំបុត្រ ទៅកាន់សមាជិកព្រះវិហារ នៅក្នុងទីក្រុងភីលីព និងទីក្រុងកូឡុស (សូមអានគម្ពីរភីលីព ១:៧ និងគម្ពីរកូឡុស ៤:៣)។ សប្តាហ៍នេះ យើងនឹងក្រឡែកមើលនូវអ្វី ដែលបានកើតឡើងមកលើលោកប៉ុល ខណៈពេល ដែលគាត់នៅជាប់ឃុំឃាំង។ ការរងទុក្ខរបស់លោកប៉ុល នៅក្នុងនាមជាអ្នកទោស បានជួយឱ្យគាត់មើល ឃើញផែនការ ដែលព្រះបានរៀបចំសម្រាប់ជីវិតរបស់គាត់។ ដូច្នេះហើយ សូមឱ្យគំរូរបស់លោកប៉ុល បានបង្រៀនយើងអំពីរបៀបប្រកាន់ខ្ជាប់នូវការបម្រើព្រះ នៅពេលដែលយើងប្រឈមនឹងគ្រាលំបាកចុះ។