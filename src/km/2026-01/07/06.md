---
title:  ដំបូន្មានពីលោកប៉ុល ដើម្បីឱ្យយើងមានជីវិតសប្បាយរីករាយ
date:   12/02/2026
---

`សូមអានគម្ពីរភីលីព ៤:១០-១៣, ១៩។ តើលោកប៉ុលបានផ្ដល់ដំបូន្មានអ្វី ដើម្បីឱ្យយើងទទួល បានជីវិតរីករាយ។`

នៅពេលដែលគ្រាលំបាកបានកើតឡើង នោះយើងបានចាប់ផ្តើមគិតអំពីរឿងសំខាន់បំផុត។ ការស្រេកឃ្លាន ជំងឺតម្កាត់ ការរងទុក្ខ និងការបាត់បង់ អាចជួយឱ្យយើងអរព្រះគុណព្រះ ចំពោះព្រះពរ របស់ព្រះអង្គ។ នៅពេលដែលយើងមានអារម្មណ៍សោកសៅ ឬត្រូវការអ្វីមួយ ជំនឿដែលយើងមានចំពោះ ព្រះ នឹងជួយការពារយើង (ភីលីព ៤:១២)។

ម៉្យាងទៀត នៅពេលដែលយើងមានគ្រប់គ្រាន់ ឬលើសពីអ្វីដែលយើងត្រូវការ នោះយើងគួរតែ ចាំថា យើងនឹងអាចបាត់បង់របស់គ្រប់យ៉ាង ត្រឹមតែមួយពព្រិចភ្នែកប៉ុណ្ណោះ (សូមអានសុភាសិត ២៣:៥) លោកយ៉ូប និងលោកប៉ុលបានប្រាប់យើងថា នៅពេលដែលយើងចាប់កំណើតនៅក្នុងជីវិតនេះ យើងមិន បានយករបស់អ្វីមួយ មកជាមួយនឹងយើងនោះទេ។ នៅពេលដែលយើងស្លាប់ទៅ នោះយើងក៏មិនអាចយកអ្វីទៅក្នុងផ្នូរ ជាមួយនឹងយើងដែរ (យ៉ូប ១:២១; ធីម៉ូថេទី១ ៦:៧)។

ព្រះគម្ពីរបានផ្តល់ឱ្យយើង នូវសេចក្តីសន្យាយ៉ាងអស្ចារ្យ ដើម្បីឱ្យយើងទទួលបានជីវិតសប្បាយ រីករាយ។ ដូច្នេះហើយ សូមក្រឡេកមើលសេចក្តីសន្យាមួយចំនួន៖

- **ទំនុកតម្កើង ២៣:១៖** «ព្រះយេហូវ៉ាទ្រង់ជាអ្នកគង្វាលខ្ញុំ ខ្ញុំនឹងមិនខ្វះអ្វីសោះ»។
- **ម៉ាថាយ ៦:៣២៖** «ឯព្រះវរបិតានៃអ្នករាល់គ្នា ដែលគង់នៅស្ថានសួគ៌ ទ្រង់ជ្រាបហើយ ថាអ្នករាល់គ្នា ត្រូវការនឹងរបស់ទាំងនោះដែរ»។
- **ពេត្រុសទី១ ៥:៧៖** «ហើយចូរផ្ទេរគ្រប់ទាំងសេចក្ដីទុក្ខព្រួយរបស់អ្នករាល់គ្នាទៅលើទ្រង់ ដ្បិតទ្រង់ តែងយកព្រះទ័យទុកដាក់នឹងអ្នករាល់គ្នា»។
- **ភីលីព ៤:១៩៖** «ព្រះនៃខ្ញុំ ទ្រង់នឹងបំពេញគ្រប់ទាំងអស់ ដែលអ្នករាល់គ្នាត្រូវការ តាមភោគសម្បត្តិ នៃទ្រង់ដ៏ឧត្តម ក្នុងព្រះគ្រីស្ទយេស៊ូវ»។

ព្រះគម្ពីរក៏បានប្រាប់យើង អំពីសេចក្ដីសន្យាដ៏ល្អបំផុតផងដែរ៖ «ខ្ញុំអាចនឹងធ្វើគ្រប់ទាំងអស់ បាន ដោយសារព្រះគ្រីស្ទដែលទ្រង់ចំរើនកំឡាំងដល់ខ្ញុំ» (ភីលីព ៤:១៣)។ នៅពេលដែលយើងទូលសូម ជំនួយ និងកម្លាំងពីព្រះ នោះយើងក៏ត្រូវតែទូលសូមឱ្យទ្រង់ធ្វើនូវអ្វី ដែលទ្រង់គិតថា ល្អបំផុតសម្រាប់ យើងដែរ។ យើងអាចទូលសូមឱ្យព្រះបំពេញសេចក្តីសន្យាខាងក្រោមនេះ៖

- សង្គ្រោះក្រុមគ្រួសារ និងមិត្តភក្តិរបស់យើង (ធីម៉ូថេទី១ ២:៣, ៤)។
- ក្លាហាននៅក្នុងការចែកចាយជំនឿរបស់យើង (វិវរណៈ ២២:១៧)។
- លើកលែងទោស (យ៉ូហានទី១ ១:៩)។
- មានកម្លាំងនៅក្នុងការគោរពតាមបញ្ញត្តិរបស់ព្រះ (ហេព្រើរ ១៣:២០, ២១)។
- ស្រឡាញ់អ្នកដែលបានស្អប់ និងធ្វើបាបយើង (ម៉ាថាយ ៥:៤៤)។
- មានប្រាជ្ញានៅក្នុងការដោះស្រាយបញ្ហារបស់យើង (យ៉ាកុប ១:៥)។
- មានប្រាជ្ញានៅក្នុងការយល់ដឹងអំពីព្រះគម្ពីរ (យ៉ូហាន ៨:៣២)។