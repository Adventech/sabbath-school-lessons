---
title:  ពលរដ្ឋនៃនគរស្ថានសួគ៌
date:   07/02/2026
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖

ភីលីព ៣:១៧-១៩; ភីលីព ៣:២០, ២១; ភីលីព

៤:៤-៧; ភីលីព ៤:៨, ៩; ភីលីព ៤:១០-១៣, ១៩។

> <p>ខចងចាំ៖</p>
> «កុំឲ្យខ្វល់ខ្វាយអ្វីឡើយ ចូរទូលដល់ព្រះ ឲ្យជ្រាបពីសេចក្តីសំណូមរបស់អ្នករាល់គ្នាក្នុង គ្រប់ការទាំងអស់ ដោយសេចក្ដីអធិស្ឋាន នឹងពាក្យទូលអង្វរ ទាំងពោលពាក្យអរព្រះគុណផង» (ភីលឺព ៤:៦)។

សប្ដាហ៍នេះ យើងនឹងបញ្ចប់ការសិក្សារបស់យើង អំពីសំបុត្រដែលលោកប៉ុលបានសរសេរ ទៅកាន់ក្រុមជំនុំភីលីព។ សំបុត្រដែលលោកប៉ុលបានសរសេរទៅកាន់ក្រុមជំនុំភីលីព មានពេញទៅ ដោយមេរៀន ការទូន្មាន និងការប្រើពាក្យស្លោកល្អៗ សម្រាប់ការរស់នៅប្រចាំថ្ងៃ។ លោកប៉ុលក៏បាន រួមបញ្ចូលនូវពាក្យស្លោកទាំងនេះយ៉ាងច្រើន នៅក្នុងខចុងក្រោយនៃសំបុត្ររបស់គាត់ផងដែរ។ ប្រសាសន៍របស់លោកប៉ុល ស្រដៀងគ្នាទៅនឹងការបង្រៀនរបស់ព្រះយេស៊ូវ។ ព្រះយេស៊ូវបានបង្រៀនសិស្សរបស់ ព្រះអង្គ អំពីរបៀបដែលយើងត្រូវមានជីវិត ដែលមានពេញទៅដោយជំនឿរីករាយ។ យ៉ាងណាមិញ លោកប៉ុលក៏បានប្រាប់យើង អំពឺរបៀបដែលយើងត្រូវរស់នៅក្នុងជីវិតជាគ្រីស្ទាន ដែលមានពេញទៅដោយអំណរ។

ជាញឹកញាប់ រឿងរ៉ាវបានកើតនៅក្នុងជីវិតមួយនេះ ដែលយើងមិនចង់មាន។ ប៉ុន្តែ យើងមិនត្រូវព្រួយបារម្ភ ឬបាត់បង់សេចក្តីសង្ឃឹមនោះទេ ពីព្រោះព្រះគម្ពីរបានបង្ហាញយើងនូវច្បាប់ជាច្រើន ដើម្បីនឹងជួយឱ្យយើងរឹងមាំ និងដើម្បីដោះស្រាយបញ្ហារបស់យើង។ ដូច្នេះហើយ យើងមិនត្រូវព្រួយបារម្ភឡើយ ពីព្រោះយើងអាចនឹងមានពេញទៅដោយសេចក្តីសុខសាន្ត។ ជាការពិតណាស់ ព្រះទ្រង់បាន ប្រទានដល់យើង ឱ្យសេចក្តីសុខសាន្តដ៏វិសេសនេះ។ ព្រះអង្គបានគ្រប់គ្រងអនាគត និងបានគ្រប់គ្រងជីវិតរបស់យើង នៅពេលឥឡូវនេះ។ ហើយទ្រង់ក៏នឹងប្រទានដល់យើង នូវរបស់គ្រប់យ៉ាង ដែលយើងត្រូវការផងដែរ។

អ្វីដែលសំខាន់បំផុតនោះ គឺថា យើងមិនត្រូវពឹងផ្អែកទៅលើរដ្ឋាភិបាល ឬអ្នកដឹកនាំថា ពួកគេ នឹងឱ្យយើង ទទួលបានសេចក្ដីសង្ឃឹម ឬសេចក្ដីសុខសាន្តនោះទេ។ ផ្ទុយទៅវិញ នៅក្នុងនាមជាគ្រីស្ទាន យើងគឺជាពលរដ្ឋនៃនគរស្ថានសួគ៌។ នៅក្នុងនាមជាពលរដ្ឋនៃនគររបស់ព្រះ ព្រះអង្គក៏បានប្រទានព្រះពរ ជាច្រើនដល់យើងដែរ។ ប៉ុន្តែ ទន្ទឹមគ្នានេះ ព្រះអង្គក៏ចង់ឱ្យយើងបម្រើទ្រង់វិញដែរ។