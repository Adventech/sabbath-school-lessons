---
title:  សូមគិតអំពីរឿងទាំងនេះ
date:   11/02/2026
---

ព្រះបានប្រទានដល់យើង នូវសេចក្ដីសុខសាន្ត ដែលលើសពីរឿងគ្រប់យ៉ាង ដែលយើងអាច យល់បាន។ សេចក្តីសុខសាន្ដនេះ ក៏ «នឹងជួយការពារចិត្ត ហើយនឹងគំនិតរបស់អ្នករាល់គ្នា» ផងដែរ (ភីលីព ៤៧)។ ដូច្នេះហើយ យើងត្រូវតែការពារជីវិតខាងឯវិញ្ញាណរបស់យើង។ ពាក្យដែលបានសរសេរថា «នឹង ជួយការពារ» នៅក្នុងគម្ពីរភីលីព ៤:៧ មានប្រភពចេញមកពីពាក្យនៃភាសាក្រេក ដែលហៅថា «ផ្រូរ៉ូរ៉េអូ (phroureo)»។ នៅក្នុងភាសាក្រេក ពាក្យនេះ ត្រូវបានគេប្រើ ដើម្បីសំដៅទៅលើកងទាហាន ដែលបាន យាមល្បាតទីក្រុង ទាស់នឹងខ្មាំងសត្រូវ (កូរិនថូសទី២ ១១:៣២; សូមប្រៀបធៀបជាមួយនឹងគម្ពីរកិច្ចការ ៩:២៤)។

ការគោរពតាមបញ្ញត្តិរបស់ព្រះ ក៏ជាផ្នែកសំខាន់បំផុតមួយទៀត នៃការទទួលបានសេចក្ដីសុខសាន្ត នៅក្នុងចិត្តរបស់យើង។ «ពួកអ្នកដែលស្រឡាញ់ក្រឹត្យវិន័យទ្រង់ នោះមានសេចក្តីសុខដ៏លើសលប់ ហើយ គ្មានហេតុនឹងចំពប់ដួលឡើយ» (ទំនុកតម្កើង ១១៩:១៦៥)។

`សូមអានគម្ពីរភីលីព ៤:៨, ៩។ តើនៅក្នុងខទាំងនេះ លោកប៉ុលបានផ្ដល់ដំបូន្មានយ៉ាងដូចម្តេច ទៅកាន់អ្នកអានសំបុត្ររបស់គាត់?`

នៅក្នុងគម្ពីរភីលីព ៤:៨, ៩ លោកប៉ុលបានបង្ហាញយើងនូវបញ្ជី នៃរឿងសំខាន់ចំនួន៦យ៉ាង ដែលបានចាក់បំពេញនៅក្នុងជីវិតរបស់យើង។ លោកប៉ុលបានលើកទឹកចិត្តយើង ឱ្យធ្វើតាមគំរូរបស់គាត់។ លោកប៉ុលក៏បានពិពណ៌នាអំពីរឿងនីមួយៗ ដែលមាននៅក្នុងបញ្ជីរបស់គាត់នេះដែរ ដោយគាត់បានលើក ទឹកចិត្តយើង ឱ្យគិតអំពីរឿងដែលជា៖

**១. សេចក្តីពិត៖** ជាញឹកញាប់ ព្រះយេស៊ូវបានចាប់ផ្តើមការបង្រៀនរបស់ព្រះអង្គ ដោយប្រើពាក្យថា «ខ្ញុំ ប្រាប់អ្នករាល់គ្នាជាប្រាកដថា »។ គម្ពីរសញ្ញាថ្មីទាំងមូល បានប្រាប់យើងថា សេចក្តីពិត គឺជារឿងសំខាន់ បំផុតសម្រាប់ព្រះ (សូមអានគម្ពីរកិច្ចការ ២៦:២៥; រ៉ូម ១:១៨; កូរិនថូសទី១ ១៣:៦; កូរិនថូសទី២ ៤:២; អេភេសូរ ៤:១; ធីម៉ូថេទី១ ៣:១៥; យ៉ាកុប ១:១៨; ពេត្រុសទី១ ១:២២ និងយ៉ូហានទី១ ២:២១)។

**២. ភាពស្មោះត្រង់៖** ដោយសារតែយើងស្រឡាញ់ព្រះយេស៊ូវ ដែលទ្រង់ជាសេចក្តីពិត នោះយើងគួរតែ ស្មោះត្រង់ជានិច្ច។ ពាក្យនេះ ក៏បានសរសេរថា «គោរព» នៅក្នុងខដទៃទៀតដែរ។ (សូមប្រៀបធៀបជាមួយ នឹងគម្ពីរធីម៉ូថេទី១ ៣:៨, ១១; ទីតុស ២:២)។

**៣. ភាពត្រឹមត្រូវ៖** ព្រះទ្រង់បរិសុទ្ធ ដោយសារតែទ្រង់តែងតែធ្វើនូវរឿង ដែលត្រឹមត្រូវ។ (សូមប្រៀបធៀប អំពីរបៀប ដែលលោកប៉ុលបានប្រើពាក្យនៅក្នុងគម្ពីរភីលីព ១:៧)។

**៤. ភាពបរិសុទ្ធ។** គោលគំនិត និងអាកប្បកិរិយារបស់យើង គួរតែស្អាតស្អំ។ យើងត្រូវតែទទួលយកព្រះជន្ម ដ៏បរិសុទ្ធរបស់ព្រះ ដោយជំនឿ ពីព្រោះព្រះជន្មរបស់ព្រះអង្គ បានធ្វើឱ្យយើងបរិសុទ្ធ (សូមអានគម្ពីរយ៉ូហាន ទី១ ៣:៣)។

**៥. សេចក្តីស្រឡាញ់៖** ពាក្យនេះ បានពិពណ៌នាអំពីសិរីលំអ ដែលយើងបានឃើញនៅក្នុងធម្មជាតិ ដ្បិត ព្រះទ្រង់បានបង្កើតរបស់ស្រស់ស្អាតជាច្រើន នៅលើផែនដីនេះ។

**៦. សេចក្តីល្អ៖** មនុស្សល្អគឺជាមនុស្ស ដែលមានសណ្តានចិត្ត ចេះខ្វល់ខ្វាយ និងប្រកបដោយសេចក្តី ស្រឡាញ់។

ម៉្យាងទៀត យើងត្រូវតែគិតជានិច្ចផងដែរ អំពីរឿងដែលយើងគួរដឹងគុណព្រះ។