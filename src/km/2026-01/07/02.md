---
title:  គំរូដ៏ល្អប្រសើរ
date:   08/02/2026
---

លោកប៉ុលបានរស់នៅចំសម័យកាលដ៏អាក្រក់បំផុត ដូចជាយើងដែរ។ ដូច្នេះហើយ សំណួរ ដែលយើងត្រូវសួរខ្លួនយើងនោះគឺថា៖ តើយើងគួរតែបង្ហាញអាកប្បកិរិយាបែបណា នៅពេលដែលការ អាក្រក់ជាច្រើន បានកើតឡើងនៅជុំវិញយើង?

`សូមអានគម្ពីរភីលីព ៣:១៧-១៩។ លោកប៉ុលបានពិពណ៌នាអំពីគំរូល្អ និងគំរូមិនល្អ។ តើអ្វីខ្លះ ដែលជាគំរូល្អ និងគំរូអាក្រក់នោះ? តើយើងអាចវែកញែកគំរូល្អ និងគំរូអាក្រក់ដោយរបៀបណា?`

លោកប៉ុលមានចិត្តស្រឡាញ់មនុស្ស ដែលគាត់មិនបានយល់ស្របតាម។ លោកប៉ុលបានអំពាវនាវ ទៅព្រះ ជំនួសពួកគេ។ តើលោកអ្នកបានឃើញលោកប៉ុល មិនបានមានប្រសាសន៍ថា មនុស្សទាំងនេះ ជាខ្មាំងសត្រូវរបស់គាត់ដែរឬទេ? ទេ មិនមែនដូច្នេះទេ តាមពិតទៅ លោកប៉ុលបានមានប្រសាសន៍ថា ពួកគេជា «ខ្មាំងសត្រូវនឹងឈើឆ្កាងព្រះគ្រីស្ទ» ទៅវិញទេ (ភីលីព ៣:១៨)។ លោកប៉ុលបានយល់ឃើញថា ពួកគេជាមនុស្សមានបាប ដែលត្រូវការព្រះអង្គសង្គ្រោះ (សូមអានគម្ពីរអេភេសូរ ២:១១-១៤)។ យើង ទាំងអស់គ្នា ក៏ត្រូវការព្រះអង្គសង្រ្គោះដែរ។ ដូច្នេះហើយ យើងទាំងអស់គ្នា សុទ្ធតែត្រូវការព្រះយេស៊ូវ។ ការត្រូវការព្រះយេស៊ូវរបស់យើងនេះ បានធ្វើឱ្យយើងទាំងអស់គ្នាមានលក្ខណៈដូចគ្នា។

លោកប៉ុលបានប្រាប់ឱ្យក្រុមជំនុំភីលីព គិតអំពីគំរូល្អៗ មិនមែនគំរូអាក្រក់នោះទេ។ លោកប៉ុល ចង់ឱ្យអ្នកអានសំបុត្ររបស់គាត់ ពិនិត្យមើលយ៉ាងប្រុងប្រយ័ត្នថា អ្នកណាខ្លះ ដែលបានរស់នៅស្រដៀងគ្នា នឹងគាត់។ បន្ទាប់មក ក្រុមជំនុំភីលីពគួរតែត្រាប់តាមរបៀប ដែលមនុស្សទាំងនេះបានរស់នៅ។ លោកប៉ុល ក៏បានមានប្រសាសន៍ស្រដៀងគ្នា ទៅនឹងសំបុត្រដែលគាត់បានសរសេរ ទៅកាន់ក្រុមជំនុំរ៉ូមនោះដែរ។ លោកប៉ុលបានដាស់តឿនក្រុមជំនុំរ៉ូមថា «ឱបងប្អូនអើយ ខ្ញុំទូន្មានអ្នករាល់គ្នា ឲ្យចំណាំមើលអស់អ្នកដែល បណ្តាលឲ្យបាក់បែកគ្នា ហើយនាំឲ្យមានសេចក្ដីរវាតចិត្ត ខុសនឹងសេចក្ដីដែលអ្នករាល់គ្នាបានរៀនមក ត្រូវឲ្យបែរចេញពីអ្នកទាំងនោះ» (រ៉ូម ១៦:១៧)។ លោកប៉ុលបានប្រាប់ថា គ្រូក្លែងក្លាយនៅក្នុងទីក្រុង រ៉ូមទាំងនេះ មិនអាចនឹងជឿទុកចិត្តបានទេ «ដ្បិតមនុស្សបែបយ៉ាងនោះ មិនមែនគោរពប្រតិបត្តិដល់ព្រះគ្រីស្ទ ជាព្រះអម្ចាស់នៃយើងរាល់គ្នាទេ គេបំរើតែពោះខ្លួនគេវិញ ទាំងបញ្ឆោតចិត្តមនុស្សស្លូតត្រង់ ដោយពាក្យផ្អែមពីរោះ នឹងពាក្យបញ្ចើចផង» (រ៉ូម ១៦:១៨។

`ជាការពិតណាស់ មានតែព្រះយេស៊ូវមួយគត់ ដែលជាគំរូដ៏ល្អឥតខ្ចោះ។ ប៉ុន្តែ ទន្ទឹមគ្នានេះ ក៏មានគ្រីស្ទានដទៃទៀត ដែលជាគំរូល្អៗ ដើម្បីឱ្យយើងត្រាប់តាមដែរ។ ឥឡូវនេះ សូមគិតអំពីជីវិត របស់លោកអ្នក។ តើលោកអ្នកបានបង្ហាញគំរូបែបណា ទៅកាន់អ្នកដទៃនោះ?`