---
title:  រឿងខ្លី
date:   06/03/2026
---

### ការប្រថុយនឹងការចាប់ឃុំឃាំង ឬការប្រហារជីវិត

បន្ទាប់ពី៦ខែនៃការទៅព្រះវិហារនៅថ្ងៃសប្បាតហ៍រួចមក ម្ចាស់ក្រុមហ៊ុនបានហៅលោករេនមកសួរនាំ។ ម្ចាស់ក្រុមហ៊ុនបានសួរគាត់ថា «គណនេយ្យករម្នាក់ទៀត មិនបានធ្វើការយកចិត្តទុកដាក់ដូចអ្នកទេ។ តើខ្ញុំអាចសុំឯងរឿងមួយបានដែរឬទេ? តើឯងអាចធ្វើការនៅថ្ងៃសៅរ៍ យ៉ាងហោចណាស់ ឱ្យបានមួយម៉ោងបានទេ?»។ រេនបានចងចាំថា គាត់បានអធិស្ឋានរយៈពេលពីរឆ្នាំថា «ឱព្រះអម្ចាស់អើយ បើសិនជាទ្រង់បានប្រទានឱកាស ឱ្យទូលបង្គំទៅព្រះវិហារនៅថ្ងៃសៅរ៍ទៅហើយ ដូច្នេះហើយ ទូលបង្គំនឹងរក្សាថ្ងៃសប្បាតហ៍ឱ្យបានបរិសុទ្ធ រហូតដល់ថ្ងៃដែលទូលបង្គំបាត់បង់ជីវិត»។

លោករេនបានគ្រវីក្បាល រួចនិយាយទៅកាន់ម្ចាស់ក្រុមហ៊ុនថា «ខ្ញុំមិនអាចធ្វើការនៅថ្ងៃសៅរ៍បានទេ»។ ម្ចាស់ក្រុមហ៊ុនរបស់គាត់បាននិយាយថា «ឯងត្រូវតែធ្វើ គ្រាន់តែមួយម៉ោង។ តើឯងទៅព្រះវិហារ នៅម៉ោងប៉ុន្មាន?»។ គាត់បានឆ្លើយថា «គាត់ទៅព្រះវិហារពីចម្លោះម៉ោង៨ដល់ម៉ោង១២»។ ម្ចាស់ក្រុមហ៊ុន បានសួរទៀតថា «ចុះថ្ងៃរសៀលនោះ ឯងមិនអាចមកធ្វើការនៅម៉ោងមួយបានទេ»។ ម្ចាស់ក្រុមហ៊ុនបាន និយាយថា វាមិនអីទេ ប៉ុន្តែ លោករេនបានតបទៅវិញថា «តែវាអីសម្រាប់ខ្ញុំ»។ ម្ចាស់ក្រុមហ៊ុនរបស់លោក រេន បានសម្លឹងមើលគាត់យូរ និងគិតមួយស្របក់។ គាត់បាននិយាយថា «ឯងសម្រេចចិត្តចុះ» រួចគាត់ បានដើរចេញទៅ។

ប្រាំមួយសប្តាហ៍ក្រោយមក ម្ចាស់ក្រុមហ៊ុនបានសួរនាំចុងក្រោយ ដោយបង្កប់នូវការគំរាម កំហែង។ ម្ចាស់ក្រុមហ៊ុនបានសួរថា «តើឯងសម្រេចចិត្តយ៉ាងម៉េចហើយ? ពីព្រោះអ្នកនឹងត្រូវធ្វើការនៅថ្ងៃសៅរ៍ខាងមុខនេះ។ ប្រសិនបើឯងមិនធ្វើទេ នោះខ្ញុំមិនដឹងថា ខ្ញុំនឹងធ្វើអ្វីចំពោះឯងនោះទេ»។ លោករេន បានដឹងថា គាត់កំពុងធ្វើការនៅក្នុងប្រទេស ដែលបានប្រឆាំងនឹងគ្រីស្ទសាសនា។ មនុស្សដែលបានស្នាក់នៅ ទីនោះ ពុំមានសិទ្ធិប្រតិបត្តិសាសនារបស់ពួកគេនោះទេ។ លោករេនបានឮថា មានមនុស្សមួយចំនួន ដែល ត្រូវបានគេចាប់ឃុំឃាំង និងប្រឈមមុខនឹងការស្លាប់ ដោយសារតែជំនឿរបស់ពួកគេ។

លុះដល់ផ្ទះវិញ គាត់បានទ្រហោរយំថា «ឱព្រះអម្ចាស់អើយ ទូលបង្គំមើលទៅ ហាក់ដូចជាមាន បញ្ហាច្រើនណាស់។ តើព្រះអង្គចង់ឱ្យខ្ញុំស្លាប់នៅទីនេះឬអី?»។ បីថ្ងៃក្រោយមក លោករេនបានទៅព្រះវិហារ នៅថ្ងៃសប្បាតហ៍។ គាត់បានស្នាក់នៅក្នុងបន្ទប់ជួលមួយកន្លែង ដែលស្ថិតនៅក្នុងអគារដូចគ្នាជាការិយាល័យ របស់គាត់។ នៅពេលដែលគាត់ចាកចេញពីអគារ នោះមិត្តរួមការងារម្នាក់បានសួរថា «តើឯងមិនបានមកធ្វើការនៅថ្ងៃនេះទេឬអី?»។ លោករេនបានឆ្លើយតបថា «ខ្ញុំមិនបានមកទេ»។ លោករេនមានទូរស័ព្ទ ក្រុមហ៊ុននៅជាប់នឹងខ្លួន ប៉ុន្តែ គាត់បានបិទទូរស័ព្ទនោះ។ គាត់មិនចង់ឱ្យគេតាមដានគាត់ នៅពេលដែល គាត់ទៅព្រះវិហារនោះទេ។ នៅរសៀលនោះ ម្ចាស់ក្រុមហ៊ុនរបស់គាត់ បានទៅពិនិត្យមើលការិយាល័យ ដោយមិនបានប្រាប់អ្នកណាឡើយ។ ម្ចាស់ក្រុមហ៊ុនបានទូរស័ព្ទហៅលោករេនម្តងហើយម្តងទៀត ប៉ុន្តែ គាត់មិនអាចទាក់ទងលោករេនតាមទូរស័ព្ទបានទេ។

ក្រោយមក មិត្តរួមការងារបានប្រាប់លោករេនថា «ម្ចាស់ក្រុមហ៊ុនបានបង្ហាញអារម្មណ៍ដូចជា អារក្ស។ ភ្នែករបស់គាត់ ក្រហមខ្លាំង ហាក់ដូចជាគាត់ចង់ស៊ីសាច់ឯងអ៊ីចឹង។ គាត់អាចនឹងឱ្យឯងជាប់ ពន្ធនាគារ។ ម៉េចៗ កុំឱ្យពួកយើងមានបញ្ហា ជាមួយនឹងឯងដែរ»។