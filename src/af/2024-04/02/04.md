---
title:  'Die genesing van die man wat blind gebore was: Deel 1'
date:   08/10/2024
---

`Lees Johannes 9:1–16. Wat het die dissipels gedink was die oorsaak van die man se blindheid, en hoe het Jesus hulle valse oortuigings gekorrigeer?`

Die dissipels het siekte met sonde verbind. ‘n Aantal Ou Testamentiese Skrifgedeeltes verwys na hierdie verbintenis (vergelyk Exodus 20:5, II Konings 5:15–27, II Konings 15:5, II Kronieke 26:16–21), maar die verhaal van Job moes hulle gelei het om versigtig te wees om nie altyd so ‘n verbintenis toe te pas nie.

Jesus stel die saak reg sonder om enige verbintenis tussen sonde en lyding te ontken, maar wat in hierdie geval na ‘n hoër doel verwys, naamlik dat God verheerlik sal word deur hierdie gesondmaking. Hierdie vertelling het sekere ooreenkomste met die Skeppingsverhaal toe God die eerste man uit die stof van die aarde geformeer het (Génesis 2:7), en Jesus wat nou klei gemaak het om die blinde man te voorsien met wat van sy geboorte af ontbreek het.

In Matthéus, Markus en Lukas volg die wonderwerkverhale ‘n bekende patroon: ‘n bekendmaking van die probleem, die aanmelding van die indiwidu by Jesus, die genesingsdaad, en erkenning vir die herstel met lof aan God.

In die verhaal in Johannes 9 word die volgorde in Johannes 9:7 voltooi. Maar tipies van Johannes word die betekenis van die wonderwerk die meer uitgebreide punt van bespreking wat dan ‘n lang wisselwerking tussen die man wat gesondgemaak was en die godsdienstige leiers, word. Hierdie opvallende bespreking draai rondom twee ineengestrengelde kontrasterende pare begrippe – sonde/werke van God, en blindheid/sig.

Die verteller sê eers in Johannes 9:14 aan die leser dat Jesus hierdie genesing op die Sabbat gedoen het, wat, volgens tradisie en nie volgens die Bybel nie, ‘n oortreding van die Sabbat was. En daarom was Hy deur die Fariseërs as ‘n Sabbatoortreder gereken. Hulle gevolgtrekking was dat Hy nie van God kom nie omdat, soos hulle beweer het, “Hy die sabbat nie hou nie”. En ander was weer verontrus dat ‘n sondaar sulke tekens kon doen (Johannes 9:16).

Die bespreking is nog lank nie klaar nie, maar daar is reeds verdeeldheid. Dit word al hoe meer vir die blinde man duidelik wie Jesus is, maar die godsdiensleiers word meer en meer verward oor, of blind vir Jesus se werklike identiteit.

`Wat moet hierdie verhaal aan ons sê oor die gevare om so deur ons eie geloofsoortuigings en tradisies verblind te wees dat ons die duidelike waarhede dalk so maklik kan miskyk?`