---
title:  Die opstanding van Lasarus
date:   10/10/2024
---

Johannes 11 is met hartseer gevul — die hartseer nuus van ‘n geliefde vriend se siektetoestand (Johannes 11:1–3); die getreur oor sy afsterwe (Johannes 11:19, 31, 33); die susters se weeklag dat Lasarus nie sou gesterf het as Jesus teenwoordig was nie (Johannes 11:21, 32); en Jesus se eie trane (Johannes 11:35).

Maar Jesus het twee dae gewag voor Hy sy reis na Lasarus begin het (Johannes 11:6), en selfs aangedui dat Hy bly was dat Hy nie vroeër gegaan het nie (Johannes 11:14, 15). Hierdie optrede was nie omdat Hy ongevoelig was nie. Dit was om God se heerlikheid te openbaar.

In Johannes 11:17–27 lees ons dat Lasarus al vier dae lank dood was toe Jesus uiteindelik by hom opgedaag het. Na vier dae was sy liggaam al besig om te ontbind en Martha sê toe vir Hom, “ ‘Here, hy ruik al, want hy is al vier dae dood’ ” (Johannes 11:39). Daar was geen twyfel dat Jesus se vertraging juis gehelp het om die wonderwerk wat toe plaasgevind het selfs meer verbasingwekkend was. Om ‘n ontbinde lyk op te wek? Watter beter bewys kon Jesus gegee het dat Hy inderdaad God self was?

En, omdat Hy God was, die Een wat lewe geskep het — het Jesus mag oor die dood gehad. Jesus het dus hierdie geleentheid, Lasarus se afsterwe, gebruik om ‘n uiters belangrike waarheid oor Homself te onthul. “ ‘Ek is die opstanding en die lewe, wie in My glo, sal lewe al het hy ook gesterwe; en elkeen wat lewe en in My glo, sal nooit sterwe tot in ewigheid nie’ ” (Johannes 11:25, 26).

`Lees Johannes 11:38–44. Wat het Jesus gedoen wat sy aanspraak ondersteun het?`

Net soos Jesus getoon het dat Hy die Lig van die wêreld is (Johannes 8:12, Johannes 9:5) deur die blinde man sy sig te gee (Johannes 9:7), so wek Hy Lasarus hier uit die dood uit op (Johannes 11:43, 44) en demonstreer daardeur dat Hy die Opstanding en die Lewe is (Johannes 11:25).

Hierdie wonderwerk, meer as enige van die ander, wys na Jesus as die Lewegewer, na God Homself. Dit voorsien sterk ondersteuning vir Johannes se tema oor Jesus wat die goddelike Seun van God is en dat, deur te glo, ons die lewe deur Hom kan ontvang (Johannes 20:30, 31).

Maar, teen die tyd wat ons by die einde van hierdie ongelooflike verhaal (Johannes 11:45–54) kom waardeur baie wat dit gesien het, geglo het (Johannes 11:45), ontplooi daar ‘n kragtige maar hartseer ironie. Jesus toon dat Hy die dode weer lewend kan maak, en tog dink hierdie manne dat hulle Hom kan stop deur Hom dood te maak? Wat ‘n voorbeeld van die mens se swakheid in teenstelling met die wysheid en mag van God!