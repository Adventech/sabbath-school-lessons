---
title:  Die voeding van die vyfduisend
date:   06/10/2024
---

In Johannes 6:4, 5 doen die apostel moeite om te verklaar dat die tydsberekening vir die voeding van die vyfduisend naby Paastyd was. Paastyd was ‘n herdenking van die bevryding van Israel uit Egipte. Die Paaslam het die plek van die dood van die eersgeborene ingeneem. Hierdie offer het die dood van Jesus in ons plek gesimboliseer. Op die kruis was die straf wat ons vir ons sonde verdien, deur Jesus gedra. Christus, ons Paaslam, was inderdaad namens ons geslag (I Korinthiërs 5:7).

“Hy moes die straf op oortreding dra, die verberging van Sy Vader se aangesig verduur, totdat Sy hart gebreek en Sy lewe uitgepers is. Hierdie opoffering is gemaak sodat sondaars verlos kon word.” — Ellen G. White, Die Groot Stryd, bl. 540.

`Lees Johannes 6:1–14. Watter ooreenkomste kan hier tussen Jesus en Moses gevind word? Dit wil sê, wat het Jesus hier gedoen om die volk aan die bevryding wat hulle voorouers deur die bediening van Moses ontvang het, te herinner?`

Verskeie besonderhede van hierdie verhaal oor Jesus stem ooreen met Moses se ondervinding tydens die Uittog uit Egipte. Dat dit gedurende Paastyd plaasvind (Johannes 6:4), stem ooreen met die groot bevryding uit Egipte. Jesus klim op ‘n berg (Johannes 6:3) soos Moses Sinai geklim het. Jesus toets Filippus (Johannes 6:5, 6) soos die Israeliete in die woestyn getoets was. Die vermeerdering van die brode (Johannes 6:11) laat ‘n mens terugdink aan die manna-episode. Die bymekaarmaak van die brokstukke van die brood wat oorgebly het (Johannes 6:12), herroep hoe die Israeliete manna bymekaargemaak het. Twaalf mandjies van oorskiet word opgetel (Johannes 6:13), dieselfde getal as die twaalf stamme van Israel. En die mense wat sê dat Jesus die profeet is wat in die wêreld sou kom (Johannes 6:14), vergelyk met “ ’n profeet soos Moses” wat in Deuteronómium 18:15 voorspel was. Al hierdie wys na Jesus as die nuwe Moses – hy wat sou kom om sy volk te verlos.

Johannes dui dus aan dat Jesus nie net tekens en wonders gedoen het nie, maar dat die tekens en wonders, in die regte verband, ‘n spesiale betekenis vir die Joodse volk moes gehad het. Hy het eintlik sy eie goddelikheid aan hulle getoon.

`Lees Jesaja 53:4–7 en I Petrus 2:24. Watter groot waarheid leer hierdie verse ons oor Jesus as die Lam van God? Hoe sluit sy goddelikheid aan by hierdie waarheid, en waarom is hierdie waarheid die belangrikste waarheid wat ons ooit kan ken?`