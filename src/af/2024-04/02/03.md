---
title:  “Hy is waarlik die profeet”
date:   07/10/2024
---

`Lees Johannes 6:14, 15 en verse 26–36. Hoe het die mense op hierdie wonderwerk gereageer, en hoe het Jesus dit gebruik om hulle te leer oor wie Hy was?`

Die Judeërs het ‘n aardse messías verwag wat hulle van die juk van die Romeinse Ryk sou bevry. Twee van die moeilikste struikelblokke tydens ‘n oorlog is om die troepe te voed en om na die beseerdes en dooies om te sien. Deur sy wonderwerke het Jesus getoon dat Hy beide kon doen.

Maar dis nie waarom Jesus gekom het nie, en dit was ook nie die rede waarom Hy die wonderwerk gedoen het nie. In plaas daarvan het die voeding van die vyfduisend ‘n geleentheid verskaf om te illustreer dat Jesus die Brood van die Lewe is, dat God self uit die hemel neergedaal het. “ ‘Ek is die brood van die lewe,’ ” het Hy gesê, “ ‘wie na My toe kom, sal nooit honger kry nie’ ” (Johannes 6:35).

Hierdie is die eerste van die sewe “Ek is” verklarings in die Evangelie van Johannes, waar “Ek is” met ‘n gesegde verbind word (“brood van die lewe”, Johannes 6:35; “lig van die wêreld”, Johannes 8:12; die “deur”, Johannes 10:7, 9; “goeie herder”, Johannes 10:11, 14; die “opstanding en die lewe”, Johannes 11:25; die “weg en die waarheid en die lewe”, Johannes 14:6; die “ware wynstok”, Johannes 15:1, 5). Elkeen van hierdie dui op ‘n belangrike waarheid oor Jesus. Die “Ek is” verklarings verwys terug na Exodus 3, waar God Homself aan Moses voorgestel het as die groot EK IS (vergelyk Johannes 8:58). Jesus is die groot EK IS.

Maar die mense het al hierdie misgeloop.

“Hulle ontevrede harte wou weet waarom, as Jesus sulke wondere kon verrig soos hulle aanskou het, kon Hy dan nie krag, gesondheid en rykdom aan Sy volk gee, hulle van hul onderdrukkers bevry en hulle tot mag en eer verhef nie? Dat Hy beweer dat Hy die Een is wat deur God gestuur is, en tog weier om Israel se koning te wees, kon hulle nie begryp nie. Sy weiering is verkeerd opgevat. Baie het tot die slotsom geraak dat Hy Sy aansprake nie durf opvolg nie omdat Hy self twyfel aan die Goddelike aard van sy sending. So het hulle hul harte aan ongeloof blootgestel, en die saad wat die Satan gesaai het, het sy bose vrugte gedra in misverstand en afvalligheid.” — Ellen G. White, Die Koning van die Eeue, bl. 385.

Hulle wou tydelike materiële voordele geniet het in plaas van die waarheid wat die ewige lewe sou insluit. Hierdie is ‘n strik waaroor ons almal kan struikel as ons nie waaksaam is nie.

`Hoe kan ons vermy om, ten koste van die geestelike, in materiële belange verstrik te raak?`