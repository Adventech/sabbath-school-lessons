---
title:  Vir verdere studie
date:   11/10/2024
---

Lees Ellen G. White, “Die Krisis in Galiléa”, bl. 383–394; “ ‘Lasarus, kom uit’ ”, bl. 524–536; en “Die Priesters hou Raad”, bl. 537–542, in Die Koning van die Eeue.

“Die lewe van Christus wat lewe aan die wêreld gee, is in Sy woord. Deur Sy woord het Jesus siekes genees en duiwels uitgedryf; deur Sy woord het Hy die see stilgemaak en die dode opgewek; en die volk het getuig dat daar krag in Sy woord was. Hy het die woord van God gespreek soos Hy deur al die profete en leraars van die Ou Testament gespreek het. Die hele Bybel is ‘n openbaring van Christus, en die Heiland wou die geloof van Sy volgelinge op die Woord vestig. Wanneer Hy nie meer sigbaar in hul midde is nie, moet die Woord hul kragbron wees. Soos hul Meester, moet hulle lewe “van elke woord wat deur die mond van God uitgaan” (Matthéüs 4:4).

“Soos ons liggaamlike lewe deur voedsel onderhou word, so word ons geestelike lewe deur die Woord van God onderhou. En elke siel moet afsonderlik vir hom lewe uit die Woord van God put. Ons moet dit nie bloot deur middel van ‘n ander se verstand ontvang nie. Ons moet die Bybel grondig bestudeer en God vra om die voorligting van die Heilige Gees, sodat ons Sy Woord kan verstaan. Ons moet een teks neem en ons daarop toespits om die gedagte wat God in daardie teks vir ons uitdruk, vas te stel. Ons moet daardie gedagte deurpeins totdat dit ons eie word, en ons weet wat die Here spreek.” — Ellen G. White, Die Koning van die Eeue, bl. 390.

**Vrae vir bespreking**:

`Hierdie week het ons gesien hoe Jesus die vyfduisend voed, ‘n man gesond maak wat van geboorte af blind was, en hoe Lasarus uit die dode opgewek was. Jesus het in elk van hierdie gevalle kragtige bewyse van sy goddelikheid gelewer. Tog het hierdie wonderwerke wat so verstommend was, verdeeldheid veroorsaak. Sommige het geloof getoon, ander het getwyfel. Wat leer dit ons oor hoe, selfs al is daar kragtige bewyse, mense steeds kies om God te verwerp?`

`Hierdie verhale toon almal dat Christus die goddelike Seun van God is. Waarom is Sy goddelikheid so belangrik ten opsigte van geloof in Jesus ons Verlosser?`

`Lees I Korinthiërs 1:26–29. Op watter maniere sien ons nou in die 21ste eeu dat hierdie selfde beginsel steeds van toepassing is? Wat is sommige van die “dwaashede” wat Christene glo, dinge wat die “wyse na die vlees” bespot en verwerp? Wat glo ons met betrekking tot [dinge wat] “sterk is, te beskaam”?`