---
title:  'Die genesing van die man wat blind gebore was: Deel 2'
date:   09/10/2024
---

`Lees Johannes 9:17–34. Watter vrae het die leiers gevra, en hoe het die blinde man gereageer?`

Hierdie lang gedeelte in Johannes 9 is die enigste gedeelte in Johannes waar Jesus nie die hoofkarakter op die verhoog is nie, alhoewel Hy sekerlik die onderwerp van bespreking was. Net soos die vraag oor sonde die verhaal begin het (Johannes 9:2), dink die Fariseërs dat Jesus ‘n sondaar is omdat Hy op die Sabbat iemand genees het (Johannes 9:16, 24), en daardeur beswadder hulle die man wat gesond gemaak was deur te sê dat hy “heeltemal in sondes gebore” was (Johannes 9:34).

‘n Snaakse ommekeer vind plaas. Die blinde man begin meer en meer sien, nie net fisies nie, maar ook geestelik soos wat sy dankbaarheid teenoor en sy geloof in Jesus groei. In teenstelling hiermee word die Fariseërs meer en meer blind, eerstens omdat hulle oor Jesus verdeeld is (Johannes 9:16), en dan omdat hulle nie weet waar Hy vandaan kom nie (Johannes 9:29).

Intussen gee sy vertelling van hierdie wonderwerk aan Johannes die geleentheid om aan ons te sê wie Jesus is. Die tema oor tekens in Johannes 9 koppel met verskeie ander temas in die Evangelie. Johannes herbevestig dat Jesus die Lig van die wêreld is (Johannes 9:5; vergelyk met Johannes 8:12). Die verhaal gaan ook oor Jesus se misterieuse oorsprong. Wie is Hy, waar kom Hy vandaan, wat is sy sending? (Johannes 9:12, 29; vergelyk met Johannes 1:14.) Die Mosesfiguur waarna daar in vorige wonderwerke verwys word, verskyn ook weer in hierdie hoofstuk (Johannes 9:28, 29; vergelyk met Johannes 5:45, 46 en Johannes 6:32). Laastens is daar die tema van die skare se reaksie. Sommige het die duisternis meer lief as die lig, terwyl ander gelowig reageer (Johannes 9:16–18 en 35–41; vergelyk met Johannes 1:9–16, Johannes 3:16–21 en Johannes 6:60–71).

Die geestelike blindheid van die godsdienstige leiers is vreeslik kommerwekkend. ‘n Bedelaar wat eers blind was, verklaar nou, “ ‘Van ouds af is dit nie gehoor dat iemand die oë van ‘n blindgebore mens geopen het nie. As Hy nie van God was nie, sou Hy niks kan doen nie’” (Johannes 9:32, 33). En tog kan die godsdienstige leiers, die geestelike leiers van die nasie, hulle wat eerste moes wees om Jesus te erken en Hom te aanvaar as die Messias (hulle kan, ten spyte van die kragtige bewyse), dit nie insien nie. Of liewer, hulle wil dit nie insien nie. Hierdie is ‘n kragtige waarskuwing oor hoe ons harte ons kan bedrieg!

`Lees I Korinthiërs 1:26–29. Hoe pas dit wat Paulus in hierdie skrifgedeelte skrywe, by die toneel hierbo in, en hoe is dieselfde beginsel selfs nou nog van toepassing?`