---
title:  Jesus onthul Homself
date:   30/10/2024
---

`Lees Johannes 4:16–24. Wat het Jesus gedoen om aan hierdie vrou te toon dat Hy haar diepste geheime ken, en hoe het sy gereageer?`

Die vrou kon nie hierdie lig, hierdie onthulling op daardie oomblik hanteer nie. Alhoewel sy Jesus as ‘n profeet erken het, het sy probeer om dit wat hy onthul het, te vermy. Sy vra toe vir Jesus ‘n vraag oor die Jode en die Samaritane se dispuut oor hulle plek van aanbidding.

In antwoord op haar vraag het Jesus haar daarop gewys dat die Samaritane nie weet wat hulle aanbid nie. Hulle aanbidding was ‘n samestelling van Judaïsme en die heidense aanbiddingstelsel. Die Jode het die God wat Homself openbaar, aanbid — nog ‘n belangrike erkenning vir ‘n Samaritaan om te ervaar.

Om die ware God te aanbid, word nie aan ‘n plek gekoppel nie. Die bespreking oor ‘n plek van aanbidding was dus nie van toepassing op hierdie gesprek nie. Want God is gees, en diegene wat Hom aanbid, moet dit in gees en in waarheid doen. Eers nadat die vrou die waarheid wat Jesus so pas aan haar oorgedra het, aanvaar het, was sy gereed vir meer

`Lees Johannes 4:25, 26. Hoe het Jesus sy identiteit aan haar openbaar?`

In al vier die Evangelies is hierdie die enigste skrifgedeelte waar Jesus voor sy kruisiging aan iemand verklaar het dat Hy die Messías is. En dit het Hy nie voor ‘n groot skare of ‘n belangrike persoon gedoen nie, maar aan ‘n naamlose Samaritaanse vrou, alleen, by Jakob se put. Hy stel in enige eensame siel wat afgesonderd en alleen voel, belang.

En so het Hy voor hierdie vrou wat nie net uit ‘n vreemde kultuur afkomstig was nie en ook nie die hoogste morele standaarde gehandhaaf het nie, openlik onthul oor wie Hy was. En deur aan haar sy kennis oor haar diepste geheime te kenne te gee, het Hy aan hierdie vrou groot rede gegee om ook in Hom te glo.

`Wat behoort hierdie verhaal aan ons te sê oor waarom dit vir die evangelie nodig is om die skeidsmure wat ons as mense teenoor mekaar oprig, af te breek?`