---
title:  Die agtergrond van die ontmoeting
date:   27/10/2024
---

`Lees Johannes 4:1–4. Wat was die eintlike rede waarom Jesus deur Samaría gereis het?`

Die Fariseërs het ontdek dat die dissipels van Jesus meer mense as Johannes die Doper en sy dissipels gedoop het. Hierdie situasie kon spanning tussen Johannes se volgelinge en Jesus s’n tot gevolg gehad het. Die dissipels van Johannes was vanselfsprekend ywersugtig vir hulle leier se reputasie en vir sy status (vergelyk Johannes 3:26–30). Johannes se eerbiedwekkende antwoord was dat hyself minder moes word, en Jesus meer (Johannes 3:30). Heelwaarskynlik, om konfrontasie te vermy, het Jesus toe Judéa verlaat om na Galiléa te gaan. Die pad deur Samaría was die korter roete na Galiléa, maar nie die enigste nie. Die toegewyde Jode sou die langer pad gekies het, Oos deur die Peréa-streek. Maar Jesus het in Samaría ‘n taak gehad om te vervul.

`Lees Johannes 4:5–9. Hoe het Jesus hierdie geleentheid gebruik om met die vrou by die put te begin gesels?`

Jakob se put was reg langsaan Sigem, terwyl Sígar vanwaar die vrou gekom het, ongeveer een myl (1,5 km) verder van die fontein af was. Jesus het by die fontein bly sit terwyl sy dissipels na die stad gegaan het om kos te koop. Hy het geen toegang tot die koel water van die put gehad nie. Toe die vrou by die put kom om water te kry, vra Hy vir haar water om te drink.

In Johannes 3 was dit verrassend dat Nikodémus, ‘n owerste van die Jode en ‘n Rabbi, homself sou verneder om na Jesus te kom. Hy het in die nag gekom om te voorkom dat hy gesien sou word. Maar in Johannes 4 gebeur dit dat die vrou die helder daglig gebruik, miskien om kontak met die ander vroue vroeg in die dag of later wanneer dit koeler sou wees, te vermy. Waarom het sy in die eerste plek die langer pad gekies om water te gaan haal, en dit in die middel van die dag terwyl dit so warm was? Wat haar rede ook al was om op daardie oomblik daar op te daag, haar ontmoeting met Jesus sou haar lewe verander.

Wat gebeur volgende? ‘n Joodse leraar word met ‘n Samaritaanse vrou wat ‘n slegte reputasie het, vergelyk! En tog, juis onder hierdie omstandighede, vind daar ‘n merkwaardige ontmoeting plaas.

`Wat is sommige van die taboes in jou eie kultuur wat jou sal verhinder om voor ander te getuig? Hoe kan ons leer om dit te bowe te kom? Bring jou antwoord na die klas op Sabbat.`