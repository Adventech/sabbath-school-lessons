---
title:  Die vrou by die put
date:   28/10/2024
---

`Lees Johannes 4:7–15. Hoe gebruik Jesus hierdie ontmoeting om teenoor die vrou te begin getuig?`

“Die haat tussen die Jode en Samaritane het die vrou belet om Jesus ‘n guns aan te bied; maar die Heiland het na ‘n sleutel gesoek om haar hart te bereik, en met die takt wat uit Goddelike liefde gebore is, het Hy haar om ‘n guns gevra pleks van een aan te bied. ‘n Vriendelike aanbod kon verwerp geword het; maar vertroue wek vertroue.” — Ellen G. White, Die Koning van die Eeue, bl. 184.

Soos in die geval met sy ontmoeting met Nikodémus, weet Jesus wat in die harte van mense aangaan. In sy reaksie op haar verbasing dat ‘n Jood so ‘n guns van ‘n Samaritaan sou vra, praat Jesus direk met haar sonder om doekies om te draai. “ ‘As jy die gawe van God geken het en geweet het wie Hy is wat vir jou sê: Gee vir My water om te drink, sou jy Hom gevra het en Hy sou vir jou lewende water gegee het’ ” (Johannes 4:10).

Die vrou se reaksie was net soos die van Nikodémus wat gevra het, “ ‘Hoe kan hierdie dinge gebeur?’ ” (Johannes 3:9) m.b.t. om weer gebore te word. Sy het gevra, “ ‘Here, U het nie eens ‘n skepding nie, en die put is diep; waarvandaan kry U dan die lewende water?’ ” (Johannes 4:11). In beide gevalle het Jesus hulle (die een, ‘n uitstaande Joodse leraar; die ander, ‘n Samaritaanse vrou met twyfelagtige sedes) na die bonatuurlike geestelike waarhede verwys wat beide van hulle moes hoor en verstaan. Jesus het eintlik aan elkeen van hulle dieselfde ding gesê: Hulle het ‘n bekeringsondervinding nodig gehad.

`Wat is die Ou Testamentiese agtergrond van Jesus se verklaring oor lewende water? (Jeremia 2:13, Sagaría 14:8)`

Water is lewe; die mensdom kan nie sonder water bestaan nie, en daarom vorm water ook ‘n kragtige en toepaslike beeld vir die ewige lewe. Daarom sê Jesus, “ ‘maar elkeen wat drink van die water wat Ek hom sal gee, sal in ewigheid nooit dors kry nie, maar die water wat Ek hom sal gee, sal in hom word ‘n fontein van water wat opspring tot in die ewige lewe’ ” (Johannes 4:14).

`Lees Johannes 7:37, 38. Wat sê Jesus in hierdie verse, en hoe ondervind ons wat Hy hier belowe?`