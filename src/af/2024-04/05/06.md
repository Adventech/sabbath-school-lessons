---
title:  Die Samaritane getuig
date:   31/10/2024
---

`Lees Johannes 4:27–29. Hoe verrassend het die vrou toe opgetree?`

Jesus se gesprek met die vrou word toe deur die terugkoms van die dissipels onderbreek. Hoewel hulle verras wat dat Hy met ‘n vrou in gesprek was, het hulle Hom nie ondervra nie. In plaas daarvan het hulle Hom aangemoedig om te eet.

Die vrou het intussen haar waterkruik gelos en na die stad gehardloop om aan die ander mense te gaan vertel wat sy so pas met Jesus ondervind het.

`Lees Johannes 4:30–42. Wat het op hierdie ontmoeting gevolg, en wat leer dit ons oor hoe die evangelieboodskap versprei kan word?`

Dis nogal vreemd dat Jesus se vertelling van ‘n oes die verhaal van die bekering van baie mense in die stad voorafgegaan het. Maar Johannes wou hê ons moet sien hoe Jesus verstaan het wat besig was om te gebeur. Om die plan van verlossing met ‘n Samaritaanse vrou te deel, was vir Hom baie meer belangrik as om te eet. Om siele na verlossing te lei, was sy doel. En Hy het van die geleentheid gebruik gemaak om sy dissipels die dringendheid om die evangelie aan alle mense te verkondig, te leer, selfs aan hulle wat anders as hulle was.

Daar is baie hoogtepunte in die Evangelie van Johannes, en Johannes 4:39–42 is sekerlik deel daarvan. Baie van die Samaritane het geglo vanweë die vrou se getuienis, “ ‘ Kom kyk ‘n man wat my alles vertel het wat ek gedoen het’ ” (Johannes 4:39).

Die Samaritane het toe by Jesus aangedring om by hulle te bly. Die gevolg was dat baie meer geglo het weens die Woord van Jesus, “en aan die vrou gesê: Ons glo nie meer op grond van wat jy gesê het nie, want ons het self gehoor en ons weet dat Hy waarlik die Christus, die Saligmaker van die wêreld, is’” (Johannes 4:42).

`Wat behoort hierdie verhaal aan ons te sê oor hoe kragtig die getuienis van selfs net een persoon kan wees? Hoe kragtig is jou getuienis oor wat Jesus in jou lewe gedoen het?`