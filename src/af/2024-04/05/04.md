---
title:  “ ‘Here, gee my daardie water’ ”
date:   29/10/2024
---

“ ‘Dan sal Ek skoon water op julle giet, sodat julle rein kan word; van al jul onreinhede en van al jul drekgode sal Ek julle reinig. En Ek sal julle ‘n nuwe hart gee en ‘n nuwe gees in jul binneste gee, en Ek sal die hart van klip uit julle vlees wegneem en julle ‘n hart van vlees gee. En Ek sal my Gees in jul binneste gee en sal maak dat julle in my insettinge wandel en my verordeninge onderhou en doen’ ” (Eségiël 36:25–27).

`Hoe weerspieël Eségiël 36:25–27 die waarhede wat Jesus gepoog het om aan Nikodémus en aan die vrou by die put te gee?`

In beide gevalle het Jesus getrag om by hierdie mense geestelike waarhede tuis te bring, selfs al moes Hy illustrasies uit die natuur gebruik om dit te doen.

Aanvanklik het nie een van hulle verstaan wat Jesus bedoel het nie. Hoe, het Nikodémus gevra, kan ‘n man weer gebore word? Dit wil sê, hoe kan hy na sy moeder se skoot terugkeer? Nikodémus het duidelik op ‘n aardse vlak gefunksioneer, selfs al het Jesus hom duidelik geestelike waarhede aangebied. Die vrou het ook Jesus se woorde oor die water letterlik opgeneem terwyl Jesus duidelik oor iets geesteliks gepraat het.

Haar reaksie op Jesus se aanbod van lewende water was, “ ‘Here, gee my daardie water, sodat ek nie dors kry en hier hoef te kom skep nie’ ” (Johannes 4:15). Sy het geredeneer dat die water wat Jesus aangebied het haar staptoggies na die put sou laat ophou, en so die risiko om mense in die gesig te kyk, uitskakel. Dit is treffend dat die gesprek so vinnig verskuif het van Jesus wat vir water gevra het om te drink, na die vrou wat vir Hom water vra om te drink.

`Lees Johannes 4:16. Hoe het Jesus op die vrou se versoek gereageer?`

Jesus het die onderwerp van bespreking skielik verander deur die vrou te vra om haar man te gaan roep en dan terug te kom. Waarom so skielik die onderwerp verander? Die vrou se optrede het ontwyking getoon. Jesus het haar hart gelees. Sy moes haar situasie trotseer om gesond te kon word. “Voordat hierdie siel die gawe kon ontvang wat Hy haar so graag wou gee, moes sy eers tot ‘n besef van haar sonde en van haar Verlosser gebring word.” — Ellen G. White, Die Koning van die Eeue, bl. 187.