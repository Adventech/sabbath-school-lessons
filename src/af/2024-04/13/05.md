---
title:  Teologie van “Bo” of van “benede”
date:   25/12/2024
---

`Lees Johannes 4:46–54. Watter probleem het die koninklike beampte na Jesus gebring, en wat was die werklike onderliggende saak hier?`

Hierdie man het na Jesus, die Lig van die wêreld, gekom, maar hy het reeds besluit om net te glo as Jesus sy kind sou gesond maak. Ons kan sê dat hierdie man se teologie ‘n “teologie van benede” was. Teologie van benede stel reëls op en bepaal standaarde vir God en sy Woord. Menslike idees, so foutief en beperk en subjektief as wat dit kan wees, word die finale outoriteit van hoe mense die Woord van God interpreteer. Wat ‘n gevaarlike slagyster om in te trap!

In teenstelling daarmee reageer Teologie “van Bo” eerste met geloof in God en sy Woord (Johannes 4:48; Johannes 6:14, 15; II Timótheüs 3:16). Wanneer die Bybel deur geloof aanvaar word, word dit self die interpreteerder. Die wêreldbeskouing van die Skrif, eerder as die filosofie van die hede, is die gids om die Skrif te verstaan en te interpreteer. Menslike sienings moet onderhewig en ondergeskik wees aan die Woord van God, en nie andersom nie.

Ons moet die woorde van die Skrif glo as ons die woorde van Jesus sou glo (Johannes 5:46, 47). “ ‘As julle in my Woord bly, is julle waarlik my dissipels’ ” (Johannes 8:31). As ons twyfel in God se Woord, kan sy Woord nie in ons bly nie (Johannes 5:38). “ ‘Wie My verwerp en my woorde nie aanneem nie, het een wat hom oordeel: die woord wat Ek gespreek het, dit sal hom oordeel in die laaste dag. Want Ek het nie uit Myself gespreek nie; maar die Vader wat My gestuur het, Hy het My ‘n gebod gegee wat Ek moet sê en wat Ek moet spreek.’ ” (Johannes 12:48, 49)

Om God se Woord te hoor, is meer as ‘n passiewe inname van inligting. Dit beteken ook om God se wil te doen. En dit is die aktiewe antwoord op die hoor van die Woord. “ ‘As iemand gewillig is om sy wil te doen, sal hy aangaande die leer weet of dit uit God is, en of Ek uit Myself spreek’ ” (Johannes 7:17).

En hierdie hoor en doen van God se Woord is ‘n betuiging van liefde vir Hom. “ ‘As iemand My liefhet, sal hy my woord bewaar, en my Vader sal hom liefhê, en Ons sal na hom toe kom en by hom woning maak’ ” (Johannes 14:23).

`Wat is die verwantskap tussen ons liefde vir Jesus en gehoorsaamheid? Waarom is enige soort “gehoorsaamheid” wat nie op liefde gegrond is nie, in gevaar om wetties te wees?`