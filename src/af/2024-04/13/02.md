---
title:  Die samekoms in Galiléa
date:   22/12/2024
---

`Lees Johannes 21:1–19. Watter uiters belangrike waarhede word hier onthul, veral wat God se genade betref – en menslike nederigheid?`

Johannes 20 eindig met die doel van die Evangelie, wat logies sou wees om mee af te sluit, maar dan volg nog een hoofstuk. Hoofstuk 21 begin waar sommige van die dissipels terug in Galiléa is, en met Petrus wat voorstel dat hulle ‘n nag op die meer moet deurbring. Dit kom voor asof die ou dae weer aangebreek het, en die dissipels weer besig is met hulle ou bedryf, om vis te vang. Maar hulle vang niks daardie nag nie.

Vroeg die oggend sê ‘n misterieuse vreemdeling op die strand vir hulle om hulle net aan die regterkant van die bootjie in te gooi. Toe vang hulle so baie visse dat hulle nie in staat is om die net in te trek nie. Dit was soos aan die begin van hulle bediening saam met Jesus (lees Lukas 5:1–11). Johannes herken Jesus en sê dit aan Petrus wat onmiddellik in die water spring en land toe swem.

Jesus vra vir Petrus drie vrae oor sy liefde vir sy Meester. Voor die kruisiging het Petrus daarop aangedring dat hy sy lewe vir Jesus sou aflê (Johannes 13:37). Dit is toe dat Jesus sy drievoudige verloëning voorspel het (Johannes 13:38). By hierdie ontmoeting in Galiléa, verwys Petrus nie na homself nie, maar eerder na Jesus: “ ‘Here, U weet alles, U weet dat ek U liefhet’ ” (Johannes 21:17).

Sommige let op dat Jesus die werkwoord agapaō gebruik, wat beteken om lief te hê, terwyl hy Petrus ondervra (behalwe die laaste keer), en dat Petrus elke keer reageer met phileō, wat beteken om lief te hê, maar net as ‘n vriend. Die implikasie is dat Petrus nog nie die dieper liefde bereik het nie.

Maar eintlik is Petrus se reaksie op nederigheid gefokus. Met Petrus se vorige mislukking gedurig in sy geheue, gebruik hy waarskynlik liewer ‘n “geringer term”, omdat hy nie wil waag om te veel vir homself toe te eien nie. En dit is hierdie nederigheid wat Jesus bekragtig, en wat uiters belangrik is vir Petrus se toekomstige bediening. Daar is geen twyfel nie, nederigheid is een van die hoogste kwalifikasies vir die bediening, want die fokus is dan op Jesus Christus, en nie op self nie.

Petrus se herstel en sy rol as leier in die vroeë kerk is een van die sterkste bewyse dat Jesus uit die dood opgestaan het. Dit sou moeilik gewees het om Petrus se leierskap te verduidelik as Jesus hom nie tot die bediening herstel het in die teenwoordigheid van die ander dissipels nie.

`Waarom is nederigheid so belangrik vir enigeen wat graag die Here wil leer ken? In die lig van die kruis, wat het enigeen van ons om op trots te wees?`