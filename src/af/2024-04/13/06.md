---
title:  Wees een met Jesus
date:   26/12/2024
---

`Lees Johannes 12:32. Op watter maniere beskryf hierdie treffende verklaring die outoriteit van Jesus Christus?`

Soos ons dwarsdeur hierdie kwartaal se lesse gesien het, trek die Evangelie van Johannes ons nader aan Jesus, maar alleenlik indien ons gewillig is om God beter te leer ken en om sy wil te doen. Dwarsdeur hierdie Evangelie, wanneer mense Jesus teëkom, word die lig wat Jesus aan hulle bied òf aanvaar òf verwerp, wat hulle dan blind maak vir die waarheid. Nikodémus, die vrou by die put, die koninklike beampte, die man by die bad van Betésda, die 5,000 wat met garsbrode en twee vissies gevoed was, Jesus se broers, die godsdienstige leiers, die man wat blind gebore was, Maria en Martha, Pilatus — almal het Jesus ontmoet en keuses gemaak oor die waarheid en die lig wat Hy aangebied het.

Menslike teologie begin gewoonlik met menslike redenasies om die bestaan van God en sy natuur te bepaal en te ondersoek. Die menslike perspektief wat geskend, gevalle en vooroordeeld is, kry gewoonlik voorkeur bo die goddelike, die heilige, die volmaakte, en God se alwetendheid. Die teologie van hier benede is ‘n waarborg dat mense mislei sal word, net soos dit in die verlede gedoen was en ook in die toekoms sal doen (lees Openbaring 14:1–12), wanneer menslike wysheid sal poog om die goddelike te vervang, en sal probeer om valse aanbidding op die wêreld af te dwing.

`Lees Johannes 15:1–11. Wat is die geheim van geestelike groei en gesond wees?`

Die geheim is om altyd met Jesus verbind te wees. Hy is die Woord van God, die Brood van die Lewe, die Lig van die wêreld, die Deur vir die skape, die Goeie Herder, die Opstanding en die Lewe, die Weg en die Lewe, en die Ware Wynstok.

Die Lede van die Godheid en hulle Woord, die Bybel, is soos magnete. Indien daar nie weerstand teen hulle gebied word nie, sal hulle ons nadertrek na hulle toe. “Die stem van God praat met ons deur sy Woord en daar is baie stemme wat ons sal hoor; maar Christus het gesê dat ons moet oppas vir hulle wat sal sê, hier is Christus of daar is die Christus. Hoe sal ons dan weet dat hulle nie die waarheid het nie as ons nie alles met die Skrif vergelyk nie?” – Ellen G. White, The Advent Review and Sabbath Herald, April 3, 1888, (vry vertaal). En dan moet ons ons eie sienings met die Woord van God se sienings vervang.