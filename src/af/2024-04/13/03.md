---
title:  Om jou oë op Jesus gerig te hou
date:   23/12/2024
---

`Lees Johannes 21:20–22. Watter vraag van Petrus het hom op ‘n verkeerde spoor gelei? Hoe het Jesus hom geantwoord om hom reg te help?`

Jesus het so pas vir Petrus tot die bediening herstel en toe vir hom gesê, “Volg My” (Johannes 21:19). Dit was heelwaarskynlik ‘n uitnodiging aan Petrus om Jesus op die strand te volg. En dit is hoekom Petrus, toe hy omdraai en sien hoe Johannes ook vir Jesus volg, vir Jesus vra, “ ‘Here, maar wat van hom?’ ” (Johannes 21:21).

Toe Hy Petrus tot die bediening herstel het, het Jesus voorspel hoe Petrus sou sterf (Johannes 21:18). Dit wil voorkom asof Petrus toe ook oor Johannes se dood gewonder het. Maar Jesus het Petrus se aandag daarop gevestig om Hom te volg, en om hom nie oor een van die ander dissipels te bekommer nie.

`Lees Johannes 21:23–25. Hoe was Jesus se verklaring verkeerd verstaan? Hoe het die apostel Johannes dit reggestel?`

Die broeders het verkeerd verstaan wat Jesus bedoel het toe Hy gesê het, “ ‘As Ek wil hê dat hy bly totdat Ek kom, wat gaan dit jou aan? Volg jy My!’ ” (Johannes 21:22). Hulle het gedink dat dit beteken het dat Jesus sou terugkom voordat Johannes sou doodgaan. Soos die tyd verbygegaan het en Johannes ouer geword het, sou ‘n krisis ontstaan het as hy sou doodgaan (wat natuurlik gebeur het) en Jesus nog nie teruggekom het nie. Johannes stel hierdie misverstand reg deur aan te dui dat Jesus na sy eie wil verwys het, en nie geprofeteer het oor wat in die toekoms sou gebeur nie.

Die gedagte om op Jesus te fokus, in plaas van op ander mense, is ‘n kragtige leidraad vir die res van hierdie week se les. Jesus en Jesus alleen is ons Verlosser. Dis onvermydelik dat mense jou sal teleurstel, miskien jou selfs seer sal maak.

Die waarhede wat Dinsdag tot Donderdag gedek word, sal by die tema om die Woord van God te verstaan, aansluit, met die doel om Jesus te ken en Hom te volg, want Hy alleen moet ons Meester en Gids wees — afgesien van die hulp, raad en leiding wat ander mense ons mag gee.

`Hoe dikwels het ander mense na wie jy dalk opgesien het, jou teleurgestel? Watter lesse, hoe moeilik ook al, het jy uit daardie ondervinding geleer?`