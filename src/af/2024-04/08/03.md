---
title:  Die gesaghebbende rol van die Skrif
date:   18/11/2024
---

Behalwe die spesifieke tekens en getuienisse wat Johannes gebruik het om Jesus as die Messias te bevestig, het hy ook ‘n beroep op die gesag en die profesieë van die Ou Testament wat na die werk van Christus vooruitgewys het, gedoen. Die Ou Testament vorm nie net die middelpunt van Johannes se Evangelie nie, maar ook van die hele Nuwe Testament. Regverdiging vir Jesus en vir wie Hy was, waar Hy vandaan gekom het, wat Hy gedoen het, en wat Hy nog gaan doen — is op die Skrif gebaseer, en in hierdie geval op die Ou Testament.

`Lees die volgende verse: Johannes 5:39, 40, 46 en 47. Wat leer dit ons oor Jesus se gesindheid teenoor die gesag van die Skrif?`

Regdeur die Evangelies verwys Jesus herhaaldelik na die gesag van die Skrif wat oor Hom getuig. Byvoorbeeld, Jesus gebruik dikwels gebeurtenisse uit die Ou Testament om na Homself en na wat Hy doen, te verwys. Die volgende is so ‘n geval waar Hy ‘n gebeurtenis uit Númeri 21:5-9 aanhaal: “ ‘En soos Moses die slang in die woestyn verhoog het, so moet die Seun van die mens verhoog word’ ”, (Johannes 3:14). Hier verwys Jesus nie net na die verhaal nie, maar deur hierdie skrifgedeelte te gebruik om na Homself te verwys, gee Hy aan ons die gesaghebbende interpretasie van wat die verhaal bedoel was om oor te dra.

En nie net Jesus nie, maar ander Bybelkarakters gebruik ook die Ou Testament om na Jesus te verwys. Byvoorbeeld, vroeër in Johannes lees ons die woorde van Filippus: “ ‘Ons het Hom gevind van wie Moses in die wet en ook die profete geskrywe het’ ”, (Johannes 1:45, 46).

`Lees die volgende verse: Johannes 13:18; Johannes 17:12; Johannes 19:24, 28 en 36. Wat leer hierdie verse ons oor die gesag van die Skrif soos wat Jesus en Johannes dit verstaan het? Wat behoort dit aan ons te sê oor die uiters belangrike rol wat die hele Skrif ook in ons geloofslewe moet speel?`

`Watter magte werk tans subtiel of openlik om ons geloof in die gesag van die Bybel te ondermyn? Bring jou antwoord na die klas op Sabbat.`