---
title:  'Ou Testamentiese profesieë oor Jesus: Deel I'
date:   19/11/2024
---

Toe Jesus met die godsdienstige leiers oor sy identiteit geredeneer het, het Hy die gesag van die Skrif bevestig. Aanvanklik het dit onnodig gelyk om dit te doen, want die godsdienstige leiers het tog in die Bybel geglo. Desnieteenstaande het Jesus selfs in hierdie geval die gesag van die Skrif beklemtoon, en het Hy dit gedoen om aan hulle te toon wie Hy was — dit maak nie saak hoe verhard hulle harte was nie, en hoe hard hulle probeer het om sy oortuiging teen te staan nie.

Net so teken Johannes baie direkte aanhalings en sinspelings aan uit die Ou Testament, wat Jesus as Messias en die vervulling van die Ou Testamentiese belofte aandui.

**Hoe word die volgende Nuwe Testamentiese en Ou Testamentiese skrifgedeeltes met mekaar gekoppel? Dit wil sê, hoe gebruik die Nuwe Testament hierdie teksverse om oor Jesus te getuig?**

`Johannes 1:23, Jesaja 40:3`

`Johannes 2:16, 17; Psalm 69:9`

`Johannes 7:38, Jeremia 2:13`

`Johannes 19:36, Númeri 9:12`

Dis nie net Johannes nie, maar ook Petrus, Paulus, Matthéüs, Markus, Lukas en al die Nuwe Testamentiese skrywers wat onder inspirasie van die Heilige Gees, herhaaldelik benadruk hoe Jesus van Násaret se lewe, dood en opstanding almal vervullings van die Ou Testamentiese profesieë is.

En alhoewel Jesus die dissipels gedurig na die Skrif wat sy bediening voorspel het, verwys het, wanneer het hulle uiteindelik verstaan dat die Skrif na Hom verwys? Dit was eers na sy dood en na sy opstanding toe Hy aan hulle verskyn het, dat hulle dit uiteindelik begryp het. “En toe Hy opgestaan het uit die dode, het sy dissipels onthou dat Hy dit vir hulle gesê het; en hulle het die Skrif geglo en die woord wat Jesus gespreek het.” (Johannes 2:22; lees ook Johannes 20:9.)