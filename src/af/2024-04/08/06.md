---
title:  Van benede
date:   21/11/2024
---

Sover het ons in ons studie van Johannes gesien dat hy Jesus inderdaad as die beloofde Messias openbaar, die groot hoop waarna die Joodse volk uitgesien het.

En tog was baie van die godsdienstige leiers, die geestelike gidse van die volk, Jesus se grootste vyande.

Waarom?

`Lees Johannes 8:12–30. Wat is die wisselwerking tussen Jesus en die godsdienstige leiers hier? Watter verse help die beste om te verduidelik waarom so baie Hom verwerp het?`

Jesus sê dat hulle nog Hom nog sy Vader nie ken nie (Johannes 8:19). Hulle moes beide geken het, maar hierdie manne was deur hulleself mislei. Hulle was so vasgevang in hulle eie tradisies en filosofieë dat selfs met Jesus reg voor hulle, en al die dinge wat Hy gedoen en gesê het — al die kragtige openbaringe deur die Vader – het hulle Hom steeds verwerp.

Tweedens het Jesus aan hulle gesê, “ ‘Julle is van benede’ ” (Johannes 8:23). Met ander woorde, hoe godsdienstig hulle ook al mag gewees het, was hierdie nie geestelike godsmanne nie. Hulle het ‘n “gedaante van godsaligheid” gehad (II Timótheüs 3:5), maar dit was al. Hulle was uiterlik vroom maar innerlik ongelowig. Hierdie was niks nuuts nie: “ ‘Omdat hierdie volk nader kom met hulle mond en My eer met hulle lippe, terwyl hulle hul hart ver van My hou, sodat hulle vrees vir My ‘n aangeleerde mensegebod is’ ”, (Jesaja 29:13). Hierdie selfde konsep word deur Jesus eeue later herhaal toe Hy gesê het, “ ‘Maar tevergeefs vereer hulle My deur leringe te leer wat gebooie van mense is’ ”, (Markus 7:7). Hulle menslike leringe, hulle menselike gebooie, was “uit hierdie wêreld” (Johannes 8:23) en, soos Jesus toe gesê het, “Ek is nie uit hierdie wêreld nie” (Johannes 8:23). Dit was erg genoeg dat hierdie manne hulleself bedrieg het; die tragedie was erger omdat hulle ook ander laat afdwaal het, hoewel, interessantheidshalwe, Johannes geskryf het dat as gevolg van die gesprek wat in hierdie verse uitgebeeld word, “het baie in Hom geglo” (Johannes 8:30).

Dus, selfs ten spyte van slegte leierskap, was baie Jode in staat om by hulle verby te kyk en vir hulleself te sien wie Jesus was.

`Watter lesse put jy uit Jesus se gesprek met die godsdienstige leiers? Hoe kan ons “van bo” wees en nie “van benede” nie — en hoe kan ons die verskil ken?`