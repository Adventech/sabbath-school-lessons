---
title:  Die gebed van Jesus
date:   12/12/2024
---

Johannes 17 word soms die hoëpriesterlike gebed van Jesus genoem. Dit sluit die vaarwelgesprek af. Jesus het na hierdie aarde gekom sodat die mensdom uiteindelik tot die oorspronklike persoonlike verhouding met God herstel kon word. Hy het getrou die tekens wat God Hom gegee het, gedoen. Met woorde en dade het Hy God met die mense in aanraking gebring.

Jesus sou binnekort hierdie aarde verlaat. Hy het begeer om nog ‘n keer sy liefde met sy dissipels te deel. Hy wou hê dat hulle die intieme verhouding tussen Homself, die Vader en die Heilige Gees sou verstaan. En Hy wou gehad het dat hulle dieselfde persoonlike verhouding met God die Vader en die Heilige Gees sou beleef, soos Hy dit ondervind het.

`Lees Johannes 17:1–26. Watter woorde of frases in hierdie hoofstuk dui Jesus se begeerte vir ‘n innige verhouding van liefde tussen Hom, die Vader en sy dissipels aan?`

Baie mense lees Johannes 17 met die gedagte dat die enigste ding wat saak maak eenheid en liefde is. Daar is geen twyfel nie dat God se doel is om ons tot ‘n persoonlike verhouding met Hom en met alle mense te bring. Maar ‘n versigtiger benadering dui aan dat daar ‘n kragtiger verbinding tussen liefde en waarheid moet wees.

“ ‘En dit is die ewige lewe, dat hulle U ken, die enige waaragtige God . . .’ ”, (Johannes 17:3), nie soos ons dink God moet wees nie. “ ‘Ek het u Naam geopenbaar aan die mense wat U My uit die wêreld gegee het, . . . en hulle het u woord bewaar . . . en waarlik erken dat Ek van U uitgegaan het’ ”, (Johannes 17:6, 8). “ ‘Heilig hulle in u waarheid, u woord is die waarheid’ ” (Johannes 17:17).

Christus het gekom om die Vader te openbaar. Hierdie openbaring was belangrik omdat daar baie dwaalbegrippe oor God was. Die Evangelie van Johannes toon hoe ernstig Jesus hierdie sending opgeneem het. Hy het God se Woord en handelinge reg verteenwoordig. Indien waarheid nie saak maak nie, waarom so ver gaan om dit te bewys?

Jesus het ‘n baie moeilike lewe gehad net om uiteindelik deur die godsdienstige leiers verwerp te word. Hy het gely as gevolg van mense en selfs van sy eie dissipels se belangeloosheid. Een van sy dissipels het hom verraai, ‘n ander een het Hom drie maal verloën. Hy het ‘n genadelose verhoor verduur en het op die kruis gesterf deur die einste mense wat Hy kom red het.

`Hoe kan jy die liefde van God soos wat dit tussen Jesus en die Vader bestaan het, in jou eie lewe beter weerspieël?`