---
title:  Om die Seun te ken is om die Vader te ken
date:   10/12/2024
---

Deur die Evangelie van Johannes beskryf die apostel hoe Jesus, die Seun, se aktiwiteite na die Vader wys. Jesus verduidelik wie die Vader is en toon wat sy verwantskap met ons wêreld is. Dit stem ooreen met Johannes 1:18 wat sê dat Jesus Hom verklaar het (Grieks, exēgeomai: om te verduidelik, te interpreteer, uiteen te sit). Oor en oor doen Jesus dit. Die woord Vader (patēr) verskyn 136 keer in Johannes en 18 keer in Johannes 1–3, wat meer as een derde van die gebruik daarvan in die hele Nuwe Testament is. Die vaarwelgesprek is een van die primêre gedeeltes in die Evangelies waar Jesus die Vader bekendstel.

Jesus was die Vader se verteenwoordiger op aarde, en Hy het gekom om, as mens, die Vader se wil te doen. Om die waarheid te sê, Jesus het gesê dat Hy in alle dinge daarna streef om die Vader se wil te soek, en nie sy eie nie (Johannes 5:30). Aanvanklik klink dit verwarrend, maar dit toon hoe Jesus, in sy menslike hoedanigheid, Homself totaal aan die Vader oorgegee het.

Jesus het ook gesê dat Hy deur die Vader gestuur was om die Vader se werk klaar te maak — die verlossing van die mensdom — en dat die Vader self van Hom getuig het (Johannes 5:36–38).

Jesus het verkondig dat die Vader Hom gestuur het as die enigste een deur wie die mensdom na die Vader kan kom (Johannes 6:40, 44). Die Vader wil hê dat mense die ewige lewe moet ontvang deur wat in Jesus gevind word, en wat belowe om hulle in die laaste dag op te wek.

`Wat leer die volgende teksverse ons oor Jesus en die Vader se verhouding? Johannes 7:16; Johannes 8:38; Johannes 14:10, 23; Johannes 15:1, 9, 10; Johannes 16:27, 28; Johannes 17:3.`

Jesus se aansprake op sy verwantskap met die Vader is verbasend. Hy maak daarop aanspraak dat al sy leringe die leringe van die Vader is; dat alles wat Hy sê Hy persoonlik van die Vader gehoor het; dat deur in Hom te glo dieselfde is as om in die Vader te glo; dat beide sy woorde en sy werke van die Vader af kom; en dat Hy en die Vader een is in hulle liefde en werk vir die verlossing van die mensdom. Wat ‘n kragtige getuienis oor hoe naby Jesus aan sy Vader in die hemel is!

`Hoe sal jou lewe verander as jou gedagtes en handelinge God se wil vir jou lewe ten volle weerspieël? Dit wil sê, hoe kan ons dit wat ons deur Jesus oor God se wil weet, beter uitleef?`