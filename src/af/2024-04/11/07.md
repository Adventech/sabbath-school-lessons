---
title:  Vir verdere studie
date:   13/12/2024
---

Lees Ellen G. White, “ ‘Laat Julle Hart Nie Ontsteld Word Nie,’ ” bl. 662-680, in Die Koning van die Eeue; “Additional Note on [John] Chapter 1,” The SDA Bible Commentary, vol. 5, bl. 911–919.

Toe hulle probeer vasstel het wie Jesus was, het sy opponente Hom volgens menslike standaarde geoordeel, “ ‘volgens die vlees’ ” (Johannes 8:15). Dit is heelwaarskynlik erger as om te “oordeel volgens wat julle sien” (Johannes 7:24). Hier het hulle hul toevlug tot vleeslike standaarde geneem, tot die gevalle mensdom in ‘n gevalle wêreld, sonder die duidelike beheer van die Gees (lees Johannes 3:3–7). Hulle het sy “vlees” gesien soos dit was, maar nooit die moontlikheid oorweeg dat Hy die Woord wat vlees geword het, kon wees nie (Johannes 1:14). Om Christus met so ‘n beperkte stel kriteria op te weeg, was om Hom vanuit ‘n wêreldse oogpunt te beoordeel (II Korinthiërs 5:16).

“Die Trooster word ‘die Gees van die waarheid’ genoem. Sy werk is om die waarheid te omskryf en te handhaaf. Hy woon eers in die hart as die Gees van die waarheid, en word só die Trooster. Daar is vertroosting en vrede in die waarheid, maar geen ware vrede of troos is in valsheid te vind nie. Dit is deur valse teorieë en oorlewerings dat die Satan die verstand onder sy beheer kry. Deur valse standaarde aan mense voor te hou, misvorm hy die karakter. Deur die Skrif praat die Heilige Gees tot die verstand en lê Hy die waarheid op die hart. So stel Hy dwaalleer aan die kaak en verban Hy dit uit die siel. Dit is deur die Gees van die waarheid wat deur die Woord van God werk, dat Christus Sy uitverkorenes aan Homself onderwerp.” — Ellen G. White, Die Koning van die Eeue, bl. 671.

**Vrae vir bespreking**:

`Die ewige lewe is om God te ken (Johannes 17:3). Wat beteken dit om God te ken teenoor om net van sekere feite oor Hom te weet, d.w.s., dat Hy magtig is, of liefdevol, of ‘n God van geregtigheid? Indien iemand jou sou vra, “Ken jy God?”, wat sou jy sê? Hoe pas Jesus in jou antwoord in?`

`In praktiese daaglikse terme, wat word deur Jesus se woorde “u woordis die waarheid”, geïmpliseer? (Johannes 17:17)`

`Jesus het gebid, “ ‘Ek bid nie dat U hulle uit die wêreld wegneem nie, maar dat U hulle van die Bose bewaar’ ” (Johannes 17:15). Hoe werk ons eie keuses in op hoe goed hierdie gebed in ons lewens beantwoord kan word?`