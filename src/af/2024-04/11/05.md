---
title:  Die Heilige Gees
date:   11/12/2024
---

Die Heilige Gees is nie so prominent in die Evangelie van Johannes as wat die Vader en die Seun is nie. En tog is sy rol uiters belangrik vir Jesus se sending om suksesvol te wees.

`Lees Johannes 1:10–13. Wat leer hierdie vers ons oor die belangrikheid van die Heilige Gees se rol wat bekering betref?
`
In die eerste hoofstuk van Johannes kan ons sien net hoe vernaam die rol van die Heilige Gees is. Johannes vertel ons dat almal wat sy Woord aanvaar het, d.w.s., almal wat in Hom geglo het, kinders van God geword het, hulle “wat nie uit die bloed of uit die wil van die vlees of uit die wil van ‘n man nie, maar uit God gebore is”, (Johannes 1:13). Dit kan net deur die werk van die Heilige Gees plaasvind.

`Wat vertel die volgende skrifgedeeltes oor die aktiwiteite van die Heilige Gees? Johannes 3:5–8, Johannes 6:63, Johannes 14:26, Johannes 15:26, Johannes 16:7–11.`

“Deur die werk van die Heilige Gees aan Sy dissipels te beskryf, wou Jesus hulle met dieselfde vreugde en hoop besiel wat Sy eie hart besiel het. Hy het Hom verheug oor die oorvloedige hulp wat Hy vir Sy kerk verskaf het. Die Heilige Gees was die hoogste van alle gawes wat Hy die Vader kon afvra vir die verheffing van Sy kinders. Die Gees sou gegee word as ‘n vernuwende krag, en hiersonder sou die soendood van Christus tot niks kon gelei het nie. Die bose magte het eeue lank opgebou, en die onderwerping van die mens aan hierdie sataniese gevangenskap was verbysterend. Die sonde kan alleenlik deur die magtige werking van die Derde Persoon van die Godheid weerstaan en oorwin word, want Hy sou nie in beperkte mate kom nie, maar in die volheid van die Goddelike krag.” — Ellen G. White, Die Koning van die Eeue, bl. 671.

Wat ‘n seën dan om die Heilige Gees te ontvang, wat bevestig dat God waaragtig is (Johannes 3:33). Dit is die Gees wat ons van sonde oortuig, van geregtigheid, en van oordeel (Johannes 16:8–11). Daarom, is dít die Persoon wat ons help om te weet wat reg is, wat waar is, wat goed is, wat ons help om ons verstand en ons lewensondervindinge aan die Woord van God te onderwerp deur die oorredende en oortuigende krag van die Heilige Gees.