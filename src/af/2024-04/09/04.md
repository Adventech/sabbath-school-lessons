---
title:  Om te glo en die wedergeboorte
date:   26/11/2024
---

`Lees Johannes 1:12 en 13. Watter stappe word hier beskryf om ‘n Christen te word?`

Johannes het sy Evangelie geskryf sodat ons in Jesus moet glo en dan deur te glo, die ewige lewe in sy Naam te ontvang (Johannes 20:31). In Johannes 1:12 en 13 word hierdie proses in twee stappe beskryf. Eerstens ontvang ons Hom, d.w.s. ons glo in Hom. Tweedens, gee Hy aan ons die gesag of mag om God se kinders te word. In vers 13 word dit beskryf as “uit God gebore”. Daar is dus ‘n menslike en ‘n goddelike kant van Christen word. Ons moet in geloof optree, Hom ontvang, oop wees vir die lig, maar Hy is die een wat die hart regenereer.

Om die waarheid te sê, geloof is opsigself ‘n gawe van God wat ontvang word “uit die gehoor, en die gehoor is deur die Woord van God”, (Romeine 10:17). “Om ware, blywende geloof in Christus te hê, moet ons Hom ken soos die Woord Hom verteenwoordig.” — Ellen G. White, Fundamentals of Christian Education, bl. 433, (vry vertaal). “Die Gees wat in die mens se gedagtes werk en die verstand verlig, skep in die gedagtes geloof in God.” — Ellen G. White Comments, The Seventh-day Adventist Bible Commentary, vol. 7, bl. 940, (vry vertaal).

Hulle wat in die Seun glo en Hom as die Messías aanvaar, ontvang die ewige lewe. Johannes beklemtoon ook die aanvaarding van en geloof in die Woord soos wat Jesus dit gespreek het (Johannes 5:24, 38, 47). Die Heilige Gees se rol is om oortuiging te bring (Johannes 16:7, 8; vergelyk met Romeine 8:16).

`Lees Romeine 8:16. Watter beginsel oor verlossing in Jesus word hier gevind?`

Geloof, bybelse geloof, gegrond op die werk van die Heilige Gees in ons harte, is die fondament van ons geloof. “Geloof is . . . die groot seën – die oog wat sien, die oor wat hoor.” – Ellen G. White, In Heavenly Places, bl. 104, (vry vertaal). Die humanistiese benadering tot geloof verklaar dat ons ‘n fondament, die geloofsbeginsel, moet vind en dan glo. In teenstelling hiermee verklaar die bybelse benadering dat geloof die fondament is, ‘n gawe van God (Efésiërs 2:8, I Korinthiërs 1:17–24, I Korinthiërs 2:1–6). Ons begin met geloof as die fondament, en dan van daar af groei ons in begrip en genade.

`Indien iemand jou sou vra waarop jou geloof gegrond is, hoe sou jy reageer?`