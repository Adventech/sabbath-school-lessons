---
title:  Om die Bron van Lewe te verwerp
date:   27/11/2024
---

Sommige van die hartseerste verhale in die Bybel word in die Evangelie van Johannes gevind. “En die lig skyn in die duisternis, en die duisternis het dit nie oorweldig nie. [Die Lig] was in die wêreld, en die wêreld het deur Hom ontstaan, en die wêreld het Hom nie geken nie. Hy het na sy eiendom gekom, en sy eie mense het Hom nie aangeneem nie” (Johannes 1:5, 10, 11). Die “EK IS” was deur baie van sy eie volk verwerp.

Geen wonder dat Paulus later waarsku, “Werp dan julle vrymoedigheid nie weg nie” (Hebreërs 10:35). Soos wat ons oor en oor gesien het, was Christus verwerp omdat mense nie sy Woord aanvaar het nie.

“Die hedendaagse humanistiese manier van denke begin met twyfel. Mense bevraagteken alles om vas te stel wat waarheid is. Dit wat die vuurproef van ‘n kruisverhoor oorleef, word as rotsvaste kennis aanvaar, en word iets waarin daar geglo kan word. Sommige mense pas hierdie metode ook op die Bybel toe deur alles te bevraagteken vanuit ‘n wetenskaplike, historiese, sielkundige, filosofiese, argeologiese of geologiese perspektief, om sodoende waarheid in die Bybel te bepaal. Die einste metode begin met en bou voort op twyfel in die Skrif se geloofwaardigheid. Christus het gevra, ‘. maar as die Seun van die mens kom, sal Hy wel die geloof op die aarde vind?’ (Lukas 18:8).” — E. Edward Zinke and Roland Hegstad, The Certainty of the Second Coming, (Hagerstown, MD: Review and Herald Publishing Association, 2000) bl. 96, (vry vertaal).

`Lees Númeri 13:23–33. Wat het die verskil tussen die twee terugvoer-verslae wat die spioene van Kanaän af teruggebring het, gemaak?`

Die sonde van die Hebreërs toe hulle by Kades-Barnéa was, was om die Woord van God te betwyfel. God het hulle gevra om die land in besit te gaan neem. Hulle het toe twaalf spioene gestuur om Kanaän te gaan bespied. Hulle het teruggekom met twee verslae. Die oorgrote meerderheid het ‘n negatiewe verslag teruggebring. Daar is reuse in die land, ommuurde stede, wapens wat hulle nog nooit te vore gesien het nie, en goedopgeleide krygsmagte. In teenstelling hiermee was hulle, die Israeliete, slawe in Egipte met min militêre ondervinding. Tien van die spioene het nee gestem as gevolg van die oorweldigende bewyse vanuit ‘n menslike oogpunt. Twee spioene het ja gestem gegrond op hulle geloof in die oorweldigende mag van die Woord van God.

`Hoe kan ons voorkom om dieselfde tipe fout te begaan wat hier gemaak was? En tog, hoe kan ons verwaandheid of aanmatiging of dwase optrede voorkom, deur steeds te glo dat ons God se wil doen en daarom nie kan misluk nie?`