---
title:  Veroordeling
date:   28/11/2024
---

“Hy wat in Hom glo, word nie veroordeel nie; maar hy wat nie glo nie, is alreeds veroordeel omdat hy nie geglo het in die Naam van die eniggebore Seun van God nie. Want elkeen wat kwaad doen, haat die lig en kom nie na die lig nie, dat sy werke nie bestraf mag word nie. Maar hy wat die waarheid doen, kom na die lig...” (Johannes 3:18–21; vergelyk met Johannes 1:10).

`Waarom word mense geoordeel? Johannes 3:18, 36; Johannes 5:24, 38; Johannes 8:24; Johannes 12:47.`

Die verwerping van Jesus Christus as die Lig van die wêreld, stel ons bloot aan twyfel en aan die versoekings van die duiwel. Dit is om weg van die lig te draai na die duisternis toe.

Eva het lig ontvang om haar te help hoe om by die boom in die middel van die tuin op te tree. Satan het haar versoek om die lig te bevraagteken. Sy het God se woord getoets deur te redeneer dat ‘n liefdevolle God nie die wesens wat Hy geskep het, sou vernietig nie. Sy het ook op haar sintuie se waarneming vertrou. Die slang het van die vrugte geëet en het nou die mag om te praat. Dalk praat die slang die waarheid. As ek van die vrugte eet, kan ek dalk soos God word! Sy was bedrieg en het van die lig af weggedraai. En haar man het dieselfde pad geloop.

`Lees Matthéüs 4:1–4. Toe Christus in die woestyn versoek was, watter beginsels het Hy gebruik om die versoekings van Satan teë te staan?`

Christus was ook aan dieselfde menslike denkvermoë as Adam en Eva, die antediluviane en Israel by Kades-Barnéa, onderworpe. Hy kon gevra het waarom ‘n liefdevolle God sy Seun in die woestyn vir 40 dae en nagte sonder kos en beskerming laat ronddwaal het. Hy kon ook besluit het om sy Seunskap te bewys — Ek sal hierdie klippe in brood verander! In plaas daarvan het Hy die Woord van God gebruik om te antwoord. Sy optrede was liewer hemelgeoriënteerd as om aardse denkpatrone te gebruik. Hoe maklik kon Hy sy weg gerasionaliseer het om ‘n verkeerde besluit te maak wat so baie mense, ja selfs gelowiges, dikwels doen.