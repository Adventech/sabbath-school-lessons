---
title:  Woorde van die ewige lewe
date:   25/11/2024
---

`Lees Johannes 6:61–68. Toe Jesus die dissipels gevra het of hulle Hom ook wou verlaat, wat was die betekenis van Petrus se antwoord?`

Petrus se woorde oor die “ewige lewe” vorm deel van ‘n tema wat dwarsdeur die Evangelie van Johannes gevind word. In Johannes 6 word daar deur woordkeuse op die ewige lewe gekonsentreer in die konteks van die voeding van die 5,000 (Johannes 6:27, 40, 47, 54 en 68). Jesus sê dat Hy die Brood van die Lewe (Johannes 6:35) is, bedoelende dat sy lewe, sy dood en opstanding die bron van ewige verlossing is.

Die frase ewige lewe, of soortgelyke uitdrukkings, verskyn ten minste 17 keer in die Evangelie van Johannes. Hierdie woorde verwys nie na ‘n geestesbestaan nie, of om deel van ‘n wese wat vir ewig leef, te wees nie, of om een of ander hemelse bestaan te voer nie. Dit verwys liewer na daardie lewegewende krag wat onmiddellik verlossing en betekenis bring, en daarna ‘n eindelose lewe wanneer onse HERE terugkom. Net soos Jesus vlees geword het, vind die opstanding waarvan Jesus praat werklik in ‘n fisiese liggaam plaas. Dit is ‘n opstanding uit die dood, ‘n hernuwing van die lewe wat ons eens in Eden gehad het.

`Hoe ontvang ons die ewige lewe? Johannes 3:15, 16; Johannes 5:24; Johannes 6:40, 47; Johannes 8:31; Johannes 12:46; Johannes 20:31.`

Alleenlik deur geloof weet ons dat Jesus Christus op die aarde kom leef het om vir ons te sterf. Hierdie geloof van ons is ‘n gawe, maar van ons kant af moet ons bewustelik kies om alles aan Jesus oor te gee, om ons te bekeer, en om sy bloed vir onsself toe te eien vir die vergifnis en reiniging van ons sondes.

Toe Jesus Petrus gevra het of hy Hom ook gaan verlaat, het Petrus gevra, “ ‘Here, na wie toe sal ons gaan? U het die woorde van die ewige lewe’ ”, (Johannes 6:68). Hierdie belydenis bevat die kern van ons verlossing en hoe ons dit bekom. Dit kom nie van die filosofie af nie, of die geskiedenis, of die wetenskap nie — al hierdie is menslike dissiplines. Dit kom van Jesus af wat die ewige lewe in Homself het, en dit aan almal gee wat op die Heilige Gees se invloed reageer en dit dan aanvaar.

`Watter invloed het die feit dat ons noual sekerheid het om vir ewig te kan lewe, op hoe ons ons aardse lewe nou hier beskou? Hoe behoort dit ons beskouing te beïnvloed?`