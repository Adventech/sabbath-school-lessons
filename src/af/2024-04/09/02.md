---
title:  In Hom was lewe
date:   24/11/2024
---

In Johannes 1:1 verklaar die apostel duidelik dat Jesus, die goddelike Seun, God is. Gevolglik dui die verklaring in Johannes 1:4 — “In Hom was lewe, en die lewe was die lig van die mense” — daarop dat die verwysing na lewe wat hier ter sprake is, goddelik is, ‘n onontleende ewige selfbestaan. Omdat Hy lewe in Homself het, kan Hy sy lewe aflê om dit weer op te neem (Johannes 10:17). En omdat Hy lewe in Homself het, kan Hy lewe skenk aan wie Hy wil (Johannes 5:21; vergelyk met Johannes 14:19).

Hierdie woord lewe (zoē) verskyn 36 keer in die Evangelie van Johannes, wat ongeveer 25 persent van die gebruik daarvan in die Nuwe Testament verteenwoordig. Behalwe dat daar in Johannes 1:4 en 5 na die bron van lewe op ons planeet verwys word, word die woord ook aan verlossing gekoppel. Regdeur die res van Johannes word hierdie gedagte van lewe (zoē die meeste kere as die ewige lewe, die verlossingsbelofte, uitgedruk (lees Johannes 3:15, 16 en 36; Johannes 4:14 en 36; Johannes 6:27, 40, 47, 54 en 68; Johannes 10:27, 28). Dus, die Een wat lewe gegee het by die skepping, is dieselfde Een wat verlossing, die ewige lewe, aan ‘n verlore wêreld bring.

`Waarom het Jesus na hierdie aarde gekom? Johannes 1:29, Johannes 3:16, Johannes 6:40, Johannes 10:10, Johannes 12:27.`

“‘En soos Moses die slang in die woestyn verhoog het, so moet die Seun van die mens verhoog word, sodat elkeen wat in Hom glo, nie verlore mag gaan nie, maar die ewige lewe kan hê’” (Johannes 3:14, 15).

Net soos die slang wat uit brons gemaak was die plek van die Israeliete wat deur die slange gebyt was, ingeneem het, so het Jesus ons plek ingeneem, ons wat deur die sonde neergevel is. Hy het die straf verdra wat ons moes verdra het, sodat ons die lewe wat syne was, kon verkry.

Christus begeer ook dat ons lewe en oorvloed moet hê (Johannes 10:10). Aldus vir “almal wat Hom aangeneem het, aan hulle het Hy mag gegee om kinders van God te word, aan hulle wat in sy Naam glo: wat nie uit die bloed of uit die wil van die vlees of uit die wil van ‘n man nie, maar uit God gebore is” (Johannes 1:12, 13).

Christus het gekom om die Vader aan ons te openbaar, want, “Niemand het ooit God gesien nie; die eniggebore Seun wat in die boesem van die Vader is, dié het Hom verklaar” (Johannes 1:18). Deur na Jesus se karakter te kyk, kan ons die karakter van die Vader sien.

`Wat kan ons uit die lewe van Jesus oor die karakter van die Vader leer? Waarom is hierdie openbaring sulke goeie nuus?`