---
title:  Ek sal sekerlik weer kom
date:   02/12/2024
---

`Lees Johannes 14:1–3. Wat het daartoe gelei dat Jesus hierdie woorde gespreek het?`

Aan die einde van Johannes 13 sê Jesus dat Hy weggaan (Johannes 13:33). Dit maak toe dat Petrus vra waarheen Hy gaan (Johannes 13:36)? Die dissipels het nie verstaan dat Jesus oor sy dood, opstanding en hemelvaart gepraat het nie. Toe sê Petrus dat hy gereed is om sy lewe vir Hom te gee (Johannes 13:37). En toe voorspel Jesus dat Petrus hom gaan verloën (Johannes 13:38).

Teen hierdie agtergrond sê Jesus aan sy dissipels dat hulle harte nie ontsteld moet word nie (Johannes 14:1). Die werkwoord ontsteld word in die Grieks vertaal as tarassō, wat beteken om in beroering te bring, te versteur, van stryk te bring, verward te maak. Dit is geen wonder dat Jesus se woorde die dissipels verwar het nie.

Maar om hulle vrese teë te werk, praat Hy van sy Vader se huis waar daar baie woonplek is (nie deftige wonings nie, maar verblyf soos in ‘n herberg). Hy gaan daarheen om vir hulle plek te berei. Sy woorde reik verby die komende storm van sy kruisdood tot by die dag wanneer Hy terugkom om sy volk te kom verlos. Hy verwys na die tyd wanneer hierdie groot tragedie van sonde eens en vir altyd sal ophou (lees Daniël 7:27).

Jesus sê, “ ‘En as Ek gegaan [het]. . ., kom Ek weer en sal julle na My toe neem, sodat julle ook kan wees waar Ek is’ ” (Johannes 14:3). Hierdie is duidelik ‘n belofte van sy Tweede Koms.

Wat is die grondslag vir sekerheid in hierdie belofte? Baie sal sê dis vervulling van die Bybelprofesieë, en dit is sekerlik waar. Maar in Johannes 14:3 word die grondslag anders gestel. In hierdie vers is die stelling kom Ek weer in die teenwoordige tyd in die Grieks (Ek kom). Hierdie gebruik van die teenwoordige tyd in Grieks word die futuristiese teenswoordigheid genoem. Dit is ‘n toekomstige gebeurtenis wat met soveel sekerheid genoem word dat dit beskryf word asof dit nou gebeur. Dus is dit reg om die sinsnede te vertaal as Ek sal sekerlik weer kom.

Die grondslag van ons hoop in die terugkeer van ons HEER is nie net die vervulling van Bybelprofesie nie. Dit is ook, en met meer sekerheid, gegrond op ons vertroue in die Man wat die belofte gemaak het. Hy het gesê Hy sal sekerlik terugkom na sy volk. Ons kan ons vertroue in daardie belofte plaas op Hom Wie die belofte gemaak het.

`Wat leer die kruis ons oor die sekerheid van Christus se tweede koms? Sonder die Tweede Koms, wat was dan goed omtrent Jesus se dood tydens sy eerste koms?`