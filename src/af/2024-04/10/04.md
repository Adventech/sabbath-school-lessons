---
title:  Ek is die weg en die waarheid en die lewe
date:   03/12/2024
---

`Lees Johannes 14:5, 6. Wat wou Thomas weet oor waarheen Jesus op pad was? Wat het Jesus hom geantwoord?`

Thomas se navraag klink heel logies. Indien jy nie weet waarheen iemand gaan nie, hoe kan jy dan die weg ken om daardie persoon te volg? Jesus verklaar die navraag deur aan te dui dat Hy self die weg is. Die weg waarheen? Die weg na die Vader. In die voorwoord (Johannes 1:1–18) word die intieme verbintenis tussen die Woord (logos), Jesus Christus, en die Vader beklemtoon.

Johannes 1:18 sê dat die eniggebore God (“unieke” God, wat‘n beter vertaling is) die Een is wat die Vader bekendstel. Om bekend te stel (in Grieks die werkwoord exēgeomai), beteken om te verduidelik, te interpreteer, te verklaar. Die woord eksegese het hieruit ontstaan. Dit beteken om die betekenis bekend te maak. Dus is Jesus Christus die verbinding met die Vader, die Een wat die Vader aan die gevalle wêreld verduidelik of interpreteer. Gevolglik is Hy die weg of die pad na die Vader toe. Sonder Hom word ons begrip van die Vader beperk.

`Lees Johannes 14:7–11. Hoe het Jesus Filippus se wanbegrip opgeklaar?`

Filippus vra toe om die Vader te sien, iets wat geen sondige mens kan doen en leef nie (vergelyk Exodus 33:17–34:9, Johannes 1:18). Jesus berispe toe die gebrek aan begrip en sê dat as jy Hom (vir Jesus) gesien het, jy die Vader gesien het (Johannes 14:9). Gevolglik is dit duidelik dat Jesus die weg na God is. Sonder Hom word die pad donker en onseker. Hy is die lig wat die weg na God verlig.

Jesus verbind drie terme met mekaar: weg, waarheid en lewe. Die term weg word in Johannes 1:23 gebruik m.b.t. Johannes die Doper wat die weg vir Jesus berei, en ook hier in Johannes 14:6. Die begrippe waarheid en lewe is hooftemas in hierdie Evangelie. In Woensdag en Donderdag se studies sal die beskouing van waarheid bestudeer word, ‘n uiters belangrike onderwerp, veral in ‘n wêreld waar die konsep van “waarheid” bestudeer word.

`Waarom is dit so bemoedigend dat Jesus vir ons die beste openbaring is van hoe en wie God die Vader is?`