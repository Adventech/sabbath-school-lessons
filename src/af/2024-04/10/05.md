---
title:  EK IS die waarheid
date:   04/12/2024
---

`Lees Johannes 1:14, 17; Johannes 8:32, Johannes 14:6 en Johannes 15:26. Hoe verbind Johannes die konsep van Waarheid direk met Jesus?`

In die Evangelie van Johannes word waarheid oor en oor met Jesus, met sy Vader en met die Heilige Gees verbind. Waarheid word met Jesus verbind, met die Woord (logos), en met lig – in teenstelling met duisternis (Johannes 1:1–14, Johannes 3:19–21). En ook word valsheid met die duiwel en met sonde verbind (Johannes 8:44–46). Gevolglik is waarheid in Johannes nie net ‘n saak van feite en inligting nie. Dit sluit sulke dinge in, maar nog meer, die waarheidbeskouing sluit ‘n morele aspek van getrouheid aan God en aan sy wil in.

“Daar is vele wat om die lewende God smeek, wat na die Goddelike teenwoordigheid verlang. Wysgerige teorieë of letterkundige essays, hoe briljant ook al, kan die hart nie bevredig nie. Die stellings en uitvindings van die mens is waardeloos. Laat die Woord van God tot die mense spreek. Laat diegene wat nog net oorleweringe en menslike teorieë en spreuke gehoor het, die stem hoor van Hom wie se woord die siel tot die ewige lewe kan vernuwe.” – Ellen G. White, Die Gelykenisse van Christus, bl. 40.

Dink na oor wat dit vir Jesus beteken om die Waarheid te wees. Jesus is die logos, die Woord wat by God van die begin af was en wat die Skepper van alle geskape dinge is (Johannes 1:1–4). Een met die Vader van ewigheid tot ewigheid besit Jesus die karakter-eienskappe van die Vader en is dus ook die “EK IS”. Sy wese is nie aan enigiemand of enigiets anders ondergeskik nie. Niks wat bestaan, insluitend kennis, bestaan apart van Hom nie. En alles wat bestaan, wat geskape was, was deur Jesus alleen geskape en bestaan ook net in Hom. “Want in Hom is alle dinge geskape wat in die hemele en op die aarde is, wat sienlik en onsienlik is, trone sowel as heerskappye en owerhede en magte – alle dinge is deur Hom en tot Hom geskape. En Hy is voor alle dinge, en in Hom hou alle dinge stand.” (Kolossense 1:16, 17).

Jesus is nie net die beliggaming van die waarheid nie. Hy is die Waarheid. Waarheid is nie ‘n begrip of ‘n samestelling nie. Dit is ‘n Persoon!

Die waarheid, Jesus Christus, kan vergelyk word met die son wat die wêreld verlig (Johannes 8:12). Dit stem ooreen met wat C. S. Lewis oor die Christendom gesê het, “Ek glo in die Christendom soos ek glo dat die son opkom, nie net omdat ek dit sien nie, maar omdat ek as gevolg daarvan alles rondom my kan sien.” — “Is Theology Poetry?” (n. p.: Samizdat University Press, 2014), bl. 15, oorspronklik in 1944 aangebied, (vry vertaal).

Dit is deur Jesus, die Waarheid, dat ons in staat is om die wêreld rondom ons behoorlik te kan interpreteer.