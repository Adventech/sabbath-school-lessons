---
title:  Ek het julle ‘n voorbeeld gegee
date:   01/12/2024
---

Die afskeidsrede (Johannes 13–17) bevat instruksies vir Jesus se dissipels vir die toekoms. Die literêre patroon stem ooreen met Moses se afskeidsboodskap in Deuteronómium, of Jakob se seënwense vir sy kinders (Génesis 47–49), of Dawid se instruksies aan Salomo (I Kronieke 28–29). Jesus bemoedig sy dissipels m.b.t. sy vertrek. Hy belowe ‘n plaasvervanger wat Hom sal verteenwoordig (die Heilige Gees; Johannes 14–16). Hy voorspel dat hulle bedroef sal wees (Johannes 15–16), en Hy vermaan die dissipels om getrou te bly (Johannes 15).

`Lees Johannes 13:1–20. Wat het hier gebeur, en waarom is hierdie verhaal so belangrik? Watter lesse wou Jesus hier oordra?`

In daardie deel van die wêreld toe Jesus op die aarde was, het die mense sandale gedra of kaalvoet geloop. Die voete het dus vol stof en vuil geword. Die gewoonte was dat ‘n dienskneg of ‘n slaaf die voete van diegene wat na ‘n maaltyd gekom het, moes was. Maar daar was nie ‘n dienskneg by hierdie geleentheid teenwoordig toe Jesus, net voor sy arrestasie, sy laaste maal saam met die dissipels geniet het nie.

Tot almal se verbasing het Jesus self opgestaan en almal se voete gewas. Johannes 13:4, 5 vertel Jesus se optrede stap vir stap. Dit word met soveel besonderheid vertel om die Meester se ongelooflike nederige handeling te beklemtoon.

Deur Petrus se reaksie te beskryf (Johannes 13:8–11), verdiep Johannes die dissipels se ontsteltenis en onbegryplikheid oor Jesus se optrede. Hoe kon Jesus, die Meester, die Messias, so ‘n nederige taak uitvoer? Petrus het eers geweier om Jesus toe te laat om sy voete te was, net om te hoor hoe Jesus aan hom sê dat indien hy nie saamwerk nie, hy geen deel aan Hom sal hê nie. En toe vra Petrus vir meer, deur sy intense begeerte uit te roep om heeltemal aan Jesus verbind te word.

Die betekenis van Jesus se handeling is gekoppel aan wie Hy is. Hy verklaar in Johannes 13:13 dat Hy Meester en Here is. Dit is wat hulle Hom genoem het, en Hy bevestig dat dit so is. Hierdie titel dui outoriteit en mag aan.

Tog leer Jesus dat mag en gesag vir diens gebruik moet word en nie vir selfverheerliking nie. Die Adventiste Kerk het hierdie betekenis van Jesus se voorbeeld aanvaar deur wat regmatig die Voetewassing genoem word as voorbereiding vir die gebruik van die Nagmaal, in te stel.

`Wat leer die Voetewassing-instelling jou oor hoe om die voorbeeld van Jesus te volg en hoe om ander nederig te bedien?`