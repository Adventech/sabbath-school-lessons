---
title:  Die Skrif en die Waarheid
date:   05/12/2024
---

Dwarsdeur die Evangelieboodskap speel die Skrif ‘n belangrike rol om ons te vertel van die Een wat die weg, die waarheid en die lewe is. Regdeur die Evangelies, ook regdeur die Bybel, die Ou en Nuwe Testamente, speel die Skrif ‘n uiters belangrike rol om waarheid te onthul. Dis veral waar wanneer dit ons leer oor wie Jesus is en wat Hy hier op aarde kom doen het.

`Lees Johannes 5:38–40. Wat sê Jesus hier oor die Skrif?`

Jesus en sy dissipels het weer en weer na die Skrif verwys om Hom as die Messias te bevestig. Christus het gesê, “ ‘Maar as julle Moses geglo het, sou julle My glo, want hy het van My geskrywe. En as julle sy geskrifte nie glo nie, hoe sal julle my woorde glo?’ ” (Johannes 5:46, 47).

`Lees Lukas 24:27. Waarom is dit belangrik dat Jesus heel eerste na die Skrif verwys het om die belangrikheid van sy bediening bekend te maak?`

Op ‘n ander plek, terwyl Hy uit die boek van Exodus aangehaal het, het Christus gesê, “ ‘het julle nie die woord gelees wat tot julle deur God gespreek is nie . . . ?’ ” (Matthéüs 22:31). Sagaría het soos volg na die beloftes van God verwys: “soos Hy [God] gespreek het deur die mond van sy heilige profete van ouds af ” (Lukas 1:70). In sy preek tydens Pinkster het Petrus gesê, “ ‘Broeders, hierdie Skrif moes vervul word wat die Heilige Gees voorspel het deur die mond van Dawid . . .” (Handelinge 1:16).

Die Bybel is nie ‘n wetenskaphandboek nie. Dit verduidelik nie hoe om ‘n atoom te verdeel of hoe om ‘n breinoperasie uit te voer nie. Maar dit doen iets wat selfs nog meer belangrik is. Dit voorsien die konteks wat aan ons heelal betekenis gee. Dit is die sleutel wat die deur oopsluit, die lig wat dit moontlik maak om te sien. Daarsonder sal ons in duisternis verkeer oor die bestaan van God, sy rol in die heelal, ons eie oorsprong, wat dit beteken om te lewe, en die toekoms.

`Watter waarhede leer ons in die Bybel wat die wetenskap, selfs in teorie, ons nooit kan leer nie?`