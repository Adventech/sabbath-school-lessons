---
title:  Dáár is die Mens!
date:   16/12/2024
---

`Lees Johannes 18:38–19:5. Hoe het Pilatus probeer om die Jode te oorreed om vir Jesus se vrylating te vra?`

Pilatus het nie gewag dat Jesus hom antwoord toe hy Hom gevra het wat waarheid is nie. In plaas daarvan het hy na buite gegaan om te probeer om die skare te oorreed. Deur met hulle te redeneer in plaas daarvan om Jesus net te laat gaan, het hy homself benadeel. Die godsdienstige leiers het agtergekom dat hulle die goewerneur d.m.v. die skare kon manipuleer.

Pilatus verwys toe die skare na ‘n gewoonte van die Jode dat ‘n gevangene vrygelaat word tydens die Paasfees, en vra of hy vir hulle “die Koning van die Jode” moet loslaat? Verbasend en nogal ironies, vra die skare toe vir die vrystelling van ‘n rower met die naam van Barábbas, liewer as die onskuldige Jesus.

Toe begin die bespotting van en beledigings teen Jesus. Die Romeinse soldate het ‘n kroon van dorings gevleg, ‘n purper kleed oor Hom gewerp, en nader na Hom gekom en Hom spottend begroet as koning van die Jode. Hierdie soort begroeting deur die soldate was soos hulle die keiser begroet, maar hier was dit spottend gedoen.

Deur op die gevoelens van die mense te werk, het Pilatus probeer om Jesus vry te laat. Hy het Jesus toe buitentoe gebring terwyl Hy die kroon van dorings en die purper kleed dra. Die toneel wat nie eintlik deur Johannes breedvoerig beskryf word nie, toon Jesus wat spottenderwys beklee word en die goewerneur wat die mense toeroep, “ ‘Dáár is die mens!’ ” (Johannes 19:5). Dit herinner die leser aan Johannes die Doper se woorde in Johannes 1:29, “ ‘Dáár is die Lam van God wat die sonde van die wêreld wegneem!’ ” Dit is ironies dat die heidense goewerneur die Messias in hierdie koninklike drag aan Israel voorgestel het.

Volgens Johannes 19:6–16 roep die skare egter uit dat Jesus gekruisig moet word, omdat Hy glo Homself die Seun van God genoem het. Dit maak Pilatus bang en hy probeer al hoe harder om Jesus los te laat. Maar die leiers verseël Jesus se lot deur te beweer dat om Hom los te laat, Pilatus homself teen die keiser sou verset. Hulle het geweet dat Pilatus se lojaliteit teenoor die keiser hom sou dwing om iemand wat homself dieselfde rang toe-eien, nie los te laat nie. Die leiers sê toe dat hulle geen koning behalwe die keiser het nie. Hulle diep haat vir Jesus was dus groter as hulle nasionale strewes. Om van Jesus ontslae te raak, was hulle gewillig om hulle aansprake op nasionale selfstandigheid op te offer.

`Hoe vreesaanjaend — ‘n heidense heerser wil Jesus loslaat terwyl die geestelike leiers van die nasie wat Hom moes erken, Hom liewer gekruisig wou sien! Watter lesse kan ons vir onsself hieruit leer?`