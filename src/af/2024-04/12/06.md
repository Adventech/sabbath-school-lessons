---
title:  Jesus en Maria
date:   19/12/2024
---

`Lees Johannes 20:11–13. Wat het hier gebeur wat toon hoekom Maria Magdaléna steeds nie die betekenis van die leë graf verstaan het nie?`

Die vorige verwysing na Maria in die vers voor hierdie een is waar sy vir Petrus en Johannes vertel van die leë graf (Johannes 20:2). Hulle het toe na die graf gehardloop, en sy het so bietjie later ook na die graf teruggekeer. Nadat Petrus en Johannes die graf ondersoek het, het hulle weggegaan. Maar Maria het teruggekeer en huilende daar vertoef. Daar is geen twyfel nie dat sy gedurende die laaste paar dae reeds baie gehuil het. En nou gebeur dít ook nog? Al bukkend het sy na binne gekyk.

Tot haar verbasing het daar twee engele in wit geklee in die graf gesit waar Jesus se liggaam moes gelê het. Hulle vra haar toe, “ ‘Vrou, waarom ween jy?’ ” (Johannes 20:13). Haar hartseer antwoord was dat hulle haar Heer weggeneem het en dat sy nie weet waar hulle Hom neergelê het nie.

`Lees Johannes 20:14–18. Wat het toe gebeur wat alles vir Maria verander het?`

Deur haar betraande oë het Maria omgedraai en iemand agter haar sien staan. Met woorde wat dieselfde geklink het as die engele s’n, het die Vreemdeling gevra, “ ‘Vrou, waarom ween jy? Wie soek jy?’ ” (Johannes 20:15). Sy het toe gedink dat sy met die tuinier praat en sy hulp gevra om die liggaam van Jesus te vind.

Die Vreemdeling sê toe een woord, “Maria!”, ‘n Eenwoord openbaring wat die wêreld verander het. Skielik het die verbaasde Maria die verrese Jesus wat met haar praat, ge-eien en dadelik erken dat dit Hy is. Jesus dring toe daarop aan dat sy Hom nie moet aanraak nie omdat Hy nog nie na sy Vader opgevaar het nie. Maar sê toe vir haar dat sy die dissipels moet gaan vertel dat Hy “ ‘na my Vader en julle Vader, en my God en julle God,’ ” opvaar (Johannes 20:17). Maria het dadelik haar sending voltooi. Sy het die dissipels gaan vertel dat sy die Here gesien het en ook die res van die besonderhede wat Hy met haar gedeel het aan hulle meegedeel (Johannes 20:18).

`Lees I Korinthiërs 15:12–20. Volgens Paulus, wat baat ons Christelike geloof ons as Christus nie uit die dood opgewek was nie?`