---
title:  Die leë graf
date:   18/12/2024
---

`Lees Johannes 20:1–7. Wat is vir ons belangrik wat in hierdie verse uitgebeeld word?`

Jesus het laat Vrydagmiddag gesterf en het vroeg Sondagoggend opgestaan. Omdat dit tyd was vir die Sabbat om te begin toe Hy begrawe was (Johannes 19:42), was die teraardebestelling haastig gedoen maar nie afgehandel nie. Hoe lief sy volgelinge ook al vir Jesus was, het hulle die Sabbat gehou en nie na die graf toe gegaan nie (vergelyk met Markus 16:1, Lukas 23:56). Na die Sabbat het ‘n aantal vroue speserye na die graf gebring op Sondagoggend. Hulle was geskok, want die steen was weggerol en die graf was leeg.

Maria Magdaléna was een van hulle wat vroeg na die graf gegaan het. Sy het toe gehardloop om vir Petrus en Johannes te gaan vertel wat sy gesien het. Die twee manne het toe daarheen gehardloop. Johannes het vinniger as Petrus gehardloop en het eerste gearriveer. Toe hy by die graf neerbuk en binne kyk, sien hy die linne doeke daar opgevou lê. Maar hy het nie ingegaan nie.

Petrus het egter in die graf ingegaan en die linne doeke daar sien lê. Hy het ook die gesigdoek gesien, maar dit was nie saam met die res van die doeke nie. Dit was opgerol op een plek afsonderlik.

`Lees Johannes 20:8–10. Wat was die betekenis van die opgevoude gesigdoek?`

Nadat Petrus die graf binnegegaan het, het Johannes ook ingegaan. Johannes 20:8 sê dat hy ingegaan het, gesien het, en geglo het. Waarom sou die sien van die grafdoeke en die opgevoude gesigdoek wat afsonderlik gelê het Johannes daartoe gelei het om te glo dat Jesus uit die dode opgestaan het?

Om hierdie vraag te beantwoord, is dit nodig om te peins oor waarom die graf in die eerste plek leeg sou gewees het. Die mees tipiese antwoord sou wees, as gevolg van grafskenders. Maar hierdie verduideliking misluk weens drie redes. Eerstens, Matthéüs vertel dat die graf bewaak was (Matthéüs 27:62–66), wat grafskending onwaarskynlik gemaak het. Tweedens, grafskenders steel gewoonlik kosbaarhede, nie liggame wat besig is om te verrot nie. Derdens, grafskenders is gewoonlik haastig en vou nie grafdoeke op nie. Geen wonder nie dat toe Johannes die gesigdoek gesien het, hy geglo het dat Jesus uit die dood opgestaan het.