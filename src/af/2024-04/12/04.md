---
title:  “ ‘Dit is volbring’ ”
date:   17/12/2024
---

Soos Johannes 19:17–22 toon, het Pilatus ‘n opskrif in Latyn, Grieks en Hebreeus geskryf wat gelees het, “ ‘JESUS, DIE NASARÉNER, DIE KONING VAN DIE JODE’ ” (Johannes 19:19). Die godsdienstige leiers wou gehad het dat dit verander moes word. Pilatus het geweier, en die opskrif het onveranderd gebly, ‘n stille getuie van die waarheid oor Jesus en ook een van die tekens dat Jesus op die kruis as Koning op die troon geplaas was. Hier het Jesus, hulle ware Koning, die Koning van die Jode, op die kruis soos ‘n gewone misdadiger gehang.

“ ‘n Hoër mag as Pilatus of die Jode het gesorg vir daardie opskrif bokant Jesus se hoof. In die voorsienigheid van God sou dit die gedagte prikkel en lei tot ‘n ondersoek van die Skrifte.” — Ellen G. White, Die Koning van die Eeue, bl. 745.

`Lees Johannes 19:25–27. Watter hartroerende toneel m.b.t. Jesus se moeder, het by die kruis plaasgevind?`

Tussen hulle wat by die voet van die kruis daardie dag gestaan het, was Johannes, die geliefde dissipel saam met Maria, die moeder van Jesus, en nog andere. Baie jare voor hierdie gebeurtenis het Símeon juis hierdie ondervinding voorspel toe Josef en Maria Jesus na die tempel gebring het om Hom toe te wy (vergelyk Lukas 2:34, 35). Nou in sy sterwensoomblikke, praat Jesus met sy moeder, “ ‘Vrou dáár is u seun!’ ”, en aan Johannes sê Hy, “ ‘Dáár is jou moeder!’ ” (Johannes 19:26, 27).

`Lees Johannes 19:28–30. Wat is die betekenis van Jesus se sterwenswoorde, “Dit is volbring”?`

Die Griekse werkwoord teleō (om klaar te maak, te voltooi, uit te voer) in vers 28 (“dat alles al volbring was”), is dieselfde werkwoord wat in vers 30 gebruik word (“Dit is volbring”). Verder verskyn daar ook ‘n verwante woord, teleioō (om klaar te maak, perfek te maak) in vers 28 m.b.t. die vervulling van die Skrif (“sodat die Skrif vervul sou word”). Hoe verskriklik die toneel ook al was, alles was vervul, uitgevoer, voltooi.

Toe Jesus gesê het, “Dit is volbring!”, het Hy die werk wat die Vader Hom gegee het om te doen, klaargemaak, voltooi.

`Wat beteken Jesus se woorde, “Dit is volbring”, vir elkeen van ons? Wat was volbring, en hoe is dit op ons lewens van toepassing?`