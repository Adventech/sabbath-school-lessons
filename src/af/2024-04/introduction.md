### Temas uit die Evangelie van Johannes

In ‘n winkel in Teheran sit ek en kyk na ‘n Persiese mat wat ‘n eertydse bos met bome uitbeeld. Dis pragtig gedoen – ‘n toneel in Switserland met berge, ‘n waterval, ‘n turkooiskleurige meer, beboste hellings en ‘n wyd uitgestrekte blou uitspansel wat met wolke besaai is.

Enigeen wat in daardie winkel kom, kan hulle tyd bestee deur na die fyn besonderhede op te let: die aantal knope per vierkante sentimeter, die soort weefsel van die mat, die tipes kleurstof wat gebruik is — al die fyn besonderhede in die mat.

Of, die persoon kan liewer fokus op die boeiende temas en die tegnieke wat gebruik is om aan die mat ‘n unieke mooiheid gee: die lug wat in die meer weerkaats, die sneeu op die toppe van die berge, die groen bos wat deur diep groen mos aangevul word, en die temas van die mat wat mekaar komplimenteer deur die behendige koördinering van die prag om sodoende die grootsheid van daardie kalme toneel in die Alpe te toon.

Hierdie kwartaal gaan ons ‘n ander fynbeplande meesterstuk bestudeer. Hierdie werk is nie die resultaat van ‘n verfkwas op ‘n doek nie, of ‘n goedgeraamde foto nie, of ‘n mat wat knap geweef is nie. Dit is liewer die Woord van God wat in die Evangelie van Johannes kunstig bewoord word.

Woorde het betekenis wanneer dit in konteks gebruik word. Om te verstaan wat die Skrif probeer sê, moet dit binne verband bestudeer word — dit sluit die onmiddellike of spesifieke sinne, ook die hoofstukke, skrifgedeeltes en die boodskap van die Bybel self, in sy geheel in. Ten slotte, omdat die hele Bybel deur die Heilige Gees geïnspireer is, behoort elke gedeelte in die verband van die geheel, bestudeer te word.

Die oogmerk hierdie kwartaal is om die boodskap van Johannes se Evangelie te probeer verstaan. Dit is uniek onder die vier Evangelies, en fokus dikwels op persoonlike onderhoude tussen Jesus en net een of twee mense — soos bv. Natánael, Nikodémus, die vrou by die put, die verlamde man by die bad van Betésda, die man wat blind gebore was, Lasarus en sy susters, Pilatus, Petrus, en Thomas. Baie van hierdie verhale verskyn slegs in die Evangelie van Johannes.

Die Evangelie van Johannes is die Woord van God wat deur hierdie apostel aan ons oorgedra word. Soos die hele Bybel, het hierdie Evangelie deur die wil van God ontstaan, en nie deur die wil van die mensdom nie. Johannes was maar net die gewillige instrument wat deur die Heilige Gees gebruik was om baie belangrike temas oor te dra: die Woord (logos), lig, brood, water, die Heilige Gees, eenheid, tekens, getuienis en profesie. Hierdie temas versterk en verduidelik mekaar regdeur die Evangelie.

Bybelstudie konsentreer dikwels op die betekenis van ‘n woord of kort gedeelte van die Skrif. Ons gaan die betekenis van die woord na in ‘n Bybelwoordeboek. Ons ondersoek die grammatika, die onmiddellike konteks, die historiese konteks en met verwysing na ons analogie van die mat hierbo, raak ons betrokke in die ondersoek van die aantal knope per vierkante sentimeter, die weefsel, die kleurstowwe, en die onderlaag. Al hierdie fyn besonderhede is belangrik.

Maar laat ons nie die groter prentjie miskyk terwyl ons die fyner besonderhede ondersoek nie. Inderdaad, net soos die Persiese mat iemand na daardie pragtige Alpetoneel in ‘vervoer’-ing kan bring, so kan die Evangelie van Johannes ons terugneem na die lewe en bediening van Jesus Christus, om Hom, die ewige lewe, te leer ken. Die fyner besonderhede het hulle plek, naamlik om ons die groter prentjie te toon, en in Johannes is daardie groter prentjie ‘n goddelik-geïnspireerde openbaring van Jesus, ons Heer en Verlosser.

_E. Edward Zinke, ‘n voormalige mede-direkteur van die Biblical Research Institute van die Wêreldkonferensie van Sewendedag-Adventiste, is betrokke by baie kerkaktiwiteite enrade wat ook die vise-voorsitterskap van die Ellen G. White Estate Raad en Senior Adviseur vir die Adventist Review Ministries, insluit. Hy het drie ere-doktorsgrade wat aan hom toegeken is deur Sewendedag-Adventiste Universiteite. Hy is woonagtig in Maryland._

_Thomas Shepherd, PhD, DrPH, is ‘n senior navorsingsprofessor in die Nuwe Testament by Andrews Universiteit se Adventiste Teologiese Seminarie, waar hy al vanaf 2008 klas gee. Hy en sy vrou, Sherry Shepherd, MD, het as sendelinge te Malawië in Afrika, en in Brasilië gedien. Hulle het twee volwasse kinders en ses kleinkinders._