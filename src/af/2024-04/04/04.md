---
title:  Die twee dissipels van Johannes
date:   22/10/2024
---

Twee van Johannes die Doper se dissipels het by hom gestaan toe Jesus by hulle verbygeloop het. En toe verklaar Johannes, “‘Dáár is die Lam van God!” (Johannes 1:36). Die twee dissipels het Johannes se boodskap oor die Christus gehoor, oor die Messías wat sou kom om die Ou Testamentiese profesieë te vervul. En toe het die dissipels Johannes verlaat om Jesus te volg, omdat hulle besef het dat Jesus groter as Johannes die Doper was en dat Hy die vervulling van Johannes se boodskap was.

`Lees Johannes 1:35–39. Wat het hierdie twee dissipels gedoen nadat hulle Johannes se getuienis oor Jesus gehoor het?`

Omdat hulle graag by Jesus wou wees, het hulle die dag saam met Hom deurgebring. Wie weet watter wonderbaarlike dinge hulle toe geleer en ondervind het?

Dit moes inderdaad groot dinge gewees het, want kort daarna het hulle begeer om hulle ondervinding met ander te deel. Andréas, een van die twee dissipels, het onmiddelik sy broer, Simon, gaan soek en vir hom gesê, “‘Ons het die Messías gevind’

– dit is, as dit vertaal word, die Christus” (Johannes 1:41). Toe Andréas sy broer na Jesus gebring het, het Jesus onmiddellik aangedui dat Hy hom geken het deur te sê, “‘Jy is Simon, die seun van Jona, jy sal genoem word Séfas . . .’” (Johannes 1:42). Jesus het Petrus geken en hom verstaan. Dat Jesus persone ken, is ‘n hoofgedagte in die Evangelie van Johannes. (Lees byvoorbeeld Johannes 2:24, 25.)

“As Johannes en Andréas die ongelowige gees van die priesters en owerstes gehad het, sou hulle nie leerlinge aan die voete van Jesus geword het nie. Hulle sou dan as kritici na Hom gekom het, om Sy woorde te beoordeel. Maar nie hierdie eerste

dissipels nie. Tydens die prediking van Johannes die Doper het hulle al gehoor gegee aan die roepstem van die Heilige Gees. Nou het hulle die stem van die hemelse Leraar herken. ‘n Goddelike lig is oor die leerstellings van die Ou Testament gewerp. Die veelsydige temas van die waarheid is in ‘n nuwe lig gesien.” — Ellen G. White, Die Koning van die Eeue, bl. 139.

Die Evangelie van Johannes se doel in sy geheel is om te onthul wie Jesus is, sodat hierdie goeie nuus met die wêreld gedeel kan word.

`Op watter maniere het Christus, en jou geloof in Hom, jou lewe verander? Watter ander veranderinge sou jy graag nog wou sien plaasvind?`