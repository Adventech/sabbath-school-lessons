---
title:  Die getuienis van Johannes die Doper
date:   20/10/2024
---

Soos verlede week se les geïllustreer het, begin die Evangelie van Johannes met Jesus Christus, die Woord, in sy ewige bestaan voor die Skepping. Maar in daardie selfde voorwoord, verskyn Johannes die Doper as ‘n getuie van Jesus. Sommige Jode in Jesus se tyd het twee messiaanse profete verwag, een as priester en die ander as koning. Johannes leer duidelik dat Johannes die Doper nie daarop aanspraak gemaak het om een van hierdie messiaanse profete te wees nie, maar hy was liewer ‘n getuie van die een ware Messías.

`Lees Johannes 1:19–23. Hoe het Johannes die Doper sy bediening en sending verduidelik?`

Die godsdienstige leiers het priesters en Leviete gestuur om Johannes te vra wie hy was. Omdat die messiaanse verwagtinge hoogty gevier het in Judéa was dit belangrik vir die Doper om sy verwantskap met daardie verwagtinge op te klaar. Hy was nie die Lig nie, maar hy was deur God gestuur om te getuig van die Lig en om voor te berei vir die koms van die Messías (Johannes 1:6–8). Dit is waarom hy hulle so reguit as moontlik geantwoord het en gesê het: “Ek is nie die Christus nie” (Johannes 1:20).

Ook, Johannes het met water gedoop, maar Christus sou met die Heilige Gees doop (Johannes 1:26, 33). Johannes was nie waardig om Jesus se skoenriem los te maak nie (Johannes 1:27). Christus was Johannes voor, want Hy was reeds daar voor Johannes (Johannes 1:30, AFR83). Jesus was die Seun van God en Johannes het van Hom getuig (Johannes 1:34).

`Lees Jesaja 40:1–5 en Johannes 1:23. Hoe gebruik Johannes hierdie verse?`

In die dae van uitgeryde en klipperige paaie was die diensknegte gewoonlik voor die koning vooruitgestuur om die oppervlaktes of paaie gelyk te maak, en om die skerp draaie reguit te maak om so die pad vir die koning reguit te maak. So, ter vervulling van die profesieë, het Johannes gekom om die harte van die volk voor te berei.

`Op watter wyse behoort ons as Sewendedag-Adventiste dieselfde bediening as Johannes die Doper te hê? Wys die ooreenkomste uit.`