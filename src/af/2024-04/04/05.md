---
title:  Filippus en Natánael
date:   23/10/2024
---

`Lees Johannes 1:43–46. Wat het Filippus se nuus oor sy geloof in Jesus onthul?`

Fillipus se tuisdorp was Betsáida, en so ook Andréas en Petrus. Hy het sy vriend Natánael gevind en hom van Jesus vertel. Johannes die Doper het Jesus “die Lam van God” genoem. Andréas het vir Petrus vertel dat hy “die Messías” gevind het. Maar Filippus het gesê dat hulle Hom gevind het van wie “Moses in die wet en ook die profete geskrywe” het, en bygevoeg dat “Jesus van Násaret” afkomstig was. Sy verwysing na Násaret het ‘n vinnige reaksie van sy vriend ontlok.

Dit skyn asof Natánael bevooroordeeld teenoor die klein dorpie Násaret was. ‘n Koning kon sekerlik nie van so ‘n onbenullige plek gekom het nie. Vooroordeel verblind baie maklik die oë van mense sodat hulle ander mense se werklike waarde nie raaksien nie. Filippus het blykbaar agtergekom uit sy vorige geselsies met Natánael dat die regte manier om met vooroordeel te werk nie deur verhewe filosofiese of teologiese redenasies geskied nie, maar liewer deur die indiwidu te nooi om die waarheid vir hulle self uit te vind. Hy het doodeenvoudig gesê, “Kom kyk”, en dit is presies wat Natánael gedoen het. Hy het gegaan en gesien.

`Lees Johannes 1:47–51. Hoe het Jesus Natánael oortuig van wie Hy was, en wat was Natánael se reaksie?`

Tussen verse 46 en 47 vind ons nie dat Natánael met woorde op Filippus se uitnodiging gereageer het nie, maar dat hy opgestaan en self gaan kyk het. Sy vriendskap met Filippus was sterker as vooroordeel, en van daardie oomblik af sou sy lewe heeltemal verander.

Jesus het mooi woorde oor Natánael gesê deur hom ‘n Israeliet te noem in wie daar geen bedrog is nie (Johannes 1:47), ‘n groot kontras met wat Natánael oor Jesus se tuisdorp gesê het (Johannes 1:46). Natánael was verbaas, want hy het Jesus nog nie vantevore ontmoet nie.

Toe Jesus sê dat Hy hom onder die vyeboom gesien het, het hierdie kort verklaring Natánael oortuig. Jesus het deur goddelike insig gesien hoe Natánael daar onder die boom gebid het om waarheid te vind (lees Ellen G. White, Die Koning van die Eeue, bl. 140-141). En toe reageer Natánael met ‘n geïnspireerde belydenis: “Rabbi, U is die Seun van God, U is die Koning van Israel!” Let op hoe die kleinste openbaring blykbaar tot die mees verhewe belydenis van geloof lei.