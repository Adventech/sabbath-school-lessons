---
title:  Vir verdere studie
date:   25/10/2024
---

Lees Ellen G. White, “Nikodémus,” bl. 167–177, in Die Koning van die Eeue.

Nikodémus “het die Skrif in ‘n nuwe gees ondersoek – nie ter wille van die bespreking van ‘n teorie nie, maar om lewe vir sy siel te vind. Hy het die koninkryk van die hemele begin verstaan toe hy hom onderwerp het aan die leiding van die Heilige Gees. . . .

“Deur die geloof ontvang ons die genade van God; maar die geloof is nie ons verlosser nie. Dit verdien niks. Dit is die hand waarmee ons Christus aangryp en Sy verdienste vir ons as middel teen die sonde toe-eien Bekering kom net so gewis van Christus as wat vergifnis kom.

“Hoe moet ons dan gered word? ‘Soos Moses die slang in die woestyn verhoog het’, so is die Seun van die mens verhoog, en elkeen wat deur die slang verlei en gepik is, kan aanskou en lewe. ‘Daar is die Lam van God wat die sonde van die wêreld wegneem’, Johannes 1:19. Die lig wat van die kruis af straal, openbaar die liefde van God. Sy liefde trek ons na Hom. As ons ons nie teen hierdie aantrekking verset nie, sal ons in berou oor die sondes wat die Heiland gekruisig het na die voet van die kruis gelei word. Dan sal die Gees van God deur die geloof ‘n nuwe lewe in die siel verwek. Die gedagtes en drange word aan die wil van Christus gehoorsaam gemaak. Die hart, die gees, word opnuut geskep na die beeld van Hom wat in ons optree om alle dinge aan Hom te onderwerp. Dan word die wet van God op die verstand en hart geskryf en kan ons soos Christus sê: ‘Ek het lus, o my God, om u welbehae te doen’ (Psalm 40:9). — Ellen G. White, Die Koning van die Eeue, bl. 175-176.

**Vrae vir bespreking**:

`Johannes die Doper het gekom om die weg vir Jesus voor te berei. Hoe dink jy, hoe suksesvol was sy bediening vanuit ‘n menslike perspektief? Ook, terwyl jy oor jou antwoord nadink, vra jouself die volgende belangrike vraag af: Hoe definieer jy “sukses" met betrekking tot geestelike dinge?`

`Later het Johannes die Doper opreg getwyfel (Matthéüs 11:2, 3; Lukas 7:19). Wat het hierdie vrae laat ontstaan, en wat kan ons daaruit leer oor hoe om in ons geloof standvastig te wees?`

`Bespreek die gedagte van hoe iemand soos Nikodémus, ‘n leier in die ware kerk, iemand wat sekerlik baie kennis gehad het, geestelik so onkundig kon gewees het oor wat werklik saak maak? Watter lesse kan ons uit hierdie situasie leer?`