---
title:  Die Lam van God
date:   21/10/2024
---

Die Hebreeuse nasie het uitgesien na ‘n Messías wat hulle van die Romeine sou verlos. Die doel van die Evangelie van Johannes was om hulle wanbegrip oor die koms van die Messías te verander sodat hulle Jesus as die vervulling van die profesieë m.b.t. die koms van die Koning sou herken. Die Messias sou nie ‘n aardse heerser wees nie. Hy het gekom om al die Ou Testamentiese beloftes oor Homself te vervul wat sy offerande op die kruis vir die wêreld ingesluit het, en om die verhouding tussen God en sy volk te hernu.

`Lees Johannes 1:29–37. Watter aankondiging maak Johannes die Doper oor Jesus? Watter beeld gebruik hy om Jesus voor te stel, en waarom is dit so belangrik vir ons begrip oor wie Jesus is, en wat sy sending sou wees?`

Die verklaring deur die Doper dat Jesus die Lam van God is, ondersteun die doel van Johannes se Evangelie om sodoende ‘n hernude begrip van die werk en natuur van die Messías te weeg te bring. Jesus sou inderdaad die vervulling van die belofte van die offerstelsel wees, en ook terugverwys na die beloofde Verlosser soos oorspronklik in Génesis 3:15 belowe was.

“Toe Johannes met die doop van Jesus na Hom verwys het as die Lam van God, is nuwe lig op die Messias se sending gewerp. Die profeet het gedink aan die woorde van Jesaja: ‘soos ‘n lam wat na die slagplek gelei word’, Jesaja 53:7.” — Ellen G. White, Die Koning van die Eeue, bl. 136.

`Lees Markus 10:45, Romeine 5:6 en I Petrus 2:24. Hoe help hierdie verse ons om die rol van Jesus as “die Lam van God” te verstaan?`

Al moes Johannes die Doper nog meer te wete kom oor Jesus se bediening, was hy baie seker dat Jesus die beloofde Messías was, die Een wat moes kom om die profesieë te vervul.

`Oordenk Jesus se benaming as “die Lam van God” in diepe bepeinsing. Watter beelde word in jou gedagtes opgeroep, en hoe help die verbintenis met die Ou Testamentiese offerstelsel jou om dié grootse prys vir die mens se verlossing te waardeer?`