---
title:  Die getuienis van Nikodémus
date:   24/10/2024
---

`Lees Johannes 3:1–21. Hoe ondersteun Nikodémus se getuienis die tema van die Evangelie van Johannes?`

Nikodémus was ‘n gerespekteerde onderwyser in Israel en ‘n vermoënde lid van die Sanhedrin. Vir verskeie redes speel sy getuienis ‘n belangrike rol in Johannes se Evangelie. Hy het na Jesus as “Rabbi” verwys en na die wondertekens wat Jesus gedoen het as die bewys van sy goddelike sending.Sodoende, selfs voordat Nikodémus besef het wat hy doen, het hy bewys gegee dat Jesus die Messías is.

Nikodémus het die tekens wat Jesus gedoen het as ‘n bewys van sy goddelike roeping gesien, maar het dit nog nie as die vervulling van die Ou Testamentiese profesieë oor die Messías beskou nie. Nikodémus het dus nog getwyfel; op daardie oomblik het hy nog nie Jesus as die Christus erken nie.

`Lees Johannes 3:3–21. Wat het Jesus vir Nikodémus gesê om te toon dat Hy regdeur Hom kon sien?`

Jesus ken die hart van elke indiwidu. Sy reaksie op Nikodémus mag kortaf voorkom, maar Hy spreek die vraagstuk direk aan. Hoewel die Jode geglo het dat dit vir die heidene nodig was om hulle te bekeer, het baie nie verstaan dat hulle, die verkose volk, ook ‘n bekeringsondervinding nodig gehad het nie. Niemand word as gered gebore nie, maak nie saak wat hulle nasionaliteit of kerkverband is waarin hulle grootgemaak was nie.

Daar is geen twyfel dat die Jode se wonderlike herkoms wat tot by Abraham teruggaan, aan hulle baie spesifieke voordele verskaf het nie (lees Romeine 3:1, 2). Maar dit was opsigself nie genoeg nie. Jesus het vir Nikodémus die ondenkbare gesê, dat hy, ‘n onderwyser en owerste in Israel, weer van omhoog gebore moes word!

Jesus het Nikodémus met sy eie geestelike onkunde gekonfronteer: “ ‘Jy is die leraar van Israel en jy weet hierdie dinge nie?’ ” (Johannes 3:10). Hoe kan jy, ‘n gesiene leraar, hierdie dinge nie weet nie? Die berisping moes hartdiep getref het.

Ten spyte van watter vrae Nikodémus ook al oor Jesus mag gehad het, het hy later saam met sy volgelinge Jesus se kant gekies (lees Johannes 19:39).

`Wat beteken dit om “weer gebore” te wees, en waarom sou Jesus dit so beklemtoon het?`