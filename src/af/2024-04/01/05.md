---
title:  Verharde harte
date:   02/10/2024
---

Tekens, wonders en wonderwerke op sigself bewys nie dat dit van God af kom nie. Maar, aan die anderkant, wanneer dit wel van God af kom, is dit gevaarlik om dit te ontken.

`Lees Johannes 5:10–16. Watter lesse kan ons ons eie maak deur op te let na die verbasende hardheid van die godsdienstige leiers se harte met betrekking tot Jesus en die wonderwerk wat Hy by die bad gedoen het?`

Toe Jesus Homself aan die man wat Hy gesond gemaak het, bekend gestel het, het die man onmiddellik die godsdienstige leiers vertel dat dit Jesus was wat hom gesond gemaak het. ‘n Mens sou dink dat dit ‘n geleentheid sou wees om God te prys, maar in plaas daarvan het die leiers “Jesus vervolg en probeer om Hom dood te maak, omdat Hy dit op die sabbat gedoen het” (Johannes 5:16).

Gesondmaking was net op die Sabbat toegelaat wanneer dit ‘n noodgeval was. Hierdie man was vir 39 jaar al ‘n invalide; dus was sy gesondmaking eintlik nie ‘n noodgeval nie. En ook, waarom was dit vir hom nodig om sy bed op te tel en te dra? ‘n Mens sou dink dat iemand wat deur die krag van God so ‘n wonderwerk verrig het, sou weet of dit toelaatbaar was om sy bed op die Sabbatdag huis toe te dra. Jesus het duidelik probeer om aan hulle dieper bybelse waarhede uit te lig bo die mensgemaakte reëls en regulasies wat in sommige gevalle ware geloof onderdruk het.

`Wat leer die volgende vertellings ons oor hoe mense geestelik so verhard kan word dat hulle nie die bewyse kan raaksien nie? (Johannes 9:1–16; Markus 3:22,23; Matthéus 12:9–14)`

Hoe kon hierdie godsdienstige leiers so blind gewees het? Die waarskynlike antwoord is omdat hulle eie harte bedorwe was, omdat hulle valslik geglo het dat die Messias sou kom om hulle uit die mag van Rome te verlos, en oor hulle liefde vir mag, en oor hulle gebrek aan ‘n volle oorgawe aan God. Al hierdie het gehelp om aanleiding te gee dat hulle die waarheid wat reg voor hulle oë afgespeel het, verwerp het.

`Lees Johannes 5:38–42. Wat was Jesus se waarskuwing? Wat kan ons leer uit hierdie woorde? Dit wil sê, wat kan ons blind maak vir die waarhede wat ons moet ken en in ons eie lewens toepas?`