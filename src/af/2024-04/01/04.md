---
title:  Die wonderwerk by die bad van Betésda
date:   01/10/2024
---

Die volgende wonderwerk waaroor Johannes verslag doen, het by die bad van Betésda plaasgevind (Johannes 5:1–9). Daar was geglo dat ‘n engel neergedaal het om die water te roer, en dat die eerste siek persoon wat dan die water kon bereik, sou gesond word. Die gevolg was dat daar ‘n samedromming by die bad se pilaargange was van diegene wat gehoop het dat hulle gesond sou kon word met die volgende roering. Jesus het na Jerusalem gegaan en toe Hy by die bad verbygaan, het Hy die samedromming van die afwagtende mense gesien.

Wat ‘n gesig moes dit nie gewees het nie! Al hierdie mense, sommige sekerlik baie siek, wagtend en wagtend en wagtend om eerste in die water te kom, maar wat dan net nooit gebeur het nie. Wat ‘n geleentheid vir Jesus!

`Lees Johannes 5:1–9. Waarom het Jesus die verlamde man gevra of hy gesond wou word, aangesien daar reeds baie siek persone by die bad was wat klaarblyklik gesond wou word (Johannes 5:6)?`

Wanneer iemand al vir ‘n lang tyd siek was, word die siektetoestand naderhand die norm, en, vreemd genoeg, kan dit soms steurend wees om van die gebrek ontslae te raak. In sy antwoord het die man te kenne gegee dat hy graag gesond wou word. Die probleem is egter dat hy dit op die verkeerde plek gesoek het — terwyl die Een wat die mens se bene geskep het reg voor hom gestaan het. Min het die man geweet Wie met hom praat; hoewel, na sy genesing, hy kon begin het om te verstaan dat Jesus inderdaad iemand baie spesiaal was.

“Jesus vra die lydende nie om geloof in Hom te hê nie. Hy sê net: ‘Staan op, neem jou bed op en loop.’ Maar die man se geloof gryp die woorde aan. Elke spier en senuwee tril van nuwe lewe, en gesonde beweging kom in sy verlamde ledemate. Sonder om teë te praat, beoefen hy sy wil tot gehoorsaming van Christus se bevel, en al sy spiere gee gehoor aan sy wil. Hy spring orent, en vind homself ‘n gesonde man. Jesus het hom geen versekering van hulp van Bo gegee nie. Die man kon getwyfel het en so sy een kans om genees te word, verbeur het. Maar hy het Christus se woord geglo en deur daarop te reageer, het hy krag ontvang.” — Ellen G. White, Die Koning van die Eeue, bl. 202-203.

`Jesus het later die man in die tempel raakgeloop en gesê, “ ‘Kyk, jy het gesond geword; moenie meer sondig nie, sodat daar nie iets ergers met jou gebeur nie’ ” (Johannes 5:14). Wat is die verwantskap tussen siekte en sonde? Waarom moet ons verstaan dat nie alle siektetoestande ‘n regstreekse gevolg van spesifieke sondes in ons lewens is nie?`