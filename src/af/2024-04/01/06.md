---
title:  Jesus se aansprake
date:   03/10/2024
---

Die wonderwerk by die bad van Betésda het ‘n uitstekende geleentheid vir Johannes gebied om te beklemtoon wie Jesus is. Johannes beskryf die wonderwerk in nege verse en fokus dan in ongeveer 40 verse (sien hieronder) op die Een wat die wonderwerk verrig het.

`Lees Johannes 5:16–18. Waarom was Jesus vir sy handeling op die Sabbat vervolg?`

Johannnes 5:18 kan nogal steurend wees omdat dit lyk asof Jesus op die Sabbat oortree. Maar, by nadere ondersoek toon Johannes 5:16-18 dat Jesus redeneer dat sy “werk” op die Sabbat met sy verwantskap met sy Vader ooreenstem. God hou nie op die Sabbat op om die heelal in stand te hou nie. Gevolglik was Jesus se handeling op die Sabbat deel van sy aanspraak op goddelikheid. Die godsdienstige leiers het Hom vervolg op grond van veronderstelde Sabbatoortreding en oor sy aanspraak dat Hy gelyk met God is.

`Lees Johannes 5:19–47. Wat het Jesus gesê om die leiers te help om Hom te sien vir wie Hy waarlik was, ‘n aanspraak wat so kragtig bewys was deur die wonderwerk wat Hy so pas gedoen het?`

Jesus het sy handeling in drie stappe verdedig. Eerstens het Hy sy intieme verhouding met die Vader verduidelik (Johannes 5:19–30). Jesus het aangedui dat Hy en sy Vader as ‘n eenheid optree, tot so ‘n mate dat Jesus beide die mag het om te oordeel en om die dode op te wek (Johannes 5:25–30).

Tweedens het Jesus in vinnige volgorde vier “getuies” genoem — Johannes die Doper (Johannes 5:31–35), die wonderwerke wat Jesus gedoen het (Johannes 5:36), die Vader (Johannes 5:37, 38), en die Skrif (Johannes 5:39). Elkeen van hierdie “getuies” getuig in Jesus se guns.

Laastens, in Johannes 5:40–47, plaas Jesus voor sy beskuldigers hulle eie veroordeling, en onthul daardeur die kontras tussen sy bediening en hulle selfgerigtheid. Hulle veroordeling, sê Hy, kom van Moses af (Johannes 5:45–47), die een in wie hulle hul hoop gevestig het.

`Hoe kan ons dit vermy om nie in die strik te trap deur in God te glo, en selfs die regte leerstellings te ken, maar tog nie ten volle aan Christus oorgege te wees nie? Bring jou antwoord na die klas op Sabbat.`