---
title:  Die tweede teken in Galiléa
date:   30/09/2024
---

Regdeur sy aardse bediening het Jesus wonderwerke gedoen wat mense gehelp het om in Hom te glo. Johannes het hierdie wonderwerke opgeskryf sodat ander mense ook in Jesus kan glo.

`Lees Johannes 4:46–54. Hoekom verwys die evangelie-skrywer terug na die wonderwerk by die bruilofsfees?`

In sy verslag oor die tweede teken wat Jesus in Galiléa gedoen het, verwys Johannes terug na die eerste teken by die bruilof in Kana. Dit lyk asof Johannes sê, Die tekens wat Jesus gedoen het, sal jou help om te sien wie Jesus is. En dan voeg Johannes by, “Hierdie tweede teken weer het Jesus gedoen toe Hy uit Judéa in Galiléa gekom het” (Johannes 4:54).

Aanvanklik lyk Jesus se reaksie op die koninklike beampte se versoek ongevoelig. Tog het hierdie beampte die gesondmaking van sy seun die maatstaf vir sy geloof in Jesus gemaak. Jesus het sy hart gelees en toe haarfyn verwys na ‘n geestelike siekte wat meer diepgaande is as sy seun se lewensgevaarlike siekte. Soos ‘n weerligstraal uit die blou lug het die man skielik besef dat sy geestelike armoede die lewe van sy seun kan eis.

Dit is belangrik om te besef dat wonderwerke op sigself nie bewys het dat Jesus die Messias is nie. Ander mense het ook al wonderwerke verrig. Sommige van hulle was ware profete, andere was vals. Wonderwerke openbaar net die bestaan van die bonatuurlike; dit beteken nie dat God die Een moet wees wat dit doen nie. (Satan kan ook “wonderwerke” verrig as ons met die woord “wonderwerke” bonatuurlike handelinge bedoel.)

Die koninklike beampte het homself angstig op Jesus se genade beroep, pleitende dat Hy sy seun moet genees. Jesus se antwoord was gerustellend. Hy het gesê, “ ‘Gaan, jou seun lewe!’ ” (Johannes 4:50). Die werkwoord “lewe” in die Grieks is eintlik in die teenwoordige tyd. Hierdie gebruik word ‘n “futuristiese teenswoordige” gebruik genoem, waar ‘n toekomstige gebeurtenis met soveel sekerheid genoem word asof dit alreeds besig is om te gebeur. Die man het nie huis toe gejaag nie, maar deur Jesus te glo, het hy die volgende dag by die huis gekom en gevind dat op die oomblik toe Jesus die woorde gespreek het, die koors sy seun verlaat het.

Wat ‘n kragtige rede om in Jesus te glo!

`Selfs al sien ons ‘n wonderwerk gebeur, watter ander kriteria moet ons na oplet voordat ons vanselfsprekend aanvaar dat dit van God kom?`