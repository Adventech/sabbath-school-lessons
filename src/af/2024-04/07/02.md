---
title:  Terugverwysend na Abraham
date:   10/11/2024
---

Jesus was nie skaam om te verklaar wie Hy was nie, nog minder om ‘n beroep op getuies te doen om te getuig oor wie Hy was nie, selfs getuies wat al lankal oorlede was, wat Abraham ingesluit het. “ ‘Abraham, julle vader, het hom verheug dat hy my dag sou sien; en hy het dit gesien en het hom verbly’ ” (Johannes 8:56).

`Waarom was Abraham se getuienis so belangrik dat dit in Johannes se Evangelie ingesluit was? Génesis 12:3, Génesis 18:16–18, Génesis 26:4, Matthéüs 1:1, Handelinge 3:25`

“Deur middel van sinnebeeld en belofte het God ‘vooraf aan Abraham die evangelie verkondig’ (Galasiërs 3:8). En die geloof van die patriarg was op die aanstaande Verlosser gevestig. Aan die Jode het Christus gesê: ‘Abraham, julle vader, het hom verheug dat hy my dag sou sien; en hy het dit gesien en het hom verbly’ (Johannes 8:56). Die ram wat in Isak se plek geoffer was, het die Seun van God voorgestel wat in ons plek geoffer sou word. Toe die mens weens sy oortreding van die wet van God tot die dood veroordeel was, het die Vader Sy Seun aanskou en aan die sondaar gesê: ‘Leef; Ek het ‘n losser gevind.’” — Ellen G. White, Patriarge en Profete, bl. 154.

Abraham was die vader van die Joodse nasie. Hy het die belofte ontvang dat alle nasies deur hom geseën sou word. Hierdie seën het deur die Messías wat ‘n afstammeling van Abraham was, werklikheid geword.

Abraham was ook die vader van hulle wat deur geloof in God sou glo en het daarop reageer (Hebreërs 11:8, 17-19). Sy gewilligheid om sy seun Isak te offer (Génesis 22), die seun van die belofte, was nie net ‘n bewys van geloof nie, maar ‘n kykie op die plan van verlossing.

Toe Jesus gesê het, “ ‘Abraham, julle vader, het hom verheug dat hy my dag sou sien’ ” (Johannes 8:56), het die leiers so gereageer, “ ‘U is nog nie vyftig jaar oud nie, en het U Abraham gesien?’ ” (Johannes 8:57).

Jesus se antwoord was verbasend. “ ‘Voorwaar, voorwaar Ek sê vir julle, voordat Abraham was, is Ek’ ” (Johannes 8:58).

Jesus gebruik ‘n taal wat herinnerend is aan wat God aan Moses by die brandende bos gesê het. Dit was ‘n aanspraak dat Hy God is, die selfbestaande een. Daar is geen twyfel dat die leiers die implikasie verstaan het toe Hy gesê het, want hulle het toe “klippe opgetel om Hom te stenig”, (Johannes 8:59).

`Lees Romeine 4:1–5. Hoe gebruik Paulus hierdie verhaal van Abraham om die groot waarheid van verlossing deur geloof alleen, sonder die dade van die wet, te openbaar? Hoe help hierdie verse ons om die gedagte dat Abraham die vader van hulle is wat deur geloof lewe, te verstaan?`