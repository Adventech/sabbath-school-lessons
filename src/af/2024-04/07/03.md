---
title:  Die getuienis van Maria
date:   11/11/2024
---

Ses dae voor die Paasfees het Jesus besoek afgelê by Maria, Martha en hulle broer, Lasarus, wie Jesus uit die dood opgewek het. Simon, wat van melaatsheid genees was, het ‘n fees gehou om sy waardering vir wat Jesus vir hom gedoen het, te betoon. Martha het bedien en Lasarus het by die tafel saam met die ander gaste gesit (Johannes 12:1–8).

`Wat was die betekenis van Maria se optrede hier? Hoe het dit getuig van wie Jesus werklik was? Johannes 12:1–3.`

Die parfuum was baie duur, die waarde daarvan omtrent ‘n jaar se lone vir die gewone arbeider. Maria het waarskynlik hierdie geskenk gebring om haar dankbaarheid aan die Verlosser te betoon vir die vergifnis van haar sondes en vir die opwekking van haar broer uit die dood. Haar bedoeling was om dit eendag vir Jesus se begrafnis te gebruik. Maar toe hoor sy dat Hy binnekort as Koning gesalf sou word. En daarom wou sy die eerste wees wat Hom eer sou betoon het.

Sy het heelwaarskynlik nie bedoel dat haar gebaar raakgesien moes word nie, maar Johannes skryf, “En die huis is vervul met die reuk van die salf ” (Johannes 12:3). Judas het met ‘n vinnige vermaning gereageer en gesê dat die parfuum liewer verkoop en die geld aan die armes gegee moes gewees het. Jesus het onmiddellik vir Maria gerusgestel, “ ‘Laat haar staan; . . . die armes het julle altyd by julle, maar My het julle nie altyd nie’ ” (Johannes 12:7, 8).

Hierdie is ‘n tema wat dwarsdeur hierdie Evangelie herhaal word. Jesus weet hoe die mens dink (Johannes 2:24, 25; Johannes 6:70, 71; Johannes 13:11; Johannes 16:19). In hierdie geval, by Simon se fees, het Jesus geweet hoe Judas dink. Johannes is versigtig om te noem wie Judas was — ‘n selfgerigte dief (Johannes 12:6).

“Die geurige gawe wat Maria op die dooie liggaam van die Heiland wou uitgiet, het sy nou op Sy lewende liggaam uitgestort. By die begrafnis sou die soete geur maar net die graf gevul het, nou het dit Sy hart verbly met die versekering van haar geloof en liefde. En toe Hy deur die duisternis van Sy groot beproewing gegaan

het, het Hy saam met Hom die gedagtenis van hierdie daad geneem – ‘n voorsmaak van die liefde wat Hy vir ewig van Sy verlostes sou ontvang.” — Ellen G. White, Die Koning van die Eeue, bl. 560.

`Jesus het geweet wat in beide die harte van Maria en Judas omgegaan het. Hy weet ook wat in jou hart is. Wat behoort hierdie waarheid aan ons te sê oor ons behoefte aan Christus se geregtigheid wat ons kan verander en ons ook kan bedek?`