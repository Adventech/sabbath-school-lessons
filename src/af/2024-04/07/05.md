---
title:  Die getuienis van Thomas
date:   13/11/2024
---

`Lees Johannes 20:19–31. Wat kan ons uit die verhaal van Thomas oor geloof en twyfel leer? Watter groot fout het Thomas gemaak?`

Christus het na sy opstanding aan die dissipels verskyn toe hulle weens hulle vrees in ‘n kamer bymekaargekom het. Thomas was nie saam met hulle nie. Hy het later deur die gerigte van die ander dissipels van die opstanding gehoor, maar hy het in vertwyfeling geraak. Dit het nie by sy prentjie van die koninkryk ingepas nie. En ook, hy het seker gewonder waarom Jesus Homself aan die ander dissipels getoon het toe hy nie teenwoordig was nie.

Thomas het gesê, “ ‘As ek nie in sy hande die merk van die spykers sien en my vinger steek in die merk van die spykers en my hand in sy sy steek nie, sal ek nooit glo nie. ’ ” (Johannes 20:25).

Thomas het die voorwaardes van sy geloof uitgespreek. Hierdie benadering tot geloof in Jesus verskyn oor en oor in die boek van Johannes. Nikodémus het Jesus geantwoord, “ ‘Hoe kan ‘n mens as hy oud is, gebore word?’ ” (Johannes 3:4). Die vrou by die put het gevra, “ ‘Here, U het nie eens ‘n skepding nie, en die put is diep, waarvandaan kry U dan die lewende water?’ ” (Johannes 4:11). Die skare wat deur die brode en die visse gevoed was, het gevra, “ ‘Watter teken doen U dan, sodat ons kan sien en U glo?’ ” (Johannes 6:30).

Dit is hierdie “sien is glo”-perspektief wat die Evangelie van Johannes teenspreek. Toe Jesus Thomas na die opstanding gesien het, het Hy hom genooi om te kom sien en om sy verrese liggaam aan te raak. Maar toe sê Hy, “ ‘ . . . salig is die wat nie gesien het nie en tog geglo het’ ” (Johannes 20:29).

“Die Here vra ons nooit om te glo sonder om genoegsame bewys te lewer waarop ons geloof gevestig kan word nie. Sy bestaan, Sy karakter, die waarheid van Sy Woord – al hierdie dinge berus op getuienis wat ons kan aanneem, en hierdie getuienis is oorvloedig. Maar God het nie die moontlikheid van twyfel uit die weg geruim nie. Ons geloof moet op bewyse berus, en nie van vertoon afhang nie. Diegene wat graag wil twyfel, sal baie geleentheid daarvoor hê; terwyl diegene wat waarlik verlang om te glo, baie bewyse sal vind om hulle geloof te ondersteun.” — Ellen G. White, Skrede na Christus, bl. 105.

Deur die Woord van God, deur die Skepping, en deur persoonlike ondervinding, is daar ‘n ongelooflike hoeveelheid bewyse aan ons gegee vir ons geloof in Jesus.

`Indien iemand jou sou vra, Waarom glo jy in Jesus, wat sou jy antwoord?`