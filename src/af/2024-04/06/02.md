---
title:  'Innerlike nederigheid: Johannes die Doper getuig weer'
date:   03/11/2024
---

Les 2 beskryf hoe dit wat Johannes die Doper oor getuig het, die eerste dissipels — Andréas en Johannes, Petrus, Filippus en Natánael – na Jesus gestuur het. ‘n Mens sou verwag dat die Doper, nadat hy sy getuienis gelewer het, van die toneel af sou verdwyn het. Maar hy verskyn ‘n hele paar keer weer in die Evangelie van Johannes.

`Lees Johannes 3:25–36. Hoe vergelyk Johannes die Doper homself met Jesus?`

‘n Dispuut het tussen Johannes die Doper se dissipels en ‘n naamlose Jood ontstaan oor die reiniging – waarskynlik ‘n vraag wat oor die doeltreffendheid van die doop gevra was (vergelyk Markus 1:4, 5). Interessantheidshalwe, toe sy dissipels Johannes daarna genader het om heelwaarskynlik die vraag wat hulle teëgekom het op te los, het hulle na Jesus verwys en gesê, “ ‘. . . Rabbi, Hy wat saam met u oorkant die Jordaan was . . . kyk, Hy doop, en almal gaan na Hom toe’ ” (Johannes 3:26). Dit is nie moeilik om tussen die reëls te lees nie: hulle was jaloers op Jesus — jaloers namens hulle eie meester, en sommer ook net persoonlik jaloers.

Dit was so maklik vir Johannes om self in hierdie jaloesie genoeë te kon vind, maar hy het dit nie gedoen nie, want hy het geweet wat sy sending was. In plaas daarvan het hy sy dissipels herinner dat hy nog nooit daarop aanspraak gemaak het dat hy die Christus is nie. Inteendeel: hy het gekom om van Hom te getuig, om die weg vir Hom te berei, om oor Hom te getuig (Johannes 1:6–8).

Deur die illustrasie van ‘n huwelikseremonie te gebruik, noem hy homself die vriend van die bruidegom, terwyl Jesus die bruidegom is. Die bruid sou die volk van God wees (vergelyk Hoséa 2:16–23 en Jesaja 62:1–5). En toe spreek hy die woorde wat Johannes se ware grootheid aangedui het, “Hy moet meer word, maar ek minder” (Johannes 3:30).

In Johannes 3:31–36 word die vergelyking tussen Jesus en Johannes voortgesit, en word die voortreflikheid van die Messias bo sy voorloper verder beaam. Met Johannes se getuienis wat op Jesus gefokus was, word die gedagte om te getuig weereens beklemtoon. Diegene wat daardie getuienis ontvang en in Jesus glo, het die ewige lewe. Hulle wat Hom nie ontvang nie, verkeer steeds onder die toorn van God. Dit is wat die teksvers sê. God het die wêreld lief en Hy het sy Seun gestuur om die wêreld te red (Johannes 3:16, 17). Maar hulle wat weier om die gawe wat aangebied word, te aanvaar, sal die prys vir hulle eie sondes moet betaal — die ewige dood.

`Hoe kan ons hierdie les van nederigheid voor God en die mens leer? Wat kan ons leer uit hierdie voorbeeld van Johannes se sielsnederigheid?`