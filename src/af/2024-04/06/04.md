---
title:  Aanvaarding en verwerping
date:   05/11/2024
---

Les 2 het die voeding van die 5,000 in Johannes 6 behandel, maar het nie die laaste gedeelte van die verhaal wat nou hier gedoen gaan word, ingesluit nie.

`Lees Johannes 6:51–71. Watter boodskap van Jesus was vir die mense moeilik om te aanvaar?`

Nadat Jesus die mense deur ‘n wonderwerk gevoed het, was hulle gereed om Hom as koning te kroon (Johannes 6:1–15). Maar toe Hy later met hulle by die sinagoge van Kapérnaüm gesels het, het Hy die geestelike betekenis van die wonderwerk verduidelik en gesê, “Ek is die brood van die lewe” (Johannes 6:35). En toe verklaar Hy dat hierdie brood sy vlees is wat Hy vir die lewe van die wêreld gee (Johannes 6:51).

Hierdie verklaring het die oë van die menigte oopgemaak vir die feit dat Jesus nie die aardse koning sou wees wat hulle verwag het nie. Hy het nie by hulle aardse denke ingepas nie. Hulle het bekering geweier, ‘n bekering wat hulle denke sou verander het om Jesus as die Messias te aanvaar. Baie van sy dissipels het Hom toe daarna verlaat (Johannes 6:66).

Vanuit ‘n menslike oogpunt moes dit vir Jesus swaar gewees het om te aanvaar. Die goedkeuring van die skare is aangenaam. Wie wil nie aanvaar word nie? Maar om baie mense te sien onttrek en jou beginsels te bevraagteken, is genoeg om jou mismoedig te maak. Toe Hy die menigte sien weggaan, het Jesus aan sy binnekring, die Twaalf, gevra of hulle nie ook wou weggaan nie.

Dit is toe dat Petrus sy verbasende belydenis gemaak het, nog ‘n getuienis oor wat Jesus aanbied en wie Hy is. “ ‘U het die woorde van die ewige lewe. En ons het geglo en erken dat U die Christus is, die Seun van die lewende God’ ” (Johannes 6:68, 69). Die dissipels was saam met Jesus vir ‘n hele paar jaar. Hulle het saam met Hom gereis, sy wonderwerke gesien, Hom hoor preek. Hulle het deur ondervinding geleer dat daar niemand was wat met Hom vergelyk kon word nie. Hoe ongewoon sekere situasies ookal was, hulle was oortuig dat hierdie man die Messias was — afgesien van hoeveel hulle nog nie verstaan het waaroor die doel van sy koms gegaan het nie.

Eers na sy dood en opstanding het hulle begin verstaan waarom Jesus gekom het.

`Wat kan ons uit hierdie verhaal leer oor die feit dat die meerderheid gewoonlik verkeerd is? Waarom moet ons hierdie feit onthou, veral oor die aspekte van ons geloof wat by die oorgrote meerderheid ongewild is – selfs ook by die oorgrote meerderheid Christene?`