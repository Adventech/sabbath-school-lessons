---
title:  Die Vader getuig
date:   06/11/2024
---

Die Evangelie van Johannes begin met die Woord (logos) wat by God is; d.w.s., by God die Vader (Johannes 1:1). Toe die Woord vlees geword het, het die Gees van Jesus getuig deur tydens sy doop op Hom neer te daal (Johannes 1:32–34). Maar die Vader getuig ook van Jesus gedurende sy aardse bediening.

`Lees Johannes 5:36–38. Wat sê Jesus hier oor die Vader?`

Jesus verbind die Vader met die werke en wonderwerke wat Hy gedoen het. Hy sê baie duidelik dat die Vader Hom gestuur het en dat die Vader van Hom getuig.

`Lees Matthéüs 3:17 en 17:5, Markus 1:1l en Lukas 3:22 (lees ook II Petrus 1:17, 18). Wat sê die Vader oor Jesus?`

Tydens Jesus se doop het die Vader en die Gees by die Seun aangesluit om die volgende belangrike gebeurtenis aan te dui: die begin van Jesus se bediening. Die Vader het verklaar dat Jesus sy geliefde Seun is in wie Hy ‘n welbehae het. Maar, tydens ‘n kritieke tyd in Christus se bediening, het die Vader weer gepraat, hierdie keer soos dit in die Evangelie van Johannes opgeteken is.

Sake het ‘n klimaks bereik gedurende die finale dae van Jesus se bediening. Die godsdienstige leiers wat dit nie reggekry het om Hom te stop nie (lees Johannes 12:19), wou Hom meer as ooit tevore uit die pad kry. Die menigtes wat geesdriftig oor Hom was, veral toe meer en meer mense wat die getuienisse gehoor het van hulle wat gesien het hoe Hy Lasarus uit die dood opgewek het (Johannes 12:17, 18), Jesus begin volg het. Selfs die Grieke wat die fees bygewoon het, wou Jesus gesien het.

Op hierdie tydstip, in antwoord op Jesus se woorde in Johannes 12:28, “ ‘Vader, verheerlik u Naam!’ ”, het die Vader vanuit die hemel weer getuig, “ ‘Ek hét dit verheerlik, en Ek sal dit weer verheerlik’ ” (Johannes 12:28).

Soos wat ons reeds gesien het, is Jesus se uur van verheerliking die kruis. Die Vader se getuienis oor Jesus wys dus na die groot offerande van die Lam van God vir die sondes van die wêreld. Dit is die hoogtepunt van sy aardse bediening. Sy dood namens ons het die volle prys betaal vir al ons sondes, en in Hom, deur geloof, hoef ons nooit hierdie prys self te betaal nie.