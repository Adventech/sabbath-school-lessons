---
title:  'Die Messias: ‘n nuwe insig'
date:   04/11/2024
---

`Lees Johannes 1:32–36. Wat sê Johannes die Doper hier oor Jesus, die langverwagte Messias, waaraan die volk nie gedink het nie?`

Die Jode het uitgesien na die koms van die Messias, want hulle het geglo dat Hy hulle uit die mag van die Romeine sou kom verlos. Omdat hulle al lank deur hierdie wêreldmag onderdruk was, het die Jode geglo dat die Messias nie net die Romeine tot ‘n val sou bring nie, maar die Jode ook ‘n groot en magtige nasie sou gemaak het. Johannes se woorde, “die Lam van God”, wat direk na sy versoeningsoffer verwys het, was heelwaarskynlik deur die oorgrote meerderheid van die Joodse bevolking verkeerd vertolk. Hulle het waarskynlik nie geweet waarvan hy gepraat het nie.

Johannes wou dus deur sy evangelieboodskap hulle begrip oor die Messias se koms verander, sodat hulle in Jesus die vervulling van die profesieë oor die Koning wat sou kom om te kom doen wat Hy gedoen het, sou raaksien. Hy sou nie as ‘n politieke en militêre leier gekom het nie, maar om Homself vir die sondes van die wêreld te offer. Dit was sy doel. Eers daarna, wanneer alles uiteindelik voltooi sal wees, sal die finale koninkryk in besit geneem word (lees Daniël 7:18).

“Toe Johannes met die doop van Jesus na Hom verwys het as die Lam van God, is nuwe lig op die Messias se sending gewerp. Die profeet het gedink aan die woorde van Jesaja: ‘soos ‘n lam wat na die slagplek gelei word’, Jesaja 53:7.” — Ellen G. White, Die Koning van die Eeue, bl. 136.

Johannes sê in Johannes 1:31, “ ‘En ek het Hom nie geken nie’ ”. So, hoe het Johannes dan Jesus as die Messias erken? Die antwoord is dat die Here wat Johannes gestuur het, vroeër aan hom gesê het, “ ‘Op wie jy die Gees sien neerdaal en op Hom bly, dit is Hy wat met die Heilige Gees doop.’ En Johannes het gesê, ‘En ek het gesien en getuig dat Hy die Seun van God is’ ” (Johannes 1:33, 34). Met ander woorde, God het aan Johannes geopenbaar dat Jesus die Messias was.

“Christus [is] die krag van God en die wysheid van God” (1 Korinthiërs 1:24). Om te weet dat Jesus die Christus is, kom van God self af deur die oortuigingskrag van sy Gees. Hierdie tema verskyn dikwels in Johannes. Verlossing kom nie deur wêreldse filosofie, wetenskap of geleerdheid nie. Dit kom net van God af tot ‘n hart wat deur geloof en gehoorsaamheid aan Jesus oorgegee is.

`Hoe sou ons die waarheid oor Jesus as ons versoeningsoffer weet as dit nie aan ons geopenbaar was nie? Waarom is dit dan so uiters belangrik om die Bybel en wat dit ons oor Jesus leer, te ken?`