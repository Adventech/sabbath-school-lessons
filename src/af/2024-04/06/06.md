---
title:  Die menigte getuig
date:   07/11/2024
---

“En op die laaste dag, die groot dag van die fees, het Jesus gestaan en uitgeroep en gesê: As iemand dors het, laat hom na My toe kom en drink! Hy wat in My glo, soos die Skrif sê: strome van lewende water sal uit sy binneste vloei’ ” (Johannes 7:37, 38).

Johannes het baie keer verslag gedoen oor hoe Jesus sterk verklarings oor Homself gemaak het, oor wie Hy was en wat Hy kom doen het.

Die Skrif in Johannes 7:37 wat hierbo aangehaal word, is nog ‘n voorbeeld van wat Jesus vir Homself toege-eien het, en oor wat Hy vir almal wat na Hom toe kom, sal doen. Hierdie was ook verbasende aansprake.

`Toe Jesus met die Jode wat die huttefees bygewoon het, gepraat het, hoe het baie van hulle daarop gereageer? (Johannes 7:37–53)`

Sommige het gesê Hy was die Profeet oor wie Moses lank gelede voorspel het (lees Deuteronómium 18:15–19). Ander het gedink dat Jesus die Christus was. Maar dit het die argument laat ontstaan dat die Messias nie uit Galiléa sou kom nie, en dat Hy uit die geslag van Dawid moes kom, en in Bethlehem gebore moes word — wat natuurlik alles waar was oor Jesus (vergelyk Matthéüs 1–2), alhoewel baie blykbaar nie hiervan geweet het nie!

Selfs die wat Hom gevange wou neem, die dienaars, was deur Hom en die welsprekendheid van sy woorde, vasgevra. Die Fariseërs het op die dienaars se verslag gereageer met ‘n ander vraag, “ ‘Het iemand uit die owerstes in Hom geglo?’ ” (Johannes 7:48). Hierdie vraag van die Fariseërs het aan Johannes die geleentheid gegee om Nikodémus te noem wat, na sy ontmoeting met Jesus, probeer het om Jesus teen die Fariseërs se samesweringe te beskerm. “ ‘Oordeel ons wet die mens sonder om hom eers te hoor en te weet wat hy doen?’ ” (Johannes 7:51).

Het Nikodémus ooit vir Jesus as die Messias aanvaar? Hoewel sy vraag hierbo nie bewys lewer dat Hy dit gedoen het nie, gee hierdie optrede van hom plus wat Hy gedoen het nadat Jesus gesterf het, (lees Johannes 19:39, 40), ‘n vaste bewys dat Nikodémus wel in Hom begin glo het.

En so was dit die antwoord op hulle vraag: ja, inderdaad, een van die Fariseërs het ten einde laaste in Hom geglo.

`Lees Johannes 7:49. Wat het die leiers gesê wat hulle misnoeë getoon het oor die menigtes wat Jesus gevolg het? Watter les kan ons hieruit leer?`