---
title:  Die Woord het vlees geword
date:   14/10/2024
---

`Lees Johannes 1:1–3 en vers 14. Wat vertel hierdie verse ons wat Jesus as God self, gedoen het – en waarom is hierdie waarheid die belangrikste waarheid wat ons ooit kan ken?`

Johannes begin sy Evangelie nie met die naam “Jesus” nie, of met Jesus se rol as die Messias/Christus nie, maar met die woord logos. Gedurende die tyd toe Johannes geskryf het, het verskeie filosowe die woord logos gebruik om na die rasionele struktuur (dit wat die verstand kan begryp) van die heelal te verwys, of om na logiese denke en rede self te verwys.

Die leringe van die invloedryke antieke filosoof Plato het ook die werklikheid in twee stelsels verdeel. Een is die hemelse en onveranderlike stelsel waar absolute volmaaktheid bestaan. Die ander is die stelsel hier op aarde – verganklik, veranderlik, ‘n onvolmaakte verteenwoordiging van die volmaakte hemelse stelsel wat waar ook al sou bestaan het. (Plato het nooit hierdie vraag beantwoord nie.) Sommige filosowe het die logos geïdentifiseer as een of ander abstrakte bemiddeling tussen die ewige stelsels en die verganklike aardse stelsels.

Johannes gebruik die woord heeltemal verskillend. Hy beweer dat die waarheid, die logos, nie een of ander eteriese (hemelse) en abstrakte konsep is wat tussen hemel en aarde rondsweef nie. Die logos is ‘n persoon: Jesus Christus, wat vlees geword het en onder ons kom woon het (Johannes 1:14).

Vir Johannes is logos die Woord van God. Wat nog meer belangrik is, God het met ons gekommunikeer; d.w.s., Hy het Homself aan die mensdom op die mees radikale wyse geopenbaar: God het een van ons geword.

In die Evangelie van Johannes verteenwoordig die woord logos die ewige God wat tyd en ruimte betree, wat praat, optree en onderling met mense op ‘n persoonlike vlak verkeer. Die ewige God het ‘n mens geword, en een van ons.

In Johannes 1:14 dui die apostel aan dat die logos “vlees geword [het] en onder ons gewoon [het]”. Die onderliggende Griekse woord wat as woon vertaal word, beteken om ‘n tent op te slaan. Johannes sinspeel hier op Exodus 25:8 waar God aan die Israeliete gesê het om ‘n heiligdom te bou, ‘n tentstruktuur, sodat Hy onder hulle kon woon. Op dieselfde wyse het Jesus, die goddelike Seun van God, met die vleeswording mens geword en sy heerlikheid bedek sodat mense met Hom kontak kon maak.

`Dink aan die implikasies van wat Johannes hier geskryf het. God self, die Skepper, het ‘n menslike wese geword, een met ons, en het hier onder ons kom leef. (Ons het nog nie eers by sy sterwe vir ons uitgekom nie!) Wat sê dit aan ons oor die werklikheid van God se liefde vir die mensdom? Waarom behoort ons soveel vertroosting uit hierdie ongelooflike waarheid te put?`