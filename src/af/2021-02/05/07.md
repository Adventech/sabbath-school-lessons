---
title:  Vir verdere studie
date:  30/04/2021
---

Lees Ellen G. White, “Abraham in Kanaän,” bl. 132–144 en “Geloof op die Proef Gestel,” bl. 145–155, in Patriarge en Profete. “Dit was geen ligte beproewing, geen geringe opoffering waaraan Abraham onderwerp is nie. ... Nogtans het hy nie geaarsel om die roepstem te gehoorsaam nie. Hy het geen vrae gehad aangaande die beloofde land nie. ... God het gespreek en Sy dienskneg moes gehoorsaam; vir hom was die gelukkigste plek op aarde die plek waar God hom wou hê. – Ellen G. White, Patriarge en Profete, bl. 126. Toe Abram in Kanaän aangekom het, het die Here aan hom verskyn en dit duidelik gemaak dat terwyl hy ‘n vreemdeling in die land sou wees, die land uiteindelik aan sy nageslag gegee sou word (Génesis 12:7). God het hierdie belofte ‘n hele paar keer herhaal (lees Génesis 13:14, 15, 17; Génesis 15:13, 16, 18; Génesis 17:8; Génesis 28:13, 15; Génesis 35:12). Vierhonderd jaar later, om die belofte na te kom (Génesis 15:13, 16), het die Here vir Moses aangekondig dat hy Israel uit Egipte sou lei na ‘n land wat oorloop van melk en heuning (Exodus 3:8, 17; Exodus 6:8). God het die belofte aan Josua herhaal (Josua 1:3), en gedurende Dawid se heerskappy was dit grootliks maar nog nie heeltemal, nagekom nie (Génesis 15:18–21; II Samuel 8:1–14; I Konings 4:21, I Kronieke 19:1–19). Lees nou Hebreërs 11:9, 10, 13–16. Hierdie verse maak dit duidelik dat Abraham en die ander getroue patriarge Kanaän as ‘n simbool gesien het wat vooruitgewys het na die uiteindelike permanente huis van God se verloste volk. In die sonde-situasie is ‘n permanente huis net nie moontlik nie. Die lewe op aarde gaan verby soos ‘n “damp wat vir ‘n kort tydjie verskyn en daarna verdwyn”(Jakobus 4:14). Ons as die geestelike afstammelinge van Abraham moet ook besef dat “ons hier geen blywende stad [het] nie, maar ons soek die toekomstige” (Hebreërs 13:14). Die volkome sekerheid van die toekomstige lewe saam met Christus hou ons bestendig in hierdie teenswoordige wêreld wat verander en agteruitgaan. 

**Vrae vir bespreking**:

`1. Watter invloed behoort God se belofte van ‘n nuwe aarde op ons persoonlike Christelike ondervinding te hê? (Vergelyk Matthéüs 5:5; II Korinthiërs 4:17, 18; Openbaring 21:9, 10; Openbaring 22:17.)`

`2. “Ware grootheid sou die gevolg van die inagneming van God se gebooie en samewerking met Sy Goddelike doelstellings, wees.” — SDA Bible Commentary, vol. 1, bl. 293, (vry vertaal). Bespreek die betekenis van hierdie verklaring. `

**Opsomming**: Beloftes! Hoe kosbaar is dit nie vir die gelowige nie! Sal hulle nagekom word? Geloof se antwoord is, Ja.