---
title:  'Hemelse bediening (Hebreërs 9:24)'
date:  10/06/2021
---

Bestudeer Hebreërs 9:24 in die konteks van Christus se bediening in die hemel namens ons na sy offerdood. Hoewel baie gesê kan word, wil ons op een spesifieke punt fokus, die laaste gedeelte van die vers wat sê dat Christus nou voor die aangesig van God vir ons verskyn. Dink na oor wat dit beteken. Ons wat sondig is en deel van die gevalle mensdom is; ons wat deur die glans van God se heerlikheid verteer sal word indien ons nou voor Hom verskyn; ons, maak nie saak hoe sleg ons was of hoe skreiend ons God se heilige wet oortree het nie, ons het Iemand wat in die teenwoordigheid van God vir ons intree. Ons het ‘n Verteenwoordiger wat namens ons voor die Vader staan. Dink aan hoe liefdevol, vergewensgesind en tegemoetkomend Christus was toe Hy hier op aarde was. Hierdie selfde Persoon is nou ons Middelaar in die hemel? 

Dit is die ander deel van die goeie nuus. Jesus het nie net die prys vir ons sondes betaal deur self ons sondes op die kruishout te dra nie (I Petrus 2:24), maar staan nou in die teenwoordigheid van God as ‘n Middelaar tussen hemel en aarde, tussen die mensdom en die Heilige. Dit beteken baie. Jesus, beide God en Mens (‘n sondelose volmaakte Man) is die enigste Een wat tussen die mensdom en God die gaping wat deur sonde veroorsaak was, kan oorbrug. Die uiters belangrike punt om hier te onthou (hoewel daar baie ander ook is), is dat daar nou ‘n Man, ‘n Menslike Wese is wat met al ons beproewings, pyn en versoekings medelye kan hê (Hebreërs 4:14, 15), en wat ons voor die Vader verteenwoordig.

`“Want daar is een God en een Middelaar tussen God en die mense, die mens Christus Jesus, wat Homself gegee het as ‘n losprys vir almal, as die getuienis op die regte tyd.” (I Timóthëus 2:5, 6). Watter twee rolle word aan Jesus in hierdie teksvers gegee, en hoe was hierdie rolle vooraf in die aardse heiligdomdiens voorgestel?`

Die groot nuus van die nuwe verbond is dat deur Jesus, berouvolle sondaars nou Iemand het wat hulle in die hemel by die Vader verteenwoordig, Iemand wat vir hulle verdien het dit wat hulle nooit self kon verdien het nie, naamlik volmaakte regverdigheid, die enigste regverdigheid wat in die teenwoordigheid van God staande kan bly. Jesus, die volmaakte regverdige wat dit in sy lewe deur lyde bewerk het (Heb. 2:10), staan voor God om vergifnis vir ons sonde en die mag oor sonde toe te eien, want sonder dit het ons geen hoop nie, nie nou nie en definitief ook nie in die oordeel nie.

`Bid en oorpeins die gedagte dat ‘n menslike wese, Iemand wat die versoeking van die sonde ondervind het, voor God in die hemel staan. Wat beteken dit vir jou persoonlik? Watter tipe hoop en bemoediging bied dit aan jou?`