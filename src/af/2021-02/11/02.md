---
title:  Verhoudings
date:  06/06/2021
---

“En Ek sal my tabernakel onder julle oprig, en my siel sal van julle geen afsku hê nie. En Ek sal in jul midde wandel en vir julle ‘n God wees, en júlle sal vir My ‘n volk wees” (Levítikus 26:11, 12).

Een punt behoort nou duidelik te wees: hetsy die ou of die nuwe verbond, die Here wil ‘n intieme en liefdevolle verhouding met sy volk hê. Die feit is dat die verbonde basies help om die “reëls” vir daardie verhouding te bepaal. ‘n Verhouding in ‘n verbond, wat die tydperk of konteks ook al mag wees, is uiters belangrik. Maar vir ‘n verhouding om te werk moet daar wisselwerking, kommunikasie en aanraking wees, veral vir sondige, feilbare en ongelowige mense. Die Here het, omdat Hy dit geweet het, die inisiatief geneem om seker te maak dat Hy Homself aan ons so sou openbaar dat ons — wat deel is van die gevalle mensdom — met Hom betekenisvol kon verkeer.

`Lees Exodus 25:8 oor die Here se bevel aan Israel om ‘n heiligdom te bou. Watter redes gee die Here hoekom Hy wil hê hulle moet dit doen?`

Die antwoord op hierdie vraag laat natuurlik ‘n ander vraag ontstaan, en dit is Hoekom? Hoekom wil die Here tussen sy volk woon? Die waarheid kan dalk in vandag se twee verse hierbo gevind word. Let op dat die Here sy “tabernakel” onder hulle wil oprig en “in hul midde” wil woon; Hy sê ook dat sy siel van hulle geen “afsku” sal hê nie, en verder dat Hy in hul midde sal “wandel” en vir hulle ‘n God en hulle vir Hom ‘n volk sal wees (Levítikus 26:11, 12). Kyk na die beginsels wat in hierdie verse gevind word. Weer is dit die verhoudingsaspek wat baie duidelik deurkom.

`Gebruik ‘n paar minute om Levítikus 26:11, 12 en Exodus 25:8 te ontleed. Skryf neer hoe die verskeie elemente almal inpas by die gedagte dat die Here ‘n verhouding met sy volk wil hê?`

`Fokus spesifiek op die frase “my siel sal van julle geen afsku hê nie.” Wat van die heiligdom self voorsien die middele waardeur die gevalle, sondige mensdom deur die Here aanvaar kan word, en waarom is hierdie proses so belangrik om ‘n verbond tot stand te laat kom? `