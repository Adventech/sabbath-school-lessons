---
title:  'Die plaasvervanging'
date:  08/06/2021
---

“wat Homself gegee het vir ons sondes, sodat Hy ons kan uitred uit die teenwoordige bose wêreld, volgens die wil van onse God en Vader” (Galásiërs 1:4).

Daar is geen twyfel dat een van die hooftemas (indien nie dié hooftema nie) in die Nuwe Testament die kruisdood van Jesus Christus was wat as Offerande vir die sondes van die wêreld geoffer was nie. Enige teoloog wat die bloedversoeningsdaad van Christus verwerp, verwerp die diepste wese van die Christendom. ‘n Kruis sonder bloed kan niemand red nie.

`Dink na oor die teksvers vir vandag en beantwoord dan hierdie vrae: Het Jesus aangebied om te sterf? Vir wie het Hy gesterf? Wat sou sy dood tot stand gebring het?`

Plaasvervanging is die sleutel tot die hele plan van verlossing. Omdat ons sondig is, verdien ons om te sterf. Christus het, “Homself gegee . . . vir ons sondes” (Galásiërs 1:4). Hy het die dood gesterf wat ons verdien het om te sterf. Die dood van Christus as Plaasvervanger vir sondaars is die groot waarheid waaruit alle ander waarhede voortspruit. Ons hoop op herstel, op vry wees, op vergifnis, op die ewige lewe in die paradys, is op die werk wat Jesus gedoen het deur Homself vir ons sondes te gee, gevestig. Daarsonder sal ons geloof betekenisloos wees. Dan kan ons maar net sowel ons hoop op en vertroue in ‘n standbeeld van ‘n vis ook plaas. Verlossing kan net deur die storting van bloed plaasvind, die bloed van Christus.

`Slaan die volgende verse na: Matthéüs 26:28, Efésiërs 2:13, Hebreërs 9:14, I Petrus 1:19. Wat sê hierdie verse oor bloed? Watter rol speel bloed dan in die plan van verlossing?`

“Dit is nie God se wil dat jy wantrouig moet wees en jouself moet martel deur te vrees dat God jou, omdat jy sondig en onwaardig is, nie sal aanvaar nie. . . . Jy kan sê: ‘Ek weet ek is ‘n sondaar, en dit is die rede hoekom ek ‘n Verlosser nodig het. . . . Ek het geen verdienstelikheid of goedheid wat my sal help om op verlossing aanspraak te maak nie, maar Ek bied aan God die versoenende bloed van die vleklose Lam van God wat die sonde van die wêreld wegneem. Dit is my enigste pleidooi.’ ” — Ellen G. White, The Faith I Live By, bl. 100, (vry vertaal).

`Dink na oor die Ellen White-aanhaling hierbo. Skryf dit in jou eie woorde oor. Pas dit op jouself toe. Maak jou eie vrese en pyn deel daarvan en skryf dan neer hoe die beloftes wat genoem word, jou raak. Hoe word jou hoop deur die bloed van die nuwe verbond beïnvloed?`