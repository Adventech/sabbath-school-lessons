---
title:  Vir verdere studie
date:  18/06/2021
---

“Die enigste manier wat hy [die sondaar] tot regverdigheid kan kom, is deur geloof. Deur geloof kan hy die verdienstes van Christus na God bring, en die gehoorsaamheid van sy Seun word deur die Here aan die sondaar toegereken. Christus se geregtigheid word in die plek van die mens se tekortkominge aanvaar, en God ontvang, vergewe, en regverdig die berouvolle, gelowige siel, en behandel hom asof hy regverdig is, en het hom lief net soos Hy sy Seun liefhet. Dit is hoe geloof tot geregtigheid gereken word.” — Ellen G. White, Selected Messages, boek 1, bl. 367, (vry vertaal) “Wanneer ons deur berou en geloof Christus as ons Verlosser aanvaar, vergewe die Here ons sondes en skeld die straf kwyt wat vir die oortreding van die wet voorgeskryf was. Die sondaar staan dan as ‘n regverdige persoon voor God; hy geniet die Hemel se guns en het gemeenskap met die Vader en die Seun deur die Heilige Gees. “Dan is daar nog ‘n ander werk wat tot stand gebring moet word, en dit is progressief van aard. Die siel moet deur waarheid geheilig word. En dit word ook deur geloof verwesenlik. Want dit is net deur die genade van Christus wat ons alleenlik deur geloof ontvang, dat die karakter verander kan word.” — Ellen G. White, Selected Messages, boek 3, bl. 191, (vry vertaal). 

**Vrae vir bespreking**:

`1. Hoe word daar tussen ‘n lewende en ‘n dooie geloof onderskei? (Jakobus 2:17, 18). Hoe beskryf Paulus ‘n lewende geloof? (Romeine 16:26). Wat is die sleutelwoord wat help om die gevolg van geloof te openbaar?`
`2. Hoe reageer jy op die argument (wat ‘n sekere logiese konsekwentheid volg) dat indien ons net deur toegerekende geregtigheid gered word, en nie deur ons eie geregtigheid nie, dit dan nie saak wat ons doen of hoe ons optree nie?`
`3. “Ons aanvaarding by God word net deur Sy geliefde Seun verseker, en goeie werke is maar net die gevolg van die werking van Sy vergewende liefde. Dit kom nie uit onsself nie, en nie deur ons eie toedoen of goeie werke waardeur ons vir onsself verlossing kan toe-eien nie. . . . Die gelowige kan nie sy goeie werke as ‘n pleidooi vir die verlossing van sy siel aanbied nie.” — Ellen G. White, Selected Messages, boek 3, bl. 199, (vry vertaal). Deur hierdie aanhaling van Ellen G. White in gedagte te hou, hoekom is goeie werke dan so uiters belangrik vir die Christelike lewenswyse?`

**Opsomming**: Ou verbond, nuwe verbond: Jesus het die prys wat deur die wet vereis word, betaal sodat ons in die oë van God regverdig kan wees.