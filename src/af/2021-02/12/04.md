---
title:  'Abraham se geloof: Deel 1'
date:  15/06/2021
---

‘En hy het in die HERE geglo; en Hy het hom dit tot geregtigheid gereken.’ (Génesis 15:6).

Hierdie vers bly nog een van die diepsinnigste mededelings wat in die hele Skrif gemaak is. Dit help om die allerbelangrikste waarheid van bybelse godsdiens, nl. regverdiging deur geloof alleenlik, te bevestig, en dit reeds gedoen het eeue voordat Paulus daaroor in Romeine geskryf het. Dit help om die punt te bewys dat verlossing vanaf Eden nog altyd dieselfde pad geloop het. Die onmiddellike konteks van die vers help ons om te verstaan hoe groot Abram se geloof was deur God se belofte te glo dat hy ‘n seun sou hê, al het die fisiese bewyse dit onmoontlik laat lyk. Dit is die tipe geloof wat sy eie volslae hulpeloosheid besef, die tipe geloof wat ‘n algehele oorgawe van self vereis, die tipe geloof wat ‘n totale oorgawe aan die HERE vereis, die tipe geloof wat gehoorsaamheid tot gevolg het. Dit was Abram se geloof, en dit was hom “tot geregtigheid” gereken.

`Hoekom sê die Bybel dat dit hom as geregtigheid “gereken” of “toegereken” was? Was Abram uit sy eie “regverdig” in die sin van God se geregtigheid? Wat het hy gedoen kort nadat God hom regverdig verklaar het wat ons sal help om te verstaan hoekom hierdie geregtigheid hom toegereken was, teenoor wie hy eintlik was?`

Hoewel Abram se lewe ‘n lewe van geloof en gehoorsaamheid was, was dit nie ‘n lewe van volmaakte geloof en volmaakte gehoorsaamheid nie. By tye het hy met beide swak gevaar. (Klink dit soos iemand wat jy ken?) Dit alles lei na die uiters belangrike punt: die geregtigheid wat ons red, is ‘n geregtigheid wat ons deelagtig word, ‘n geregtigheid wat (om ‘n mooi teologiese term te gebruik) aan ons toegereken word. Dit beteken dat ons ten spyte van ons foute deur God regverdig verklaar word; dit beteken dat die God van die hemel ons as regverdig sien selfs al is ons nie. Dit is wat Hy met Abram gedoen het, en dit is wat Hy met almal doen wat met “Abraham se geloof” na Hom toe kom (Romeine 4:16).

Lees Romeine 4:1–7. Let hier op na die konteks waarin Paulus Génesis 15:6 gebruik. Bid oor hierdie verse en skryf in jou eie woorde wat jy glo dit vir jou sê.