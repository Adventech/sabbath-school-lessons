---
title:  'Die verbond en die offer'
date:  14/06/2021
---

“omdat julle weet dat julle nie deur verganklike dinge, silwer of goud, losgekoop is uit julle ydele lewenswandel wat deur die vaders oorgelewer is nie, maar deur die kosbare bloed van Christus, soos van ‘n lam sonder gebrek en vlekkeloos” (I Petrus 1:18, 19). 

`Wat bedoel Petrus hier as hy sê dat ons losgekoop is?`

Wanneer Petrus oor Christus se versoeningsdood op die kruis praat, laat die “losprys-” of prysgedagte waarna hy verwys, ‘n mens aan die antieke gewoonte dink van ‘n slaaf wat vrygestel was nadat ‘n losprys vir hom of haar betaal was (dikwels deur ‘n familielid). In teenstelling hiermee het Christus ons van die slawerny van sonde en die uiteinde daarvan, die dood, vrygekoop, maar Hy het dit met sy “kosbare bloed” gedoen, deur sy plaasvervangende en vrywillige dood op Gólgota. Hierdie is weereens die fondament van al die verbonde: daarsonder word die verbond kragteloos en nietig, want God sou dan nie sy kant van die ooreenkoms regverdiglik kon nagekom het nie, naamlik die gawe van die ewige lewe wat aan almal wat glo, gegee word.

`Slaan die volgende verse na: Romeine 6:23, I Johannes 5:11, 13. Watter boodskap het hulle in gemeen?`

Ons het die belofte van die ewige lewe omdat alleenlik Jesus die skeiding tussen ons en Hom wat veroorsaak het dat ons die ewige lewe verloor het, kon herstel. Hoe? Deurdat die regverdigheid en oneindige waarde van die Skepper self dit wat ons aan die wet verskuldig was, kon kanselleer — dit is hoe groot die skeuring was wat deur die sonde veroorsaak was. Per slot van rekening, wat sou dit oor die erns van God se ewige morele wet gesê het indien ‘n beperkte, wêreldse en geskape wese die prys vir die oortreding daarvan, sou kon betaal? Net Iemand wat gelyk aan God self was, in wie die lewe bestaan en afstam tot in ewigheid, kon die vereiste losprys betaal het om ons vry te stel van wat ons aan die wet verskuldig was. Dit is hoe alle verbondsbeloftes vervul word; dit is hoe ons die belofte van die ewige lewe verkry, selfs nou nog; dit is hoe ons van die sonde en die dood vrygekoop was.

`Stel jou voor dat iemand se kind in ‘n kunsmuseum ‘n ballon wat met ink gevul is, op ‘n Rembrandtskildery uitkeer en dit heeltemal ruïneer. Die skildery is miljoene werd; al sou die ouers alles wat hulle besit, kon verkoop, sou hulle nie eers naby genoeg hê om dit wat hulle skuld, te betaal nie. Hoe help hierdie voorstelling ons om te verstaan hoe groot die kloof is wat sonde veroorsaak het, hoe hulpeloos ons is om dit reg te stel, en hoekom net die Here self die prys kon betaal het? `