---
title:  'Abraham se geloof: Deel 2'
date:  16/06/2021
---

Verskillende Engelse vertalings het die woord “gereken” (Hebreeus, hasab) in Génesis 15:6 op verskeie maniere as “beskou” of “toegereken” of “geag” vertaal. Dieselfde woord word in ander verse in die boeke van Moses gebruik. ‘n Persoon of ‘n ding word as iets “beskou” of “geag” wat daardie persoon nie is nie. Byvoorbeeld, in Génesis 31:15, bevestig Ragel en Lea dat hulle vader hulle as vreemdelinge “beskou” (“ag” of “reken”) terwyl hulle sy dogters is. Die tiende van die Leviete word “gereken” (“beskou” of “geag”) asof dit koring van die dorsvloer af is, alhoewel dit klaarblyklik nie was nie (Númeri 18:27, 30).

`Hoe word die gedagte van aanspreeklikheid in die konteks van offerandes bewoord? (Levítikus 7:18, Levítikus 17:1–4).`

Die King James-Vertaling gebruik die woord “toegereken” om hasab te vertaal. As ‘n spesifieke offerande (“dankoffer”) nie teen die derde dag geëet was nie, sou dit onrein wees, en sou dit nie “met welgevalle” tot voordeel van die offeraar kon “aangeneem word nie” (“toegereken” word nie) (Levítikus 7:18 AOV, Hebreeus, hasab). Levítikus 7:18 praat van ‘n situasie waar ‘n offerande tot die voordeel van die sondaar sou kon “toegereken” word (vergelyk Levítikus 17:1–4) en die sondaar dan regverdig voor God sou kon staan. God ag die sondaar as regverdig alhoewel die indiwidu eintlik onregverdig is.

`Dink na oor hierdie wonderlike waarheid dat ons, ten spyte van ons foute, in die oë van God regverdig geag of toegereken kan word. Skryf in jou eie woorde hoe jy verstaan wat hierdie beteken.`

Die groot waarheid van regverdiging sonder enige handeling van ons kant af, maar net omdat ons glo wat Christus vir ons gedoen het, is die kern van die frase “regverdiging deur geloof”. Maar dit is nie ons geloof wat ons regverdig maak nie; geloof is liewer die middel waardeur ons die gawe van regverdiging ontvang. Hierdie kernwaarheid is die mooiheid, die verborgenheid en die heerlikheid van die Christendom. Alles wat ons as Christene en volgelinge oor Christus glo, vorm ‘n belangrike grondbeginsel van hierdie wonderlike konsep. Deur geloof word ons as regverdig in die oë van God gereken. Alles wat daarop volg: gehoorsaamheid, heiligmaking, heiligheid, karakterontwikkeling, liefde, moet uit hierdie uiters belangrike waarheid uit voortspruit.

`Hoe reageer jy teenoor iemand wat graag ‘n Christen wil wees wat sê, “Maar ek voel nie regverdig nie”?`