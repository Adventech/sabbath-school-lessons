---
title:  Gedagtes oor Gólgota
date:  13/06/2021
---

Die Ou Testament se weg na verlossing onder die Mosaiëse verbond verskil nie van die Nuwe Testamentiese weg na verlossing onder die nuwe verbond nie. Of dit Ou of Nuwe Testament is, of die ou of nuwe verbond, verlossing vind alleenlik deur geloof plaas. Indien dit deur enigiets anders was soos bv. werke, sou verlossing iets gewees het wat aan ons verskuldig sou wees, iets wat die Skepper sou verplig het om aan ons te gee. Net diegene wie nie die erns van sonde besef nie, kan glo dat God onder ‘n verpligting is om ons te red. Inteendeel, indien enige, sou daar net een verpligting gewees het, dit wat ons aan die wet wat ons oortree het, verskuldig is. Ons kan natuurlik nie daardie verpligting nakom nie; gelukkig het Jesus dit namens ons gedoen.

“Wanneer manne en vroue die omvang van die groot opoffering begryp wat deur die Majesteit van die hemel vir die mens gemaak was deur in hulle plek te sterf, dan sal die plan van verlossing verhef word, en sal die gedagtes oor Gólgota tere, heilige en warm emosies in die Christen se hart opwek. Lof aan God en die Lam sal in hulle harte en op hulle lippe wees. Hoogmoed en die eie-ek kan nie in harte floreer wat die verskriklike tonele van Gólgota vars in die gedagtes hou nie. . . . Al die rykdom van die wêreld is nie genoeg om een sterwende siel te red nie. Wie kan die liefde wat Christus vir ‘n verlore wêreld gevoel het terwyl Hy op die kruis gehang het en vir die sondes van die skuldige mens gely het, meet? Hierdie liefde is onmeetbaar, eindeloos.

“Christus het getoon dat Sy liefde sterker as die dood was. Hy het die mens se verlossing bewerkstellig; en alhoewel Hy vreeswekkend met die magte van die duisternis geworstel het, het sy liefde te midde daarvan net sterker en sterker geword. Hy het die onttrekking van sy Vader se aangesig verdra totdat Hy daartoe gedryf was om in die benoudheid van Sy siel uit te roep: ‘My God, my God, waarom het U My verlaat?’ Sy oorwinning het verlossing teweeggebring. Die prys was betaal om die mens se verlossing te koop, in die laaste sielestryd het Hy die Goddelike woorde wat geklink het asof dit deur die heelal weergalm, geuiter: ‘Dit is volbring.’

“Die tonele by Gólgota gee aanleiding tot die diepste emosie. Jy mag maar entoesiasties oor hierdie onderwerp raak. Ons gedagtes en verbeelding kan nooit ten volle begryp hoe Christus, so voortreflik, so onskuldig, so ‘n smartlike dood moes ly deur die las van die sonde van die wêreld te dra nie. Die lengte, die breedte, die hoogte, die diepte van sulke verbasende liefde kan ons nie peil nie. Die aanskouing van die ongeëwenaarde diepte van ‘n Verlosser se liefde behoort die gedagtes te vul, die siel te versag, die liefde te verfyn en veredel, en die hele karakter geheel en al te verander.” — Ellen G. White, Testimonies for the Church, vol. 2, bl. 212-213, (vry vertaal). 

`Bid oor wat Ellen G. White hier geskryf het. Met hierdie woorde in gedagte, lees Galásiërs 6:14 en vra jouself dan op watter maniere jy in die Kruis van Christus kan roem? `