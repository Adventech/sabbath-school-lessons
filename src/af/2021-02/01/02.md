---
title:  Skilpaaie al die pad . . .
date:  28/03/2020
---

“In  die  begin  het  God  die  hemel  en  die  aarde  geskape”  (Génesis  1:1). Net  nadat ‘n wetenskaplike ‘n lesing gegee het oor die wentelbane van die planete rondom die son, en die wentelbaan van die son rondom die middelpunt van die melkweg, het ‘n ou dame met swart tennisskoene aan opgestaan en gesê het dat die aarde ‘n plat skyf op die dop van ‘n skilpad is. Die wetenskaplike het gekskerend vir haar gevra waarop die skilpad dan sit, en sy het geantwoord dat dit op ‘n ander skilpad sit.  “Mevrou,” het die wetenskaplik grappenderwys voortgegaan, “waarop  sit  daardie  skilpad  dan?” Sy  antwoord toe, “ ‘n Ander skilpad,” maar nog voordat hy kon vra waarop daardie skilpad dan sit, het sy haar vinger dreigend na sy gesig gewys en hom toegesnou, “Spaar jou asem, kêreltjie, dit is skilpaaie al die pad ondertoe.” Hoe kostelik dit ook al klink, weerspieël hierdie verhaaltjie die uitersbelangrike vraagstuk van die mens se bestaan — die aard van die heelal opsigself. Waaroor gaan hierdie wêreld waarin ons ons bevind sonder dat ons gekies het om hier te wees. Hoekom is ons hier? Hoe het ons hier gekom? En waarheen is ons uiteindelik op pad? Hierdie is die mees fundamentele vrae wat mense kan vra, want ons begrip van wie ons is en hoe ons hier gekom het, sal ons begrip van hoe ons leef en optree terwyl ons hier is, sterk beïnvloed.

`Slaan die volgende verse na: Génesis 1:1; Psalm 100:3; Jesaja 40:28; Handelinge 17:26; Efésiërs 3:9; Hebreërs 1:2, 10. Hoe beantwoord elkeen van hierdie verse onderskeidelik sommige van die vrae hierbo? Watter eienskap het hulle in gemeen?`

Wat Génesis 1:1 (of selfs van die ander verse) interessant maak, is dat die HERE nie probeer om te bewys dat Hy die Skepper is nie. Daar is geen noukeurige uitgewerkte argumente om die punt te bewys nie. In plaas daarvan word dit net eenvoudig en verstaanbaar verklaar, sonder ‘n poging om dit te regverdig, te verduidelik of te bewys. Of ons aanvaar dit deur geloof, of ons doen dit nie. Dit is ‘n feit dat die enigste manier hoe ons dit kan aanvaar, net deur geloof is, en daar is een eenvoudige rede daarvoor: nie een van ons was teenwoordig om die Skeppingsproses te sien plaasvind nie. Dit sou inderdaad ‘n logiese onmoontlikheid gewees het vir ons om by ons eie skepping teenwoordig te kon  wees. Selfs  sekulariste,  watter siening van oorspronge hulle ook al mag huldig, moet in so ‘n siening glo, net soos die skeppingsgelowiges dit vir dieselfde rede moet doen:  niemand van ons was teenwoordig om dit te sien gebeur het nie. 

`Nietemin, selfs al het God ons gevra om in Hom as Skepper te glo, het Hy dit nie gedoen sonder om ons goeie redes daarvoor te gee nie. Met die wete dat daar ‘n sekere hoeveelheid geloof vereis word vir omtrent enigiets wat ons glo, skryf redes neer hoekom dit sin maak om te glo dat ons hier is omdat ‘n Skepper ons doelbewus hier geplaas het, in teenstelling met die moontlikheid dat ons oorspronge op niks anders as toeval gegrond is nie.`