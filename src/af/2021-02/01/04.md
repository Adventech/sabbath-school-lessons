---
title:  'God en die mens se verhouding (Génesis 1:28, 29)'
date:  30/03/2021
---

Let op na God se eerste woorde aan die mens soos wat dit in die Skrif voorkom. Hy vestig hulle aandag daarop dat hulle die vermoë het om voort te plant, om meer van hulle eie soort te reproduseer. Hy praat met hulle oor die aarde en die skepping, en Hy sê dat hulle dit moet versorg en beheer, en daaroor moet heers. Hy wys na die plante wat hulle kan eet. Kortom, volgens die Bybel, het God se eerste woorde aan die man en die vrou spesifiek te doen gehad met hulle wisselwerking en verhouding met die fisiese wêreld rondom hulle.

`Wat vertel Génesis 1:28, 29 ons oor hoe God die materiële wêreld sien? Impliseer dit dat daar iets slegs in die materiële dinge en ons genietinge daarvan is? Watter lesse kan ons uit hierdie vroeë tonele in die mens se geskiedenis leer oor watter verhouding ons met die skepping moet hê?`

En, deur hierdie woorde, neem God die eerste stap om ‘n verhouding met die mens te begin. Hy praat met hulle, gee aan hulle bevele, en vertel hulle wat hulle moet doen. In woorde is daar ook verantwoordelikheid opgesluit. God het hulle gevra om heersers oor hierdie wonderlike skepping wat Hy self geskep het, te wees.

`Génesis 1:28 sê dat God Adam en Eva geseën het. Wat beteken dit? Watter soort verhouding impliseer dit tussen hulle en hulle Skepper?`

God het met Adam en Eva as intelligente wesens wat op sy vriendelikheid en goedheid kon reageer, gepraat, en sodoende het hulle met Hom tyd deurgebring en samesyn met Hom geniet. Ook was Adam en Eva as skeppingskinders van hulle Skepper-Vader se seën en sorg afhanklik. Hy het alles wat hulle nodig gehad het, voorsien. Hulle het niks gedoen om dit te verdien nie. Hulle was net die ontvangers van iets waarvoor hulle nie gewerk het nie.

`Wanneer ons oor die skepping van die man en vrou lees, kan ons nou, na die sondeval, beginsels raaksien van die soort verhouding wat God met ons wil hê soos dit voor die sondeval was. Hersien die dag se studie en kyk watter ooreenkomste jy kan vind wat ons sal help om te verstaan hoe ons met Hom in ons gevalle toestand kan skakel. `