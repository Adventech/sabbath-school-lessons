---
title:  By die boom
date:  31/03/2021
---

“En die HERE God het aan die mens bevel gegee en gesê: Van al die bome van die tuin mag jy vry eet, maar van die boom van die kennis van goed en kwaad, daarvan mag jy nie eet nie; want die dag as jy daarvan eet, sal jy sekerlik sterwe.” (Génesis 2:16, 17). Hierdie toets het aan Adam en Eva ‘n geleentheid gebied om hulle vrye wil te beoefen. Dit het hulle ook uitgedaag om positief of negatief op hulle verhouding met die Skepper te reageer. Dit toon ook dat God hulle as vrye, morele wesens geskape het. Per slot van rekening, indien hulle nie die geleentheid gehad het om ongehoorsaam te wees nie, hoekom sou die HERE moeite gedoen het om hulle in die eerste plek teen ongehoorsaamheid te waarsku?

“Alles voor hierdie hoofstuk het die weg gebaan vir hierdie klimaks [Génesis 2:16, 17].Die toekoms van die ras is die middelpunt van hierdie enkele verbod. Die mens moenie deur ‘n menigte sake verwar word nie. Net een Goddelike voorskrif moet in gedagte gehou geword het. Deur so die aantal bevele tot een te beperk, gee Yahweh bewyse van sy genade. Daarbenewens, om aan te dui dat hierdie een bevel nie moeilik is nie, het die Here dit teen ‘n agtergrond van ruim vergunning geplaas: ‘Van die vrugte van die bome in die tuin mag ons eet.’ ” — H. C. Leupold, Exposition of Genesis (Columbus, OH: Wartburg Press, 1942), vol. 1, bl. 127, (vry vertaal).

Deur Adam en Eva te beveel om Sy wil te gehoorsaam, het God gesê: Ek is julle Skepper, en ek het julle na My beeld geskape. Julle lewe word deur My in stand gehou, want deur My leef en beweeg en bestaan julle. Ek het alles vir julle welstand en geluk voorsien (onderhoud, huis, menslike kameraadskap), en julle namens My as heersers oor hierdie wêreld aangestel. As julle gewillig is om hierdie verhouding met My te handhaaf omdat julle My liefhet, dan sal ek julle God wees, en julle sal My kinders wees. En julle kan hierdie verhouding en die vertroue wat daarby ingesluit is, bekragtig, deur eenvoudig hierdie spesifieke opdrag te gehoorsaam.

Op die ou einde kan ons verhouding met God effektief en blywend wees net as ons vrylik kies om Sy wil te aanvaar. Deur sy wil te verwerp, is om in werklikheid onafhanklikheid van Hom te eis. Dit dui aan dat ons glo ons het Hom nie nodig nie. Dit is ‘n keuse wat lei tot ‘n kennis van die kwaad, en dit lei na vervreemding, eensaamheid, frustrasie en die dood.

`Die toets wat God aan Adam en Eva gegee het, was om hulle lojaliteit en geloof te toets. Sou hulle getrou aan hulle Skepper bly wat in al hulle behoeftes voorsien het plus ‘n magdom genietinge daarby, of sou hulle hul eie pad onafhanklik van sy wil, loop? Sou hulle genoeg geloof in Hom hê om Hom op sy woord te neem? Hulle lojaliteit en geloof was by die boom van kennis van goed en kwaad getoets. Op watter maniere trotseer ons soortgelyke toetse elke dag? Hoe funksioneer God se wet teenoor die bevel in Génesis 2:16, 17?`