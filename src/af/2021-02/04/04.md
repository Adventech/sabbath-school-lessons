---
title:  'Abram word Abraham (Génesis 17:4, 5)'
date:  20/04/2021
---

Alhoewel die name van God geestelik en teologies belangrik is, eindig dit nie by God nie. Name van mense in die Nabye Ooste was nie net betekenislose maniere om mense te identifiseer soos wat dit baie keer vir ons is nie. Om ‘n meisie “Maria” of “Susan” te noem, maak eintlik deesdae nie ‘n verskil nie. Vir die antieke Semiete was mense se name egter met geestelike betekenisse gelaai. Alle name is vir Semitiese mense betekenisvol, en bestaan gewoonlik uit ‘n frase of ‘n kort sin wat ‘n wens van die ouers of dankbaarheidsgedagte weergee. Byvoorbeeld, “Daniël” beteken “God is die Regter”; “Joël” beteken “Yahweh is God”; of “Natan” beteken “Gawe van God”. Omdat name so betekenisvol was, was dit dikwels verander om ‘n drastiese verandering in iemand se lewe en omstandighede te weerspieël.

**Lees die volgende teksverse. Watter situasies word hier aangespreek en hoekom moes die name wat hier genoem word, verander?**

`1. Gen. 32:28`
`2. Gen. 41:45`
`3. Dan. 1:7`

In ‘n sekere sin is dit nie so moeilik vir selfs die moderne mens om die belangrikheid van ‘n persoon se naam te verstaan nie. Daar is ook subtiele gevolge en soms nie so subtiel nie. As iemand gereeld “dom” of “lelik” genoem word, en indien hulle hierdie benaminge gedurig en deur baie mense hoor, sal dit kort voor lank ‘n uitwerking op die persoon se selfbeeld hê. En ook, deur mense sekere name te gee, of deur hulle name te verander, is dit moontlik om hulle selfbeeld te beïnvloed, en dus hoe hulle optree.

Met dit in gedagte is dit nie moeilik om te verstaan hoekom God Abram se naam na Abraham toe wou verander nie. Abram beteken “Vader word verhoog”; God het dit na Abraham verander, wat “Vader van ‘n menigte” beteken. Wanneer ons na die verbondsbelofte kyk waar God sê, “ ‘Ek sal jou buitengewoon vrugbaar maak. Ek sal jou tot nasies maak, en konings sal uit jou voortkom’ ” (Génesis 17:6, AOV), maak die naamsverandering meer sin. Miskien was dit God se manier om Abraham te help om in die verbondsbelofte te glo (wat aan ‘n 99-jarige ou man wat met ‘n ou vrou getroud was wat tot op daardie stadium onvrugbaar was, gemaak was). Kortom, God het dit gedoen om Abraham se geloof in God se beloftes te anker.