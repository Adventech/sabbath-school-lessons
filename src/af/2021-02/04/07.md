---
title: Vir verdere studie
date: 23/04/2021
---

Lees Ellen G. White, “Abraham word geroep,” bl. 125–131, in Patriarge en Profete; “Jood en Heiden,” bl. 188–200, in Handelinge van die Apostels. Die reënboog is ‘n teken van God se verbond met Noag. Lees Génesis 17:10 om te ontdek wat die teken van God se verbond met Abraham was. Die besnydenis was “bestem: (1) om die saad van Abraham van die Heidene te onderskei (Efésiërs 2:11), (2) om Jehovah se verbond te verewig (Génesis 17:11), (3) om die beoefening van morele reinheid te bevorder (Deuteronómium 10:16),(4) om regverdiging deur geloof te verteenwoordig (Romeine 4:11), (5) om die besnydenis van die hart te simboliseer (Romeine 2:29), en (6) om vooruit te wys na die Christelike doopplegtigheid (Kolossense 2:11, 12).” — The SDA Bible Commentary, vol. 1, bl. 322, 323, (vry vertaal). Die reënboog sal ‘n teken van God se belofte bly tot aan die einde van die wêreld, maar nie die besnydenisteken nie. Volgens die apostel Paulus, is die besnydenis ‘n bewys aan Abraham van die regverdiging wat hy deur geloof in God ontvang het (Romeine 4:11). Maar, deur die eeue heen het die besnydenis verlossing deur gehoorsaamheid aan die wet aangedui. Gedurende die Nuwe Testamentiese tye het die besnydenis minder belangrik geword. In plaas daarvan het geloof in Jesus Christus die belangrike grondbeginsel geword wat lei tot ‘n gehoorsame, veranderde lewe. Lees Galásiërs 5:6; Galásiërs 6:15; en I Korinthiërs 7:18, 19.

**Vrae vir bespreking**:

`1. Bespreek die verwantskap tussen geloof en werke. Kan die een sonder die ander een bestaan? Indien nie, hoekom nie?`

`2. “Vele word nog soos Abraham beproef. Hulle hoor sy stem nie uit die hemele tot hulle spreek nie, maar Hy roep hulle deur die leer van Sy Woord en die gebeurtenisse van Sy voorsienigheid. Daar word miskien van hulle verlang dat hulle ‘n loopbaan moet laat vaar wat rykdom en aansien beloof, dat hulle aangename en voortreflike vriende moet verlaat, en van hulle familie moet skei om ‘n weg te bewandel wat op die oog af net selfverloëning, lyding en opoffering is. God het ‘n taak wat hulle moet verrig, maar ‘n gemaklike lewe en die invloed van vriende en familie sou die ontwikkeling van juis daardie hoedanighede wat noodsaaklik is vir die welslae van die taak, verhinder het. Hy roep hulle weg van menslike invloede en hulp en laat hulle voel dat hulle Sy hulp nodig het, en net van Hom afhanklik is, sodat Hy Hom aan hulle kan openbaar. Wie is gereed om van gekoesterde planne en beminde vriende af te sien sodra die stem van die Voorsienigheid roep?” — Ellen G. White, Patriarge en Profete, bl. 126, 127. Bespreek enige hedendaagse voorbeelde van diegene wat jy ken wat op hierdie selfde oproep ag geslaan het. `

**Opsomming**: God het Abraham geroep om ‘n spesiale verhouding met Hom te hê, ‘n verhouding wat die plan van verlossing aan die wêreld sou openbaar.