---
title:  'Yahweh en die verbond met Abraham'
date:  18/04/2021
---

“Verder het Hy vir hom gesê: Ek is die HERE wat jou uitgelei het uit Ur van die Chaldeërs om jou hierdie land in besit te gee.” (Génesis 15:7).Name kan soms net soos handelsmerke wees. Ons word so gewoond daaraan om dit met sekere karaktereienskappe te assosieer, dat wanneer ons die naam hoor, ons gedagtes onmiddellik daardie eienskappe oproep. Byvoorbeeld, watter karaktereienskappe kom in jou gedagtes op wanneer jy aan die volgende name dink: Albert Einstein, Martin Luther King Jr., Gandhi, of Dorkas? Elkeen word met sekere karaktereienskappe en ideale geassosieer. Gedurende die Bybel se tye het die mense van die Nabye Ooste baie waarde aan die betekenis van name geheg. “Die Hebreërs het altyd gedink dat ‘n naam òf die persoon se karaktereienskappe, òf die gedagtes en emosies van die een wat die naam gegee het, òf die bywoningsomstandighede toe die naam gegee was, aangedui het.” – The SDA Bible Commentary, vol. 1, bl. 523, (vry vertaal).

Toe God met Abram ‘n verbondsverhouding begin het, het Hy Homself aan die patriarg as “YHWH” voorgestel (in hoofletters as “HERE” in die AOV gedruk [Génesis 15:7] en as “Yahweh” uitgespreek). Dus word Génesis 15:7 letterlik as “Ek is YHWH wat jou uitgelei het . . . .”, gelees. Alhoewel die naam “YHWH” 6,828 keer in die Ou Testament verskyn, is dit ietwat in geheimenis gehuldig. Dit lyk asof dit ooreenkom met ‘n vorm van die werkwoord “hayah”, “om te wees”, in welke geval dit “die Ewige Een”, “die Aanwesige Een”, “die Self-Bestaande Een,” “die Self-Toereikende Een”, of “die Een wat vir ewig leef”, is. Dit lyk asof die goddelike hoedanighede wat deur hierdie titel beklemtoon word, “selfbestaan” en “getrouheid” is. Dit dui daarop dat die Here die lewende God is, die Bron van lewe, in teenstelling met die gode van die heidene wat glad nie kon bestaan het sonder die verbeelding van hulle aanbidders nie. God verduidelik self die betekenis van “Yahweh” in Exodus 3:14 – “ ‘EK IS WAT EK IS’ ” (AOV). Hierdie betekenis dui op die werklikheid van God se onvoorwaardelike bestaan, terwyl dit ook sy heerskappy oor die verlede, die teenswoordige en die toekoms suggereer. Yahweh is ook God se persoonsnaam. Die identifisering van Yahweh as die Een wat Abram uit Ur gebring het, verwys na die aankondiging van God se verbond in Génesis 12:1–3 met hom. God wil hê dat Abram sy naam moet ken, want daardie naam openbaar aspekte van sy identiteit, sy natuur, en sy karakter — deur hierdie kennis kan ons leer om op sy beloftes te vertrou (Psalm 9:10, Psalm 91:14).

`Wanneer jy aan die naam Yahweh dink of dit hoor, watter karaktertrekke of eienskappe dink jy outomaties aan? Aan liefde, vriendelikheid en omgee, of aan vrees, strengheid en dissipline? Watter gedagtes dink jy outomaties aan wanneer jy aan die naam “Jesus” dink?`