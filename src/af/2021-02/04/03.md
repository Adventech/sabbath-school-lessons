---
title:  ‘El Shaddai
date:  19/04/2021
---

“Toe Abram negen-en-negentig jaar oud was, het die HERE aan Abram verskyn en vir hom gesê: Ek is God, die Almagtige; wandel voor my aangesig, dan sal jy opreg wees.” (Génesis 17:1). Yahweh het verskeie kere tevore aan Abraham verskyn (Génesis 12:1, 7; Génesis 13:14; Génesis 15:1, 7, 18). In die vers hierbo, verskyn Yahweh weer aan Abram (“het die HERE aan Abram verskyn”), en stel Homself voor as die “Almagtige God” — ‘n naam wat net in die boeke van Génesis en Job gebruik word. Die naam “Almagtige God” bestaan eerstens uit “‘El”, die grondliggende naam vir God wat deur die Semiete gebruik was. Hoewel die presiese betekenis van Shaddai nie heeltemal seker is nie, skyn dit asof die vertaling “Almagtige” die akkuraatste een is. (Vergelyk Jesaja 13:6 en Joël 1:15.) Die belangrikste gedagte by die gebruik van hierdie naam, lyk asof die mag en krag van God met die swakheid en broosheid van die mens gekontrastreer word.

`Lees Génesis 17:1–6 wat help om alles in ‘n groter konteks te plaas. Hoekom sou die Here op hierdie tydstip Sy mag en krag aan Abram wou beklemtoon? Wat het God gesê wat sou vereis dat Abram op daardie mag en krag vertrou? Kyk spesifiek na vers ses.`

‘n Letterlike vertaling van Génesis 17:1–6 sou wees, “Jehovah het aan Abram verskyn en gesê, ‘Ek is ‘El-Shaddai; wandel voor My, en wees volmaak; en Ek sal my verbond tussen My en jou sluit, en jy sal buitengewoon vermenigvuldig . . . . En jy sal vader van ‘n menigte nasies wees, . . . en Ek sal jou buitengewoon vrugbaar maak.’” Hierdie selfde naam verskyn ook in Génesis 28:3, waar Isak sê dat ‘El-Shaddai Jakob sal seën, hom vrugbaar sal maak, en hom sal laat vermenigvuldig. ‘n Soortgelyke belofte van ‘El-Shaddai word in Génesis 35:11, Génesis 43:14, en Génesis 49:25 gevind wat na die mildadigheid wat deur God beoefen word, verwys: ’El, die God van mag en outoriteit, en Shaddai, die God van onuitputlike rykdom, rykdom wat Hy graag op hulle wat in geloof en gehoorsaamheid daarna streef, wil bestee. 

`Dit was al gesê dat enige roos net so soet soos die ander rose ruik, met die bedoeling dat die naam van die roos nie saak maak nie. En tog, hoeveel aanmoediging en hoop sou jy ontvang het indien die Here se naam “Die Brose God” of “Die Swakke God” was? Kyk na vandag se teksvers. Vervang “Almagtige God” met hierdie ander twee name. Wat sou dit aan jou geloof en vertroue in Hom gedoen het indien die Here Homself op hierdie manier sou voorgestel het? Terselfdertyd, hoe vertroos die naam ‘El-Shaddai’ ons?`