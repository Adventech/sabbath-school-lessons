---
title: Vir verdere studie
date: 16/04/2021
---

Lees Ellen G. White, “Die Sondvloed,” bl. 90–104 en “Na die Sondvloed,” bl. 105–110, in Patriarge en Profete. “Die reënboog, ‘n fisiese natuurverskynsel, was ‘n paslike Godgegewe simbool om nooit weer die aarde deur ‘n vloed uit te wis nie. Aangesien die klimaattoestande van die aarde na die Vloed heeltemal verskillend sou wees, en reën in die meeste wêrelddele die vorige mis wat die aarde bevogtig het, sou vervang, was iets nodig om die mens se vrees wanneer dit sou reën, weg te neem. Die mens se geestesoog sien God se openbarings oor Homself in die natuurverskynsels (lees Romeine 1:20). Dus is die reënboog aan die gelowige ‘n bewys dat die reën seëninge sal voortbring, en nie wêreldwye uitwissing nie.” — The SDA Bible Commentary, vol. 1, bl. 265, (vry vertaal).

**Vrae vir bespreking**:

`1. “In daardie dae het die aarde met lewende wesens gekrioel, mense het vermeerder, die wêreld het soos ‘n wilde bul gebulk, en die groot god was wakker gemaak deur die lawaai. Enlil het die lawaai gehoor en toe aan die gode in raadsvergadering gesê, ‘Die geraas wat die mens maak, is ondraagbaar en dis onmoontlik om te slaap as gevolg van die lawaai’. En toe het die gode ooreengekom om die mens uit te wis.” — “The Story of the Flood” in The Epic of Gilgamesh, trans. N. K. Sanders (London: The Penguin Group, 1972), bl. 108, (vry vertaal). Vergelyk hierdie rede vir die Vloed met die Bybel s’n. `

`2. Noag het sy huidige generasie meer as net van die komende oordeel gewaarsku. Die doel van sy waarskuwing was om die mense te laat besef dat hulle verlossing benodig. Hoekom is die verlossingswaarhede oor die algemeen so ongewild? Maak ‘n lys van sommige van die dinge wat baie mense verhinder om God se verlossingsplan te aanvaar, en bespreek dit. Lees Johannes 3:19; Johannes 7:47, 48; Johannes 12:42, 43; Jakobus 4:4.`

**Opsomming**: In hierdie week se studie het ons agtergekom dat die verbonde wat God met Noag gesluit het, die eerstes was wat op ‘n duidelike wyse in die Bybel genoem word. Dit toon sy goedgunstige belangstelling in die mensdom en sy begeerte om ‘n reddende verhouding met hulle aan te knoop. God het sy verbond met Noag herbevestig, en dit was Noag se toegewydheid aan God wat hom teen die heersende afvalligheid beskerm het, en uiteindelik hom en sy gesin van die vernietigende oordeel van die Vloed gered het.“Hierdie simbool [die reënboog] in die wolke se doel is om almal se geloof vas te maak, en om hulle vertroue in God te bevestig, want dit is ‘n bewys van goddelike genade en goedheid teenoor die mens; dat alhoewel God uitgetart was om die aarde deur ‘n Vloed uit te wis, sy genade tog die aarde ingesluit het.” —Ellen G. White, The Story of Redemption, bl. 71, (vry vertaal).