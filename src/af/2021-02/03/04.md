---
title: 'Die Verbond met Noag'
date: 13/04/2021
---

**‘Maar met jou sal Ek my verbond oprig, jy moet in die ark gaan, jy en jou seuns en jou vrou en die vroue van jou seuns saam met jou’ (Génesis 6:18).**

In hierdie vers vind ons die grondbeginsels van die bybelse verbond wat God met die mensdom maak: God en die mensdom sluit ‘n ooreenkoms. Dis net so eenvoudig. Daar is egter meer hierby betrokke as wat aanvanklik raakgesien word. Eerstens is daar die beginsel van gehoorsaamheid van die mens se kant af. God sê aan Noag dat hy en sy gesin in die ark moet gaan. Hulle moet hulle kant bring, en as hulle dit nie doen nie, word die verbond verbreek. As die verbond verbreek word, is hulle die uiteindelike verloorders, want hulle is eintlik die begunstigdes van die verbond. Per slot van rekening, indien Noag vir God Nee gesê het en nie die aanbod wou aanvaar nie, of Ja gesê het, maar toe anders besluit het, wat sou die gevolge vir hom en sy gesin gewees het?

`God sê dat dit “my verbond” is. Wat sê dit oor die grondliggende aard van die verbond? Watter verskil sou dit aan ons begrip van die verbond gemaak het as die Here dit “ons verbond” genoem het?`

Hoe uniek hierdie spesifieke situasie ook al mag wees, ons sien hier die grondliggende God-mens intensiteit wat in die verbond gevind word. Deur “my verbond” met Noag tot stand te bring, vertoon God hier weereens sy genade. Hy toon dat Hy gewillig is om die inisiatief te neem om die mens van die gevolge van hulle sondes te red. Kortom, hierdie verbond moet nie as een of ander eenwording van gelykes gesien word waar elke “deelgenoot” in die verbond van die ander een afhanklik is nie. Ons kan sê dat God “voordeel trek” uit die verbond, maar net in ‘n radikale verskillende sin van wat die mens daaruit kry. Hy word bevoordeel deurdat diegene wat Hom liefhet die ewige lewe sal ontvang — wat baie kosbaar vir die Here sal wees (Jesaja 53:11). Maar dit is nie te sê dat Hy op dieselfde wyse as ons wat aan die ontvangkant van dieselfde verbond is, bevoordeel word nie. Dink na oor hierdie analogie: gedurende ‘n storm val ‘n man oorboord. Iemand op die dek sê dat hy ‘n lewenstou vir die man sal gooi om hom nader te trek. Die persoon in die water moet egter sy kant van die “ooreenkoms” aanvaar, en dit is om die tou te gryp wat aan hom voorsien word, en daaraan vas te hou. Dit, in baie opsigte, is waaroor die verbond tussen God en die mens gaan.

`Hoe help hierdie vergelyking jou om die konsep van die genade waaruit die verbond bestaan, te verstaan? Hoe help dit jou om te verstaan waarop jou verhouding met God selfs nou gegrond moet wees?`