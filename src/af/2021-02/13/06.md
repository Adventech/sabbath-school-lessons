---
title:  'Die nuwe verbond en uitreik'
date:  24/06/2021
---

“ ‘Gaan dan heen, maak dissipels van al die nasies, en doop hulle in die Naam van die Vader en die Seun en die Heilige Gees; en leer hulle om alles te onderhou wat Ek julle beveel het’” (Matthéüs 28:19, 20).

Oral oor die wêreld worstel mense dikwels met wat die Suid Afrikaanse skrywer, Laurens van der Post, “die las van betekenisloosheid” genoem het. Mense besit die gawe van die lewe, maar hulle weet nie wat om daarmee te doen nie, hulle weet nie wat die doel van hierdie gawe is nie, en hoe om dit te gebruik nie. Dit is soos om aan iemand ‘n biblioteek vol seldsame boeke te gee, en om dan uit te vind die persoon lees nie die boeke nie, maar gebruik dit om mee vuur te maak. Wat ‘n verskriklike vermorsing van iets wat so kosbaar is! 

Vir die nuwe-verbond Christen is dit egter nie ‘n probleem waarmee hulle hoef te worstel nie. Inteendeel, hulle wat die wonderlike nuus van ‘n gekruisigde en verrese Verlosser gehoor het (en dit persoonlik ondervind het), van Hom weet wat vir die sondes van elke menslike wese oor die hele wêreld gesterf het sodat almal die ewige lewe kan hê, ondervind blydskap. Deur die onbetwisbare bevel in Matthéüs 28:19, 20 ernstig op te neem, het die gelowige verseker ‘n opdrag en doel in die lewe, en dit is om die wonderlike waarheid wat hy of sy persoonlik in Christus ondervind het, aan die wêreld bekend te maak. Wat ‘n voorreg! Die meeste ander dinge wat ons in hierdie wêreld doen, sal net soos die wêreld ook tot ‘n einde kom. Maar deur die evangelie aan andere te bring, sal dit ‘n indruk laat vir die ewigheid, en sal jy jou opdrag uitvoer en doelgerig lewe!

`Ontleed vandag se vers volgens die verskeie onderafdelings. Wat is die spesifieke dinge wat Jesus sê dat ons moet doen, en wat behels elkeen van hulle? Watter een van die beloftes sal aan ons die geloof en moed gee om te doen wat Christus ons beveel het om te doen?`

`As ‘n nuwe-verbond Christen het die Here self aan ons ‘n duidelike mandaat gegee. Wie ons ook al is, wat ons ook al doen vir ‘n lewe, wat ook al ons beperkinge is, ons kan almal ‘n rol speel. Het jy al iets gedoen? Kan jy meer doen? Wat kan jou klas saamdoen om ‘n groter rol in hierdie werk te speel? `