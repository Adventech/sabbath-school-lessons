---
title:  Blydskap
date:  20/06/2021
---

“En ons skrywe hierdie dinge aan julle, sodat julle blydskap volkome kan wees” (I Johannes 1:4). Let op na wat Johannes hier skryf. In ‘n paar eenvoudige woorde beklemtoon hy een van die groot voordele wat ons as verbondsvolk het — die belofte van blydskap. Daar word dikwels aan ons as Christene gesê dat ons nie volgens ons gevoelens moet leef nie, dat geloof nie deur gevoelens bepaal moet word nie, en dat ons ons gevoelens te bowe moet kom, wat natuurlik waar is. Maar terselfdertyd is dit net menslik om gevoelens, emosies en buie te ondervind. Ons kan nie ons gevoelens ontken nie; ons moet dit liewer probeer verstaan, die regte aandag daaraan gee en dit sover as moontlik beheer. Maar, deur dit te ontken, is om onmenslik te wees (ons kan net sowel sê dat ‘n sirkel nie rond is nie). Inderdaad, volgens hierdie vers, moet ons nie net gevoelens ondervind nie (in hierdie geval blydskap), maar dit moet volkome wees. Klink dit of gevoelens ontken moet word? 

`Lees en let op na die konteks van die bogenoemde vers deur van die begin van die hoofstuk af te lees. Wat het Johannes aan die vroeë Christene geskryf waardeur hy gehoop het hulle blydskap volkome sou word? En hoekom moet dit aan hulle blydskap verskaf?`

Johannes was een van die oorspronklike Twaalf. Hy was amper van die begin van Christus se drie en ‘n halfjaar se bediening teenwoordig, en ‘n getuie van sommige van die wonderlike dinge wat Jesus gedoen het (hy was teenwoordig toe Jesus gekruisig was, in Getsémané en ook by die Verheerliking op die berg). As ooggetuie was hy dus definitief goed gekwalifiseerd om oor hierdie onderwerp te kon praat. Maar, let ook op dat hy nie op homself klem gelê het nie; dit is op wat Jesus gedoen het vir die dissipels sodat hulle nie net met mekaar kon gemeenskap hê nie, maar ook met God self. Jesus het die weg vir ons gebaan om ‘n noue verhouding met die Here te kon hê; en een van die gevolge van hierdie noue gemeenskap, van hierdie verhouding, is blydskap. Johannes wou hê dat hulle moes glo dat dit wat hulle van Jesus gehoor het, waar is (hy het Hom aanskou, aangeraak, ondervind en gehoor), en daarom kan hulle ook ‘n vreugdevolle verhouding met hulle hemelse Vader wat hulle liefhet en Homself deur Sy Seun aan hulle gegee het, geniet.

`Johannes gee hier, in ‘n sekere sin, sy eie persoonlike getuienis. Wat is jou persoonlike getuienis oor jou verhouding met Jesus? Wat kan jy sê wat kan help om iemand se vreugde in die Here groter te maak soos wat Johannes hier probeer doen?`