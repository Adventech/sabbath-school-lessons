---
title:  Vir verdere studie
date:  25/06/2021
---

Lees Ellen G. White, “Gods Volk Verlos,” bl. 635–645, in Die Groot Stryd; “Vreugde in die Here,” bl. 115–126, in Skrede na Christus. “Die heilige Seun van God het geen sondes of mislukkings van sy eie gehad om te dra nie: Hy het die mislukkings van andere gedra; want almal se onregverdigheid was op Hom gelaai. Hy verbind Homself met die mens deur goddelike simpatie, en as die verteenwoordiger van die menseras onderwerp Hy homself om soos ‘n oortreder behandel te word. Hy kyk af in die bodemlose diepte van ellende wat deur ons sondes ontstaan het, en bied aan om die afgrond wat die mens van God skei, te oorbrug.” — Ellen G. White, Bible Echo and Signs of the Times, 1 Augustus, 1892, (vry vertaal) “Kom, my broer, kom net soos jy is, met sonde besoedel. Gee jou skuldlas vir Jesus, en eien sy verdienstes deur geloof vir jouself toe. Kom nou, terwyl genade nog talm; kom met belydenis, kom met ‘n berouvolle hart, en God sal jou oorvloediglik vergewe. Moenie hierdie geleentheid veronagsaam nie. Luister na die pleitstem van genade om jou van die dood te red sodat Christus jou kan help. Elke oomblik nou blyk direk met die eindbestemming van die hemel verbind te wees. Moenie dan dat jou trots en ongeloof jou nog verder weglei van die genade wat aangebied word nie. Indien jy dit doen, sal jy gelaat word om aan die einde van tyd te weeklaag: ‘Die oes is verby, die somer is ten einde, en óns is nie verlos nie!’ ” — Ellen G. White, Testimonies for the Church, vol. 5, bl. 353, (vry vertaal).

**Vrae vir bespreking**:

`1. “Ons vergelyk onsself met die kosmos,” het Francisco José Moreno geskryf, “en ons is van ons onkunde en uiteindelike magteloosheid bewus; daarom is ons onseker. Gevolglik leef ons in vrees.” — Between Faith and Reason: Basic Fear and the Human Condition (New York: Harper & Row, Publishers, 1977), bl. 7, (vry vertaal). Vergelyk hierdie verklaring met wat jy hierdie week in Efésiërs 3:17-19 bestudeer het. Bespreek die verskille tussen die twee gedagtes.`

`2. God belowe dat ons as gelowiges blydskap in Jesus sal ondervind. Is blydskap dieselfde as om gelukkig te wees? Behoort ons altyd gelukkig te wees? Indien ons nie is nie, is daar iets met ons Christelike ondervinding verkeerd? Wat kan die lewe van Jesus aan ons openbaar wat ons sal help om die antwoorde op hierdie vrae te verstaan?`

`3. Bespreek die gedagte “sodat julle gevul kan word tot al die volheid van God” nog verder (Efésiërs 3:19). Wat beteken dit? Hoe kan ons dit in ons lewens ondervind?`

**Opsomming**: Die verbond is nie net nog ‘n diepsinnige teologiese konsep nie; in plaas daarvan definieer dit die omvang van ons verlossingsverhouding met Christus, ‘n verhouding wat nou en wanneer Hy terugkom, aan ons wonderlike voordele bied.