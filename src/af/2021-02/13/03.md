---
title:  'Sonder skuldgevoel'
date:  21/06/2021
---

“Daar is dan nou geen veroordeling vir die wat in Christus Jesus is nie, vir die wat nie na die vlees wandel nie, maar na die Gees” (Romeine 8:1).

‘n Jong vrou was wreed vermoor en niemand het geweet wie die moordenaar was nie. Die polisie het toe ‘n lokval gestel deur ‘n mikrofoon in haar graf te installeer. Een aand, baie maande na haar dood, het ‘n jongman na haar graf gegaan. Hy het by haar graf gekniel en huilende by haar gepleit om hom te vergewe. Die polisie het natuurlik sy woorde opgevang en hom vir die gruweldaad gearresteer. Wat het die man na die graf laat gaan? Dit was ‘n skuldgevoel, wat anders? Natuurlik het nie een van ons (hopelik) so ‘n verskriklike misdaad soos die jongman gepleeg nie. Ons is egter almal skuldig, ons het almal dinge gedoen waarvoor ons skaam is en wat ons graag ongedaan sou wou maak, maar ons kan nie. Danksy Jesus en die bloed van die nuwe verbond, hoef nie een van ons met ‘n skuldgevoel saam te lewe nie. Volgens die teksvers vir vandag is daar geen veroordeling vir ons nie. Die beslissende Regter beskou ons as onskuldig, sien ons asof ons nie die dinge gedoen het waaroor ons skuldig voel nie.

`Hoe help die volgende verse ons om Romeine 8:1 te verstaan? Johannes 5:24; Romeine 3:24, 25; II Korinthiërs 5:21.`

Een van die wonderlike beloftes van die verbondsooreenkoms is dat ons nie meer met ‘n skuldlas hoef saam te lewe nie. Weens die bloed van die verbond kan ons - wat kies om ‘n verbondsverhouding met God te sluit, wat kies om die voorwaardes van geloof, bekering en gehoorsaamheid na te kom - van die skuldlas bevry word. Wanneer Satan daarop uit is om in ons ore te fluister dat ons boos is, dat ons sleg is, dat ons te sondig is om deur God aanvaar te word, kan ons doen wat Jesus gedoen het toe Satan Hom in die woestyn versoek het: die Skrif aanhaal, naamlik een van die beste verse, Romeine 8:1. Dit beteken nie dat ons die werklikheid van sonde in ons lewens ontken nie; in plaas daarvan beteken dit dat, omdat ons ‘n verbondsverhouding met die Here het, ons nie meer onder die veroordeling van daardie sonde lewe nie. Jesus het die prys vir ons sondes betaal, en nou tree Hy in die teenwoordigheid van die Vader vir ons in met sy eie bloed, deur sy eie geregtigheid in die plek van ons sondes aan te bied.

`Watter verskil maak dit in ons lewe dat die Here ons vergewe het vir watter sondes ons ook al gepleeg het? Hoe help hierdie werklikheid jou in jou omgang met diegene wat teen jou gesondig het? Hoe behoort dit in te werk op die manier hoe jy daardie mense hanteer?`