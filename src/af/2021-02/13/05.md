---
title:  'Die nuwe verbond en die ewige lewe'
date:  23/06/2021
---

“ Jesus sê vir haar: ‘Ek is die opstanding en die lewe; wie in My glo, sal lewe al het hy ook gesterwe; en elkeen wat lewe en in My glo, sal nooit sterwe tot in ewigheid nie ...’ ” (Johannes 11:25, 26).

Die ewige lewe bestaan uit twee fases. Die teenswoordige fase bied aan die gelowige nou ‘n oorvloedige lewensondervinding (Johannes 10:10) wat al die baie beloftes wat nou aan ons gegee word, insluit. Die toekomstige fase bied natuurlik die ewige lewe aan — die belofte van die opstanding van die liggaam (Johannes 5:28, 29; Johannes 6:39). Hoewel dit nog toekomstig is, is dit die een gebeurtenis wat al die ander dinge die moeite werd maak, die een gebeurtenis wat alles wat ons as Christene op hoop, oortref.

`Bestudeer vandag se teksvers. Wat sê Jesus hier? Waar kan die ewige lewe gevind word? Hoe verstaan ons Sy woorde dat diegene wat in Hom lewe en glo, al sou hulle nou sterf, nooit sal sterf nie? (Lees Openbaring 2:11; Openbaring 20:6, 14; Openbaring 21:8.)`

Natuurlik moet ons almal doodgaan, maar volgens Jesus is hierdie dood net ‘n slaap, ‘n tydelike onderbreking — vir diegene wat in Hom glo — wat in die opstanding van die lewe sal eindig. Wanneer Christus terugkom sal die wat in Christus gesterf het, opgewek word met onsterflike liggame, en die lewende volgelinge van Christus sal in ‘n oogwink verander word om onverganklike liggame te ontvang. Beide die dooies en die lewendes wat aan Christus behoort, sal dieselfde opstandingsliggaam ontvang. Onsterflikheid begin dan vir God se volk. Wat ‘n groot vreugde om nou te weet dat ons lewens nie in die graf eindig nie, maar dat daar geen einde is nie, dat ons ‘n nuwe lewe sal ontvang wat vir ewig sal duur.“Christus het een vlees met ons geword, sodat ons een gees met Hom kon word. Dit is kragtens hierdie eenwording dat ons uit die graf sal voortkom – nie bloot as ’n openbaring van die mag van Christus nie, maar omdat Sy lewe deur die geloof ons lewe geword het. Wie Christus in Sy ware aard sien en Hom in die hart ontvang, het die ewige lewe. Dit is deur die Gees dat Christus in ons woon; en die Gees van God wat deur die geloof in die hart ontvang word, is die begin van die ewige lewe.” — Ellen G. White, Die Koning van die Eeue, bl. 388.

`Op watter maniere kan ons nou die voordele van die ewige lewe geniet? Met ander woorde, wat doen hierdie belofte vir ons nou? Skryf sommige van die voordele wat hierdie belofte van die ewige lewe vir jou persoonlik in jou daaglikse lewe gee, neer. Hoe kan jy hierdie hoop en belofte met iemand wat dalk met die dood van ‘n geliefde worstel, deel? `