---
title:  'Die nuwe verbond en ‘n nuwe hart'
date:  22/06/2021
---

“sodat Christus deur die geloof in julle harte kan woon, julle wat in die liefde gewortel en gegrond is, en julle in staat kan wees om saam met al die heiliges ten volle te begryp wat die breedte en lengte en diepte en hoogte is, en die liefde van Christus te ken wat die kennis oortref, sodat julle vervul kan word tot al die volheid van God” (Efésiërs 3:17–19). In die vorige lesse vroeër hierdie kwartaal het ons gesien dat, onder die nuwe verbond, die Here die wet in ons harte skrywe (Jeremia 31:31–33). Maar volgens die verse vir vandag is dit nie net die wet wat in ons harte is nie, maar ook Christus, wat natuurlik goeie sin maak, want Christus en sy wet is so naby aanmekaar verwant. Daarom, met Christus se wet in ons harte en met Christus wat ook daarin woon (die Griekse woord vir “woon” beteken ook “om te vestig”, wat die gedagte om permanent te bly, oordra), verwys dit na nog een van die wonderlike verbondsvoordele – ‘n nuwe hart. 

`Hoekom het ons ‘n nuwe hart nodig? Watter veranderinge sal in diegene wat ‘n nuwe hart ontvang het, bespeur word?`

Lees vandag se teksvers weer. Let op dat Paulus die beginsel van liefde beklemtoon deur te sê dat ons daarin “gewortel en gegrond” moet wees. Hierdie woorde impliseer dat die fondament van die liefde stabiel, standvastig en onophoudelik is. Ons geloof beteken niks as dit nie in liefde vir God en vir andere gegrond is nie (Matthéüs 22:37–39, I Korinthiërs 13). Hierdie liefde ontstaan nie in ‘n vakuum nie. Inteendeel, dit ontstaan omdat ons ‘n vlugtige blik op God se liefde vir ons kry (‘n liefde wat “alle verstand te bowe gaan”) soos deur Jesus geopenbaar was. As gevolg daarvan word ons lewens en harte verander, en ons word nuwe mense met nuwe gedagtes, nuwe begeertes en nuwe doelstellings. Dit is ons reaksie op God se liefde vir ons wat ons harte verander en ons met liefde vir andere besiel. Miskien is dit wat Paulus bedoel, ten minste gedeeltelik, wanneer hy praat van “julle vervul kan word tot al die volheid van God”.

`Lees I Johannes 4:16. Wat is die verwantskap tussen hierdie vers en wat Paulus in Efésiërs 3:17–19 geskryf het?`

`Kyk weer na die verse wat ons vandag bestudeer het. Wat kan jy doen om die beloftes in hierdie verse ‘n werklikheid in jou lewe te laat word? Is daar dinge wat jy moet verander, dinge wat jou miskien weerhou om die “volheid van God” te ondervind (Efésiërs 3:19)? Stel ‘n lys op van watter veranderinge jy in jou lewe moet maak. Maak een vir jouself en, indien jy gemaklik daarmee voel, een wat jy met die klas kan deel. Hoe kan julle mekaar help om die nodige veranderinge te maak? `