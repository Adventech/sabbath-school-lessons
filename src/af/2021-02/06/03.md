---
title:  '‘n Landaanbod (Gen. 35:12)'
date:  03/05/2021
---

Die belofte dat ‘n land aan God se volk, Israel, gegee sou word, was eerste aan Abraham gemaak, en toe aan Isak en Jakob herhaal. Josef se sterwenswoorde het hierdie belofte herhaal (Génesis 50:24). God het egter aan Abraham gesê dat “vierhonderd jaar” verby sou gaan voordat die nageslag van Abraham die land in besit sou neem (Génesis 15:13, 16). Die vervulling van die belofte het in die dae van Moses en Josua begin. Moses het die goddelike bevel herhaal: “ ‘ Kyk, Ek gee die land aan julle oor; gaan in en neem die land in besit ...’” (Deuteronómium 1:8).

`Lees Deuteronómium 28:1, 15. Wat word deur hierdie woorde geïmpliseer? Kortom, die land sou aan hulle gegee word as deel van die verbond wat hulle gesluit het. ‘n Verbond impliseer verpligtinge. Watter verpligtinge moes Israel nakom? `

Die eerste deel van Deuteronómium 28 noem die seëninge wat Israel sou ontvang as hulle God se wil sou volg. Die tweede deel van die hoofstuk noem die vloeke wat oor hulle sou kom. Hierdie vloeke het “grootliks, maar nie heeltemal nie, oor hulle gekom deurdat hulle doodeenvoudig die sonde kans gegee het om bose resultate te lewer. . . . ‘Hy wat in sy vlees saai, sal uit die vlees verderf maai . . .’ (Galásiërs 6:8). Dis net soos water wat vanself sal aanhou loop totdat die hoogte oral dieselfde is; soos ‘n horlosie wat vanself nie sal ophou loop totdat dit afgewen is nie; soos ‘n boom wat van nature sal aanhou groei en vrugte dra wat daarby hoort; – so het sonde ‘n toppunt om te bereik, ‘n pad om te loop, ‘n vrug om te dra, en ‘die uiteinde daarvan is die dood’ (Rom. [6:21]).” – The Pulpit Commentary: Deuteronomy, H. D. M. Spence and Joseph S. Exell, eds. (Peabody, MA: Hendrickson Publishers, 1890), vol. 3, bl. 439, (vry vertaal). Ten spyte van al die beloftes om ‘n land te ontvang, was daardie beloftes nie onvoorwaardelik nie. Hulle was deel van ‘n verbond. Israel moes hulle deel van die ooreenkoms nakom; as hulle dit nie sou doen nie, sou die beloftes tot niet gaan. Die HERE het dit meer as een keer baie duidelik gemaak dat as hulle ongehoorsaam sou wees, die land van hulle weggeneem sou word. Lees Levítikus 26:27–33. Dis moeilik om te verstaan hoe die Here nog meer uitdruklik met sy woorde kon wees. 

`As Christene sien ons daarna uit om die beloofde lande van die hemel en die nuwe aarde te ontvang en te behou. Dit was aan ons belowe, net soos die aardse Beloofde Land aan die Hebreërs belowe was. Die verskil is egter dat wanneer ons eers daar is, daar geen moontlikheid is dat ons dit ooit weer sal verloor nie (Daniël 7:18). Terselfdertyd is daar voorwaardes wat ons moet nakom om daar te kom. Hoe verstaan jy wat hierdie voorwaardes is, veral in die konteks van verlossing deur geloof alleenlik?`