---
title:  '“. . . uit al die volke . . . .”'
date:  02/05/2021
---

“Want jy is ‘n volk heilig aan die HERE jou God; jou het die HERE jou God uitverkies om uit al die volke wat op die aarde is, sy eiendomsvolk te wees” (Deuteronómium 7:6).

Daar is geen twyfel nie: Die Here het die Hebreeuse volk spesifiek gestuur om sy spesiale verteenwoordigers op die aarde te wees. Die woord wat as “uitverkies” in die vers hierbo vertaal is, is “segulah”, en beteken “eiendomsvolk” of “sy spesiale eiendom”. Die belangrikste punt om te onthou is dat hierdie keuse alleenlik God se handeling was, ‘n uitdrukking van Sy genade. Die volk self het niks gedoen om hierdie genade te verdien nie. Daar kon niks gewees het nie, want genade is iets wat nie verdien kan word nie. 

`Lees Esegiël 16:8. Hoe verduidelik dit hoe die Here Israel gekies het?`

“Hoekom het Yahweh vir Israel gekies? Dit was onbegryplik. Hulle was ‘n klein groepie mense sonder ‘n noemenswaardige kultuur en sonder aansien. Hulle het geen spesiale hoedanighede gehad wat so ‘n keuse sou kon regverdig nie. Die keuse was die handeling van God self. . . . Die uitsluitlike oorsprong van daardie keuse was in die verborgenheid van Goddelike liefde te vinde. Dit is ‘n feit dat God Israel liefgehad het en haar gekies het, en sodoende sy belofte aan die voorvaders nagekom het. . . . Sy was gekies kragtens Yahweh se liefde vir haar. Sy was uit slawerny in Egipte bevry deur ‘n openbaring van Yahweh se mag. As sy maar net hierdie feite kon begryp, dan sou sy besef het dat sy inderdaad ‘n heilige en kosbare volk was. Enige neiging aan haar kant om so ‘n edele status af te staan, was laakbaarheid op sy beste.” — J. A. Thompson, Deuteronomy (London: Inter-Varsity Press, 1974), bl. 130, 131, (vry vertaal). Volgens die goddelike plan moes die Israeliete beide ‘n koninklike en ‘n priesterlike ras gewees het. In ‘n bose wêreld moes hulle as konings op morele en geestelike gebied leiding geneem het deurdat hulle oor die sonde sou geseëvier het (Openbaring 20:6). As priesters moes hulle die Here in gebed, in lofprysinge en in offerandes aanbid. As bemiddelaars tussen God en die heidene moes hulle as leermeesters, predikers en profete optree, en die voorbeeld stel hoe om heilig te lewe — die Hemel se vertolkers van ware aanbidding.

`Kyk na die frase in vandag se vers waar die Here sê dat hulle “. . . uit al die volke . . . op die aarde” in woord en daad sy eiendomsvolk moes wees. Met inagneming van alles wat die Woord oor die deug van nederigheid en die gevaar van hooghartigheid leer, wat dink jy beteken hierdie vers? Op watter maniere moes hulle “bo” alle mense uitgestyg het? Behoort ons hierdie gedagte ook op ons as ‘n kerk toe te pas? Indien ons moet, hoe moet ons dit doen?`