---
title:  Vir verdere studie
date:  07/05/2021
---

Lees Ellen G. White, “The Vineyard of the Lord,” bl. 15–22; “Hope for the Heathen,” bl. 367–378; en “The House of Israel,” bl. 703–721, in Prophets and Kings. “God maak geen onderskeid met betrekking tot nasionaliteit, ras of stand nie. Hy is die Skepper van die hele mensdom. Alle mense is uit een voorvader geskep, en almal is een in verlossing. Christus het gekom om elke skeidsmuur af te breek, om elke afdeling van die tempel se howe oop te maak, sodat elke siel vrye toegang tot God kan hê. Sy liefde is so wyd, so diep, so vol, dat dit oral deurdring. Dit stel diegene vry wat deur Satan se invloed en sy misleidings bedrieg was, en bring hulle binne bereik van die troon van God, die troon wat deur die beloofde reënboog omring word. In Christus is daar nie Jood of Griek, slaaf of vryman nie.” — Ellen G. White, Prophets and Kings, bl. 369, 370, (vry vertaal). Lees I Petrus 2:9, 10 om die vier titels wat Petrus aan die kerk gee, te ontdek. Die meeste van hierdie titels word in die volgende Ou Testamentiese verse wat na Israel verwys, weerspieël: Exodus 19:6 en Jesaja 43:20. Hoe beklemtoon elkeen van hierdie titels die kerk se verhouding met God? (Byvoorbeeld, die titel “uitverkore geslag” beklemtoon die feit dat God die kerk gekies het en ‘n spesifieke doel daarmee het.)

**Vrae vir bespreking**:

`1. Gedurende antieke Israel se tyd het die priesters diere-offerandes wat na die Messias vooruitgewys het, gebring. As lede van ‘n koninklike priesterdom, watter tipes “offerandes” moet kerklede bring? (I Petrus 2:5)`

`2. God het Israel van die wêreld afgesonder sodat hulle ‘n heilige volk kon wees. Hulle moes verlossingswaarhede aan die wêreld gebring het. Dieselfde is waar vir die kerk vandag. Hoe is dit moontlik om van die wêreld afgesonder te wees en terselfdertyd in so ‘n posisie te wees om die evangelie met die wêreld te deel? Hoe help Israel se ondervinding en Jesus se voorbeeld ons om hierdie vraag te beantwoord?`

`3. God het altyd ‘n oorblyfsel in antieke Israel instand gehou. Dink aan Elía en die oorblyfsel wat gedurende sy tyd bestaan het (I Konings 19; let veral op na vers 18). Hoekom is dit dikwels makliker om onder wêreldse mense getrou aan God te wees as in die geledere van afvallige lede van jou eie kerkfamilie?`

**Opsomming**: God se ware Israel (òf dit nou voor òf na die kruis is) is die Israel deur die geloof, persone wat in ‘n geestelike, verbondsverhouding met Hom leef. Sulke mense tree as Sy verteenwoordigers op wat die evangelie van Sy verlossende genade aan die wêreld voorhou.