---
title: Israel en die verbond
date: 04/05/2021
---

“Nogtans het hulle nie geluister en geen gehoor gegee nie, maar hulle het gewandel elkeen in die verharding van sy bose hart. Daarom het Ek oor hulle gebring al die woorde van hierdie verbond wat Ek beveel het om te doen, maar wat hulle nie gedoen het nie.” (Jeremia 11:8). Let op na die teksvers hierbo. Die Here sê dat Hy “al die woorde van hierdie verbond” oor hulle sal bring. Hy is egter besig om oor iets ongunstigs te praat! Hoewel ons geneig is om aan die verbond te dink as iets wat net goed vir ons is, is daar ook die ander kant daarvan. Noag het hierdie beginsel raakgesien. God het hom ‘n wonderlike opsie aangebied — om hom van uitwissing te red, maar Noag moes gehoorsaam wees om die seëninge van God se genade te ondervind. Indien hy dit nie sou doen nie, sou die ander kant van die verbond in werking tree.

`Vergelyk die bogenoemde teksvers met Génesis 6:5 wat betrekking het op die antediluviaanse wêreld. Wat is die ooreenkoms? Wat sê hierdie verse oor hoe belangrik dit vir ons is om ons gedagtes te beheer?`

Ongelukkig toon die geskiedenis van die Israelitiese nasie grotendeels ‘n patroon van afvalligheid, gevolg deur God se oordele, daarna berou, en dan ‘n periode van gehoorsaamheid. Net vir ‘n baie kort tydjie, onder Dawid en Salomo se regerings, het hulle beheer oor die volle omvang van die beloofde grondgebied gehad. Lees hierdie verse uit Jeremia oor Israel se afvalligheid. “Hy sê: As ‘n man sy vrou verstoot, en sy gaan van hom af weg en word ‘n ander man s’n, kan hy dan nog na haar teruggaan? Sal daardie land nie skandelik ontheilig word nie? En jy het met baie minnaars gehoereer en wil na My terugkom, spreek die HERE . . . . Maar soos ‘ vrou troueloos skei van haar minnaar, so het julle troueloos teen My gehandel, o huis van Israel, spreek die HERE.” (Jeremia 3:1, 20).

Dit bring ons by iets wat vroeër ter sprake gekom het: die verbond wat God met ons wil sluit, is nie net een of ander formele wetlike besigheidsooreenkoms om die beste voordeel daaruit te kry nie. Die verbondsverhouding is ‘n toewydingsbelofte wat net so ernstig as ‘n huweliksbelofte is, en dit is hoekom die Here die beeldspraak gebruik het wat Hy gebruik het. Die kwessie is dat die oorsprong van Israel se afvalligheid nie op ongehoorsaamheid gegrond was nie, maar op ‘n gebroke persoonlike verhouding met die Here wat ongehoorsaamheid tot gevolg gehad het, en uiteindelik straf oor hulle gebring het.

`Hoekom is die persoonlike verhoudingsbeginsel so uiters belangrik in die Christen se lewe? Hoekom, wanneer ons verhouding met God nie reg is nie, is ons so geneig om in sonde te verval en aan ongehoorsaamheid toe te gee? En, wat sal jy aan iemand sê wat die volgende vraag vra: “Hoe kan ek ‘n diep, liefdevolle verhouding met God aanknoop?”`