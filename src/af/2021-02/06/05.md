---
title:  Die oorblyfsel
date:  05/05/2021
---

**Afgesien van Israel se herhaaldelike siklusse van afvalligheid en daarna goddelike oordele en berou, watter hoop word in die volgende verse gevind?**

`Jesaja 4:3`

`Miga 4:6, 7`

`Sefánja 3:12, 13`

Alhoewel God se plan vir antieke Israel deur ongehoorsaamheid bevlek was, was sy plan nooit verydel nie. Daar het nog ‘n paar blomme tussen die dorings gegroei. Baie van die Ou Testamentiese profete praat van ‘n getroue oorblyfsel wat God vir Homself soos ‘n pragtige bos blomme bymekaar sou maak. Die doel van ‘n getroue oorblyfsel wat God sou skep en bewaar, was dieselfde as wat Hy vir die hele Israel in gedagte gehad het — om hulle as sy goddelik-bepaalde instrumente aan te stel om “‘my heerlikheid onder die nasies’ te verkondig” (Jesaja 66:19). Deur middel hiervan sou ander by die getroues aansluit om “die HERE van die leërskare” te aanbid (Sagaría 14:16). Daarom, maak nie saak hoe sleg die situasie geword het nie, God het altyd ‘n paar getroue mense gehad wat, afgesien van afvalligheid in die geledere van God se gekose volk, hulle eie roeping en verkiesing vasgemaak het (II Petrus 1:10). Kortom, wat die mislukkings van die nasie in sy geheel ook al was, was daar altyd nog diegene wat probeer het om hulle kant van die verbond na die beste van hulle vermoë na te kom (lees byvoorbeeld I Konings 19:14–18). En hoewel hulle dalk saam met hulle nasie swaargekry het (soos ballingskap in ‘n ander land), sou die finale en uiteindelike verbondsbelofte hulle s’n wees, nl. die ewige lewe.

`Lees Johannes 10:27, 28. Wat sê Jesus hier? Pas Sy woorde en die beloftes daarin op die situasie van antieke Israel se afvalligheid toe. Hoe help hierdie woorde om die bestaan van ‘n getroue oorblyfsel te verduidelik?`

‘n Paar jaar gelede het ‘n jong vrou haar Christelike geloof geheel en al opgegee, hoofsaaklik omdat sy deur die sonde, afvalligheid en skynheiligheid wat sy in haar plaaslike kerk waargeneem het, ontmoedig was. “Daardie mense was nie werklik Christene nie,” het sy gesê, en het dit as ‘n verskoning aangevoer om haar geloof te versaak. Deur jou antwoord op die beginsels van vandag se studie te baseer, hoekom is haar verskoning so flou? 
