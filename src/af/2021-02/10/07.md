---
title:  Vir verdere studie
date:  04/06/2021
---

“Deur saam met Sy dissipels brood en wyn te neem, het Christus Hom verbind om hul Verlosser te wees. Hy het die nuwe verbond aan hulle opgedra waardeur almal wat Hom ontvang, kinders van God word en mede-erfgename van Christus. Deur hierdie verbond was elke seën wat die hemel in hierdie en die toekomstige lewe kan uitstort, hulle s’n. Hierdie verbondsakte sou deur die bloed van Christus bekragtig word. En die hou van die sakrament sou hulle herinner aan die perkelose opoffering wat vir elkeen van hulle individueel gemaak is as deel van die gevalle mensdom se groot gebod.” — Ellen G. White, Die Koning van die Eeue, bl. 659. “Die mees treffende kenmerk van hierdie verbond van vrede is die buitengewone oorvloed van vergifnis en genade wat aan die sondaar voorgehou word wanneer hy berou kry en sy sonde versaak. Deur die Heilige Gees word die evangelie as verlossing deur God se tere barmhartighede aangebied. ‘Ek sal barmhartig wees oor hulle ongeregtighede,’ sê die Here aan diegene wat berou het oor hulle sonde, ‘en aan hulle sondes en hulle oortredinge nooit meer dink nie’ (Hebreërs 8:12). Skuif God sy geregtigheid opsy wanneer Hy genade aan die sondaar betoon? Nee; God kan nie sy wet ignoreer deur toe te laat dat dit oortree word en die oortreding dan ongestraf laat bly nie. Onder die nuwe verbond is volmaakte gehoorsaamheid die voorwaarde vir die ewige lewe. Wanneer die sondaar berou kry en sy sonde bely, sal hy vergifnis ontvang. Deurdat Christus namens ons gesterf het, word vergifnis vir die sondaar gewaarborg. Christus het die vereistes van die wet vir elke berouvolle sondaar wat glo, nagekom.” — Ellen G. White, God’s Amazing Grace, bl. 138, (vry vertaal).

**Vrae vir bespreking**:

`1. Wat is meer voordelig, om die wet in die hart of op kliptafels geskrewe te hê? Wat is makliker om te vergeet, die wet op kliptafels of die wet wat in die hart geskryf is?`

`2. Van die begin van die mens se sondeval af was verlossing deur Jesus alleen die enigste uitweg, selfs al het die openbaring van daardie waarheid gedurende die verskillende tydperke (epogge) van die geskiedenis verskil. Is dit nie ook die geval met die verbonde nie?`

`3. Lees die tweede Ellen G. White aanhaling in vandag se studie. Wat beteken dit as sy praat van “volmaakte gehoorsaamheid” as vereiste vir ‘n verbondsverhouding? Wie is die enigste Een wat “volmaakte gehoorsaamheid” voorsien het? Hoe voldoen daardie gehoorsaamheid namens ons aan die vereistes van die wet?`

**Opsomming**: Die nuwe verbond is ‘n groter, meer volledige en beter openbaring van die Plan van Verlossing. Ons wat deel daarvan word, doen dit deur geloof, ‘n geloof wat in gehoorsaamheid aan die wet wat op ons harte geskryf is, geopenbaar word