---
title:  Om met die hart te werk
date:  31/05/2021
---

Toe die tyd van die suidelike koninkryk van Juda se einde aangebreek het en die volk na Babel weggevoer was, het God deur sy profeet Jeremia die “nuwe verbond” aangekondig. Dit is die eerste keer wat hierdie gedagte in die Bybel genoem word. Maar, toe die tien stamme van die noordelike koninkryk van Israel se tyd van verstrooiing aangebreek het (so honderd-en-vyftig jaar voor Jeremia se tyd), het Hoséa ook die gedagte van ‘n ander verbond genoem (Hoséa 2:18–20).

`Lees Hoséa 2:18–20. Let op na die ooreenkoms tussen wat die Here hier aan sy volk sê teenoor wat Hy in Jeremia 31:31-34 sê. Watter gemeenskaplike beeldspraak word gebruik, en, weereens, wat sê dit oor die grondliggende betekenis en aard van die verbond?`

Gedurende die oomblikke in die geskiedenis toe God se planne vir sy verbondsvolk gekniehalter was deur hulle opstand en ongeloof, het Hy profete gestuur om aan te kondig dat die verbondsgeskiedenis van sy getroues nie tot ‘n einde gekom het nie. Dit het nie saak gemaak hoe ontrou die volk was nie, ongeag die afvalligheid, opstand, en ongehoorsaamheid onder hulle, die Here het nogtans sy gewilligheid bekendgemaak om ‘n verbondsverhouding met almal wat gewillig was om hulle te bekeer, te gehoorsaam, en sy beloftes toe te eien, te sluit.

**Slaan die volgende verse na. Alhoewel hulle nie spesifiek ‘n nuwe verbond noem nie, watter elemente word in hulle gevind wat die beginsels in die nuwe verbond weerspieël?**

`Eségiël 11:19`
`Eségiël 18:31`
`Eségiël 36:26`

Die Here sê: “ ‘Ek sal hulle ‘n hart gee om My te ken, dat Ek die HERE is’ ” (Jeremia 24:7). Hy sal “ ‘die hart van klip uit hulle vlees verwyder en hulle ‘n hart van vlees gee’ ” (Eségiël 11:19), en Ek sal julle “ ‘’n nuwe hart’ ” en “ ‘’n nuwe gees’ ” gee (Eségiël 36:26). Hy sê ook, “ ‘Ek sal my Gees in jul binneste gee’ ” (Eségiël 36:27). Hierdie werk van God is die fondament van die nuwe verbond.

`As iemand na jou toe sou kom en sê, “Ek wil ‘n nuwe hart hê, Ek wil die wet in my hart geskrywe hê, Ek wil ‘n hart hê wat die Here ken — maar ek weet nie hoe om dit te kry nie,” wat sou jy vir daardie persoon sê?`