---
title:  'Die ou en nuwe verbonde'
date:  01/06/2021
---

‘En die uitlanders wat hulle by die HERE aangesluit het, om Hom te dien en om die Naam van die HERE lief te hê deur sy knegte te wees – elkeen wat die sabbat hou, sodat hy dit nie ontheilig nie, en hulle wat vashou aan my verbond, hulle sal Ek bring na my heilige berg, en Ek sal hulle vreugde laat smaak in my huis van gebed; hulle brandoffers en hulle slagoffers sal welgevallig wees op my altaar; want my huis sal ‘n huis van gebed genoem word vir al die volke’ (Jesaja 56:6, 7).

Jeremia verklaar dat die nuwe verbond met die “ ‘huis van Israel’ ” gesluit sal word (Jeremia 31:33). Beteken dit dan dat net die letterlike saad van Abraham, Jode deur geboorte, die verbondsbeloftes sal ontvang? Nee! Om die waarheid te sê, dit was selfs nie waar in Ou Testamentiese tye nie. Dat die verbondsbeloftes aan die Hebreeuse nasie in geheel gegee was, is natuurlik so. Maar, dit was nie gedoen om ander uit te sluit nie. Inteendeel, Jood en heiden, was genooi om aan die beloftes deel te hê, maar hulle moes instem om die verbond te aanvaar. Dit is geensins anders vandag nie.

`Lees die teksverse in Jesaja wat hierbo aangehaal word. Watter voorwaardes moet hulle wat die Here wil dien, nakom? Is daar werklik enige verskil in wat God hulle gevra het en wat Hy ons vandag vra? Verduidelik jou antwoord.`

Hoewel die nuwe verbond ‘n “beter” verbond genoem word (Woensdag se studie), is daar werklik geen verskil in die basiese beginsels van beide die ou en die nuwe verbond nie. Dit is dieselfde God wat dieselfde verlossing deur genade aanbied (Exodus 34:6, Romeine 3:24); dit is dieselfde God wat ‘n volk soek wat deur geloof sy beloftes van vergifnis vir hulleself sal toe-eien (Jeremia 31:34, Hebreërs 8:12); dit is dieselfde God wat verlang om sy wet in die harte van Jood of heiden wat met Hom ‘n geloofsverhouding wil aangaan, te skryf (Jeremia 31:33, Hebreërs 8:10). In die Nuwe Testament het die Jode wat op die “verkiesing van die genade” gereageer het, Jesus Christus en sy evangelie aanvaar. Vir ‘n tydlank was hulle die hart van die kerk, die “oorblyfsel, ooreenkomstig die verkiesing van die genade” (Romeine 11:5) in teenstelling met hulle wat “verhard” was (Romeine 11:7). Terselfdertyd het die heidene wat vroeër nie geglo het nie die evangelie aanvaar, en was toe in God se ware volk wat uit mense van alle rasse bestaan het, ingeënt (Romeine 11:13–24). Die heidene wat “sonder Christus was, vervreemd van die burgerskap van Israel en vreemdelinge ten aansien van die verbonde van die belofte”, (Efésiërs 2:12) het dus deur die bloed van Christus “naby gekom”. Christus is die Middelaar van die “nuwe verbond” (Hebreërs 9:15) vir alle gelowiges ongeag nasionaliteit of ras.