---
title:  ‘n Teken van heiligmaking
date:  26/05/2021
---

“. . . Julle moet sekerlik my sabbatte onderhou, want dit is ‘n teken tussen My en julle in julle geslagte, sodat die mense kan weet dat Ek die HERE is wat julle heilig.” (Exodus 31:13).

Exodus 31:12-17 is ‘n skrifgedeelte wat ruimskoots inligting oor die Sabbat voorsien, en dit volg ná die instruksies wat die Here vir die bou van die heiligdom en die totstandkoming van die tabernakeldienste gegee het (Exodus 25:1 tot Exodus 31:11). Die konsep van die Sabbat as ‘n “teken” – ‘n sigbare, uiterlike en ewige teken tussen God en sy volk – word hier vir die eerste keer op hierdie manier gebruik. Die teks self bevat ‘n paar boeiende gedagtes waaraan ons aandag moet gee. Twee nuwe gedagtes word in hierdie teks saamgekoppel:
1. Die Sabbat as ‘n teken van kennis
2. Die Sabbat as ‘n teken van heiligmaking

Dink na oor kennis as ‘n teken. Die Hebreeuse begrip van kennis sluit intellektuele, verhoudings- en emosionele aspekte in. “Om te ken” het nie net na feite verwys nie, veral waar ‘n persoon daarby betrokke was. Dit het ook ‘n betekenisvolle verhouding met die betrokke persoon ingesluit. Dus, “m die HERE te ken, het ook beteken om ‘n goeie verhouding met Hom te hê — om Hom te “dien” (I Kronieke 28:9), om Hom te “vrees” (Jesaja 11:2), om Hom te “glo” (Jesaja 43:10), om Hom te “vertrou” en te “soek” (Psalm 9:11), en om sy Naam “aan [te] roep” (Jeremia 10:25).

`Slaan elkeen van die verse in die paragraaf hierbo na. Op watter manier help hierdie verse ons om te verstaan wat dit beteken om die Here te “ken”?`

Daarby is die Sabbat ook belangrik as ‘n teken van heiligmaking. Dit dui aan dat die Here sy volk “heilig” maak (vergelyk Levítikus 20:8) deur hulle “heilig” te verklaar (Deuteronómium 7:6). Die heiligmakingproses is net soveel die werk van God se reddende liefde as wat sy verlossings- en vrymakingswerk is. Verlossing of vrymaking (regverdiging) en heiligmaking is beide God se aksies: “ ‘Ek . . . die HERE . . . wat julle heilig.’ ” (Levítikus 20:8). Die Sabbat is dus ‘n teken wat kennis oor God as Heiligmaker meedeel. “Die Sabbat wat aan die wêreld gegee was as die teken van God as die Skepper is ook die teken van Hom as Heiligmaker.” — Ellen G. White, Testimonies for the Church, vol. 6, bl. 350, (vry vertaal).

`Dink aan die Sabbatdag en die proses van heiligmaking as dit wat heilig maak. Watter rol speel Sabbatonderhouding in hierdie proses? Hoe kan die Here ons ondervinding van Sabbatonderhouding gebruik om ons te heilig?`