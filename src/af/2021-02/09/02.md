---
title:  Oorspronge
date:  23/05/2021
---

Hoe dikwels hoor ons die frase, die “ou Joodse Sabbat”. Die Skrif maak dit egter duidelik dat die Sabbat lank voor die Joodse volk ontstaan het, en bestaan het. Die oorsprong daarvan word in die Skeppingsweek gevind. 

`Slaan Génesis 2:2, 3 en Exodus 20:11 na. Waar word die oorsprong van die Sabbat baie duidelik en ondubbelsinnig geplaas?`

Alhoewel Génesis 2:2, 3 nie die “sewende dag” as die Sabbat identifiseer nie (dit word eers in Exodus 16:26, 29 genoem), word dit duidelik in die frase “en op die sewende dag gerus” (Gen. 2:2) gesuggereer. Die woord gerus (Hebreeus, shabat) is verwant aan die selfstandige naamwoord “Sabbat” (Hebreeus, shabbat). “Die woord ‘sabbat’ word nie in Génesis 2:2, 3 gebruik nie, maar dit word aanvaar dat die outeur se doel was om te bevestig dat God die sewende dag as die Sabbat geseën en geheilig het.” — G. F. Waterman, The Zondervan Pictorial Encyclopedia of the Bible (Grand Rapids, MI: Zondervan Publishing House, 1975), vol. 5, bl. 183, (vry vertaal). Dit is duidelik dat Génesis 2:2, 3 leer dat die Sabbat van goddelike oorsprong is en dat dit ingestel was as ‘n dag van seëninge vir die hele mensdom. Lees Markus 2:27. Jesus sê dat die Sabbat letterlik vir die “mens” gemaak was, wat impliseer dat dit vir die hele mensdom geld, en nie net vir die Jode alleen nie. 

`Hoekom wou God self op die sewende dag gerus het? Het Hy dit nodig gehad? Was daar ‘n ander rede hoekom Hy gerus het?`

Alhoewel sommige Bybelverklaarders voorgestel het dat God nodig gehad het om ná die Skepping fisies te rus, was die ware doel vir sy rus om ‘n goddelike Voorbeeld vir die mensdom daar te stel. Die mens moet ook vir ses dae werk en dan op die sewendedag-Sabbat rus. Die teoloog Karl Barth het voorgestel dat die feit dat God aan die einde van die Skeppingsweek gerus het omdat dit deel is van die “genade-verbond” waardeur die mens genooi was om “saam met Hom te rus . . . om deel te neem in [God] se rus.” — Church Dogmatics, vol. 3, part 1 (Edinburgh, Scotland: T&T Clark Ltd., 1958), bl. 98, (vry vertaal). Die liefdevolle God het die man en die vrou die dag na hulle skepping geroep om in samesyn met Hom te rus, om ‘n intieme samesyn met Hom na wie se beeld hulle geskape was, tot stand te bring. En daardie samesyn en gemeenskap moes vir ewig duur. Vanaf die sondeval het dit belowe om ‘n weeklikse hoogtepunt saam met die Verlosser te wees.

`As iemand jou sou vra hoe Sabbatonderhouding jou verhouding met die Here bevorder het, hoe sou jy daarop reageer?`