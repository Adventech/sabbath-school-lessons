---
title:  'Die verlossingsmodel'
date:  10/05/2021
---

“ ‘Daarom, sê aan die kinders van Israel: Ek is die HERE, en Ek sal julle onder die harde arbeid van die Egiptenaars uitlei en julle red uit hulle slawerny, en Ek sal julle verlos deur ‘n uitgestrekte arm en deur groot strafgerigte; en Ek sal julle as my volk aanneem en vir julle ‘n God wees. En julle sal erken dat Ek die HERE julle God is wat julle uitlei onder die harde arbeid van die Egiptenaars uit.’ ” (Exodus 6:5, 6).

`Let op na die verse hierbo: Watter beginsel sien ons, net soos vantevore, daarin met betrekking tot God se rol in die verbondsverhouding teenoor die mens (fokus op hoe dikwels die woord “Ek” in hierdie verse gebruik word)?`

Die bevryding van Israel uit die Egiptiese slawerny en die redding van Noag en sy gesin van uitwissing deur die Vloed is twee prominente reddingsgebeurtenisse in Moses se geskrifte. Beide gee insigte in die wetenskap van verlossing. Maar dit is die Uittoggebeurtenis wat spesifiek die verlossingsmodel voorsien. Wanneer God aan Israel (deur Moses) sê “Ek sal julle verlos” (Exodus 6:5), sê Hy letterlik “Ek sal as die lossersbloedverwant optree” of go’el. “Die woord verlos in vers 5 [van Exodus 6] verwys na ‘n bloedverwant wat ‘n familielid terugkoop of loskoop, veral as daardie familielid in slawerny as gevolg van skuld was, of op pad was om ‘n slaaf te word. Israel het blykbaar geen aardse familie gehad wat haar kon verlos nie, maar God was nou Israel se naasbestaande, haar bloedverwant verlosser.” — Bernard L. Ramm, His Way Out (Glendale, CA: Regal Books Division, G/L Publications, 1974), bl. 50, (vry vertaal).

`Hoe verstaan jy die gedagte dat God sy volk uit slawerny “bevry” of teruggekoop het? Wat was die prys wat betaal moes word? Wat sê dit aan ons oor hoeveel ons werd is? (Lees Markus 10:45, I Timótheüs 2:6, Openbaring 5:9.) `

In Exodus 3:8 sê God dat Hy “neergedaal” het om Israel te red. Hierdie is ‘n algemene Hebreeuse werkwoord vir God se wisselwerking met die mensdom. God is in die hemel en ons is op die aarde, en dis net as God na die aarde “neerdaal”, wat Hy ons kan red. Die werklikheid van hierdie gedagte is dat ons net gered kon word toe Jesus na ons neergedaal het, op die aarde gelewe het, gely, gesterf en opgestaan het. “En die Woord het vlees geword en het onder ons gewoon” (Johannes 1:14) is ‘n ander manier om te sê dat God neergedaal het om ons te kon red.