---
title:  Beloftes, beloftes . . . . (Exodus 19:8)
date:  13/05/2021
---

Op die eerste gesig lyk alles goed. Die Here bevry sy volk, bied aan hulle die verbondsbeloftes, en hulle aanvaar dit: hulle sal alles doen wat die Here hulle vra om te doen. Dit lyk na ‘n volmaakte ooreenkoms, nie waar nie?

**Lees die volgende teksverse. Watter insig kry ons hier oor hoe Israel op die verbond gereageer het?**
`Romeine 9:31, 32`
`Romeine 10:3`
`Hebreërs 4:1, 2`

Ons verhouding met Hom moet op geloof gegrondves wees, wat God ook al vir ons vra om te doen. Geloof verskaf die grondslag vir die werke wat volg. Werke opsigself, maak nie saak hoe suiwer die motiewe is nie, hoe opreg dit is nie, hoe baie die werke is nie, kan ons nie aanvaarbaar in die teenwoordigheid van ‘n heilige God maak nie. Dit was nie die geval in Israel se tyd nie, en is ook nie in ons tyd nie. Maar, aangesien die Bybel werke oor en oor beklemtoon, hoekom kan dit ons nie aanvaarbaar by God maak nie? (Lees Jesaja 53:6; Jesaja 64:6; Romeine 3:23.) Ongelukkig het die Hebreeuse volk geglo dat hulle gehoorsaamheid die middel tot hulle verlossing geword het, en nie as gevolg daarvan nie. Hulle wou geregtigheid deur hulle gehoorsaamheid aan die wet ontvang, en nie die geregtigheid van God wat deur geloof alleen geskenk word nie. Die Sinaiverbond – hoewel dit met ‘n veel meer gedetailleerde stel instruksies en wette gegee was — was net soos al die vorige verbonde as ‘n genadeverbond ontwerp. Hierdie genade, vrylik uitgestort, veroorsaak ‘n verandering van hart wat gehoorsaamheid tot gevolg het. Die probleem was natuurlik nie hulle poging om gehoorsaam te wees nie (die verbond het gehoorsaamheid vereis); die probleem was die tipe “gehoorsaamheid” wat hulle aangebied het soos wat die daaropvolgende geskiedenis van die nasie getoon het, wat eintlik glad nie gehoorsaamheid was nie.

`Lees Romeine 10:3 versigtig deur, veral die laaste gedeelte. Wat beklemtoon Paulus hier? Wat gebeur met mense wat poog om hulle eie geregtigheid tot stand te bring? Hoekom lei daardie poging na onvermydelike sonde, ongeregtigheid en rebellie? Kyk na ons lewens. Is ons nie in gevaar om dieselfde te doen nie?`