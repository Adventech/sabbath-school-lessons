---
title:  'God en Israel'
date:  12/05/2021
---

“As julle dan nou terdeë na my stem luister en my verbond hou, sal julle my eiendom uit al die volke wees, want die hele aarde is myne. En julle sal vir My ‘n koninkryk van priesters en ‘n heilige nasie wees. Dit is die woorde wat jy aan die kinders van Israel moet meedeel.” (Exodus 19:5, 6).

In hierdie verse stel die Here sy verbond aan die kinders van Israel voor. Hoewel die Here hulle in ‘n sekere sin geroep het, het hulle nog ‘n vrye keuse gehad. Maar hulle moes hulle samewerking gee. Selfs hulle bevryding uit Egipte het hulle samewerking vereis: As hulle nie gedoen het wat die Here gesê het hulle moet doen nie (soos om die bloed aan die deurposte en die bo-drumpel te smeer), sou hulle nie bevry geword het nie. Net so maklik soos dit. Hier sê die Here ook nie aan hulle nie, “Of julle nou daarvan hou of nie – ‘julle [sal] my eiendom uit al die volke wees . . . En . . .‘n koninkryk van priesters’”. Dit is nie hoe dit werk nie, en dit is nie wat die vers sê nie. 

`Lees Exodus 19:5, 6, wat hierbo aangehaal word. Hoe verstaan jy wat die Here hier sê in die konteks van verlossing deur geloof? Maak die bevel om die Here te gehoorsaam verlossing deur genade kragteloos? Hoe help die volgende verse jou om die antwoord te verstaan? Romeine 3:19-24; Romeine 6:1, 2; Romeine 7:7; Openbaring. 14:12.`

“Ons verdien nie die saligheid deur ons gehoorsaamheid nie; want die saligheid is ‘n vrye gawe van God, wat ons deur die geloof aanneem. Maar gehoorsaamheid is die vrug van geloof.” — Ellen G. White, Skrede na Christus, bl. 61. Dink aan wat die Here gewillig was om vir die Israelitiese nasie te doen: Hy het hulle nie net wonderbaarlik uit Egiptiese slawerny bevry nie, maar Hy wou hulle sy eiendomsvolk maak, ‘n koninkryk van priesters. Deur hulle verhouding met Hom op sy verlossingsdaad te grondves (tydelik soos bv. bevryding uit Egiptiese slawerny, en vir die ewigheid), het die Here gepoog om hulle na ‘n geestelike, intellektuele en morele standaard te verhoog wat hulle die wonder van die antieke wêreld sou maak. En dit alles met die doel om hulle te gebruik om die evangelie aan die nasies te verkondig. Al wat hulle moes doen in antwoord daarop, was om te gehoorsaam.

`Op watter maniere behoort ons persoonlike verhouding met die Here dieselfde beginsel wat ons in vandag se studie gesien het, te weerspieël? `