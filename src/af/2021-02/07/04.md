---
title:  Die verbond by Sinai
date:  11/05/2021
---

Die boek van Exodus vestig die leser se aandag op drie hoofgebeurtenisse. Die Uittog, die totstandkoming van die verbond, en die oprigting van die tabernakel-heiligdom troon soos drie hoë berge bo die heuwels van kleiner gebeurtenisse uit. Die totstandkoming van die verbond soos in Exodus 19 tot hoofstuk 24 beskryf word, kan met die Berg Everest teenoor die ander twee vergelyk word. ‘n Kort opsomming van Exodus 19 tot 24 dui die volgorde en die verwantskap tussen die gebeure aan.

Al het jy nie tyd om al die verse hieronder na te slaan nie, fokus op die volgorde van die gebeurtenisse: 
1. Israel se aankoms en kampopslaan by Sinai nadat God hulle bevry het (Exodus 19:1, 2).
2. God se aanbod om ‘n verbond met Israel te sluit (Exodus 19:3-6).
3. Israel se aanvaardingsantwoord op die verbondsaanbod (Exodus 19:7, 8).
4. Voorbereiding om die verbond formeel te aanvaar (Exodus 19:9-25).
5. Aankondiging van die Tien Gebooie (Exodus 20:1-17).
6. Moses as verbondsbemiddelaar (Exodus 20:18-21).
7. Verbondsbeginsels uitgespel (Exodus 20:22 tot Exodus 23:22).
8. Bekragtiging van die verbond (Exodus 24:1-18).

Hierdie verbond speel ‘n deurslaggewende rol in die plan van verlossing. Dit is die vierde verbond wat in die Bybel genoem word (voorafgegaan deur die verbonde met Adam, Noag en Abraham), en in hierdie een openbaar God Homself meer ten volle as voorheen, veral met die instelling van die heiligdom se rituele. Die heiligdom word dus die middel waardeur Hy die plan van verlossing aan die volk duidelik maak sodat hulle dit aan die wêreld kan openbaar. Hoewel die Here Israel uit slawerny in Egipte bevry het, wou Hy hê dat hulle moes verstaan dat redding ‘n groter en belangriker betekenis het as net om vry van fisiese slawerny te wees. Hy wou hulle van sonde, die uiterste vorm van slawerny, red, en dit kon net deur die Messias as offerande geskied, soos wat dit deur die tipes en simbole van die heiligdomdiens duidelik gemaak word. Geen wonder daarom dat nie lank nadat hulle uit slawerny bevry was en die wet ontvang het nie, die Israeliete beveel was om die heiligdomdiens in te stel, want daardeur het God aan hulle die plan van verlossing geopenbaar — wat die ware betekenis en doel van die verbond is. Want die verbond beteken niks as dit nie ‘n verlossingsverbond is wat die Here aan die gevalle mensdom aanbied nie. Dit is wat dit in Eden was, en dit is wat dit by Sinai was.

`Hoekom was ‘n verbond tussen God en die volk van Israel ‘n noodsaaklikheid? (Lees Deuteronómium 29:10-13 en let weer op na die verhoudingsaspek van die verbond.)`