---
title:  Die Abramverbond
date:  06/04/2021
---

`“En Ek sal seën diegene wat jou seën, en hom vervloek wat jou vervloek; en in jou sal al die geslagte van die aarde geseën word.” (Génesis 12:3). Lees Génesis 12:1–3. Maak ‘n lys van die spesifieke beloftes wat God aan Abram gemaak het.`

Let op dat een van die beloftes wat God aan Abram maak, sê dat “in jou sal al die geslagte van die aarde geseën word” (Génesis 12:3). Wat beteken dit? Hoe was al die geslagte van die aarde in Abram geseën? Lees Galásiërs 3:6–9. Hoe kan jy in hierdie aanvanklike belofte die belofte van Jesus as Messias bespeur? Lees Galásiërs 3:29.

In hierdie, die eerste goddelike openbaring aan Abram wat neergepen was, het God belowe om ‘n blywende verhouding met hom te begin, selfs nog voor Hy enige verbondstaal gebruik het. Direkte verwysings na die verbond wat God sou sluit, word later genoem (Génesis 15:4–21, Génesis 17:1–14). Op hierdie tydstip bied God ‘n baie belangrike God-mensverhouding aan. Die herhaling van “Ek sal” in Génesis 12:1–3 dui die diepte en grootheid van God se aanbod en belofte aan. 

Daarby ontvang Abram ‘n enkele bevel wat hom toets, “Gaan jy uit jou land ...” Hy het deur geloof gehoorsaam (Hebreërs 11:8), nie om die beloofde seëninge te ontvang nie. Sy gehoorsaamheid was sy gelowige reaksie op die liefdevolle verhouding wat God begeer het om met hom te sluit. Met ander woorde, Abram het reeds in God geglo, reeds op God vertrou, reeds God se beloftes geglo. Hy moes dit doen; anders sou hy nooit sy familie en geboorteland verlaat het om die vreemde in na onbekende plekke te gaan nie. Sy gehoorsaamheid het sy geloof aan beide die mens en aan engele geopenbaar.

Abram het toe reeds die kern van die verhouding tussen geloof en werke geopenbaar. Ons word deur geloof gered, ‘n geloof wat werke van gehoorsaamheid tot gevolg het. Die belofte van verlossing kom eerste; daarna volg die werke. Alhoewel daar geen verbondsgemeenskap en geen seëninge sonder gehoorsaamheid kan wees nie, is gehoorsaamheid die reaksie op geloof in wat God alreeds gedoen het. Sulke geloof illustreer die beginsel in I Johannes 4:19, “Ons het Hom [God] lief, omdat Hy ons eerste liefgehad het.”

`Lees Génesis 15:6. Hoe toon dit, op baie maniere, die grondbeginsel van alle verbondsbeloftes? Hoekom is hierdie seëning die kosbaarste een van almal?`