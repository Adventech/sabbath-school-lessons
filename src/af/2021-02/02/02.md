---
title:  Grondbeginsels van die verbond
date:  04/04/2021
---

“En Ek wil my verbond sluit tussen My en jou, en jou buitengewoon vermeerder.” (Génesis 17:2). “Die Hebreeuse woord wat as ‘verbond’ vertaal word (en ongeveer 287 keer in die Ou Testament verskyn), is berith. Dit kan ook as ‘testament’ of ‘laaste wil’ vertaal word. Die oorsprong daarvan is onbekend, maar die betekenis daarvan het bekend geword as ‘dit wat twee partye saambind’. Dit was egter vir baie verskillende tipes ‘ooreenkomste’ gebruik, beide tussen mens en mens, en tussen mens en God. Dit het ‘n algemene gebruik gehad wanneer beide die partye mense was, en ‘n kenmerkende godsdienstige gebruik wanneer die verbond tussen God en mens was. Die godsdienstige gebruik was eintlik ‘n metafoor wat op die algemene gebruik gegrond was, maar met ‘n dieper gevoelswaarde [betekenis].” — J. Arthur Thompson, “Covenant (OT),” The International Standard Bible Encyclopedia,hersiene uitgawe (Grand Rapids, MI: William B. Eerdmans Publishing Company, 1979), vol. 1, bl. 790, (vry vertaal).

Net soos die huweliksverbond, sluit die bybelse verbond beide ‘n verhouding en ‘n ooreenkoms in. Wat die ooreenkoms betref, het die bybelse verbond die volgende basiese elemente:

1. God het die beloftes van die verbond met ‘n eed bekragtig (Galásiërs 3:16; Hebreërs 6:13, 17). 
2. Die verpligte gedeelte van die verbond was gehoorsaamheid aan God se wil soos in ie Tien Gebooie uitgedruk (Deuteronómium 4:13). 
3. Die wyse waardeur God se verbondsverpligting uiteindelik nagekom word, is deur Christus en deur middel van die plan van verlossing (Jesaja 42:1, 6).

`Kyk na die drie elemente hierbo (God se beloftes, ons gehoorsaamheid, en die plan van verlossing). Hoe sien jy hierdie faktore in jou eie wandel met die HERE aan die werk? Skryf ‘n paragraaf oor hoe dit nou in jou lewe tot uiting kom. `

In die Ou Testament was die mense deur middel van die offerdienstipes geleer om die ganse plan van verlossing te verstaan. Deur hierdie simbole het die patriarge en Israel geleer om in die koms van die Verlosser te glo. Deur die seremonies kon die berouvolle sondaar vergifnis vir sonde en bevryding van skuldgevoelens verkry. Die seëninge van die verbond kon dus behou word, en geestelike groei – om die beeld van God in die lewe te herstel — kon daardeur voortduur, selfs wanneer die mens gefaal het om hulle kant van die ooreenkoms na te kom.

`Alhoewel daar steeds verbonde tussen mense aangegaan word, het die hoofgebruik van die woord berith in die Hebreeuse Bybel te doen met die verhouding tussen God en die mens. As ons daaraan dink wie God is en wie ons in vergelyking met Hom is, watter tipe verhouding sou so ‘n verbond uitbeeld?`