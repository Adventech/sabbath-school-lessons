---
title: 'Die nuwe verbond (Jeremia 31:31–33)'
date: 08/04/2021
---

In hierdie skrifgedeeltes verwys die Ou Testament vir die eerste maal na wat die “nuwe verbond” genoem word. Dit is onderling verbind met Israel se terugkeer uit ballingskap, en vertel van die seëninge wat hulle van God sal ontvang. Hier weer, soos met al die ander, is dit God wat die verbond inisieer, en dit is Hy wat dit deur sy genade sal volbring. Let ook op na die taalgebruik hier. In die Afrikaanse Ou Vertaling verwys God na Homself as ‘n “gebieder oor hulle”, maar in die Engelse Bybelvertalings word dit as ‘n “man” (husband), vertaal; dan sê God ook dat Hy sy wet op hulle harte sal skryf; en deur die taalgebruik van die verbond met Abraham sê Hy dat Hy hulle God sal wees, en hulle vir Hom ‘n volk sal wees. Dus, soos voorheen, is die verbond nie net sommer ‘n wettige ooreenkoms soos deur die hedendaagse howe onderskryf word nie, maar is dit iets baie meer. 

`Lees Jeremia 31:33. Vergelyk dit met Exodus 6:6 wat gedeeltelik besonderhede van die verbond met Israel bevat. Weer word daar gevra, wat is die kern van die groter geheel wat hier deurskemer? Wat wil God vir sy volk hê?`

`Lees Jeremia 31:34. Vergelyk dit met wat in Johannes 17:3 gesê word. Wat is die belangrike ding wat die Here doen wat die fondament van hierdie verhouding vorm? `

Net soos in die vroeëre verbonde kan daar ook in Jeremia 31:31–34 die beginsels (grondslag) van beide genade en gehoorsaamheid gesien word. God sal hulle sondes vergewe, God sal in ‘n verhouding met hulle tree, en God sal sy genade in hulle lewens uitstort. Die resultaat is dat die volk Hom doodeenvoudig gehoorsaam; nie deur gewoonte of roetine, of sonder om te dink nie, maar suiwer omdat hulle Hom ken, omdat hulle Hom liefhet, en omdat hulle Hom graag wil dien. Hierdie is die kern van die verbondsverhouding wat die Here met sy volk wil hê.

`Hoe verstaan jy hierdie gedagte van die wet wat op die harte geskryf word? Impliseer dit dat die wet subjektief en persoonlik word, iets wat geïnterpreteer en toegepas moet word volgens die individuele toestand van ons harte? Of beteken dit iets anders? Indien dit iets anders is, wat is dit dan?`