---
title:  'Bande wat bind'
date:  17/05/2021
---

“Toe het Hy aan julle sy verbond verkondig wat Hy julle beveel het om te doen, die tien woorde, en dit op twee kliptafels geskrywe” (Deuteronómium 4:13).

Hoe ons ook al beklemtoon dat die verbond altyd ‘n verbond van genade is - dat dit net die resultaat van onverdiende guns is wat God aan diegene bewys wat ‘n verhouding met Hom wil aanknoop om verlos te word - beteken dit nie dat jy dan ‘n lisensie het om ongehoorsaam te wees nie. Inteendeel, verbond en wet hoort saam; die feit is dat die twee onafskeidbaar is. 

`Hoe vas word die verbond en die wet aanmekaar verbind? Hoe toon dit hoe grondliggend die wet met die verbond verbind is?`

Wanneer jy die verbond oorpeins, maak dit sin dat die wet ‘n integrale deel van die wet vorm. As ons verstaan dat die verbond onder andere ‘n verhouding behels, dan moet daar soort van reëls en grense opgestel word. Hoe lank sou ‘n huwelik of ‘n vriendskap of ‘n besigheidsooreenkoms hou indien daar geen grense of reëls òf spesifiek vasgestel, òf vanselfsprekend aanvaar, was nie? Die man besluit om ‘n verhouding met ‘n ander vrou aan te knoop of die vriend besluit om geld uit die ander een se beurs te neem, of een besigheidsvennoot nooi ‘n ander persoon om by die vennootskap aan te sluit sonder om die eerste een daarvan in kennis te stel. Hierdie handelinge sou ‘n oortreding van die reëls, wette en beginsels wees. Hoe lank sou hierdie verhoudinge onder sulke wettelose omstandighede duur? Dit is hoekom daar grense, rigsnoere en reëls vasgestel moet word. Die verhouding kan alleenlik sodoende gehandhaaf word. Om die waarheid te sê, word die verskillende uitdrukkings soos wet (Psalm 78:10), insettinge (Psalm 50:16), getuienisse (Psalm 25:10), bevele (Psalm 103:18), en die woord van die Here (Deuteronómium 33:9) vergelykenderwys of baie nabyverwant (met amper dieselfde betekenis), met die woord verbond gekoppel. Dit is duidelik dat “die woorde van hierdie verbond” (Jeremia 11:3, 6, 8) die woorde van God se wet, insettinge, getuienisse, en bevele is. Die verbond van God met sy volk Israel het verskillende vereistes wat uiters belangrik vir die instandhouding van die spesiale verhouding wat Hy met sy volk wou hê, bevat. Is dit vandag enigsins verskillend?

`Dink aan iemand met wie jy ‘n baie intieme verhouding het. Stel jou voor wat sou met julle verhouding gebeur indien jy nie deur enige reëls, norme of wette beperk sou word nie, maar sou glo dat jy heeltemal vry is om te doen wat jy graag wil doen. Selfs as jy sou sê dat jy lief is vir daardie persoon en dat jou liefde alleen sou bepaal hoe jy teenoor daardie persoon optree, hoekom is daar nog ‘n behoefte vir reëls? Bespreek dit.`