---
title:  'Die wet as deel van die verbond (Deuteronómium 10:12, 13)'
date:  18/05/2021
---

Waaraan dink jy eerste wanneer jy aan die wet dink? Polisie, verkeerskaartjies, regters en die tronk? Of dink jy aan beperkings, reëls, gebiedende ouers en straf? Of miskien dink jy aan orde, harmonie, stabiliteit? Of dalk selfs . . . liefde? Die Hebreeuse woord tora wat as “wet” in ons Bybels vertaal is, beteken “om geleer te word” of “onderrig te word.” Die term kan gebruik word om na al God se instruksies, of dit moreel, siviel, sosiaal of godsdienstig is, te verwys. Dit omvat al die wyse raad wat God genadiglik aan sy volk gegee het, sodat hulle beide fisies en geestelik ‘n oorvloedige lewe kan geniet. Geen wonder die psalmis kon die mens geseënd noem wie se “behae in die wet van die HERE [is], en hy ... sy wet dag en nag [oordink]” (Psalm 1:2). Wanneer ons die wet of tora lees — die instruksies en leringe wat in die boeke van Moses opgeskryf is en wat deel van Israel se verbond geword het — word ons met die wye omvang van hierdie instruksies beïndruk. Die wet raak elke afdeling van Israel se lewenstyl — landbou, siviele regering, sosiale verhoudinge en aanbidding.

`Hoekom dink jy het God so baie instruksies aan Israel gegee? (Lees Deuteronómium 10:13.) Op watter maniere was hierdie instruksies vir hulle eie “beswil”? `

Die funksie van die “wet” in die verbond was om riglyne vir die nuwe lewe van die menselike verbondsvennoot te gee. Die wet stel die verbondsvennoot aan die wil van God voor, Hy wat jy ten volle leer ken deur te glo en deur aan sy wette en ander uitinge van sy wil gehoorsaam te wees. Die rol wat die wet in die daaglikse toepassing van die verbondsverhouding gespeel het, het getoon dat Israel nie die weg van die ander nasies kon volg nie. Hulle kon nie deur natuurlike neigings, menslike behoeftes, begeertes of selfs sosiale, politieke en ekonomiese behoeftes in hulle daaglikse lewe beheer word nie. Hulle kon net as God se heilige nasie, priesterlike koninkryk en eiendomsvolk deur beginselvaste gehoorsaamheid aan die geopenbaarde wil van die VerbondsGod op alle gebiede van hulle lewe funksioneer.

`Net soos antieke Israel het Sewendedag-Adventiste ‘n wye omvang van raad met betrekking tot elke vlak van die Christelike lewe deur middel van ‘n moderne openbaarmaking van die profetiese gawe ontvang. Hoekom behoort ons hierdie raad as ‘n gawe van God te beskou in plaas daarvan om dit as nadelig met betrekking tot individuele denke en aksie, te sien? Terselfdertyd, watter gevare staar ons in die gesig deur daardie gawe in wettiesheid te verander, soos wat die Israeliete met hulle gawes gedoen het? (Lees Romeine 9:32.)`