---
title:  Die vraag oor aanbidding
date:  18/11/2021
---

Die kern van die verbondsverhouding tussen die Here en Israel was aanbidding. Wat hulle anders as die wêreld rondom hulle gemaak het, was dat hulle die enigste nasie was wat die ware God aanbid het, teenoor die valse gode en godinne van die heidense wêreld wat eintlik glad nie gode was nie. “ ‘ “Aanskou nou dat dit Ek is en dat daar geen god naas My is nie ... ” ’ ” (Deuteronómium 32:39).

`Lees Deuteronium 4:19; 8:19; 11:16 en 30:17. Wat is die algemene waarskuwing in hierdie verse?  Hoekom is hierdie waarskuwing vir die nasie van Israel so noodsaaklik?`

Duisende jare gelede, net soos vandag, het God se volk hulle in ’n kultuur en omgewing bevind wat, in die meeste gevalle, standaarde, tradisies en begrippe getoon het wat met hulle eie geloof gebots het. Daarom moet God se volk ook altyd op hulle hoede wees om nie die wêreld met sy afgode en “gode” die voorwerp van hulle aanbidding te maak nie.

Ons God is ’n “jaloerse God” (Deuteronómium 4:24; 5:9 en 6:15), en Hy alleen, ons Skepper en ons Redder, is waardig om aanbid te word. Hier is ook geen middeweg nie: ons aanbid óf die Here wat lewe, geluk en seëninge bring, óf ons aanbid enige ander god wat kwaad, ongeluk en die dood oor ons pad bring.

`Lees Openbaring 13:1–15 en fokus op hoe aanbidding hier beskryf word. Kontrasteer dan hierdie verse met Openbaring 14:6-12. Wat gebeur hier in Openbaring wat die waarskuwing in Deuteronium (en eintlik regdeur die Skrif) teen valse aanbidding uitbeeld?`

Hoe die konteks ook al verskil, die vraag is dieselfde: Sal die mens die ware God aanbid en die lewe verkry, of sal hulle openlik of subtiel of beide, voor die druk swig, weg van Hom af om dan die dood tegemoet te gaan?  Die antwoord skuil eintlik in elke individu se hart. God het nie vir antieke Israel gedwing om Hom te volg nie, en Hy sal ons ook nie dwing nie. Soos ons in Openbaring 13 lees, sal dwang deur die dier en sy beeld toegepas word.  God doen die teenoorgestelde, Hy werk met liefde..

`Hoe kan ons seker maak dat ons nie ons toewyding aan Jesus stadigaan, selfs subtiel, verloor deur ’n ander god te aanbid?`