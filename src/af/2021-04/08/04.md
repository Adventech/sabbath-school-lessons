---
title:  Lewe en geluk, dood en ongeluk, seëninge en vervloekinge
date:  16/11/2021
---

Naby die einde van die boek Deuteronómium, na ’n lang bespreking oor wat met die volk sou gebeur as hulle ongehoorsaam aan die Here sou wees en die verbondsbeloftes sou oortree, begin Deuteronómium 30 met ’n belofte dat indien hulle in ongehoorsaamheid sou verval en met ballingskap gestraf sou word, God hulle ten spyte daarvan weer in die land sal herstel.

Dit is natuurlik as hulle tot inkeer gekom het en hulle van hulle verkeerde weë bekeer het.

`Lees Deuteronium 30:15–20. Wat is die opsies hier wat aan antieke Israel voorgehou was, en hoe weerspieël hierdie opsies dit wat ons regdeur die Bybel sien?`

Die Here maak dit baie duidelik: Hy, Yahweh, het een van twee opsies aan hulle voorgehou, wat Hy eintlik ook met Adam en Eva in Eden gedoen het.  Die feit is dat die Hebreeuse woorde vir “goed” (tov) en “kwaad” (ra’) wat in Deuteronómium 30:15 in die Afrikaanse Ou Vertaling as “geluk” en “ongeluk” vertaal word, dieselfde woorde is wat in Génesis vir die boom van “goed” (tov) en “kwaad” (ra’) gebruik word.  Hier, soos regdeur die Bybel, is daar geen middeweg nie, geen neutrale plek om te wees nie. Hulle sal of die Here dien en lewe, of hulle sal die dood kies.  Dis dieselfde vir ons ook.

Lewe, geluk, seëninge, in teenstelling met wat?  Die dood, kwaad en vervloekinge. Tog, op die ou einde kan daar tereg geredeneer word dat God aan hulle die goeie, alleenlik die lewe en seëninge voorhou.  Maar, as hulle van Hom sou wegdraai, sal hierdie slegte dinge die natuurlike gevolge wees, want hulle geniet dan nie meer Sy spesiale beskerming nie.

Maar ons verstaan dit, hierdie opsies word aan die volk voorgehou Die werklikheid van hulle vrye wil, hulle vrye keuses, is ook baie duidelik. Hierdie verse, saam met so baie ander in die Bybel, Ou en Nuwe Testament, maak geen sin sonder die heilige gawe van die vrye wil en vrye keuse nie.

Die Here het eintlik vir hulle gesê: Daarom, met die vrye wil wat Ek aan jou gegee het — kies lewe, kies seën, kies geluk, nie die dood, kwaad, en vervloekinge nie.

Dit lyk so vanselfsprekend wat die regte keuse sal wees, nie?  En tog weet ons wat gebeur het. Die groot stryd was toe werklik net soos dit nou is, en ons moet leer uit Israel se voorbeeld wat kan gebeur as ons nie onsself heeltemal aan die Here oorgee en die lewe kies nie, en ook alles wat hierdie keuse insluit nie.

`Lees Deuteronium 30:20. Let hier op na die verband tussen liefde en gehoorsaamheid. Wat moet Israel doen om aan die Here getrou te wees? Hoe is dieselfde beginsels vandag nog op ons van toepassing?`