---
title:  Ander gode
date:  14/10/2021
---

Bybelkenners het lank gelede reeds die ooreenkoms tussen Israel se verbond met God en die ander koninkryke rondom hulle se verbondsverdragte, raakgesien. Hierdie ooreenstemming moet ons nie verbaas nie.  Die Here het doodeenvoudig die omgewing waaraan sy volk gewoond was, gebruik.

Terselfdertyd kom dit voor asof die idee van ’n verbond, ’n wetlike ooreenkoms tussen twee partye met reëls en bepalinge en stipulasies, koud en formeel is. Hoewel hierdie beginsel inderdaad so moet wees (God is die Wetgewer), is dit nie ruim genoeg om die diepte en wydte van die tipe verhouding wat God met sy volk wil hê, in te sluit nie. Daarom word daar ander beelde in Deuteronómium gebruik om dieselfde idee van die verbond tussen God en Israel te beskrywe – om daaraan ’n groter omvang en betekenis te gee.

`Lees Deuteronium 8:5; 14:1; 32:6 en verse 18–20. Watter soort beeldspraak word hier gebruik, en hoe kan dit help om die verhouding wat God met sy volk wil hê, te verduidelik?`

`Lees Deuteronium 4:20 en Deuteronium 32:9. Watter beeldspraak word hier gebruik, en hoe help dit ook om die verhouding wat God met sy volk wil hê, te openbaar?`

In beide gevalle word die gedagte van ’n gesinsverband wat veronderstel is om die diepste, innigste en liefdevolste verbintenis te wees, uitgebeeld.  God wou nog altyd hierdie soort verhouding met sy volk gehad het.  Selfs na hulle skaamtelose verwerping van Jesus tydens sy kruisiging, het Jesus, na sy opstanding, aan Maria gesê: “‘Gaan heen en vertel my broeders dat hulle na Galiléa moet gaan, en daar sal hulle My sien’ ” (Matthéüs 28:10). Selfs as verrese Heiland het Hy na sy dissipels as “my broeders” verwys, ’n voorbeeld van liefde en genade wat voortvloei na hulle wat dit beslsis nie verdien het nie. Dit is hoofsaaklik hoe die verhouding tussen God en die mensdom nog altyd was: genade en liefde wat aan die wat dit nie verdien nie, gegee word.

`Watter soort verhouding het jy met God?  Hoe kan jy dit meer innig maak en leer om Hom lief te hê, en terselfdertyd jou verbondsverpligting om sy wet te gehoorsaam, verstaan?  Waarom is hierdie twee gedagtes nie teenstrydig nie, maar aanvullend?`