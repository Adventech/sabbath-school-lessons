---
title:  Die boek van die verbond
date:  12/10/2021
---

Die gedagte van ’n verbond (berit in Hebreërs), wat God se verhouding met sy volk aandui, word regdeur die Bybel gevind, en die woord verskyn so dikwels in Deuteronomium dat hierdie boek “die boek van die verbond” genoem word.

`Lees Deuteronium 5:1–21. Wat gebeur hier wat help om te wys hoe die idee van ’n verbond (berit) deel is van die boek van Deuteronium?`

Nie lank nadat die kinders van Israel uit Egipte bevry was nie, het God die verbond met hulle by Sinai gesluit, net voordat hulle veronderstel was om die Beloofde Land binne te gaan. Daarna, na ’n 40-jaarlange ompad, net voordat hulle weer die Beloofde Land sou binnegaan as deel van die verbondsbelofte (lees Génesis 12:7, Exodus 12:25), het die Here deur Moses die Tien Gebooie weer aan hulle gegee, ’n manier om te herbevestig hoe belangrik dit vir hulle was om ook hulle verbondsverpligtinge te hernieu.

Ja, die Here sou sy verbondsbeloftes aan hulle nakom. Maar nou was hulle ook daartoe verbind om hulle deel van die ooreenkoms na te kom: “ ‘Toe het Hy aan julle sy verbond verkondig wat Hy julle beveel het om te doen, die tien woorde, en dit op twee kliptafels geskrywe’ ” (Deuteronómium 4:13). Hy het dit by Sinai gedoen, en nou het Hy dit weer in Moab gedoen, net voordat hulle die land sou oorneem wat aan hulle belowe was deur die belofte wat aan die vaders eeue gelede gemaak was, ’n openbaring van die “ewige verbond” wat selfs die bestaan van die wêreld voorafgegaan het.

“Nog voor die grondlegging van die wêreld het die Vader en die Seun ’n verbond aangegaan om die mens te verlos indien hy deur die Satan oorwin sou word.  Hulle het die hande saamgevou in ’n plegtige gelofte dat Christus borg sou staan vir die mens.” — Ellen G. White, Die Koning van die Eeue, bl. 834.

`Lees Deuteronium 5:3. Hoe verstaan ons hierdie vers?`

Wat het Moses probeer om vir hulle te sê?  Hy het heelwaarskynlik die feit beklemtoon dat hulle vaders nie meer geleef het nie, en dat die wonderlike verbondsbeloftes wat aan hulle belowe was, nou aan hulle behoort het.  Op hierdie manier wou Moses hulle laat weet dat hulle nie soos die vorige geslagte moes verbrou nie. Die beloftes (en die verpligtinge) was nou hulle s’n.