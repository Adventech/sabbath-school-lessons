---
title:  Vir verdere studie
date:  15/10/2021
---

“Die gees van slawerny word gekweek wanneer daarna gestreef word om ’n wettiese godsdiens te beoefen, wanneer daar gepoog word om die vereistes van die wet in eie krag na te kom.  Ons enigste hoop is saamgevat in die verbond wat met Abraham gesluit was, die verbond van genade deur geloof in Christus Jesus. Die evangelie wat aan Abraham gepreek was en wat aan ons hoop gee, was dieselfde evangelie wat vandag nog gepreek word, en wat nog steeds aan ons hoop gee. Abraham het sy oë op Jesus gevestig, wat ook die Leidsman en Voleinder van ons geloof is.” — Ellen G. White Comments, The SDA Bible Commentary, vol. 6, bl. 1077, (vry vertaal).

“Nog voor die grondlegging van die wêreld het die Vader en die Seun ’n verbond aangegaan om die mens te verlos indien hy deur die Satan oorwin sou word. Hulle het die hande saamgevou in ’n plegtige gelofte dat Christus borg sou staan vir die mens. Hierdie gelofte het Christus nou nagekom. Toe Hy aan die kruis uitgeroep het: ‘Dit is volbring’, het Hy die Vader aangespreek. Die ooreenkoms is ten volle nagekom. Nou verklaar Hy:  Vader, dit is volbring. Ek het U wil gedoen, o My God. Ek het die verlossingstaak voltooi.  As U geregtigheid bevredig is, wil Ek ‘dat waar Ek is, hulle wat U My gegee het, ook saam met My sal wees.’ Johannes 19:30; 17:24.” — Ellen G. White, Die Koning van die Eeue, bl. 834.

**Vrae vir bespreking**:

`➊ Dink na oor die gedagte dat selfs voor die grondlegging van die wêreld die Vader en die Seun “’n verbond” aangegaan het om ons te verlos indien die mens in sonde sou val. Waarom behoort dit ons te bemoedig? Wat behoort dit ons te leer oor hoe graag God wil hê dat ons vir sy koninkryk gered moet word? `

`➋ Op watter maniere behoort ons as die Sewendedag-Adventiste Kerk die rol wat antieke Israel in hulle tyd moes vervul het, nou te vervul? Hoe kan ons leer om die foute wat hulle gemaak het, te vermy? `

`➌ Waarom is die evangelie en die beloftes van die evangelie so sentraal in die begrip van die nuwe verbond?  Watter verse kan jy in die Nuwe Testament vind wat toon hoe die wet en gehoorsaamheid aan die wet nie afgeskaf was onder die nuwe verbond nie, soos wat dit deur ander Christene gewoonlik geleer word? Hoekom dink jy sê so baie Christene dat die evangelie die noodsaaklikheid om die Tien Gebooie te hou, nietig verklaar het? `