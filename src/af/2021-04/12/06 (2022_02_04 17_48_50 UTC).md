---
title:  ’n Skrikaanjaende ondervinding
date:  16/12/2021
---

Die boek Hebreërs, in al sy diepte en verhewendheid, is, op baie maniere, net een lang aanmoediging om die Joodse gelowiges in Jesus aan te spoor.  En dit is: Bly getrou aan die Here!

Hierdie getrouheid moet natuurlik die gevolg van ons liefde vir God, vir sy karakter en sy goedheid wees, wat so kragtig by die kruis vertoon was.  Soms moet die mense egter aan die verskriklike gevolge wat afdwaling meebring, herinner word.  Dit wil sê, ons moet onthou dat, op die ou einde, indien ons nie aanvaar wat Jesus vir ons gedoen het deur die prys vir ons sondes te betaal het nie, ons daardie prys self sal moet betaal, en dit beteken ’n “geween en gekners van die tande” (Matthéüs 22:13) gevolg deur ewige uitwissing.

`Lees Hebreërs 10:28–31. Wat sê Paulus en hoe is dit ook op ons van toepassing?`

Dis so interessant dat, deur die Joodse gelowiges aan te moedig om getrou aan God te bly, Paulus Deuteronómium aanhaal, wat natuurlik ’n vroeëre vermaning aan die Joodse gelowiges (die Hebreërs) was om aan God getrou te bly!  Paulus haal Deuteronómium 17:6 aan met betrekking tot die feit dat iemand wat skuldig bevind word en tot die dood veroordeel word, net doodgemaak kan word nadat ten minste twee getuies teen daardie persoon verklarings afgelê het.

Maar Paulus het dit gedoen om aan te dui dat indien ontrouheid onder die Ou Verbond tot die dood gelei het, hoeveel  “swaarder straf, dink julle, sal hy verdien wat die Seun van God vertrap het en die bloed van die testament waardeur hy geheilig is, onrein geag en die Gees van genade gesmaad het?” (Hebreërs 10:29). Met ander woorde, julle het meer lig en meer waarheid as wat hulle gehad het, en julle weet van die offer wat die Seun vir julle sondes gebring het;  daarom, as julle afdwaal, sal julle veroordeling groter as hulle s’n sal wees.

Daarna verwys Paulus onmiddellik terug na Deuteronómium, na hoofstuk 32:35, net om sy argument te ondersteun. Met inagneming van wat aan hulle in Christus gegee was en hulle kennis van die groot voorsiening wat vir hulle gemaak was, sê die Here, “ ‘My kom die wraak toe,’ Die Here sal ”sy volk oordeel” omdat hulle afgedwaal het en ontrou was.  Per slot van rekening, Hy het hulle voorvaders geoordeel wat nie gehad het wat hierdie Nuwe Testamentiese Jode het nie, naamlik die volle openbaring van God se liefde wat by die kruis geopenbaar was.  Daarom het Paulus eintlik gesê:  Wees gewaarsku.

`“Die HERE sal aan sy volk reg verskaf” (Deuteronómium 32:36). Wat is ons enigste hoop in daardie regspraak (lees Romeine 8:1)?`