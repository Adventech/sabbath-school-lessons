---
title:  “Daar is geskrywe”
date:  12/12/2021
---

`Lees Matthé 4:1–11. Hoe het Jesus op Satan se versoekinge in die woestyn gereageer, en watter belangrike les kan ons uit sy antwoorde leer?`

Jesus het nie met Satan gestry of geredeneer nie.  Hy het doodeenvoudig Skrif aangehaal, want “die Woord van God is lewend en kragtig en skerper as enige tweesnydende swaard” (Hebreërs 4:12). En elkekeer wat Hy die Woord aangehaal het, het Hy uit Deuteronómium aangehaal. Dis ook baie interessant dat Jesus, toe Hy in die woestyn was, gekies het om verse wat aan Israel in die woestyn gegee was, aan te haal.

Gedurende die eerste versoeking het Jesus na Deuteronómium 8:3 verwys. Moses het in hierdie skrifgedeelte antieke Israel daaraan herinner hoe die Here deur al daardie jare in die woestyn in hulle behoeftes voorsien het, wat ook die manna ingesluit het — en dit was alles deel van ’n louteringsproses, omdat die Here aan hulle geestelike lesse wou leer.  En een van daardie lesse was dat “ ‘die mens sal nie van brood alleen lewe nie, maar van elke woord wat deur die mond van God uitgaan’ ”.  God gee aan jou fisiese voedsel, maar Hy voorsien ook geestelike voedsel aan jou. Jy kan nie net die eerste, sonder die tweede, neem nie. Jesus het die beeld van brood as ’n verwysingspunt na Deuteronómium gebruik, en om Satan en die twyfel wat hy in Jesus wou laat posvat, te berispe.

In die tweede versoeking het Jesus uit Deuteronómium 6:16 aangehaal waar Moses die volk aan hulle opstand by Massa herinner het (lees Exodus 17:1–7). Hy het gesê:

“ ‘Julle mag die Here julle God nie versoek soos julle Hom by Massa versoek het nie.’ ”  Die woord “versoek” kan “beproef ” of “toets” beteken.  Die Here het reeds aan hulle oor en oor sy krag en gewilligheid bewys om in hulle behoeftes te voorsien; tog, die oomblik toe daar probleme opgeduik het, het hulle uitgeroep — “ ‘Is die Here in ons midde of nie?’ ” (Exodus 17:7). En dit was hierdie verhaal wat Jesus uit die Woord van God gebruik het om Satan te berispe.

In die derde versoeking het Satan probeer om Christus te kry om voor hom neer te buig en hom te aanbid. Wat ’n openlike en blatante openbaring van net wie hy werklik was en wat hy werklik wou gehad het!  In plaas daarvan om met hom te redeneer, het Jesus Satan tereggewys deur weer uit die Woord van God, uit Deuteronómium, aan te haal, waar die Here sy volk gewaarsku het oor wat sou gebeur indien hulle afvallig sou word en ander gode sou aanbid. “ ‘Jy moet die Here jou God vrees en Hom dien; en by sy Naam moet jy sweer’ ” (Deuteronómium 6:13), wat Hom en Hom alleen beteken.

`Hoe kan ons leer om meer krag in ons lewens uit die studie van die Woord van en, soos Hy, Satan se versoekings te weerstaan?`