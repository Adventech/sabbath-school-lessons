---
title:  “Vervloek is elkeen wat aan ’n paal hang”
date:  14/12/2021
---

`Lees Galásiërs 3:1–14. Wat sê Paulus hier wat op ons vandag van toepassing is, en hoe gebruik hy Deuteronium 27:26 en 21:22, 23 om sy punt te maak?`

Ongelukkig is dit ’n algemene gebruik in die Christendom om hierdie sendbrief as ’n tipe van regverdiging te gebruik om nie die wet, die Tien Gebooie, te onderhou nie. Natuurlik word hierdie argument eintlik as ’n rede gebruik om nie die vierde gebod na te kom nie, so asof die onderhouding van hierdie een gebod teenoor die ander nege op een of ander manier ’n uitdrukking van die wettiesheid is wat Paulus hier moes hanteer.

Maar, Paulus het hier nie teen die wet gepraat nie, en sekerlik kan niks in hierdie skrifgedeelte die oortreding van die Sabbatgebod regverdig nie. Die sleutel kan in Galásiërs 3:10 gevind word waar hy skryf:  “almal wat uit die werke van die wet is, is onder die vloek”, en dit haal hy uit Deuteronómium 27:26 aan. Die twispunt gaan egter nie oor gehoorsaamheid aan die wet nie, maar “omdat daar op die wet vertrou word” — ’n moeilike toestand, indien nie ’n onmoontlike een vir gevalle wesens soos ons om in te wees nie.

Paulus se punt is dat ons nie deur die werke van die wet gered word nie, maar deur Christus se dood vir ons wat deur geloof aan ons toegereken word. Hy beklemtoon hier wat Christus by die kruis vir ons gedoen het. En om hierdie punt te maak, verwys hy weer terug na Deuteronómium, hierdie keer na Deuteronómium 21:23. Net soos Jesus sê Paulus, “daar is geskrywe,” en bevestig daardeur die outoriteit van die Ou Testament.  Hy haal dan uit ’n teksvers aan wat na iemand verwys wat die doodstraf verdien het en daarvoor tereggestel moes word deur aan ’n paal opgehang te word, en wat dalk as ’n afskrikmiddel vir ander mense moes dien.

Maar Paulus gebruik dit as ’n simbool vir Christus se plaasvervangende dood namens ons: Christus het ’n “vloek vir ons” geword deurdat Hy die vloek van die wet in die gesig moes kyk;  d.w.s., die dood wat alle mense moet deurmaak omdat almal die wet oortree het.  Die goeie nuus van die evangelie is egter dat die vloek wat ons toegekom het, syne by die kruis geword het, “dat ons die belofte van die Gees deur die geloof kan ontvang” (Galásiërs 3:14).

Of soos Ellen G. White dit gesê het: “Niemand behalwe Christus kon die gevalle mensdom van die vloek van die wet verlos en hom weer tot eensgesindheid met die Hemel herstel nie.  Christus sou die skuld en die skande van die sonde op Hom neem – sonde wat vir ’n heilige God so aanstootlik is dat dit die Vader en Sy Seun moet skei.” — Ellen G. White, Patriarge en Profete, bl. 63.

`Dink na oor wat jy sou moes deurmaak as jy regverdiglik gestraf sou word vir alles wat jy al verkeerd gedoen het.  Daarom, omdat Christus die straf vir jou verkeerde dade self gedra het om jou daarvan vry te stel, hoe behoort jy op dit wat hy vir jou opgeoffer het, te reageer?`