---
title:  Die opwekking van Moses
date:  22/12/2021
---

“Toe het Moses, die kneg van die Here, daar gesterwe in die land Moab, volgens die bevel van die Here.  En Hy het hom in die dal in die land Moab, teenoor Bet-Peor, begrawe; niemand het tot vandag toe sy graf geken nie.” (Deuteronómium 34:5, 6).  En so, volgens hierdie paar verse, het Moses wat so sentraal in die lewe van Israel was, ’n man wie se geskrifte nie net in Israel bly voortbestaan het nie, maar selfs vandag nog in die kerk en die sinagoge gelees word, gesterwe.

Moses het gesterwe, was begrawe, die volk het getreur, en dit was tot daarnatoe. Die beginsel van die woorde van Openbaring is sekerlik hier van toepassing: “ ‘salig is van nou af die dode wat in die Here sterwe’ ”.  “ ‘Ja, sê die Gees, sodat hulle kan rus van hul arbeid, en hulle werke volg met hulle’ ” (Openbaring 14:13).

Maar, Moses se dood was nie die finale hoofstuk in die verhaal van sy lewe nie.

`Lees Judas 9. Wat gebeur hier, en hoe help hierdie vers ons om die verskyning van Moses in die Nuwe Testament te verduidelik?`

Ons kry hier net ’n klein kykie op die ongelooflike skouspel wat in hierdie skrifgedeelte uitgebeeld word.  Mígael, wat Christus self is, het ’n woordestryd met die duiwel oor die liggaam van Moses gehad.  Waaroor het hulle gestry?  Daar is geen twyfel dat Moses ’n sondaar was nie; sy laaste bekende sonde, toe hy God se heerlikheid vir homself toegeëien het, was dieselfde sonde as — “ ‘Ek wil klim bo die hoogtes van die wolke, my gelykstel met die Allerhoogste!’ ” (Jesaja 14:14) — wat Lucifer se val uit die hemel reg aan die begin tot gevolg gehad het.  Die geskil oor Moses se liggaam het oor Christus se aanspraak op Moses se beloofde opstanding gegaan.

Maar hoe kon Christus dit vir ’n sondaar soos Moses gedoen het, iemand wat sy wet oortree het?  Die antwoord, natuurlik, kan net die kruis wees.  Net soos al die diere-offers vorentoe na Christus se dood verwys het, so het die Here, deur na die kruis vooruit te kyk, vanselfsprekend op die liggaam van Moses aanspraak gemaak om hom te laat opstaan. “Ten gevolge van die sonde het Moses onder die mag van die Satan gekom.  Wat sy eie verdienstelikheid betref, was hy die wettige gevangene van die dood;  maar hy is tot die ewige lewe opgewek want hy kon in die Naam van sy Verlosser daarop aanspraak gemaak het.  Moses het verheerlik uit die graf opgestaan en saam met sy Verlosser na die Stad van God opgevaar.” — Ellen G. White, Patriarge en Profete, bl. 479.

`Hoe help hierdie verslag oor Moses ons om die diepte van die plan van verlossing te verstaan, dat Moses selfs voor die kruis opgewek kon word om onsterflikheid te ontvang?`