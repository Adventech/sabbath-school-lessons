---
title:  Die opstanding van Moses
date:  18/12/2021
---

### Leesverwysings vir hierdie week se studie
Númeri 20:1–13, Deuteronómium 31:2; 34:4; 34:1–12, Judas 9, I Korinthiërs 15:13–22.

> <p>Geheueteks</p>
> “Maar toe Mígael, die aartsengel, met die duiwel in woordestryd was oor die liggaam van Moses, het hy geen oordeel van lastering durf uitspreek nie, maar het gesê:  Die Here bestraf jou!’ ” (Judas 9).

Soos ons die hele kwartaal gesien het, was Moses die belangrikste figuur in Deuteronómium. Die boek is vol van sy lewe, sy karakter en sy boodskappe. Alhoewel Deuteronómium oor God en sy liefde vir ‘am yisra’el, “die volk Israel” gaan, het God Moses dikwels gebruik om daardie liefde te openbaar en om met sy volk Israel te praat.

Noudat ons aan die einde van die kwartaal gekom het, aan die einde van ons studie oor Deuteronómium, kom ons ook aan die einde van Moses se lewe, ten minste sy aardse lewe.

Soos Ellen G. White dit bewoord het: “Moses het geweet dat hy alleen sou sterf; geen aardse vriend sou toegelaat word om hom in sy laaste ure by te staan nie. Wat nou sou gebeur, was geheimsinnig en ontsagwekkend, en sy hart het daarvoor teruggedeins. Die swaarste beproewing was om geskei van die volk vir wie hy gesorg en wat hy liefgehad het, geskei te word – die volk waarmee sy lewe en sy belangstelling so lank vereenselwig was.  Maar hy het geleer om God te vertrou, en met onwankelbare geloof het hy homself en sy volk aan Sy liefde en genade toevertrou.” — Patriarge en Profete, bl. 470-471.

Net soos Moses se lewe en bediening baie oor die karakter van God openbaar het, so ook sy dood en opstanding.

_*Bestudeer hierdie week se les as voorbereiding vir Sabbat, 25 Desember._