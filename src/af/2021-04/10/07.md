---
title:  Vir verdere studie
date:  03/12/2021
---

“Hoe groot is die neerbuigende liefde van God en Sy barmhartigheid teenoor Sy dwalende skepsele, dat Hy die pragtige reënboog as teken van Sy verbond vir die mensdom in die wolke sit?  Die Here beloof dat Hy aan Sy verbond sal dink wanneer Hy die boog sien. Dit wil nie sê dat Hy dit ooit sal vergeet nie, maar Hy spreek tot ons in ons eie taal sodat ons Hom beter kan verstaan.  Sy bedoeling was dat ouers, wanneer hulle kinders in toekomstige geslagte vra wat die betekenis is van die lieflike boog aan die hemele, die verhaal van die sondvloed moet vertel, en aan die kinders moet verduidelik dat die Allerhoogste die boog gebuig en in die wolke gehang het om die aarde te verseker dat hy nooit weer deur ’n sondvloed verwoes sal word nie.  So sou dit van geslag tot geslag vir die mensdom ’n getuienis van die liefde van God wees en sy vertroue in God versterk.” — Ellen G. White, Patriarge en Profete, bl. 106-107.

Sedert die stigting van die Christendom was daar nog nooit ’n kerk wat soveel weelde en stoflike geriewe geniet het as wat die kerk in sommige lande van die wêreld vandag geniet nie. Die vraag is, ten koste van wat? Sulke oorvloed beïnvloed sonder twyfel ons geestelike lewe — en ook nie ten goede nie. Hoe dan anders? Van wanneer af het rykdom en materiële oorvloed die Christelike deugde van selfverloëning en selfopoffering bevorder?  In die meeste gevalle vind die teenoorgestelde plaas:  hoe meer die mens het, hoe meer selfonderhoudend word hulle, en hoe minder vertrou hulle op God. Rykdom en vooruitgang, hoe aangenaam dit ook al mag wees, bevat baie gevaarlike strikke wat geestelike groei belemmer.

**Vrae vir bespreking**:

`➊ Bespreek die vraag hoe rykdom (wat baie relatief kan wees; d.w.s., iemand wat nie as ryk in sy eie land gesien word nie mag dalk as uitermate ryk deur die mense van ’n ander land beskou word) ons beïnvloed, en hoe dit op ons geestelikheid inwerk. Op watter maniere kan diegene “wat geld het” hulle geestelikheid teen die gevare wat oorvloed inhou, beskerm? `

`➋ Praat oor die eindtonele in Christus se lewe in die klas en wat dit aan ons sê oor God se liefde vir ons, en hoekom ons nooit die werklikheid van sy liefde moet vergeet nie. Watter ander dinge kan jy aan dink wat die goedheid van God openbaar, en hoekom ons altyd hierdie werklikheid in gedagte moet hou? `

`➌ Terwyl sommige wetenskaplikes sê dat daar nooit ’n wêreldwye vloed was nie ten spyte van die Bybel se weergawe (en ook die reënboog as bewys) daarvan, sê sommige ook dat daar geen sesdag-skepping was nie, wat natuurlik die sewende dag Sabbat wat gedenk moet word, insluit. Wat behoort dit aan ons te sê oor hoe kragtig en negatief kultuur op geloof kan inwerk? `