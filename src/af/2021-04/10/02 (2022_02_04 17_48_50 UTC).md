---
title:  Dink aan die reënboog
date:  28/11/2021
---

Die eerste keer wat die woorde “dink aan” in die Bybel verskyn, is in Génesis 9, toe die Here nadat die wêreldwye vloed plaasgevind het, aan Noag gesê het dat Hy sy boog in die wolke sal gee as ’n teken van die verbond tussen Hom en die aarde, en dat Hy nooit weer die aarde met ’n vloed sal verwoes nie.

`Lees Génesis 9:8–17. Hoe word die woorde “dink aan” hier gebruik, en wat kan ons daaruit leer hoe ons daaraan moet dink wat God vir ons gedoen het?`

Natuurlik het God nie die reënboog nodig om aan sy belofte en aan sy verbond te dink nie. Hy het net woorde wat die mense kon verstaan, gebruik. Indien dit enigiets sou voorstel, sou dit wees dat die reënboog vir ons as mense gegee was om aan God se belofte en verbond te dink om nie die wêreld weer met water te verwoes nie.  Met ander woorde, die reënboog was gegee om die mens te help om aan hierdie spesiale verbond wat God gesluit het, te dink;  elke keer wat die reënboog verskyn, sou God se volk daaraan dink dat die vloed nie net God se oordeel oor die sondes van die wêreld was nie, maar dat dit ook sy liefde vir die wêreld en sy belofte om nie weer ’n vloed te stuur nie, bevestig.

Ons sien dus hier hoe belangrik dit is om daaraan te dink:  dink aan God se beloftes, dink aan God se waarskuwings, dink aan God se optrede in die wêreld.

Die reënboog in die wolke word nog meer belangrik in ons dae omdat baie wetenskaplikes die idee dat daar ooit ’n wêreldwye vloed was, verwerp, en hulle oortuiging op die bestendigheid van die natuurwette baseer.  Dis baie interessant dat Ellen G. White ook skryf dat daar mense voor die vloed was wat dieselfde geglo het dat die vasgestelde natuurwette die moontlikheid van ’n wêreldwye vloed uitgesluit het. Sy skryf dat die geleerde manne geredeneer het dat “sy wette so vasgestel is dat God hulle self nooit kon verander nie.” — Patriarge en Profete, bl. 97.  So, voor die vloed het die mense geredeneer dat dit nie kon gebeur nie omdat die natuurwette vasgestel was; en na die vloed redeneer die mense dat, weens die vasgestelde natuurwette, dit nooit plaasgevind het nie.

Maar, God het in sy Woord aan ons die verhaal van die vloed vertel, en ook ’n teken aan die wêreld gegee, nie net van die vloed nie, maar ook van sy belofte om dit nie weer te laat gebeur nie. Ons kan dus, as ons daaraan dink wat die reënboog beteken, sekerheid hê dat God se Woord vas is deur wat in die wolke met pragtige kleure geskryf staan.  En as ons sy Woord oor hierdie belofte glo, hoekom nie ook sy Woord glo oor alles wat Hy aan ons sê nie?

`Die volgende keer wat jy ’n reënboog sien, dink aan God se beloftes. Hoe kan ons leer om al daardie beloftes te glo?`