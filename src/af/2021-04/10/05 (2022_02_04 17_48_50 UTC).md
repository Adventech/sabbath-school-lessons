---
title:  Eet en versadig word
date:  01/12/2021
---

’n Vorige kerkleier wat by die Wêreldkonferensie van Sewendedag-Adventiste® vir 34 jaar gewerk het, het vertel hoe hy en sy vrou baie jare gelede by ’n lughawe gearriveer het en toe ontdek het dat ’n stuk van hulle bagasie verlore geraak het. “Net daar,” het hy gesê, “by die bagasievervoerband en in die openbaar, het ons gekniel en die Here gevra om ons te help om ons verlore bagasie terug te vind.” Baie jare later, vertel hy, het dieselfde weer gebeur:  hulle het by die lughawe gearriveer, maar ’n deel van hulle bagasie het nie. Hy sê toe vir sy vrou, “Moenie daaroor besorgd wees nie”, die “versekering sal uitbetaal”.

`Lees Deuteronium 8:7–18 met hierdie verhaal in gedagte. Watter waarskuwing gee die Here hier aan sy volk, en wat behoort dit ook vir ons vandag te beteken?`

Kyk na wat hulle getrouheid aan die Here vir hulle in die sak sou bring. Hulle sou nie net ’n wonderlike vrugbare land besit het nie, “‘ ’n land waarin jy brood sonder skaarste sal eet, waarin niks jou sal ontbreek nie; ’ ” (Deuteronómium 8:9), maar hulle sou uitermatige seëninge in die land geniet het:  troppe vee en kuddes en goud en silwer en pragtige huise. Dit wil sê, hulle sou al die materiële geriewe wat hierdie wêreld kan bied, ontvang het.

Maar, hulle sou voor die gevaar wat gewoonlik met rykdom en fisiese voorspoed gepaard gaan, te staan gekom het, naamlik om te vergeet dat dit net die Here is  “ ‘wat jou krag gee om rykdom te verwerwe’ ” (Deuteronómium 8:18).

Miskien nie aan die begin nie, maar soos die jare verbygegaan het en hulle al die materiële geriewe gehad wat hulle benodig het, sou hulle hulle verlede vergeet het, vergeet het hoe die Here hulle deur die  “groot en vreeslike woestyn” gelei het (Deuteronómium 1:19), en sowaar sou gedink het dat dit hulle eie knapheid en talente was wat hulle in staat gestel het om so suksesvol te wees.

Dit is presies waarteen die Here hulle gewaarsku het (en ongelukkig, volgens die latere profete se geskrifte, was dit presies wat met hulle gebeur het).

Daarom, terwyl hulle voorspoed geniet het, het Moses vir hulle gesê om te onthou dat alles wat hulle gehad het, net deur die Here se toedoen was en dat hulle nie deur die materiële seëninge wat Hy aan hulle gegee het, mislei moes word nie.  Eeue later het Jesus self ’n gelykenis van ’n saaier vertel om sy volgelinge en die skare teen “die verleiding van die rykdom” (Mark 4:19) te waarsku.

`Dit maak nie saak hoeveel geld en materiële besittings ons besit nie, ons is almal vlees en bloed wat wag om begrawe te word. Wat behoort dit aan ons oor die gevare van die rykdom te sê, wat kan veroorsaak dat ons ons behoefte aan die enigste Een wat ons van die graf kan red, sal vergeet?`