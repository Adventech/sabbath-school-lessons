---
title:  Julle moet julle harte besny
date:  24/10/2021
---

Deuteronómium 10 wat eintlik ’n voortsetting van Deuteronómium 9 is, is basies God se herbevestiging van die verbond wat Hy met Israel gesluit het. Hierdie boek beskryf in ’n groot mate ’n verbondshernuwing.  Dit wil sê, selfs na hulle verskriklike sonde by Horeb, kort nadat Moses hulle vir ’n klein rukkie alleen gelaat het en hulle in afgodediens verval het, was die Here nog nie klaar met hulle nie.

`Lees Deuteronium 10:1–11. Wat gebeur hier wat ons help om te verstaan dat God sy volk se sonde vergewe het en die verbondsbelofte herbevestig het wat hy met hulle en hulle voorvaders gesluit het?`

Moses het die Tien Gebooie stukkend gegooi (Deuteronómium 9:17) — ’n teken dat die verbond verbreek was (Deuteronómium 32:19). “Om sy afsku aan hulle misdaad te betoon, het hy die kliptafels neergegooi, en hulle is voor die oë van die hele volk verbreek.  Dit was ’n aanduiding dat God Sy verbond met hulle verbreek het net soos hulle hulle verbond met Hom verbreek het.” — Ellen G. White, Patriarge en Profete, bl. 320.

Die feit dat God vir Moses gesê het om nuwe kliptafels te kap “soos die eerstes” en Hy weer die woorde wat op die eerstes was op die kliptafels geskryf het, het getoon dat God die volk vergewe het en selfs daarna nie met hulle klaar was nie.

`Lees Deuteronium 10:14–16. Wat sê God hier vir hulle?  Wat is die betekenis van die beelde wat die Here hier gebruik?`

Daar is ’n mengsel van beelde hier:  die voorhuid, die hart, die nek.  Maar, die punt wat gemaak word, is duidelik. Die besnydenis was ’n teken van die verbond, maar was net ’n uiterlike teken. God wou hulle harte hê, d.w.s., hulle verstande, hulle toegeneentheid, hulle liefde. Die beeld wat hardnekkigheid voorgestel het, het doodeenvoudig getoon hoe hardkoppig hulle was om die Here gewilliglik te gehoorsaam. En eintlik, hier en ook op ’n ander plek, was die Here besig om aan hulle te sê om hulle verdeelde lojaliteite te stop en Hom met hulle hele hart en siel te dien.

`Dink aan al die kere wat die Here jou sondes vergewe het. Wat sê dit aan jou oor sy genade?`