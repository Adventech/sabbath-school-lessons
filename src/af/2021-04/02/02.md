---
title:  Die bediening van Moses
date:  03/10/2021
---

Die teenwoordigheid van Moses word regdeur die Bybel gevoel. En alhoewel hy nie voor Exodus 2:2 genoem word nie, het hy die boek Génesis, God se gesaghebbende en grondliggende verhaal van wie ons is, geskryf, hoe ons hier gekom het, waarom dinge so sleg gaan, en tog, hoekom ons nog hoop kan koester.  Die skepping, die sondeval, die belofte van verlossing, die vloed, Abraham, die evangelie — al hierdie het hulle grondslag in Génesis, en die outeur daarvan was die profeet Moses.  Dit is moeilik om die invloed van hierdie een man, wat eintlik nie onberispelik was nie, ten volle te peil, maar nieteenstaande daarin geslaag het om God se invloed te laat geld omdat hy die Here liefgehad het en Hom wou dien.

`Lees Exodus 32:29–32 waar die gesprek tussen die Here en Moses opgeteken is nadat die verskriklike sonde van die aanbidding van die goue kalf plaasgevind het. Watter insig gee hierdie verhaal ons oor die karakter van Moses en waarom, ten spyte van sy tekortkominge, die Here hom op so ’n magtige wyse kon gebruik het?`

Selfs al het Moses niks met die sonde te doen gehad nie, het hy gepoog om vir hierdie sondige volk in te tree, en was hy selfs gewillig om sy eie lewe vir hulle op te offer. Dis baie interessant dat waar Moses in Exodus 32:32 vir God vra “as U tog maar hulle sonde wou vergewe”, die werkwoord vir “vergewe” eintlik “dra” beteken. Moses het hierdeur — met sy begrip van die ernstigheid van sonde en wat dit sou neem om daarvoor versoening te bewerkstellig — vir God gevra om inderdaad hulle sonde te “dra”. En dit is omdat dit die enigste manier was hoe hulle sonde vergewe kon word, of enige sonde vergewe kan word.

Ons vind dus hier, reeds vroeg in die Bybel, ’n kragtige uitdrukking van plaasvervanging, waar God self, in die persoon van Jesus, die volle prys en straf vir ons sondes sou betaal — God se voorafbeskikte plan vir die verlossing van die mensdom om sodoende getrou aan die beginsels van sy regering en wet te bly.

Baie eeue later het Petrus die volgende oor Jesus geskryf: “wat self ons sondes in sy liggaam op die kruishout gedra het, sodat ons die sondes kan afsterwe en vir die geregtigheid lewe; deur wie se wonde julle genees is” (I Petrus 2:24).

Wat ons in die verhaal van Moses en hoe hy op hulle sondige dade gereageer het, sien, is hoe hy vir ’n gevalle, sondige volk ingetree het, en ’n voorloper was van wat Jesus vir ons sou doen (lees Hebreërs 7:25).

`Hy was gewillig om sy eie lewe vir sy volk te gee. Dink na oor die implikasie van hierdie woorde. Wat kan ons daaruit leer oor wat dit beteken om ander waarlik lief te hê?`