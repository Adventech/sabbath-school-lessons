---
title:  Kades-Barnéa
date:  06/10/2021
---

In die vroeë gedeelte van die boek van Deuteronómium is daar ’n spookbeeld teenwoordig, die skim van Kades-Barnéa. Hierdie hartseer verhaal, soos ons gesien het, vorm die onmiddellike agtergrond van die boek Deuteronómium, en dis waardevol om dit van naby te bekyk.

`Lees Neri 14. Hoe het die volk op die verslag van die spioene gereageer, en wat was die gevolge van hulle reaksie? (Lees ook Deuteronómium 1:20–46.)`

Ons kan baie belangrike lesse uit hierdie verhaal aflei, maar een belangrike les wat weer ter sprake kom in die boek, word ook in Númeri 14 gevind.

`Lees Neri 14:11–20. Waar ons Moses weer hier as middelaar sien intree, wat, volgens sy redenasie, is belangrik oor waarom die Here nie die volk moet vernietig nie?`

Dink oor wat Moses vir God gesê het. As U hierdie ding doen, dink oor wat die Egiptenaars en die ander nasies in hierdie omgewing van U gaan sê. Hierdie punt is belangrik, want, uiteindelik, was alles wat God vir Israel wou doen, nie net vir Israel bedoel nie; dit was ook vir die mensdom in die geheel bedoel.  Die volk van Israel moes die lig van die wêreld wees, ’n getuienis aan die antieke volke oor die liefde en krag en verlossing wat die ware God aanbied in teenstelling met die waardelose afgode wat hierdie volke aanbid het.

Maar, soos Moses gesê het, as U hierdie volk uitwis, wat dan?  Die nasies sou sê: “Omdat die Here hierdie volk nie kon inbring in die land wat Hy hulle met ’n eed beloof het nie, het Hy hulle in die woestyn omgebring” (Númeri 14:16).

Met ander woorde, wat ons hier sien, is ’n tema wat regdeur die Bybel gevind word: die idee dat God deur sy volk verheerlik moet word — dat die heerlikheid en die goedheid en liefde en krag van God in sy kerk geopenbaar moet word, deur wat Hy vir en deur sy volk doen.  Natuurlik maak hulle dit nie altyd maklik vir Hom om dit te doen nie, maar God sal uiteindelik verheerlik word deur sy handelinge op aarde.

`Lees Efésiërs 3:10. Wat sê Paulus hier, en hoe gebeur dit? Hoe word die “menigvuldige wysheid” van God aan die heelal bekendgemaak? Wat is elkeen van ons se rol, indien enige, om dit te laat gebeur?`