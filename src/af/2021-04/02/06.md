---
title:  Die ongeregtigheid van die Amoriete
date:  07/10/2021
---

In Deuteronómium 2 en 3 gaan Moses voort om Israel se geskiedenis te vertel, en hoe hulle, deurdat God hulle geseën het, hulle vyande verjaag het; wanneer hulle getrou was, het God hulle oorwinnings gegee, selfs oor mense wat “hoog van gestalte” was (Deuteronómium 2:11, 20 en 3:13).

Natuurlik herinner dit ons aan ’n moeilike onderwerp wat ons ten minste net kortliks kan noem, naamlik die uitwissing van hierdie mense. Hoewel die kinders van Israel dikwels eers met ’n nasie onderhandel het (Deuteronómium 20:10, 11), en dan wanneer die nasie nie hulle aanbod aanvaar het nie, het hulle die nasie, vroue en kinders ingesluit, soms uitgeroei. “‘En die Here onse God het hom aan ons oorgegee, sodat ons hom en sy seuns en sy hele volk verslaan het.  En ons het in dié tyd al sy stede ingeneem en elke stad met die banvloek getref, manne en vroue en kinders; ons het niemand laat vryraak nie.’ ” (Deuteronómium 2:33, 34).

Sommige probeer om hierby verby te kom deur doodeenvoudig te sê dat hierdie verhale nie waar is nie. Maar, omdat ons glo dat “die hele Skrif deur God ingegee [is] en nuttig [is] tot lering, tot weerlegging, tot teregwysing, tot onderwysing in die geregtigheid” (II Timótheüs 3:16), is hierdie redenasie nie aanvaarbaar vir Sewendedag-Adventiste nie. Die moeilike vraag oor hierdie insidente bly dus by ons.

`Lees Génesis 15:1–16. Wat het God vir Abram in Génesis 15:16 gesê; hoe werp dit ’n bietjie lig op hierdie moeilike onderwerp?`

Daar is geen twyfel dat baie van hierdie heidense nasies uitermate brutaal en wreed was nie, en dus eintlik regverdiglik die toorn en straf van God lank voor hierdie tyd verdien het. En dit is waar dat selfs indien God geduldig vir hulle gewag het om hulle gewoontes te verander, en hulle het nie — sou dit nog nie die werklikheid met betrekking tot die doodmaak van almal, insluitende die kinders, verander het nie. (Natuurlik het baie meer kinders tydens die vloed gesterf as wat deur die Israeliete doodgemaak was.)

Dit is ’n feit dat ons nou, gegewe die beperkte inligting wat ons oor die volle omvang van die gebeure het, die werklikheid moet aanvaar en op die goedheid van God wat op so baie ander maniere aan ons geopenbaar word, moet vertrou. Geloof gaan nie net daaroor om God op ’n pragtige dag in ’n mooi woud met wonderlike tonele en klanke lief te hê nie.  Dit gaan ook oor om Hom te vertrou ten spyte van wat ons nie ten volle verstaan nie.

`Lees I Korinthiërs 10:1–4 en Johannes 14:9. Hoe help hierdie verse, en baie ander soortgelyke verse, ons om te leer om op die liefde, regverdigheid en goedheid van God te vertrou, selfs wanneer ons dinge sien wat nie met hierdie begrip van God ooreenkom nie?`