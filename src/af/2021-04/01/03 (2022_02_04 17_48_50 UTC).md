---
title:  Die sondeval en die vloed
date:  27/09/2021
---

Feitlik elke skoolgaande kind het al die verhaal van hoe ’n appel op Isaac Newton se kop geval het, gehoor, en siedaar!  Newton het swaartekrag ontdek!  Of ’n appel werklik op sy kop geval het, is nie die beslissende punt nie (hy het nie swaartekrag ontdek nie; enigeen wat al geval het, het reeds agtergekom dat daar iets soos swaartekrag is); in plaas daarvan, was Newton se groot insig sy ontdekking dat dieselfde krag wat die appel laat val het (swaartekrag) ook die maan in ’n baan rondom die aarde en die aarde rondom die son laat wentel het, ens.

Dit was belangrik, want, vir millennia het baie mense geglo dat die wette van die hemele van die wette wat die aarde regeer het, verskil het. Newton het getoon dat hierdie oortuiging verkeerd was.

En hoewel Newton se bydrae op die gebied van natuurwette was, is dieselfde beginsel ook waar met betrekking tot die morele wet.  Dieselfde ingebore vryheid om lief te hê wat tot Lucifer se val in die hemel gelei het, het ook tot die mens se sondeval op die aarde gelei.

`Lees Génesis 2:16, 17 en 3:1–7.  Hoe word daar in hierdie verse oor volmaakte mense in ’n volmaakte omgewing wat deur ’n volmaakte God geskep was, ook die kragtige waarheid van die ingebore vryheid om lief te hê, openbaar?`

Na die sondeval het dinge al erger geword, selfs tot die punt toe dat die Here gesien het dat “al die versinsels wat [die mens] in sy hart bedink [het], altyddeur net sleg was” (Génesis 6:5). En omdat hulle gedagtes sleg was, was hulle dade sonder twyfel ook sleg, totdat dinge so boos geword het dat die Here die hele wêreld deur middel van ’n vloed vernietig het — en, in ’n sekere sin, die mens ’n kans gegee het om oor te begin - soort van ’n tweede skeppingsdaad. Maar, soos die verhaal van die toring van Babel aan ons toon (Génesis 11:1–9), was die mens daarop uit om God te tart. “Sodra ’n gedeelte van die toring klaar was, het die bouers dit as woning betrek; ander pragtig versierde en gemeubileerde vertrekke is aan hulle afgode gewy. Die mense het hulle oor hulle welslae verheug en die gode van silwer en goud geloof en hulle teen die Heerser van die hemel en die aarde verset.” — Ellen G. White, Patriarge en Profete, bl. 119. Daarom, behalwe om hulle taal te verwar, het God die gevalle ras oor die hele aarde verstrooi.

`Let ’n bietjie op waaraan jy deur die dag dink. Wat sê dit aan jou oor die toestand van jou eie hart?`