---
title:  Liefde, om liefgehê te word
date:  26/09/2021
---

I Johannes 4:8 sê: “God is liefde.” Hoe eenvoudig die drie woorde (vier in die Grieks) ook klink, is die gedagte daaragter so diepgaande, so innig, dat ons dit wat daardeur impliseer word, skaars kan begryp. Dit sê nie dat God liefhet nie, of dat God liefde openbaar nie, of dat God ’n openlike uiting van liefde is nie, maar dat God liefde “is”. Liefde “is” — so asof liefde die kern van die identiteit van God self is. As gevalle mense, met net ’n paar kilogram weefsel en chemikalieë in ons koppe waarmee ons die werklikheid moet begryp, is ons nie in staat om die betekenis van “God is liefde”, ten volle te verstaan nie.

Maar ons kan sekerlik genoeg verstaan om te weet dat dit baie goeie nuus is. As, in plaas van “God is liefde”, dit gesê het “God is iemand wat haat”, of “God is wraakgierig”, of “God is sonder belangstelling,” sou hierdie openbaring oor Hom iets gewees het om oor bekommerd te wees.

En die waarheid oor “God is liefde” help ons om die gedagte te verstaan dat God se bewind en hoe Hy regeer, sy liefde weerspieël.  Liefde deurdring die kosmos, dalk selfs meer as wat swaartekrag dit doen. God het ons lief;  en ons moet Hom terug liefhê (lees Deuteronómium 6:5 en Markus 12:30).

Liefde, om vol liefde te kan wees, moet egter uit vrye wil geskied. God kan nie liefde afdwing nie; die oomblik wat Hy dit doen, is dit nie meer liefde nie. Daarom, toe God intelligente en rasionele wesens in die hemel en op aarde geskep het met die vermoë om lief te hê, het die risiko altyd bestaan dat hulle Hom nie terug lief sou hê nie. Sommige het nie — en dit was die oorsprong van wat ons ken as die groot stryd.

`Waarom maak die volgende verse net sin in die konteks van die vryheid, en die risiko, wat by liefde ingesluit is? (Jesaja 14:12–14, Eségiël 28:12–17, Openbaring 12:7).`

Eségiël is veral deursigtig, waar dit duidelik is dat alhoewel hierdie engel, Lucifer, ’n volmaakte wese was wat deur ’n volmaakte God geskape was, sonde in hom gevind was. Dit was nie omdat Hy met daardie gemeenheid in die eerste plek geskape was nie. In plaas daarvan, deurdat hy met die vermoë om lief te hê, geskape was, het Lucifer egte morele vryheid gehad, en in weerwil van alles wat hy ontvang het (“allerhande edelgesteentes was jou bedekking”), wou hierdie engel meer gehad het. Een ding lei na die ander, “en daar het oorlog in die hemel gekom”.

`By sommige plekke kan ’n mens robothonde koop wat jou bevele sal gehoorsaam, nooit die mat sal bemors of die meubels sal stukkend kou nie.  Sou jy egter enige vriendelike of betekenisvolle verhouding met hierdie tipe “hond” kon hê? Hoe help jou antwoord jou om te verstaan waarom God wesens wou gehad het wat Hom waarlik lief kon hê?`