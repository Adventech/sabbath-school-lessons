---
title:  Mi-Yitten
date:  21/11/2021
---

Bybelse Hebreeus, soos die meeste tale, is vol idiome, wanneer spesifieke woorde gebruik word om iets anders te beteken as wat hulle eintlik sê.  Een idioom in die Ou Testament is Mi-yitten. “Mi” is die vraag “wie?”, en “yitten” beteken “sal gee.” So, Mi-yitten beteken letterlik “Wie sal gee?”

In die Ou Testament dui hierdie frase egter die gedagte van ’n wens aan, ’n begeerte, van iemand wat iets baie graag wil hê.

Byvoorbeeld, nadat hulle uit Egipte bevry was, het die kinders van Israel, toe hulle uitdagings in die woestyn teëgekom het, uitgeroep, “ ‘Het ons maar in Egipteland deur die hand van die Here gesterwe!’ ” (Exodus 16:3). Die sinsnede “Het ons maar” is van mi-yitten afgelei.

In Psalm 14:7 roep Dawid uit, “Ag, mag die verlossing van Israel uit Sion kom!” Die Hebreeus sê nie “Ag” nie;  dit sê “mi-yitten.” In Job 6:8, toe hy uitgeroep het, “Ag, mag my bede maar uitkom,” — word “Ag” weer vir “mi-yitten” gebruik.

`Lees Deuteronium 5:22–29 en fokus veral op vers 29. Wat dui die woord wat as “Ag” vertaal is en wat van “mi-yitten” kom, eintlik aan?`

Hier uiter die Here — die Skepper God, die Een wat die ruimte gemaak het, en tyd en materie, die Een wat ons wêreld, deur net te spreek, tot stand gebring het, die Een wat in Adam die asem van die lewe geblaas het — ’n uitroep wat oor die algemeen met die swakhede en beperkinge van die mens geassosieer word. Wat ’n voorbeeld van die realiteit van vryheid van keuse! Hier sien ons dat God beperk word in die groot stryd. Hierdie gebruik van mi-yitten onthul dat selfs God nie die vryheid van keuse kan oortree nie;  want die oomblik as Hy dit doen, sal dit nie meer ’n vryheid van keuse wees nie.

En net soos ons as mense vry is om te sondig, is ons ook vry om die Here te kies, om te kies om Hom toe te laat om ons te lei, om te kies om op sy Heilige Gees se leiding te reageer, om berouvol oor ons sondes te wees en om Hom te volg.  Die keuse is per slot van rekening ons s’n, en net ons s’n, en dit is ’n keuse wat ons dag vir dag en elke oomblik moet maak.

`Wat is sommige van die keuses wat jy in die volgende paar uur of dae die hoofsal moet bied? Hoe kan jy leer om jou wil aan God oor te gee sodat jy deur Sy krag die regte keuses kan maak?`