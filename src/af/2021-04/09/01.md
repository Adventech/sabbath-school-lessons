---
title:  Verander hulle harte
date:  20/11/2021
---

### Leesverwysings vir hierdie week se studie
Deuteronómium 5:22–29; 4:25–31 en 30:1–10;  Matthéüs 3:1–8; Markus 1:15; Handelinge 2:37, 38.

> <p>Geheueteks</p>
> “ ‘Dan sal julle daarvandaan die Here jou God soek en vind as jy Hom met jou hele hart en jou hele siel soek’ ” (Deuteronómium 4:29).

Ons het almal ’n sondige natuur.  Nou en dan hoor ’n mens van een of ander “deskundige” wat die Christene se lering oor die mens se korruptheid bekla, maar al wat ’n mens moet doen, is om na die nuus vir ’n dag of twee te luister, of om ’n vinnige opname van die mensdom se geskiedenis te maak, en dan sien jy hoe waar en in die kol hierdie Christelike leerstelling is.

Of, selfs nog makliker, al wat jy moet doen, is om in die spieël te kyk; maar, eintlik nog nader. Wie ook al die moed het om diep in sy eie hart in te kyk (wat eintlik ’n skrikkerige plek kan wees), weet hoe waar Romeine 3:9-23 is wat met die volgende woorde eindig: “want almal het gesondig en dit ontbreek hulle aan die heerlikheid van God” (Romeine 3:23).

Natuurlik word die goeie nuus in die volgende vers gevind, “en hulle word deur sy genade sonder verdienste geregverdig deur die verlossing wat in Christus Jesus is” (Romeine 3:24). Hierdie wonderlike nuus het natuurlik ’n uiters belangrike voorwaarde: om ons sonde te erken, jammer te wees daaroor, vir God om vergifnis te vra, en dit dan uiteindelik te versaak. Omdat ons sondig is, moet bekering die hoofsaak van ons Christelike bestaan te wees. Hierdie week gaan ons die gedagte oor bekering, soos dit in Deuteronómium bespreek word, bestudeer.

_*Bestudeer hierdie week se les as voorbereiding vir Sabbat 27 November._