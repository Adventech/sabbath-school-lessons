---
title:  Baäl-Peor
date:  01/11/2021
---

In Deuteronómium 4:3, 4 word daar nog ’n bietjie geskiedenis aan die kinders van Israel oorvertel, ’n herinnering aan ’n insident in die verlede, met die doel om hulle weereens daardeur te onderrig en ook praktiese waarhede aan hulle tuis te bring.

`Lees Neri 25:1–15. Wat het hier gebeur en watter geestelike en praktiese waarhede moes die volk uit hierdie fiasko geleer het?`

As ons ongemaklik voel oor die verhale van hoe Israel sommige van die nasies rondom hulle uitgewis het, help hierdie oorvertelling ons ongetwyfeld om die logika agter hierdie bevel te begryp.  Israel moes vir die ware God ’n getuienis teenoor die heidense nasies rondom hulle gewees het. Hulle moes ’n voorbeeld gestel het om te wys hoe die ware God aanbid moes word. In plaas daarvan, het hulle deur die heidense “gode” rondom hulle aan te kleef, dikwels openlik teen dieselfde God wat hulle in die wêreld moes verteenwoordig, gerebelleer.

Alhoewel die frase “om owerspel te pleeg” dikwels na ’n geestelike betekenis verwys omdat Israel heidense gode en praktyke aangehang het (lees Hoséa 4:12– 14), gee die taal in hierdie geval (en die res van die verhaal) te kenne dat daar ook seksuele sondes plaasgevind het. Hier het Satan weer van die gevalle natuur van die mens gebruik gemaak deur die heidense vroue te gebruik om die mans te verlei, en wat op hulle beurt blykbaar toegelaat het om hulleself te laat verlei.

Daar is geen twyfel dat die praktyk van fisiese hoerery ook in geestelike hoerery ontaard het nie. Die mense wat daarin betrokke geraak het, het ook in die heidense aanbiddingsgewoontes betrokke geraak, wat tot gevolg gehad het dat Israel hom “aan Baäl-Peor” oorgegee het. Dit wil sê, hulle het op een of ander manier verkleef aan hierdie valse god geraak, en selfs offers aan hom gebring. Ten spyte van alles wat hulle geleer het en aan hulle vertel was, het hulle in hul hartstog en wellus gewilliglik daarmee weggedoen.

Hoe kon dit gebeur het? Maklik. Deurdat hulle hul gewetens verhard het met die eerste sonde, die fisiese een, het dit hulle ontvanklik gemaak om aan die tweede een toe te gee, die geestelike een, wat natuurlik Satan se uiteindelike doel was.  Hulle gewoontes het so verlaag, dat, volgens die Skrif, een van die mans, ’n Midianitiese vrou in die teenwoordigheid van Moses en die volk wat besig was om buite die tabernakel te huil, in die laer ingebring het.

`Ons verstande en ons liggame is baie nou verbind. Die een beïnvloed die ander. Wat kan ons uit hierdie verhaal leer oor hoe gevaarlik dit vir ons geestelik is wanneer ons gedurig toegewings maak?`