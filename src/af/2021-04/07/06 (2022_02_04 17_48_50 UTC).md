---
title:  Nie deur jou geregtigheid nie
date:  11/11/2021
---

Die middelpunt van die Christelike geloof, eintlik van alle Bybelse geloof, is die belangrike lering oor regverdiging deur geloof alleen. “Want wat sê die Skrif? Abraham het in God geglo, en dit is hom tot geregtigheid gereken” (Romeine 4:3).

Ellen G. White se verduideliking hiervan is baie bekend:  “Wat is regverdiging deur geloof? Dit is die werk van God om die mens se glorie (sy aansien) die stof te laat byt en dan vir hom te doen wat nie in sy mag is om vir homself te doen nie.  Wanneer die mens sy eie nietigheid besef, dan is hy gereed om met die geregtigheid van Christus beklee te word.” — Ellen G. White, The Faith I Live By, bl. 109, (vry vertaal).

Sonder twyfel, wanneer jy in ag neem wie God is en hoe heilig Hy is, in teenstelling met wie ons is en hoe onheilig ons in vergelyking met Hom is, sal dit ’n buitengewone daad van genade neem om ons te red. En dit het: daardie daad van genade het by die kruis plaasgevind, deur Christus, die onskuldige een, wat vir die sondes van die skuldiges gesterf het.

`Met hierdie konteks in gedagte, lees Deuteronium 9:1-6. Wat sê Moses hier aan die volk wat op ’n dramatiese wyse die realiteit van God se genade aan die wat onwaardig is, openbaar?  Hoe word die beginsel van regverdiging deur geloof deur wat hier gebeur, weerspieël?`

As Paulus se lering oor die evangelie opgesom moet word, kan dit dalk in die volgende sinsnede in Deuteronómium 9:5 gevind word, “nie ter wille van jou geregtigheid en die opregtheid van jou hart” gaan God jou red nie.  In plaas daarvan gaan Hy dit doen deur die beloftes van die “ewige evangelie” (Openbaring 14:6), wat aan ons gegee word “nie volgens ons werke nie, maar volgens sy eie voorneme en genade wat ons van ewigheid af in Christus Jesus geskenk is” (II Timótheüs 1:9;  lees ook Titus 1:2). As die belofte aan ons gegee was al “voor tyd begin het”, kon dit sekerlik nie deur ons werke gewees het nie, want ons het nie eers bestaan “voor tyd begin het” nie, en dus het ons geen werke gehad nie.

Kortliks, ten spyte van jou tekortkominge, jou foute, jou hardkoppigheid, gaan die Here hierdie wonderlike werk vir jou en in jou doen. Daarom, as gevolg van wat Hy vir jou gedoen het, beveel die Here jou om Hom en sy wette te gehoorsaam. Die belofte was reeds gemaak, gegee en oorhandig: jou werke, jou gehoorsaamheid, selfs al was dit goed genoeg (wat natuurlik nie so is nie), is nie hoe verlossing plaasvind nie. Dit is die gevolg van verlossing.

Die Here het jou deur genade gered; nou, met sy wet wat op jou hart geskryf is en sy gees wat jou in staat stel, moet jy gehoorsaam wees.