---
title:  Letov Lak
date:  09/11/2021
---

Ongelowiges wat redes soek om die Bybel te verwerp, verwys dikwels na ’n paar harde woorde in die Ou Testament wat deur God gespreek was. Die gedagte wat hulle wil beklemtoon, is dat die God van die Ou Testament hard, wraaksugtig en gemeen was, veral as jy Hom met Jesus sou vergelyk.  Hierdie is nie ’n nuwe bewering nie, maar is nou net so foutief as wat dit was toe dit baie eeue gelede aangevoer was.

Oor en oor verwys die Ou Testament na die Here se liefde vir sy antieke volk Israel, hoe Hy net die beste vir hulle wou gehad het. En hierdie liefde word kragtig in die boek van Deuteronómium beskryf.

`Lees Deuteronium 10:1–15. Wat is die direkte konteks van hierdie verse, en wat leer dit ons oor hoe God oor sy volk gevoel het, selfs nadat hulle gesondig het? Wat leer dit ons eintlik oor genade?`

God se genade en liefde vir Israel borrel oor in hierdie verse.  Let veral op na verse 12 en 13. Hierdie is eintlik een lang sin, ’n vraag, ’n eenvoudige vraag:  En nou, Israel, wat eis die Here jou God van jou as net om die Here jou God te vrees, in al sy weë te wandel en Hom lief te hê en die Here jou God te dien . . . om te hou die gebooie van die Here en sy insettinge . . . dat dit met jou goed kan gaan?

Regdeur hierdie vers word die woorde “julle” en “jy” in die Hebreeus in die enkelvoud gebruik. Hoewel God definitief met die nasie in die geheel spreek, van watter nut sal sy woorde wees as die volk, elkeen individueel, nie gehoorsaam daaraan is nie? Die geheel is net so goed as wat die som van die gedeeltes daarvan is.  Die Here het met hulle een-tot-een gespreek, individueel, en met Israel as ’n nasie.

Ons kan ook nie die einde van vers 13 uitlaat nie:  hou hierdie dinge letov lak, dit is, “dat dit met jou goed kan gaan.”  Met ander woorde, God beveel die volk om gehoorsaam te wees, want dit is in hulle eie belang om dit te doen. God het hulle gemaak, God het hulle in stand gehou, God weet wat die beste vir hulle is, en Hy wil net die beste vir hulle hê. Gehoorsaamheid aan sy wet, aan sy Tien Gebooie,  kan net tot hulle voordeel strek.

Die wet was al dikwels met ’n heining vergelyk, ’n muur wat beskerm, en deur binne die muur te bly, word sy volgelinge teen ’n vloed van booshede beskerm wat hulle kan verswelg en vernietig.  Kortliks, omdat Hy sy volk liefgehad het, het God hulle sy wet gegee, en die rede daarvoor was “dat dit met jou goed kan gaan.”

`Hoe het ons al hierdie woorde “dat dit met jou goed kan gaan” werklik ondervind omdat ons gehoorsaam aan God se wet was?`