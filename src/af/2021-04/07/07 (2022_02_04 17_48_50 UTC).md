---
title:  Vir verdere studie
date:  12/11/2021
---

“Die vyand van Christus wat teen God se wet in die hemel gerebelleer het, het as ’n geskoolde, opgeleide generaal met al sy mag gewerk deur met een na die ander bedenksel vorendag te kom, vol misleiding, om die wet van God kragteloos te maak; die wet wat die enigste ware openbaarmaker van sonde is, en die maatstaf van geregtigheid.” — Ellen G. White, Review and Herald, November 18, 1890, (vry vertaal).

Twee triljoen melkweë of hemelstrate glinster in die heelal. Daar is een honderd biljoen sterre in elke melkweg. Die getal lyk so: 100,000,000,000. Twee triljoen melkweë, of 100 biljoen sterre elk, se somtotaal is 200,000,000,000,000,000,000,000 sterre.

Hier volg nou ’n beginsel vir dit wat bestaan:  wat ook al deur iemand uitgedink en dan beplan word, moet groter wees as, en dit oortref, wat geskep word.  Picasso is groter as en oortref ’n kunswerk wat deur Picasso geskep is.  Die God wat ons heelal uitgedink en geskep het, moet groter wees as die heelal en dit ook oortref.

Met dit in gedagte, dink na oor die volgende teksvers: “In die begin was die Woord, en die Woord was by God, en die Woord was God.  Hy was in die begin by God.  Alle dinge het deur Hom ontstaan, en sonder Hom het nie een ding ontstaan wat ontstaan het nie” (Johannes 1:1–3). Dit wil sê, die God wat alles geskep het wat geskep was, die 200,000,000,000,000,000,000,000 sterre en al die ander dinge — wat het Hy gedoen? Hy het “gekrimp” om ’n mensebaba te word, ’n sondelose lewe gelewe, toe op die kruis gesterf, en die prys vir ons sondes en boosheid betaal sodat ons die belofte van die ewige lewe kan hê.

Hierdie groot waarheid staan voor ons: die genade wat aan ons in Jesus Christus op die kruis gegee is. En wat vra God van ons in ruil daarvoor?  “Die hoofsaak van alles wat gehoor is, is: Vrees God en hou sy gebooie; want dit geld vir alle mense” (Prediker 12:13).

**Vrae vir bespreking**:

`➊ In die klas, kyk weer na die vraag aan die einde van Maandag se studie oor hoe mense wat daaraan glo om God se wet, die Tien Gebooie (insluitend die vierde) te hou, die subtiele valstrikke van wettiesheid kan vermy. Hoe verskil gehoorsaamheid, selfs streng en beginselvaste gehoorsaamheid, van wettiesheid, en hoe kan ons die verskil tussen die twee agterkom? `

`➋ Wat is sommige van die verhale wat jy self gehoor het oor hoe diegene wat verskriklike gevolge gely het omdat hulle die Tien Gebooie oortree het? Wat moet dit vir ons leer oor hoe die wet die werklikheid van God se liefde weerspieël? `

`➌ Hoekom behoort die kruis aan ons die nutteloosheid te toon om te probeer om die hemel te verdien? `