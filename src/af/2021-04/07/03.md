---
title:  Die wet in Deuteronium
date:  08/11/2021
---

Die Hebreeuse nasie, God se uitverkore volk, het uiteindelik op die grense van Kanaän gereedgestaan om die land wat God aan hulle beloof het, te ontvang.  En, soos ons gesien het, bevat Deuteronómium Moses se laaste instruksies aan die Hebreërs voordat hulle die land sou inneem.  En deel van daar instruksies was die bevele om gehoorsaam te wees.

`Lees die volgende teksverse. Watter punt word herhaaldelik hier weergegee, en waarom is hierdie punt so belangrik vir die volk? (Deuteronómium 4:44; 17:19; 28:58; 30:10; 31:12; 32:46 en 33:2).`

Selfs die mees oppervlakkige lees van die boek van Deuteronómium toon hoe uiters belangrik gehoorsaamheid aan die wet vir die Israelitiese volk was.  In werklikheid was dit hulle verbondsverpligtinge.  God het so baie vir hulle gedoen en sou aangehou het om baie vir hulle te doen — dinge wat hulle nie vir hulleself kon doen nie en wat hulle in die eerste plek nie verdien het nie (dis wat genade natuurlik beteken, God wat aan ons gee wat ons nie verdien nie).  En al wat Hy as antwoord daarop gevra het, was hulle gehoorsaamheid aan sy wet.

Dis vandag nie anders nie.  God se genade red ons, sonder die werke van die wet — “Ons neem dus aan dat die mens geregverdig word deur die geloof sonder die werke van die wet” (Romeine 3:28) — en ons reaksie moet wees om die wet te gehoorsaam. Ons gehoorsaam die wet, nie om ’n tevergeefse poging aan te wend om daardeur gered te word nie —“aangesien uit die werke van die wet geen vlees voor Hom geregverdig sal word nie, want deur die wet is die kennis van sonde” (Romeine 3:20) — maar oor die verlossing wat so genadiglik aan ons gegee was.  “As julle my liefhet, bewaar my gebooie” (Johannes 14:15).

Deuteronómium kan beskou word as een groot aanskouingsles oor genade en wet. Deur genade word ons deur God gered deurdat Hy vir ons gedoen het wat ons nie vir onsself kon doen nie (net soos Israel nie self uit Egipte kon ontsnap het nie), om dan deur die geloof ’n lewe van gehoorsaamheid aan Hom en aan sy wet te leef. Vanaf Adam se sondeval tot en met hulle wat die tyd van benoudheid en die merk van die dier sal meemaak, is daar ’n volk wat as “hulle wat die gebooie van God en die geloof in Jesus bewaar” bekendstaan — God se verhouding met sy verbondsvolk is ’n verhouding van wet en genade.  God se genade vergewe ons vir ons oortreding van sy wet, en God se genade help ons om ook sy wet te gehoorsaam, ’n gehoorsaamheid wat uit ons verbondsverhouding met Hom voortvloei.

`Hoe kan ons die valstrik vermy om nie wetties te wees terwyl ons die wet van God onderhou nie?`