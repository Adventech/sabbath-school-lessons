---
title:  Die hemelse wet
date:  07/11/2021
---

God is ’n God van liefde, en liefde is die oorkoepelende beginsel van sy karakter en die fondament van sy regering.  En omdat God wil hê dat ons Hom terug moet liefhê, het Hy ons as morele skepsels met morele vryheid geskape, vryheid wat van nature deel van die liefde is.

En midde-in morele vryheid word die morele wet gevind.  Alhoewel subatomiese deeltjies, seegolwe en kangaroos byvoorbeeld aan natuurwette onderworpe is, het hulle nie die morele wet nodig nie.  Net morele wesens het die wet nodig, en dit is waarom God selfs in die hemel ’n morele wet vir die engele het.

`Lees Eségiël 28:15, 16 waar daar oor die val van Lucifer in die hemel gepraat word. “Ongeregtigheid” was in hom gevind, en hy het ook “gesondig”. Wat onthul die gebruik van hierdie woorde, met die hemel as konteks, oor die bestaan van ’n morele wet in die hemel?`

Beide “ongeregtigheid” en “gesondig” is woorde wat onder mense gebruik word. Maar die Skrif het dieselfde woorde gebruik vir wat in die hemel gebeur het, wat ’n ander deel van die skepping is.  Dit behoort aan ons iets te sê oor wat in die hemel so wel as op die aarde bestaan.

“‘Wat sal ons dan sê?  Is die wet sonde?  Nee, stellig nie!  Inteendeel, ek sou die sonde nie anders as deur die wet geken het nie, want ek sou ook die begeerlikheid nie geken het nie as die wet nie gesê het: Jy mag nie begeer nie.’” (Romeine 7:7).

`Hoe kan dieselfde gedagte, ten minste in beginsel, ook in die hemel van toepassing wees waar daar morele wesens – engele - bestaan?`

Soos Ellen G. White dit verduidelik: “Die wil van God word in Sy heilige wet uitgedruk, en die beginsels van hierdie wet is die beginsels van die hemel.  Die hemelse engele bereik geen hoër kennis as om die wil van God te ken nie, en om Sy wil te doen, is die mees verhewe diens waarvoor hulle hul kragte kan inspan.” — Die Meester se Onsterflike Rede, bl. 109.

Hemel of aarde — dit maak nie saak nie: as God morele wesens het wat bestaan, sal Hy ’n morele wet hê wat hulle lei, en oortreding van daardie wet, in die hemel en op die aarde, is sonde.

`Waarom is die idee van ’n morele wet onafskeidbaar van die idee van morele wesens? Wat sou, sonder die wet, bepaal het wat moreel en wat nie moreel is nie?`