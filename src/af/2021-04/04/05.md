---
title:  As julle My liefhet, bewaar my gebooie
date:  20/10/2021
---

Israel was as ’n nasie in sy geheel geroep om God lief te hê. Maar, dit was iets wat net individueel kon gebeur.  Omdat elke mens ’n vrye keuse het, moes elke Israeliet ’n keuse maak om God lief te hê — en hulle moes daardie liefde toon deur gehoorsaam te wees.

**Wat het die volgende verse met mekaar in gemeen? Dit wil sê, wat is die deurlopende tema in hierdie verse?**

`Deuteronómium 5:10`

`Deuteronómium 7:9`

`Deuteronómium 10:12`

`Deuteronómium 11:1`

`Deuteronómium 19:9`

Kon die Woord van God dit duideliker gestel het?  Net soos God nie net sê dat Hy ons liefhet nie, maar ook daardie liefde aan ons openbaar deur wat Hy vir ons gedoen het, moet God se volk ook hulle liefde aan God deur hulle dade toon.  En in hierdie verse sien ons dat liefde tot God onafskeidbaar aan gehoorsaamheid gekoppel is.

Dis hoekom, wanneer Johannes sê, “Want dit is die liefde tot God, dat ons sy gebooie bewaar” (I Johannes 5:3), of wanneer Jesus sê, “‘As julle My liefhet, bewaar my gebooie’” (Johannes 14:15), die fundamentele lering oor gehoorsaamheid sonder meer bewoord word. Liefde tot God moet altyd deur gehoorsaamheid aan God bevestig word. Dit was nog altyd so, en so sal dit altyd wees.  En hierdie gehoorsaamheid aan God beteken gehoorsaamheid aan sy wet, die Tien Gebooie, wat ook die vierde gebod, die Sabbat, insluit.  Deur die vierde gebod te onderhou, is net so min wetties as wat dit nie wetties is om die ander nege te onderhou nie.

Hoewel gehoorsaamheid aan enige van die gebooie wetties gedoen kan word, vind hierdie tipe gehoorsaamheid nie eintlik uit liefde vir God plaas nie. Wanneer ons waarlik lief is vir God, veral oor wat Hy in Christus Jesus vir ons gedoen het, wil ons Hom gehoorsaam, want dit is wat Hy ons vra om te doen.

Toe Moses oor en oor vir Israel gesê het om God lief te hê en Hom te gehoorsaam, het hy dit gedoen nadat hulle uit Egipte verlos was. Dit wil sê, hulle liefde en gehoorsaamheid was ’n reaksie op die verlossing wat God vir hulle bewerk het. Hulle was deur die Here verlos. Nou sou hulle daarop reageer deur sy gebooie getrou te gehoorsaam. Is dit in ons tyd enigsins anders?

`Wat is jou eie ondervinding in jou poging om God te gehoorsaam?  Dit wil sê, wat is jou eie motiewe om God te gehoorsaam?  WAarom moet dit uit liefde vir Hom gedoen word? Watter rol, indien enige, moet vrees, die bybelse begrip van vrees, ook hierin speel?`