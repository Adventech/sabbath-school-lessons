---
title:  Vir verdere studie
date:  22/10/2021
---

“Die kruis van Christus sal die onderwerp van hul wetenskap en lied deur die ewigheid heen wees. In Christus die verheerlikte sal hulle Christus die gekruisigde sien. Nooit sal hulle vergeet dat Hy, deur wie se krag die ontelbare wêrelde geskape en die groot ruimtes in stand gehou word, die Geliefde van God, die Majesteit van die hemel wat deur gérubs en serafs aanbid word – Homself verneder het om die gevalle mens op te hef nie;  dat Hy die skuld en die skande van die sonde gedra het, die verberging van Sy Vader se aangesig verduur het, totdat al die ellendes van ’n verlore wêreld Sy hart gebreek en Sy lewe aan die kruis van Gólgota uitgepers het.  Dat die Skepper van al die wêrelde, die beskikker van alle lotgevalle, Sy heerlikheid afgelê en Homself verneder het om die mens lief te hê, sal gedurig die verbasing en die aanbidding van die heelal uitlok.  Wanneer die verlostes hulle Verlosser aanskou en die heerlikheid van die Vader sien straal in Sy gelaat;  wanneer hulle Sy troon sien wat van ewigheid tot ewigheid is en weet dat Sy koninkryk nooit tot ’n einde sal kom nie, hef hulle ’n verruklike lied aan ‘Waardig, waardig is die Lam wat geslag is en wat ons verlos het deur Sy eie dierbare bloed!’” — Ellen G. White, Die Groot Stryd, bl. 651-652.

**Vrae vir bespreking**:

`➊ Lees die Ellen G. White aanhaling hierbo. Wat word hier gesê wat ons sal help om te verstaan waarom ons liefde vir God alles wat ons het, moet insluit?  Dink oor wat dit beteken dat God “deur wie se krag die ontelbare wêrelde en die groot ruimtes in stand gehou word” die een was wat namens ons ’n kruisdood moes verduur het. Waarom moet hierdie waarheid die fondament van ons verhouding met God wees? `

`➋ Dink weer oor die gedagte om God terselfdertyd lief te hê en Hom te vrees. Hoe doen ons beide, en waarom moet ons beide doen? `

`➌ Dis een ding om God lief te hê wanneer alles goedgaan, maar wat as dinge nie goedgaan nie, wanneer ’n tragedie ons tref?  Waarom is dit gedurende sulke tye selfs meer belangrik om God lief te hê as wanneer alles met ons goedgaan? `

`➍ Kyk weer na die laaste vraag in Donderdag se studie.Wat is die verskillende benaderings wat jy kan gebruik om aan iemand wat nie ’n gelowige is nie te verduidelik wat dit beteken om God lief te hê?  Hoe kan ons as mense iemand liefhê vir wie ons nog nooit fisies gesien het nie?  Waarom maak dit nie saak dat ons Hom nog nooit persoonlik gesien het nie? `