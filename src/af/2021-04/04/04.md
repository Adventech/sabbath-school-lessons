---
title:  Hy het ons eerste liefgehad
date:  19/10/2021
---

Selfs te midde van die reëls en regulasies in Deuteronómium en al die vermanings wat aan die Joodse nasie voorgehou was om “sy gebooie, Sy getuienisse, en Sy insettinge,” te onderhou, moes hulle in die allereerste plek God met hulle hele hart en siel en al hulle krag liefhê. Natuurlik het hulle goeie redes gehad om juis dit te doen.

`Wat Deuteronium 4:37; 7:7, 8 en 13; 10:15; 23:5; en 33:3. Wat leer hierdie verse ons oor God se liefde vir sy volk?`

In Deuteronómium lees ons hoe Moses oor en oor aan die volk van God se liefde vir hulle voorvaders en ook vir hulle, vertel het. Maar, hierdie liefde was eerder deur sy optrede teenoor hulle geopenbaar.  Dit wil sê, selfs ten spyte van hulle tekortkominge, hulle mislukkings, hulle sondes, het God ’n onwrikbare liefde vir hulle gehad — ’n liefde wat kragtig in sy handelinge met hulle geopenbaar was.

“Ons het Hom lief, omdat Hy ons eerste liefgehad het” (I Johannes 4:19).

`Hoe help hierdie vers ons om te verstaan waarom ons God moet liefhê?`

God se liefde vir ons het ons bestaan voorafgegaan deurdat die plan van verlossing reeds voor “die grondlegging van die wêreld” bestaan het (Efésiërs 1:4).

Soos Ellen G. White dit gestel het: “Die verlossingsplan was geen nagedagte – ’n plan wat na die val van Adam geformuleer was – nie.  Dit was die openbaring van ‘die verborgenheid wat eeue lank verswyg is’ (Romeine 16:25).  Dit was die ontplooiing van die beginsels wat deur die eeue heen die grondslag van die troon van God was.” — Die Koning van die Eeue, bl. 22.

Hoe geseënd is ons nie dat God inderdaad ’n God van liefde is, ’n liefde so groot dat Hy, namens ons, aan die kruis gesterf het, ’n selfopofferende liefde waar “Hy Homself verneder [het] deur gehoorsaam te word tot die dood toe, ja, die dood van die kruis” (Filippense 1:2). Daarom het ons vandag ’n openbaring van God se liefde waaraan die kinders van Israel waarskynlik selfs nie eers sou kon gedink het nie.

`In plaas daarvan om liefdevol te wees, hoe sou dit wees as God vol haat was, of as Hy nie omgegee het nie?  Hoe sou die wêreld daarna uitgesien het? Waarom is die openbaring van God se liefde aan ons iets waarin ons ons inderdaad moet verheug?`