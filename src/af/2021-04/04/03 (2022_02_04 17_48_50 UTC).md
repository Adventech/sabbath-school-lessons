---
title:  Om God te vrees
date:  18/10/2021
---

Moses het aan die kinders van Israel gesê om God met alles wat hulle het, lief te hê. Dit was ’n opdrag.  Maar, ’n paar verse vroeër het Moses aan hulle ’n ander opdrag gegee: “ ‘dat jy die Here jou God kan vrees’ ” (Deuteronómium 6:2).

`Lees Deuteronium 10:12. Wat word daar in hierdie vers oor liefde en vrees gesê, en hoe verstaan ons dit?`

In een vers word daar aan hulle gesê om God te vrees, en in ’n ander om Hom lief te hê, en in hierdie vers word aan hulle gesê om Hom terselfdertyd beide te vrees en lief te hê. In die gewone begrip van die woord “vrees” lyk hierdie asof dit ’n weerspreking is, maar dit is nie.  In stede daarvan moet om God te vrees — in die sin van bewondering en respek vir wie Hy is, sy outoriteit en mag en geregtigheid en regverdigheid, veral in teenstelling met ons sondigheid, swakheid, en algehele afhanklikheid van Hom — ’n natuurlike reaksie wees.  Ons is gevalle wesens, wesens wat God se wet oortree en wat, behalwe vir sy genade, veroordeling en die ewige dood verdien.

`Lees Efésiërs 2:1–10.  Hoe behoort hierdie verse ons te help om te verstaan hoe ons God terselfdertyd beide kan vrees en liefhê?`

Ten spyte van die feit dat ons “kinders van die toorn” (die rede waarom ons Hom moet vrees) is, het Christus vir ons gesterf en dus aan ons ’n nuwe lewe in Hom geskenk wat die vrystelling van ons sonde en veroordeling van die verlede, insluit (die rede waarom ons Hom moet liefhê).

En net soos dit vir ons nou waar is, was hierdie selfde beginsel op antieke Israel van toepassing:  hulle was slawe in Egipte, veroordeel tot slawerny en verdrukking, en dit was net God se liefde vir en sy barmhartigheid aan hulle wat tot hulle groot redding gelei het. “ ‘En jy moet daaraan dink dat jy in Egipteland ’n slaaf was, en die Here jou God jou daarvandaan uitgelei het. . .’ ” (Deuteronómium 5:15). Geen wonder dan dat hulle God terselfdertyd beide gevrees en liefgehad het nie. En as húlle dit moes doen, hoeveel te meer moet ons dit nie doen nie, ons wat van die groot waarheid van Jesus se kruisdood namens ons, weet.

`Lees Openbaring 14:6, 7. Wat beteken dit vir ons dat die opdrag om “God te vrees” die eerste opdrag van die Here se eindtydboodskap aan die wêreld moet wees?  Gegewe dit wat ons weet wat oor hierdie wêreld gaan kom, waarom maak hierdie opdrag soveel sin?`