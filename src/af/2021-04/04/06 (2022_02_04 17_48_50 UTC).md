---
title:  Die eerste gebod
date:  21/10/2021
---

Hoe graag sommige Christene vir watter rede ook al probeer om die Ou Testament van die Nuwe te skei, kan dit nie gedoen word nie, ten minste nie sonder om die Nuwe Testament van sy ware betekenis te beroof nie. Die Nuwe Testament met sy bekendmaking van Jesus en die teologiese verduidelikings van Sy lewe, dood, opstanding en Hoëpriesterlike bediening, verwys na die vervulling van baie van die Ou Testamentiese profesieë en tipes. In baie opsigte vorm die Ou Testament die agtergrond, die konteks en die fondament van die Nuwe. Beide openbaar die goedheid en liefde van God.

Dit is een rede waarom die Nuwe Testament, en ook Jesus, oor en oor Skrif uit die Ou Testament aangehaal het.

`Lees Markus 12:28–30. Wat het die vraag oor die “eerste gebod van almal”, beteken? Hoe het Jesus daarop reageer, en waarvandaan het Hy sy antwoord gekry?`

Dit is interessant dat ’n skrifgeleerde, iemand wat sy lewe daaraan toegewy het om die wet te verstaan en hoe dit toegepas behoort te word, hierdie vraag gevra het. Maar, omdat hulle so baie wette gehad het wat, soos hulle geglo het, gehoorsaam moes word (Joodse tradisie het later gesê dat daar 613 wette was), is dit nie ’n verrassing dat hulle dit in een vraag sou wou saamvat nie.

En wat het Jesus toe gedoen?

Hy het dadelik na Deuteronómium 6 verwys, “ ‘Hoor, Israel, die Here onse God is ’n enige Here.’ ” (Deuteronómium 6:4), en toe ook die vers daarna aangehaal, om God met jou hele hart en met jou hele siel en met al jou krag lief te hê.  Hy het na die sleutelvers verwys wat aan hulle sê dat hulle die Here hulle God, hulle enige God, moet liefhê, en wat gegrond is op die groot waarheid wat hulle sou leer om Hom alleen lief te hê.

Wat kan meer “teenswoordige waarheid” as hierdie opdrag wees?  Aan die einde van tyd, wanneer die eindtydgebeurtenisse afspeel en almal gedwing word om een of ander dramatiese keuse te maak, sal die gebooie van God ’n uiters belangrike rol speel (Openbaring 14:12).

Uiteindelik sal die kant wat ons kies, selfs wanneer ons deur vervolging bedreig word, op ware liefde vir God gegrond wees. Dit gaan die bepalende geskilpunt wees, en ons kan God net met ons hele hart en siel en krag leer liefkry as ons Hom persoonlik leer ken het, en sy goedheid, liefde en genade self ondervind het.  Indien dit die vereiste gaan wees, is dit iets om voor te sterf.

`As iemand jou sou vra:  Hoe leer mense om ’n God wat hulle nog nooit persoonlik gesien het nie, lief te kry? Wat sal jy sê?  Bespreek jou antwoord in die klas.`