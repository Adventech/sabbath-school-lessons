---
title:  Om God lief te hê
date:  17/10/2021
---

Nadat Moses aan die kinders van Israel hulle geskiedenis oorvertel het, het hy begin om aan hulle instruksies te gee oor wat hulle moes doen om die land oor te neem en daar te floreer. ’n Mens kan inderdaad redeneer dat die grootste gedeelte van Deuteronómium juis dit doen: die Here vertel die volk wat hulle moet doen om hulle deel van die verbond na te kom, die verbond wat Hy genadiglik met hulle gesluit het om sy belofte aan hulle voorvaders na te kom.

Deuteronómium 6 begin so: “ ‘Dit is dan die gebod, die insettinge en die verordeninge wat die Here julle God beveel het om julle te leer, sodat julle dit kan doen in die land waarheen julle oortrek om dit in besit te neem;  dat jy die Here jou God kan vrees om al sy insettinge en sy gebooie wat ek jou beveel, te hou – jy en jou kind en jou kindskind al die dae van jou lewe;  en dat jou dae verleng kan word.’ ” (Deuteronómium 6:1, 2).

`Die Deuteronium 6:4, 5. Watter opdrag gee die Here God aan die kinders van Israel in vers 5?  Wat beteken dit?`

“Jy [moet] die Here jou God liefhê met jou hele hart...?” Dis baie interessant dat hier, in die middel van die wet, te midde van al die waarskuwings, reëls en bepalings, hulle daarop gewys word om God lief te hê.  En nie net om Hom lief te hê nie, maar om dit “‘met jou hele hart en met jou hele siel en met al jou krag’” te doen, wat op die allesomvattende aard van hierdie liefde aandui.

Deur God met jou hele hart en siel en met al jou krag lief te hê, beteken dat ons liefde vir Hom ons liefde vir enigiets en enigiemand anders moet oorheers, want Hy is die fondament en grondslag van ons hele wese en bestaan.  Ons liefde teenoor Hom moet ons liefde vir enigiets anders in die regte perspektief plaas.

In die Hebreeus word die woord “jou” vir “jou God, jou hart, jou krag” in die enkelvoud gebruik.  Ja, God het met die volk as ’n geheel gepraat, maar die geheel is net so sterk as wat elke deel daarvan is. Die Here wil hê dat elkeen van ons, hoewel ons deel is van ’n groter liggaam, elkeen van ons persoonlik aan Hom getrou moet wees, en die fondament van ons getrouheid moet ons liefde vir Hom wees, vir wie Hy is, en vir wat Hy vir ons gedoen het.

`Wat beteken dit vir jou om God met jou hele hart en siel en al jou krag lief te hê?`