---
title:  Die boek van die Wet
date:  05/12/2021
---

Koning Josía van Juda wat agt jaar oud was toe hy koning geword het, het 31 jaar geregeer (640 v.C.–609 v.C.) voordat hy op die slagveld gesterf het. In die agtiende jaar van sy regering het iets gebeur wat, ten minste vir ’n klein rukkie, die geskiedenis van God se volk verander het.

`Lees II Konings 22. Watter lesse kan ons uit hierdie gebeurtenis leer?`

Geleerdes het al lankal tot die gevolgtrekking gekom dat die “wetboek” (II Konings 22:8) na Deuteronómium verwys, en wat waarskynlik vir die volk vir baie jare verlore was.

“Josía was diep geraak toe hy vir die eerste keer die vermanings en waarskuwings gehoor het wat in hierdie antieke manuskrip opgeteken is.  Nog nooit tevore het hy so volkome besef hoe duidelik God ‘die lewe en die dood, die seën en die vloek’ (Deuteronómium 30:19) . . . vir Israel voorgehou het nie.  Die boek het oorgeloop van God se gewilligheid om diegene wat hulle vertroue ten volle op Hom geplaas het, tot die uiterste toe te red. Soos wat Hy gewerk het om hulle uit die Egiptiese slawerny te verlos, so sou Hy met mag gewerk het om hulle in die Beloofde Land te vestig en hulle bo al die nasies van die aarde aan te stel.” — Ellen G. White, Prophets and Kings, bl. 393, (vry vertaal).

Dwarsdeur die volgende hoofstuk kan ons sien net hoe ernstig Koning Josía probeer het om “sy gebooie en sy getuienisse en sy insettinge met die hele hart en met die hele siel te onderhou” (II Konings 23:3; lees ook Deuteronómium 4:29, 6:5, 10:12 en 11:13). En hierdie hervorming het ’n reiniging en suiwering van “al die verfoeisels wat in die land van Juda en Jerusalem te sien was . . . om die woorde van die wet te bevestig wat geskrywe is in die boek wat die priester Hilkía in die huis van die Here gekry het” (II Konings 23:24).

Deuteronómium is vol waarskuwings en vermaninge om nie die praktyke van die nasies rondom hulle te volg nie. Die optrede van Josía en al die dinge wat hy gedoen het, en wat die teregstelling van die afgodspriesters in Samaría ingesluit het (II Konings 23:20), het onthul hoe ver hulle van die waarheid wat aan hulle toevertrou was, afgedwaal het. In plaas daarvan om die heilige volk wat hulle veronderstel was om te wees, te bly, het hulle met die wêreld ’n kompromie aangegaan, al het hulle selfs nog dikwels gedink het, Ons is nog reg met die Here, dankie.

Wat ’n gevaarlike misleiding!

`Watter dinge in ons lewens is nodig om deeglik gesuiwer te word om ons in staat te stel om die Here met ons hele hart en siel te dien?`