---
title:  Daniël se gebed
date:  09/12/2021
---

Een van die mees beroemde gebede in die hele Ou Testament word in Daniël 9 gevind.  Daniël het in die profeet Jeremia se boek gemerk dat die tyd van Jerusalem se “puinhope”, sewentig volle jare, binnekort tot ’n einde moes kom (Daniël 9:2), en toe het hy ernstig begin bid.

En wat ’n besondere gebed was dit nie — ’n smartvolle en treurige smeekgebed waar hy sy sondes en die sondes van sy volk bely het, terwyl hy terselfdertyd God se regverdigheid te midde van die ramp wat hulle getref het, erken het.

`Lees Daniël 9:1–19. Watter temas kan jy hier vind wat aan die boek Deuteronium verwant is?`

Daniël se gebed is ’n opsomming van presies dit waarteen die nasie in Deuteronómium gewaarsku was, die vrugte wat hulle gepluk het omdat hulle nie hulle deel van die verbond nagekom het nie. Daniël het tweekeer na “die wet van Moses” (Daniël 9:11, 13) terugverwys, wat ongetwyfeld Deuteronómium ingesluit het, en in hierdie geval, spesifiek daarna verwys het.

Soos in Deuteronómium gesê was, was hulle uit die land verdryf (lees Deuteronómium 4:27–31 en Deuteronómium 28) omdat hulle ongehoorsaam was, presies wat Moses gesê het met hulle sou gebeur het (Deuteronómium 31:29).

Hoe tragies dat, in plaas van dat die nasies rondom hulle sou gesê het, “Waarlik hierdie groot nasie is ’n wyse en verstandige volk” (Deuteronómium 4:6), het Israel ’n “voorwerp van versmading” (Daniël 9:16) van daardie selfde nasies geword.

Deur al Daniël se trane en smekinge vra hy nooit die algemene vraag wat so baie vra wanneer die ongeluk hulle tref nie: “Hoekom?” Hy vra dit nooit nie, want te danke aan die boek Deuteronómium weet hy presies hoekom al hierdie dinge gebeur het. Met ander woorde, Deuteronómium het aan Daniël (en die ander bannelinge) die konteks gegee waardeur hulle kon verstaan dat die ramp wat hulle getref het nie die noodlot of toeval was nie, maar die gevolge van hulle eie ongehoorsaamheid, presies dit waarteen hulle gewaarsku was.

Maar, en wat dalk meer belangrik is, Daniël se gebed dui ook aan dat, ten spyte van hierdie gebeurtenisse, daar nog hoop was.  God het hulle nie verlaat nie, al het dit dalk so voorgekom.  Deuteronómium het nie net ’n konteks voorsien sodat hulle hul situasie kon verstaan nie, maar dit het hulle ook na die belofte van herstel verwys.

`Lees Daniël 9:24–27, die profesie van Jesus en sy dood aan die kruis.  Hoekomwas hierdie profesie aan Daniël (en ook aan die res van ons) in die konteks van Israel se ballingskap en die belofte van herstel, gegee?`