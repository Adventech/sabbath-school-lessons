---
title:  Vir verdere studie
date:  10/12/2021
---

“Miga 6:1–8 is een van die groot skrifgedeeltes in die Ou Testament. Net soos Amos 5:24 en Hoséa 6:6, som dit die boodskap van die profete van die agtste eeu op. Die skrifgedeelte begin met ’n pragtige voorbeeld van ’n verbondsregsgeding waar die profeet die volk dagvaar om die aanklag van Yahweh teen hulle aan te hoor. Die berge en die heuwels is die jurie, want hulle is van ouds af teenwoordig, en is getuies van hoe God met Israel gehandel het. Liewer as om Israel direk te beskuldig dat hulle die verbond verbreek het, vra God vir Israel of hulle enige beskuldiging teen Hom het. ‘Wat het Ek jou aangedoen, en waarmee het Ek jou vermoei?’ As hulle onregverdig behandel was, mag sommige van die arm mense dalk ‘in goed doen verflou’ het.  As hulle geleenthede gehad het om vinnig ryk te word, mag sommige van die grondbesitters dalk moeg geword het om die verbondsverpligtinge na te kom.” — Ralph L. Smith, Word Biblical Commentary, Micah-Malachi, (Grand Rapids, MI: Word Books, 1984), vol. 32, bl. 50, (vry vertaal).

“Gedurende die hervorming wat plaasgevind het, was dit die koning [Josía] se doel om elke teken van afgodediens wat nog oorgebly het, te vernietig. Die inwoners van die land het vir so ’n lang tyd die gewoontes van die omringende nasies wat voor afbeeldings van hout en klip neergebuig het, nagevolg, dat dit menslikerwys amper onmoontlik was om elke spoor van boosheid uit te vee. Maar Josía het in sy poging om die land te reinig, volhard.” — Ellen G. White, Prophets and Kings, bl. 401, (vry vertaal).

**Vrae vir bespreking**:

`➊ Ons is sonder twyfel Sewendedag-Adventiste, en deur ons boodskap van teenswoordige waarheid sien ons onsself in dieselfde posisie as antieke Israel, en met rede: hulle het waarhede gehad wat die wêreld rondom hulle moes hoor. Dit is ’n groot voorreg wat ons het. Maar, hoe goed dink jy hanteer ons die verantwoordelikhede wat so ’n voorreg meebring? `

`➋ Stel jou in Daniël se plek wat gesien het hoe sy volk oorval en oorwin was, en wat geweet het dat die tempel, die sentrum waar jy aanbid het, deur heidense afgodedienaars vernietig was.  Hoe sou ’n kennis van die boek Deuteronium sy geloof (of enige ander Hebreër s’n) baie ondersteun het gedurende hierdie tyd? Dit wil sê, hoe het die boek hom gehelp om alles wat gebeur het en hoekom dit gebeur het, te verstaan?  Insgelyks, hoe kan ons begrip van die Skrif in die geheel ons help om moeilike tye en gebeurtenisse te deurstaan wat andersins, sonder ons kennis van die Skrif, ons baie mismoedig sou gemaak het?  Wat behoort die antwoord hierop ons te leer oor hoe sentraal die Bybel in dit wat ons glo, moet wees? `

`➌ Hersien die 70-weke profesie van Daniël 9:24–27 in die klas. Watter rol speel die verbond in daardie profesie en hoekom is die verbondsplan daarin so belangrik — en vir ons? `