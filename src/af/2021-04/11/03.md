---
title:  Die hemel, en ook die hoogste hemel
date:  06/12/2021
---

Deuteronómium maak dit baie duidelik dat die wet en die verbond die middelpunt was, nie net oor Israel se verhouding met God nie, maar ook omdat daar ’n doel met hulle as “uitverkore” volk van God was (Deuteronómium 7:6, 14:2, 18:5).

`Lees Deuteronium 10:12–15 waar hierdie gedagte van Israel se uitverkore status baie beklemtoon word. Wat bedoel die Bybel egter met die uitdrukking “die hemel, ook die hoogste hemel”?  Wat wil Moses hier sê?`

Wat “die hemel, ook die hoogste hemel” beteken, is nie in hierdie konteks heeltemal duidelik nie, maar daardeur beklemtoon Moses die majesteit, die mag en die grootheid van God. Dit wil sê dat nie net die hemel nie, maar ook “die hoogste hemel”, aan Hom behoort, en wat heel waarskynlik ’n idiomatiese uitdrukking van God se volkome heerskappy oor die hele skepping is.

**Lees die volgende verse wat almal op hierdie uitdrukking wat eerste in Deuteronium verskyn, gebaseer is. Wat word in elk van hierdie gevalle beklemtoon, en hoe word hierdie verse deur Deuteronium beïnvloed?**

`I Konings 8:27`

`Nehemía 9:6`

`Psalm 148:4`

Wat veral in Nehemía 9 duidelik is, is die tema van God as die Skepper en hoe Hy alleen aanbid moet word.  Hy het alles, selfs “die hemel, die hoogste hemel en al sy leërskare” gemaak (Nehemía 9:6). Die feit is, Nehemía 9:3 sê dat hy “uit die wetboek van die Here hulle God” gelees het, en dit was heel waarskynlik, soos in die tyd van Josía, uit die boek Deuteronómium, wat verduidelik hoekom ’n paar verse later die Leviete, te midde van hulle lof en aanbidding van God, hierdie uitdrukking, “hemel die hoogste hemel”, gebruik het en wat direk uit Deuteronómium aangehaal was.

`God is nie net die Skepper van die aarde nie, maar ook van “die hemel”, en “die hoogste hemel”.  En om te dink dat dit hierdie selfde God is wat aan die kruis gesterf het!  Hoekom is aanbidding dan so ’n gepaste handeling op wat God vir ons gedoen het?`