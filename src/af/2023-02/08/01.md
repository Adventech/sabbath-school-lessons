---
title:  Die Sabbat en die Einde
date:  13/05/2023
---

### Skrifverwysings vir hierdie week se studie
Jakobus  2:8-13, Deuteronomium 5:12-15, Psalm 33:6 en 9, Openbaring 14, 2 Petrus 3:13, Openbaring 21:1.

> <p>Geheueteks</p>
> “Ek moet aan almal bekend maak hoe God, die Skepper van alle dinge, nou sy verborge plan uitvoer nadat Hy dit deur al die eeue geheim laat bly het ... soos Hy Hom van ewigheid af al voorgeneem het om dit deur Christus Jesus, ons Here, tot uitvoering te bring” (Efesiërs 3:9,11 NAB, vgl. NLV & OAB).

Ten diepste beskik elkeen van ons oor ’n Godgegewe menswaardigheid. Elkeen is uniek geskape en dit beteken dat elkeen waarde het. Die ongebore baba in die baarmoeder, die tiener-kwadrupleeg, die jong volwassene met Down-sindroom en die oumatjie wat aan Alzheimer se siekte ly — elkeen is van onskatbare waarde in die oë van God. Ja, die Here is hul hemelse Vader, en hulle is sy seuns en dogters. “Die God wat die wêreld gemaak het en alles wat daarin is, Hy wat Here van hemel en aarde is, woon nie in tempels met hande gemaak nie… En Hy het uit een bloed al die nasies van die mensdom gemaak om oor die hele aarde te woon” (Hand. 17:24-26, OAB).

Ons het dus ’n gedeelde erfenis. Die mensdom is ’n gesin waarvan elkeen op aarde ’n deel is. Ons is broers en susters, siende dat dieselfde God ons met sy hande gevorm het. So, die skepping gee mens ’n ware eiewaardebesef. Nadat al jou gene en chromosome saamgevoeg is, en die unieke biologiese onderbou van jou persoonlikheid gevorm is, het God die ‘bloudruk’ weggemaak.  Niemand in die ganse heelal is soos jy nie. Jy is enig in jou soort, ’n splinternuwe skepping. Ja, jy is ’n wese van onskatbare waarde — soveel so dat die Skepper van die heelal bereid was om ’n mens in lewende lywe te word, en Homself as soenoffer vir jou en jou sondes te gee!

_*Bestudeer hierdie week se les as voorbereiding vir Sabbat, 20 Mei._