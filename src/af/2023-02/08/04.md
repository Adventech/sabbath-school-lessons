---
title:  Nie so ’n subtiele misleiding nie
date:  16/05/2023
---

Ten einde die uniekheid van die skepping te probeer vernietig, het die duiwel ’n misleiding ingebring wat eintlik nie baie subtiel is nie. Party gelowiges aanvaar dit selfs. Dit lui soos volg. Die skepping begin inderdaad by God. Dit was egter ’n ellelange proses wat Hy in werking gestel het, wat uiteindelik tot die totstandkoming van lewe op aarde sou lei. Dit kom dus daarop neer dat God met behulp van evolusie geskep het. Hierdie benadering poog om “wetenskaplike data” met die skeppingsverhaal in Genesis te versoen. Die aanname hier, is dat die skeppingsdae ellelange tydperiodes van onbepaalde lengte was, en dat lewe op aarde miljarde jare oud is.

`Lees Psalm 33:6 en 9, asook Hebreërs 11:3. Hierdie Bybelverse verklaar duidelik hoedat God die wêreld geskape het. Hoe het Hy dit gedoen?`

Die Bybel stel dit onomwonde: God “het gepraat en dit was so, Hy het beveel en dit was daar” (Ps. 33:9, NAB). “Omdat ons glo, weet ons dat die wêreld deur die woord van God geskep is: die sigbare dinge het dus nie ontstaan uit iets wat ons sien nie” (Heb. 11:3, NAB). Die eerste hoofstuk van Genesis bevestig dat God die wêreld in ses letterlike, 24-uur-lange dae geskep het, en daarna op die sewende dag gerus het. Die strukturering van die taal in Genesis 1 en 2 laat geen ruimte vir ’n ander interpretasie nie. Selfs Skrifkenners wat nie in die letterlike sesdaagse skepping glo nie, erken dat die skrywer se bedoeling hier die leer van ’n sesdaagse skepping was.

Die Hebreeuse woord wat in Genesis 1 as “dag” vertaal is, is yōm. Elke keer wat die naamwoord yōm ’n modifisering ondergaan deur ’n getal by te sit [m.a.w. wanneer dit ’n rangtelwoord] soos “derde dag” of “eerste dag” [bykry], beperk dit steeds die naamwoord tot 24 uur. Dit geld deurgaans in die Skrif. Nêrens kom die modifisering van yōm deur ’n rangtelwoord op ’n haas onbeperkte tydperk neer nie. Dit is, sonder uitsondering, ’n 24-uur dag.

Meer tersaaklik, wil ’n mens boonop vra: watter betekenis het die sewendedagsabbat as God nie die wêreld in ses letterlike dae geskep het nie? Waarom dan die voorskrif om dit te onderhou? Dit maak absoluut geen sin om die Sabbat as ’n ewige gedenkteken van ’n letterlike sesdaagse skeppingsweek in te stel as so ’n week toe nooit gebeur het nie. Om te aanvaar dat die skeppingsdae byna oneindig-lange tydvakke was, is om die bestaansrede van die sewendedag-sabbat self te bevraagteken. Dit gee ook aanleiding tot ernstige vrae oor die integriteit van die Skrif.

Hierdie aanval op die Sabbat is niks minder as die bevraagtekening van God se gesag nie. Is daar immers ’n meer doeltreffende wyse om die simbool van die sesdaagse skepping af te takel, as om te ontken dat die sesdaagse skepping in die eerste plek gebeur het? Dit is ook geen wonder dat talle mense, insluitende gelowiges, die sewendedag-sabbat ignoreer nie. Duidelik is al die aanvoorwerk vir die groot, eindtydmisleiding reeds gedoen.