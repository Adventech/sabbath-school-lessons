---
title:  Vir verdere studie
date:  19/05/2023
---

“Die Bybelse rede waarom… ons God aanbid, is omdat Hy die Skepper is. In die hemelse liturgie gee die engele op ’n besonder klinkklare wyse uiting hieraan [wanneer hulle sê]: ‘want U het alles geskape’ ([Op.] 4:11, [OAB]). God se skepperskap behoort soveel as moontlik by die mensdom tuisgebring te word, en daarom sê die engel: ‘aanbid Hom wat die hemel en die aarde en die see en die waterfonteine gemaak het’ ([Op.] 14:7, [OAB]). In die rede wat die engel hier aanvoer — d.w.s. waarom ons God behoort te aanbid — bespeur ’n mens dieselfde taalgebruik as in die vierde gebod (Eks. 20:11), soos [talle] reeds tereg aangedui het…

“Binne die tien gebooie tree die Sabbat as ’n [koninklike] seël op, aangesien dit die volgende aantoon: dit sê wie God is — die Skepper God; bevestig oor watter grondgebied Hy regeer — alles wat Hy geskep het; en sê waarom Hy regeer — omdat Hy alles geskape het. Al manier wat die draak dus die oorhand kan kry, is om daardie gedenkteken, op ’n manier, ter syde gestel te kry” (Ángel Manuel Rodríguez, referaat getiteld ”The Closing of the Cosmic Conflict: Role of the Three Angels’ Messages,” bl. 40 en 41).

**Vrae vir bespreking**:

`Hoe beantwoord die Sabbat-boodskap al die groot vraagstukke, soos: waarvandaan kom ek, waarom is ek hier, en wat is my ewige lotsbestemming? `

`Bepeins die skeppingswonder. Dink na oor die mens se wonderbaarlike bestaan in hierdie eindelose heelal. Bepeins ook die feit dat die grootste gedenkteken van die skepping — d.w.s. die Sabbat — elke week, sonder uitsondering, die mens bereik (in teenstelling met die idee dat ons Sabbatwaarts beweeg). Wat sê dit vir ons oor die belangrikheid van die Bybelse skeppingsleer? `

`Let op Daniël hoofstukke 3 en 6. Hoe speel die groot aanbiddingskwessie sigself in hierdie Bybelverhale af? Neem in ag dat God se getroue kinders tydens “die merk-van-die-dier-krisis” voor bepaalde uitdagings te staan sal kom. Hoe help die gelese hoofstukke ’n mens dus om vroegtydig te weet wat die aard van daardie uitdagings gaan wees, en hoe jy jou daarop kan voorberei? `

`Om die Sabbat as ’n gedenkteken van die skepping te onderhou terwyl jy terselfdertyd glo dat dit m.b.v. evolusionêre prosesse oor miljoen en selfs miljarde jare geskied het, maak glad nie sin nie. Hoe verduidelik ’n mens dit aan diegene wat sulke sienings huldig? `