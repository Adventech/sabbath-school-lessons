---
title:  Die Sabbat en die ewige rus
date:  18/05/2023
---

Die Sabbat is ’n toevlugsoord in ’n wêreld vol vermoeienis. Elke week laat staan ons die sorge van die lewe en betree God se versorgingsentrum, die Sabbat. Die beroemde Joodse skrywer, Abraham Heschel, noem die Sabbat “’n paleis in die [vlietende] tyd.” Elke sewende dag daal God se hemelse paleis tot op die aarde neer, met die Here wat ons nooi om 24 uur lank in die heerlikheid van sy teenwoordigheid te vertoef intiem met Hom te verkeer.

In sy boek oor die prag en die gewydheid van die Sabbat, beskryf Heschel die betekenisvolheid van God se rusdag soos volg: “Die Sabbat is ’n metafoor vir hemel op aarde en spreek van God se teenwoordigheid. In ons gebede sien ons uit na ’n messiaanse era wat soos ’n Sabbat sal wees, en elke Shabbat berei ons daarop voor. As ons ons nie nou reeds in die Sabbatdag kan verlustig nie… sal ons ons nie in die ewige hiernamaals kan verlustig nie.”

Met die skepping het Jesus ’n spesiale tuiste vir ons geskep, ’n plek waar ons kan skuil. Ons is veilig daar. Die Skepper God is kant en klaar. Sy werk is afgehandel. Wanneer ons op die Sabbat rus, rus ons in sy tedere liefde. Ons rus in afwagting op die ewige rus wat ons spoedig in die nuwe hemel en op die nuwe aarde sal smaak.

`Lees Jesaja 65:17 en hfst. 66:22, asook 2 Petrus 3:13 en Openbaring 21:1. Hoe wys Sabbatsonderhouding vooruit op die ewigheid?`

Dieselfde God wat die aarde reg aan die begin geskep het, sal dit herskep. Boonop behou ons die Sabbat as ’n ewige gedenkteken van God se skepperskap (lees Jes. 66:23). Om die waarheid te sê, die Jode het die Sabbat as ’n simbool beskou, as ’n voorsmakie van die plek wat in Bybelse Hebreeus die Olam Ha-bā genoem word,d.w.s. die komende wêreld [oftewel, “die hiernamaals” in Afrikaans].

Die drie engele wat in die lug vlieg en ’n beroep op ons doen om die Skepper God te aanbid, is die hemel se antwoord op die wanhoop wat die 21e-eeuse mens oorval het. Dit vestig ons aandag op God — as die Skepper, die Een wat alles reg aan die begin gemaak het; en op Hom as die Verlosser, wat ná die oordeel en nadat sonde uitgewis is, alles gaan herskep. “En Hy wat op die troon sit, het gesê: Kyk, Ek maak alles nuut. En Hy het aan my gesê: Skryf, want hierdie woorde is waaragtig en betroubaar” (Op. 21:5, OAB).

`Hoe kan ’n voorsmaak van die hemel in jou en jou gesin se lewens geskep word?`