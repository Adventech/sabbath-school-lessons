---
title:  Die Sabbat en die skepping
date:  15/05/2023
---

Ons wêreld het ’n geweldige behoefte aan die skeppingswaarheid en die vertroosting wat dit bring. Dit is waarom God ons die Sabbat gegee het. Dit was in die middel van die 1800’s, toe die evolusieteorie vanmelewe se intellektueles stormenderhand verower het, dat die Here ’n boodskap van ongelooflike hoop aan die mensdom gestuur het. Dit is dié boodskap wat ons tot dusver bestudeer het, en wat in Openbaring 14:6 en 7 opgeteken is.

Satan werp alles in die stryd om ’n verwronge idee oor die skepping te verkondig. Hy doen dit omdat hy Jesus haat en nie wil hê dat Hy die aanbidding wat Hom as Skepper en Verlosser van die mens toekom, moet ontvang nie. Die groot stryd — of Christus wel waardig is om as Skepper van die mens aanbid te word — draai om die Sabbat. God se eindtydboodskap is ’n beroep op die ganse mensdom om terug te keer na die aanbidding van Christus as die Skepper van hemel en aarde. Die grondslag van alle aanbidding is die feit dat Hý ons geskep het.

`Lees Genesis 2:1-3, Eksodus 20:8-11 en Deuteronomium 5:12-15 binne die konteks van Openbaring 14:6 en 7. Hoe bespeur ’n mens ook in die Sabbatsgebod ’n verband tussen die skepping en ons verlossing?`

Die Sabbat is ’n ewige simbool van ons verlossingsrus in Christus. Dit is ’n spesiale kenteken van ons lojaliteit aan die Skepper God (Eseg. 20:12, 20). Dit is egter nie ’n arbitrêre, wettiese vereiste nie. Inteendeel, dit openbaar die ware rus van geregtigheid deur werke wat ’n mens in Christus vind. Die Sabbat getuig van ’n God wat iets vir ons vermag het, iets wat ons nooit self kon regkry nie.

Die Skrif is ’n oproep om elke Sabbat in sy liefde en sorgsaamheid te rus. Die Sabbat is ’n simbool van rus, en nie van werke nie; van genade, en nie van wettiesheid nie; van verlossingsekerheid, en nie van veroordeling nie; van staatmaak op Christus, en nie van staatmaak op self nie. Elke Sabbat verheug ons ons in sy goedertierenheid, en loof ons Hom vir die verlossing wat slegs in Christus te vinde is.

Die Sabbat is ook die ewige skakel tussen die verlede en die toekoms; tussen die volmaaktheid van Eden, en die glorieryke nuwe hemel en nuwe aarde (Jes. 65:17, Op. 21:1).

Die Sabbat is ’n terugkeer na ons erfenis. Dit verbind ons met die mensdom se oorspronklike posisie as ’n gesin. Sabbatsonderhouding geskied reeds onafgebroke sedert die grondlegging van die aarde. Dit is ’n ononderbroke skakel wat terugstrek na die skepping. Die Sabbat hou ons gefokus op die glorieryke Bybelwaarheid dat ons kinders van die Here is. Dit roep ons tot ’n noue wandel en ’n hegte band met Hom.

`Hoe sinspeel Openbaring 14:6 en 7 op die Sabbatsgebod? Waarom is dit ook belangrik vir die eindtydboodskap wat ons bring? (Lees Eks. 20:8-11.)`