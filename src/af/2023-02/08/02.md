---
title:  Die oordeel, die skepping en rekenskap
date:  14/05/2023
---

Indien ons bloot ’n versameling terloops-gevormde selle is — die produk van ewekansigheid, ’n gevorderde Afrika-aap, en niks meer nie — het die lewe bitter min betekenis. As ons bloot een van die geraamde agt miljard mense op aarde is, wat bloot teen die res om lewensruimte baklei, is ons waarlik ons lewensdoel kwyt. Oorlewing is al wat oorbly. Die Bybelse skepping, daarenteen, gee die mens ’n rede om voluit te lewe en sedes wat ons aansê hoe om reg te lewe. God is die een wat ons geskape het en aan Hom moet ons rekenskap vir ons dade gee. Die Skepper God hou ons verantwoordelik. Sy wette en waardes is onvoorwaardelik, selfs in ’n wêreld waar “morele relativisme” hoogty vier.

`Lees Openbaring 14:7, Romeine 14:10 en Jakobus 2:8-13. Wat impliseer die oordeel oor kwessies soos plig en rekenskap (oftewel, verantwoordelikheid en verantwoordbaarheid)? Hoe hou die oordeel, die wet van God, asook aanbidding onderling verband?`

As deel van die drie-engeleboodskap in Openbaring 14 kom die wekroep: “die uur van sy oordeel het gekom” (vers 7, OAB). Neem in ag dat ons die vermoë het om morele besluite te neem. Dit is hoe God ons geskape het. Derhalwe is ons verantwoordelik vir ons keuses. As ons wel net ’n hoop selle was, wesens wat toevallig tot stand gekom het; en as oorerflikheid en die omstandighede waaraan ons blootgestel is al bepalende faktor in ons besluite was; sou ons heeltemal aan natuurprosesse onderhewig gewees het en dus grotendeels geen beheer oor ons optrede gehad het nie.

Die oordeel impliseer egter ’n morele verantwoordelikheid. In hierdie krisistyd van die wêreldgeskiedenis — in die oordeelsuur — is die Here se wekroep hier dat ons alle besluite in die lig van die ewigheid moet beskou. Let op die eerste engel se ernstige woorde: “aanbid Hom wat die hemel en die aarde en die see en die waterfonteine gemaak het” (Op. 14:7, OAB). Hier het ons ’n erkenning. Wat sê dit?

— dat ons deur God geskape is, wat die grondslag van alle aanbidding is.

Met die onderhouding van die sewendedag-sabbat toon ons terselfdertyd dat ons glo dat Jesus waardig is om as ons Skepper aanbid te word. Dit toon ook dat ons die wet van God aanvaar, as God-geïnspireerde beginsels ten einde die lewe voluit te lewe. Aangesien die wet die grondslag van God se regering, asook ’n openbaring van sy karakter is, word dít die maatstaf vir die oordeel. Ons getroue onderhouding van die Sabbatsgebod is die vergestalting van ons verbintenis tot lewens van gehoorsaamheid aan God.

`Let op die wyse waarop ons die skepping verstaan. Hoe beïnvloed dit ons optrede? Wat is die verband tussen ons daaglikse besluite en dinge soos oorerflikheid en die omgewing waaraan ’n mens blootgestel word? Hoe kan ons deur God se genade karaktergebreke — d.w.s. dinge wat ons nooit ooit self gekies het nie — oorkom?`