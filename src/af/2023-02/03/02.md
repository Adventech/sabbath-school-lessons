---
title:  ’n Boek vol genade en hoop
date:  09/04/2023
---

Vir baie gaan die laaste Bybelboek, Openbaring, nou nie juis oor God se genade nie. By die eerste aanblik van hierdie Godgegewe eindtydboodskap, staar talle hulle dikwels blind teen die vreesaanjaende diere, raaiselagtige simbole en eienaardige beelde. Openbaring boesem net so veel vrees by party lesers in as wat dit vir ander moed gee. Wat ’n jammerte! In werklikheid is dit propvol genade en hoop. Met ander woorde: te midde van die vreesaanjaende diere, en die waarskuwings oor vervolgings en tye van swaarkry wat voorlê, bied die Here ons steeds ’n hele paar redes om ons wel in sy verlossingsgawe te verheug.

`Lees Openbaring 1:1-3 en hfst. 14:6. Wat leer ’n mens uit dié twee skrifgedeeltes, beide oor die boek Openbaring en die “ewige evangelie?”`

Openbaring wentel eintlik om Jesus. Dit is Sý boodskap aan Sý mense en is veral van toepassing op Sý eindtydkerk. Dit is ’n boodskap van genade aangaande die eindtydhoop wat ons het. In Openbaring word Christus deurgaans as die Offerlam uitgebeeld. Voorts belowe die boek ’n spesiale seën aan diegene wat die aangebode waarhede lees en verstaan, en dan dienooreenkomstig optree.

Let op Openbaring 1:5 en 6, en wat Jesus vir ons gedoen het: “Uit liefde vir ons het Hy ons deur sy bloed van ons sondes verlos en ons sy koninkryk gemaak, priesters vir God sy Vader” (NAB). In Christus het ons die vergifnis van sonde. Sy genade skel ons kwyt van die verlede, bemagtig ons vir die hede, en gee ons hoop vir alles wat voorlê. Dit wil sê: deur Christus word ons van die loon en uit die mag van sonde bevry, en word ons binnekort ook van die teenwoordigheid van sonde verlos. Dít is die boodskap van die laaste Bybelboek, Openbaring.

Wat meer is, dit is ’n dringende boodskap. Die eerste uitbeelding hiervan is ’n engel wat hoog in die lug vlieg en die “ewige evangelie” verkondig.

Verwys die engel na DIE evangelie? Redding deur geloof in Christus Jesus? Christus se soendood vir jou en my? Daardie groot belofte oor die ewige lewe, wat ons nie deur meriete ontvang nie, maar danksy die dinge wat Christus vir ons vermag het? Is dít waarmee die drie-engele-boodskap ingelui word? Inderdaad!

Openbaring is dus boodskappe van hoop, God se belofte aan die mens. Dit is vir ons — gebroke wesens, wesens wat ly — en te oordeel na die drie-engeleboodskap is dit ook geen wonder dat dié Bybelboek as ’n openbaring beskryf word nie.

`Dit is so maklik om die klem op Openbaring se diere en eindtydwaarskuwings te plaas. Nietemin is daar ’n ander, ongetwyfeld belangriker, boodskap in dié Bybelboek: dat Christus sy lewe vir die mensdom aan die kruis opgeoffer het. Hoe skep ’n mens dus balans tussen “krisis” en “kruis?”`