---
title:  ’n Sendinggerigte beweging
date:  13/04/2023
---

Deur noulettende en diepgaande Bybelstudie het die eerste Adventiste toenemend ’n beter begrip oor die betekenis van hierdie boodskappe gevorm. Hulle het algaande tot die oortuiging gekom dat God ’n spesiale boodskap vir die mense van hierdie tydvak het — ’n dringende eindtydboodskap wat aan elke stam, nasie, taal en groep verkondig moet word ten einde die wêreld op die wederkoms van Christus voor te berei. Die boodskappe wat in die drie-engeleboodskap vervat is, is reeds sedert die kerkgenootskap se ontstaansjare ons beweegrede vir wêreldsending.

Die Wêreldkonferensie het in 1874 die Adventistekerk se eerste sendelinge na Europa gestuur. Ellen G. White bestempel een van daardie sendelinge – John Andrews – as “die bekwaamste persoon in ons geledere.”Andrews het minstens sewe tale gepraat. Hy kon ook die Nuwe Testament woord vir woord opsê, en het groot gedeeltes van die Ou Testament uit sy kop geken. Hy was ’n briljante Bybelgeleerde, ’n gesoute skrywer, ’n kragtige prediker en ’n bekwame teoloog.

Waarom nou so ’n persoon na plekke met min gelowiges stuur? Waarom nou jou “bekwaamste persoon” as sendeling die vreemde instuur? Waarom was hy boonop bereid om te gaan? Sy vrou is slegs ’n paar jaar tevore oorlede. Waarom sou hy dan bekendes en geliefdes in Amerika agterlaat en met sy twee kinders na vreemde lande vaar, en ter wille van die werk van Christus alles op die spel plaas?

’n Enkele rede verklaar dié gedrag: hy het geglo dat Jesus binnekort sou kom en dat die boodskap oor die eindtydwaarheid aan die hele wêreld verkondig moes word.

Die geskiedenis van die Adventistekerk toon deurgaans hoedat die slimste en beste onder ons tot in die uithoeke van die aarde gereis het om God se eindtydboodskap te verkondig. Hulle was onderwysers, gesondheidswerkers, leraars, boere, werktuigkundiges, skrynwerkers en allerhande soorte ambagsmanne. Party het direk vir die kerkgenootskap gewerk, vir ander was dit ’n onafhanklike onderneming. Laasgenoemde was leke wat geglo het dat Jesus se koms op hande was.

`Lees Openbaring 14:6, Handelinge 1:8 en Matteus 24:14. Watter ooreenkomste bespeur jy in hierdie teksverse?`

Die prediking van die ewige evangelie steek orals oor waar grens en see ons skei. Dit kom by die mees afgeleë gebiede op aarde uit. Dit bereik mense van elke denkbare taal en kultuur. Uiteindelik sal dit ’n globale reikwydte hê. Hoe aangrypend die besef dat ons boodskap tot op hede meer as 210 van die 235 lande wat deur die VN erken word, bereik het!

`Watter rol kan jy speel, en hoe kan jy dit selfs beter vervul, ten einde die drieengeleboodskap aan elke “nasie, stam, taal en volk” te verkondig?`