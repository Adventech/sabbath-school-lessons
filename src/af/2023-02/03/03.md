---
title:  Die “ewige” evangelie
date:  10/04/2023
---

Let op Openbaring 14:6, d.w.s. die bekendstelling van die drie-engeleboodskap, en die wyse waarop dit gedoen word. Dit praat van ’n “ewige” evangelie (in die OAB) of een “wat vir ewig van krag bly” (in die NAB). Om die omvang en diepte van die evangelie mis te kyk, beteken dus dat ’n mens glad nie die doel van die drie-engeleboodskap begryp nie. Jy kan nooit die kwessies rakende God se eindtydboodskap en sy oordeel, of dié oor die val van Babilon en die merk van die dier, behoorlik verstaan as jy nie eers die evangelie reg verstaan nie.

`Lees 1 Korintiërs 15:1-4, Romeine 3:24-26 en hfst. 5:6-8. Hoe word die “ewige evangelie” in hierdie skrifgedeeltes uitgebeeld? Watter groot hoop is hierin te lese?`

Die evangelie is die ongelooflike goeie nuus oor Christus se soendood ter vergifnis van sonde, asook sy wonderbare opstanding, en sy immerteenwoordige liefde en sorgsaamheid vir ons. Deur geloof in die bloed wat Hy vir ons gestort het en deur sy opstandingsmag word ons verlos — beide van die loon en die houvas van die sonde. Christus was die Een waarop Paulus sy aandag gevestig het. Hý was die kern van die apostel se prediking en leer. Dit was die gekruisigde Christus wat Paulus van die veroordeling en sondeskuld van die verlede bevry het. Die verrese Christus het hom krag vir die hede gegee, en die terugkerende Christus hoop vir die toekoms.

Let op vier punte in hierdie skrifgedeelte in Romeine:

1. Regverdigmaking word vrylik geskenk, deur genade.
2. Deur daardie genade toon God sy geregtigheid.
3. Deur genade word elkeen wat Jesus gelowig aanvaar, regverdig gemaak.
4. Aan sy liefde vir ons het God uiting gegee terwyl ons nog sondaars was.

Christus se genade is onverdiend – m.a.w. geen menslike vedienstelikheid, dade of pogings kan dit bekom nie. Die folterende, pynlike dood wat die verloregaandes gaan sterwe, dié het Jesus gesterwe. Hy het die Vader se toorn — oftewel die oordeel oor sonde — ten volle ervaar. Hy is verwerp sodat ons aanvaar sou word. Die dood wat ons moes sterwe, het Hy gesterwe, sodat ons die lewe kon leef wat Syne was.

Dit maak dus sin dat verlossing deur geloof, sonder die dade van die wet, kom — nie waar nie? Wat kan ons enigsins hierby voeg? Wat kan ons werke — selfs die mees goedbedoelde, geesgevulde werke — enigsins toevoeg tot wat Christus vir die mens aan die kruis gedoen het?

Wat meer is, hierdie verlossingsplan is reeds by die grondlegging van die wêreld ingestel (2 Tim. 1:9, Tit. 1:2, Ef. 1:4), wat verklaar waarom dit die “ewige evangelie” genoem word. Reeds voor die skepping het God geweet wat sou gebeur. So stel Hy toe die verlossingsplan in ten einde die krisis wat uiteindelik sou ontvou, aan te spreek.