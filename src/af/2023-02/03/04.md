---
title:  ’n Verhaal van genade
date:  11/04/2023
---

Die drie-engeleboodskap is ’n verhaal van genade. Dit gaan oor ’n verlossende God se weergalose liefde — die verhaal van Jesus wat ons so liefhet dat Hy eerder die hel self sou tegemoetgaan as wat een van ons verlore gaan. Dit is die verhaal van ’n onbeperkte, ondeurgrondelike, onbegryplike, oneindige en ewige liefde.

Die Here word nooit onkant betrap nie. Hy is nie onderhewig aan die wispelturigheid van die mens en die keuses wat ons maak nie. Soos ons reeds gesien het, is Sy plan om ons van die heerskappy van sonde te red, nie inderhaas saamgeflans ná die sonde-nagmerrie kop uitgesteek het nie. God is nie onkant gevang deur die vreeslike sondetragedie nie.

`Lees Openbaring 13:8 en 1 Petrus 1:18-20. Wat leer  hierdie skrifgedeeltes ons oor die verlossingsplan?`

Die sinsnede “ewige evangelie” in Openbaring 14:6 betrek die verlede, die hede en die toekoms. God het die mens geskep met die vermoë om morele besluite te neem en Hy het vooruitgesien dat ons verkeerde keuses kon maak. Die oomblik toe ons klaar geskape is, het ons oor daardie Godgegewe vermoë beskik, en daarmee saam die vermoë om in opstand teen God en sy liefdevolle karakter te kom. Al manier om hierdie harde werklikheid te vermy, sou wees om robot-wesens te skep wat deur een of ander Godgegewe kosmiese plan beheer en gemanipuleer word. Gedwonge trou is egter in lynregte stryd met God se diepste aard en wese. Liefde vereis vryheid van keuse. Sodra geskape wesens oor daardie mag beskik, is die neem van verkeerde besluite vanselfsprekend moontlik. God het dus die verlossingsplan reeds opgestel gehad teen die tyd dat ons stamouers, Adam en Eva, in Eden gerebelleer het.

“Die plan om ons te verlos, was nie ’n nagedagte nie; iets wat [inderhaas] na die sondeval beraam is nie. Nee, dit was ’n openbaring van ‘die verborgenheid wat eeue lank verswyg is’ [of soos die Engels dit stel: ‘the mystery which hath been kept in silence through times eternal’] (Rom. 16:25, OAB & American Standard Version). Dit was ’n ontvouing van ewige beginsels, beginsels wat nog altyd die hoekstene van God se regering was en is [en sal wees]” (Ellen G. White, The Desire of Ages, bl. 22).

Nietemin behels die “ewige evangelie” nie net die verlede en hede nie, dit is ook die grondslag vir ons toekomshoop. Dit spreek van ’n ewige lewe saam met God, die God wat met ’n smagtende hart die ewigheid met ons wil deel.

`Lees Efesiërs 1:4. Wat beteken dit vir die gelowige, dat ’n mens, danksy Christus, reeds “voor die grondlegging van die wêreld” “uitverkies” (OAB) is om verlossing deur Hom te hê. Waarom behoort hierdie waarheid so bemoedigend vir ons te wees?`