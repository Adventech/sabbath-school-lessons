---
title:  Aan die ganse wêreld
date:  12/04/2023
---

`Lees weer Openbaring 14:6. Wat is die reikwydte van die verkondiging van die ewige evangelie? Waarom is die antwoord hierop so belangrik vir ons as ’n kerkgenootskap, vir ons roeping en ons sending in die wêreld?`

Volgens hierdie dringende eindtydboodskap, wat die eerste van die drie engele bring, moet die “ewige evangelie” aan elke nasie, stam, taal en groep verkondig word. Hier sending is so verhewe, so groots, so omvangryk en so omvattend dat dit alles in beslag neem. Dit vereis dat ons ons beste gee en dat ons ons algeheel daartoe verbind. Dit lei ’n mens weg van selfbeheptheid en eiebelang, na ’n passie vir die werk van Christus. Dit besiel ’n mens met die strewe na iets hoër as die eie-ek, verby die grense van die mens se kortsigtige denke na ’n glorieryker wêreldbeskouing en lewe.

`Lees Matteus 28:19 en 20. Hoe oorvleuel hierdie verse met die eerste-engelboodskap?`

In die psige van die mens is ’n diepgaande behoefte om deel van iets groters as die eie-ek te wees. Dít is die onderwerp wat Paul David Tripp in sy boek, A Quest for More: Living for Something Bigger Than You, bekyk. Hy skryf: “Die mens is geskep om deel te wees van iets wat groter as elkeen se afsonderlike lewe is. Sonde maak egter dat ons die lewe tot op die vlak van ons eie lewe laat krimp. Ons ontvang die genade van Christus om ons van die versmorende grense van ons eie, selfgerigte koninkrykies te red. Dit bevry ons om hoër en hemelswaarts te leef, om bevrediging te put uit die koninkryk van God en die genot wat dit bring.”

Niks is meer inspirerend, meer vervullend of meer lonend as om deel van ’n Godgegewe beweging te wees nie; een wat Hy op die been gebring het ten einde ’n taak te verrig wat té groot en ingewikkeld is om deur enigeen alleen behartig te word. Die opdrag wat die Here hier in Openbaring 14 deurgee, is die grootste taak waartoe die kerk al ooit geroep is. Dit is ’n ernstige oproep. Ons moet ons lewens aan die hemel se mees verhewe taak wy, naamlik om God se onpeilbare liefde net voor die wederkoms van Christus aan die mensdom te openbaar.

`Dink aan ’n keer toe jy by iets groters as jou eie lewe betrokke was. Hoe het jy dit ervaar? Hoe help daardie ervaring jou om die hoofboodskap van vandag se studie beter te verstaan? ’n Groter roeping as dié kry ’n mens nêrens nie: om ’n werktuig in die hande van die Skepper van die kosmos te wees, en sodoende ’n ewige verskil in die heelal te maak. Brei hieroor uit.`