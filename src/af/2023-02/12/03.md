---
title:  Die afval
date:  12/06/2023
---

`Lees 2 Tessalonisense 2:3 en 4, asook 9-12. Wat voorspel Paulus aangaande die laaste dae? Wat sê hy, waaraan kan ons die merk van die dier — kan ons die Antichristelike mag — uitken?`

Die apostel waarsku gelowiges teen die komende versaking van Bybelwaarheid, ’n gebeurtenis wat hy “die afval” noem. Paulus was bekommerd oor dié afval wat reeds by die Nuwe-Testamentiese kerk begin posvat het; dwalinge wat in die daaropvolgende eeue, in aanloop tot die wederkoms van Christus, hoogty sou vier. ’n Valse evangelie sou die kerk binnedring, sodat die Woord van God uiteindelik verdraai word.

Satan skuil agter hierdie afval. Hy is die ware “mens van sonde” wat begeer om “hom [te] verhef bo al wat God genoem word” sodat hy wederregtelik in die “tempel van God” kan sit (2 Tess. 2:4). Die aartsbedrieër gebruik die mens en mensgemaakte dinge om sy doelwit te bereik. Die kenmerklike eienskappe in Daniël en Openbaring toon dat die klein horinkie van Daniël 7, die dier van Openbaring 13 en 14, en die “wettelose mens” van 2 Tessalonisense 2 presies dieselfde entiteit verteenwoordig.

The SDA Bible Commentary stel dit só: “Om [dit] met Daniël se profesie oor die godslasterlike mag wat op paganistiese Rome volg, te vergelyk… en met die prentjie van die luiperdagtige dier wat Johannes so paslik skilder… bring vele ooreenkomste tussen die drie beskrywings [die klein horinkie, die dier wat mag uitoefen en die wettelose mens] aan die lig. So kom ’n mens tot die slotsom dat Daniël, Paulus en Johannes van dieselfde mag… die pousdom… praat” (Volume 7, bl. 271).

Hier móét ’n mens in gedagte hou dat Bybelprofesie ’n godsdienstige stelsel beskryf wat God se Woord gekompromitteer het, een wat die evangelie met mensgemaakte tradisies vervang asook Bybelwaarheid versaak het. Hierdie profesieë kom van ’n God wat die mens oneindig liefhet, om sy eindtydkinders op die wederkoms van Jesus voor te berei. Dit is ’n teregwysings van afvallige godsdienstige instellings wat God se Woord opgegee het, maar nie noodwendig van die lidmate in daardie instellings nie (lees Op. 18:4). Ons boodskap, in ’n neutedop, is dat ’n godsdienstige stelsel miljoene mense mislei het. Hoewel daardie mense in daardie instellings mislei is, het Christus hulle innig lief en daarom moet ons hulle dienooreenkomstig liefhê.

`“‘Behandel ander mense soos julle self ook behandel wil wees. Dit is die kern van die wet en die profete’” (Matt. 7:12, parafrasering deur vertaler). Let op die dier-entiteite in Openbaring 13 en 14, ’n tema wat die kerk tydens seminare en pogings met ander mense deel. Hoe pas ’n mens Jesus se vermaning hier toe?`