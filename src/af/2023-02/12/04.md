---
title:  Satan se eindstrategie
date:  13/06/2023
---

Meningspeilings toon ’n diepe wantroue in instellings en regerings. Miljoene mense vra oorbluf: “Is daar dan niemand met die nodige inbors om die samelewing reg te lei nie?” Dit is juis in ’n poging om polities-religieuse eenheid te bring dat die dier-entiteit (waarvan Openbaring se profesieë praat) uiteindelik wêreldwyd steun verkry, ten einde daardie lankverwagte morele leierskap na vore te bring.

`Lees Openbaring 17:12-14. Hoe beskryf Johannes hierdie slotgebeure in die wêreldgeskiedenis? Watter aangrypende kontras bespeur ’n mens hier?`

Johannes bring drie noemenswaardige punte in hierdie skrifgedeelte na vore. Ten eerste, dat die politieke magte “een gesindheid” het en dat “hulle [hul] krag en mag oorgee aan die dier” (OAB). Ten tweede, dat hierdie konglomeraat van dwaalleer oorlog voer teen Jesus, die Lam. Ten derde, dat Christus en sy volgelinge in hierdie laaste aardse aanslag sal triomfeer. Dit is nie die dier wat wen nie, maar Christus.

Het jy al ooit gewonder watter strategie die duiwel gaan gebruik om die nasies te verenig? Neem hier in ag dat die geskiedenis dikwels sigself herhaal. Die val van die Romeinse Ryk bied ’n mens waardevolle lesse. Toe Wes-Europa geweldig deurgeloop het onder Germaanse invallers uit die noorde, het die Romeinse keiser, Konstantyn, hom tot godsdiens gewend. Die gesag van die kerk in samewerking met die mag van die staat, dié kon Konstantyn uiteindelik met groot welslae benut. Die volgehoue versterking van heiliging in die vierde eeu was ’n berekende politieke en religieuse skuif ten einde ’n magtige ryk te midde van krisis te verenig. Konstantyn wou politieke eenheid meebring en die Rooms-Katolieke Kerk wou die ryk “bekeer.” Die gesiene geskiedskrywer, Arthur Weigall, stel dit onomwonde: “Die kerk het  in ’n gewyde dag omskep… hoofsaaklik omdat dit die weeklikse feesdag vir die son was; want dit was ’n vaste kerkbeleid om die paganistiese feeste, wat vanweë tradisie geliefde kerkfeeste geraak het, oor te neem en ’n Christelike betekenis daaraan te gee” (The Paganism in Our Christianity [New York: G.P. Putnam’s Sons, 1928], bl. 145).

Let op die vrees, die angs en pyn wat talle in tye van groot krisis beetpak. So oorval ’n sekere desperaatheid die mens, met almal wat naarstiglik begin soek na iemand wat stabiliteit en standvastigheid kan bring. Dit is hoe weleer se samelewings dikwels in tirannie gedompel is. Dat hierdie dinge ook in die hedendaagse wêreld kan gebeur, is boonop glad nie so vergesog nie. Volgens Bybelprofesie is dit juis wat in die eindtyd op ons wag.

Dit is moeilik om die presiese voorloop van die slotkrisis vooruit te bepaal. Een ding is egter seker: dat omvangryke en reuse veranderings dikwels die mens onverhoeds betrap. Ook, dat sulke dinge boonop blitsvinnig gebeur. Besonderhede oor hoe die eindtydkrisis gaan ontvou, dié het ons ongelukkig nie. Nietemin moet ons daarvoor gereed wees.