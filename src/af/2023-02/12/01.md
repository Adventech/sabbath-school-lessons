---
title:  'Die seël van God en die merk van die dier: Deel 2'
date:  10/06/2023
---

### Skrifverwysings vir hierdie week se studie
Openbaring 12:6 en 14, Daniël 7:25, 2 Tessalonisense  2:3 en 4, Deuteronomium 6:8, Deuteronomium 11:18, Eksodus 20:8-11.

> <p>Geheueteks</p>
> “En ek het ’n ander engel sien opkom van die opgang van die son, met die seël van die lewende God; en hy het met ’n groot stem geroep na die vier engele aan wie dit gegee is om die aarde en die see te beskadig en gesê: Moenie die aarde of die see of die bome beskadig voordat ons die diensknegte van onse God op hulle voorhoofde verseël het nie” (Openbaring 7:2 en 3, OAB).

Die valleie van die Piëdmontstreek in die verre van noorde van Italië, aan die voet van die Alpe van Noord-Italië — dit is waar die Waldense gedurende die 15de eeu gebly het, ’n gemeenskap wat onverskrokke by die Bybel en hoe hulle dit verstaan het, gehou het. As gevolg van hul onwankelbare trou aan Christus is hulle met mag en mening vervolg. Let byvoorbeeld op die Waldense van die Loysevallei wat in 1488 wreed deur die Roomse Kerk vermoor is, en dit oor hulle geloof.

In die 17de eeu kom ’n verdere vlaag vervolgings, toe die Hertog van Savoje 8000 mansskappe instuur en eis dat die plaaslike bevolking sy troepe herberg gee. Dié versoek is toegestaan, maar dit was ’n slim set om direkte toegang tot sy slagoffers te verkry. Op 24 April 1655, om vieruur in die oggend, ontvang die troepe ’n sein om met die slagting te begin. Dié keer was die dodetal meer as 4000.

Die geskiedenis herhaal, ongelukkig, sigself. Die profesie oor “die merk van die dier” is bloot die laaste aflewering in ’n reeks godsdienstige vervolgings, ’n euwel wat teruggryp na die verre verlede. Net soos die vervolgings van die verlede is dwang die hoofdoel, om almal te dwing om ’n sekere stel geloofsoortuigings te aanvaar en ’n algemeen-aanvaarde aanbiddingstelsel te volg. Soos dit altyd die geval is, het die Here nietemin sy ware kinders wat nie die knie sal buig nie.

_*Bestudeer hierdie week se les as voorbereiding vir Sabbat, 17 Junie._