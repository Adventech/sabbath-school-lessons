---
title:  Die dodelike wond
date:  11/06/2023
---

Tot dusver het ons gesien dat die magte wat in Openbaring 13 en 14 deur diere versinnebeeld word, op ’n wêreldwye valse aanbiddingstelsel dui. Tog is dit net die een deel.

`Lees Openbaring 13:5, hfst. 12:6 en 14, asook Daniël 7:25. Hoe lank het hierdie entiteit eeue gelede die religieuse landskap oorheers?`

Die dier beslaan ’n bepaalde tydperk in die geskiedenis. Neem in ag dat ’n profetiese dag in simboliese, tydsgeoriënteerde profesie gelykstaande aan ’n letterlike jaar is. In Numeri 14 vers 34 lees ’n mens: “vir elke dag een jaar” (OAB), ter toepassing van die Bybelbeginsel waarvolgens ’n dag as ’n jaar getel word. In Esegiël kom ’n mens dit weer teë, waar die Here sê: “vir elke jaar lê Ek jou een dag op” (hfst. 4:6, OAB). Hierdie beginsel vir die uitlê van tydsgeoriënteerde Bybelprofesie word herhaaldelik korrek bewys, soos met die 70 weke van Daniël 9:24-27. Wanneer ’n mens dus Openbaring 13:5 se 42 maande-tydperk probeer bereken, met elke maand wat uit 30 dae bestaan, kom jy by 1,260 profetiese dae (oftewel 1,260 letterlike jare) uit. Volgens antieke kalenders het elke jaar natuurlik uit ’n gelyke 360 dae bestaan.

In die vierde eeu het keiser Konstantyn die Christelike geloof in die hele Romeinse Ryk wettig verklaar. Toe hy sy hoofstad in 330 n.C. na Bisantium verskuif het, ten einde die westelike en oostelike dele van sy ryk te verenig, laat dit meteens ’n leemte in Rome m.b.t. leierskap. Die pous het daardie gaping gevul. Tog het hy nie net ’n magtige godsdienstige leier geword nie. In Europa was hy ook ’n politieke mag om mee rekening te hou. In 538 n.C. het die paganistiese keiser Justinianus, die Biskop van Rome, amptelik as beskermheer van die geloof aangewys. Vanaf 538 n.C. tot 1798 was die Middeleeuse kerk gewelding invloedryk. Dit is juis in daardie tydperk wat die verskriklike vervolging, waarvan ons aan die begin van hierdie week se les gepraat het, gebeur het. Generaal Berthier, wat deel van Napoleon se leër was, het uiteindelik die destydse pous in 1798 gevange geneem — presies soos die Here in Daniël voorspel het.

Berthier en sy manskappe het Pous Pius VI gevange geneem en sonder omhaal van sy pouslike troon onthef. Dit was ’n kwaai slag vir die pousdom. Openbaring 13:12 sê nietemin dat daardie dodelike wond uiteindelik sou genees, en dat hy weer — en boonop al hoe meer — sy stem sou dik maak.

`Bybelprofesie is darem so wonderbaarlik en openbaar God se kennis oor die toekoms aan ons. Bepeins dit ’n bietjie. Wat leer ’n mens hieruit oor die rede waarom ons as gelowiges op die Here se profetiese beloftes kan peil trek, selfs dié wat nog in vervulling moet gaan?`