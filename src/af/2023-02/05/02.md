---
title:  Die betekenis van die oordeelsuur
date:  23/04/2023
---

Die laaste Bybelboek, Openbaring, fokus op die klimaks van die eeue-oue stryd tussen goed en kwaad. Dit begin met Lucifer, ’n rebelse engel, wat die geregtigheid, regverdigheid en wysheid van God bevraagteken het. Sy aanname was [en is steeds] dat God onregverdig en onbillik in sy bestuur van die heelal is. Die laaste oordeel waarvan Openbaring praat, lê aan die kern van hierdie kosmiese konflik oor die karakter van God.

Openbaring 14 vers 7 sê: “En hy het met ’n groot stem gesê: Vrees God en gee Hom heerlikheid, want die uur van sy oordeel het gekom; en aanbid Hom wat die hemel en die aarde en die see en die waterfonteine gemaak het” (OAB). So, eers het ons die verwysing na die “ewige evangelie” en direk daarna, die eerste engel wat God se oordeel aankondig.

`Waarom is dit so noemenswaardig? Wat het die “ewige evangelie” met “die uur van sy oordeel” te doen?`

Die evangelie en die oordeel is beide deel van die eerste engel se boodskap; ook is die evangelie en die oordeel onafskeidbaar deurvleg met mekaar.  Sonder die “ewige evangelie” het ons geen reddingshoop vir die oordeelsuur nie. Om die waarheid te sê, soos ons aanstons sal sien, is die “ewige evangelie” inderdaad ons enigste hoop in die oordeelsuur. Wanneer ’n mens die inhoud van die evangelie bekyk, bestaan dit ongetwyfeld deels uit die aankondiging dat God se oordeel aangebreek het.

Gedurende hierdie oordeel sal die ongevalle wêrelde sien dat God alles in sy vermoë gedoen het om elke liewe mens te red. Hierdie oordeel bring God se geregtigheid en barmhartigheid aan die lig. Dit sê vir ons iets oor sy liefde en sy gebooie. Dit spreek van sy verlossende genade en sy bevrydende mag.

Die oordeel is deel van God se groot oplossing vir die sondeprobleem. In die groot stryd tussen goed en kwaad wat in ons heelal woed, weerlê God Satan se aantygings aan die kruis; maar in die oordeel toon Hy dat Hy alles in sy vermoë gedoen het om ons te red en na die kruis te bring.

Die hemel se oneindige argief, met boeke waarin alles noukeurig en haarfyn opgeskryf is, gaan dus oopgesluit en nagegaan word (lees Dan. 7:10). Ons is so kosbaar vir God dat die ganse heelal tot stilstand kom om te let op watter keuses ons gemaak het. Dit maak sin, inaggenome die influisterende Gees wat voortdurend by ons pleit, asook die verlossing wat Christus ons vrylik geskenk het deur sy dood aan die kruis op Golgota.

`Lees Psalm 51:1-4 noukeurig deur, veral vers 4. Hoe werp hierdie skrifgedeelte lig op die doel en betekenis van die oordeel?`