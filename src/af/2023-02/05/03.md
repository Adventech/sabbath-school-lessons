---
title:  God se genade en oordeel
date:  24/04/2023
---

Beide die kruis en die oordeel toon dat God regverdig en barmhartig is. Die verbroke wet vereis die sondaar se dood. “Want die loon van die sonde is die dood,” sê geregtigheid; waarop genade dan antwoord: “maar die genadegawe van God is die ewige lewe in Christus Jesus, onse Here” (Rom. 6:23, OAB). As die wet van God wel verander of geskrap kon word, sou dit nie vir Jesus nodig gewees het om aan die kruis te sterwe nie. Christus se dood benadruk juis dat die wet vir ewig geldig bly, die wet wat die grondslag van die oordeel is.

`Lees Openbaring 20:12. Hoe word ons geoordeel? Wat is die verband tussen ons goeie werke en ons verlossing?`

Ons werke toon ons keuses en ons lojaliteit aan God. Efesiërs 2 verse 8 en 9 sê: “Want uit genade is julle gered, deur die geloof… nie uit die werke nie, sodat niemand mag roem nie” (OAB). Wanneer Christus ’n mens egter red, verander Hy jou; “want ons is God se handewerk. Hy het ons in ons eenheidsband met Christus Jesus só gemaak dat ons die goeie werke wat Hy vir ons bestem het, kan uitlewe” (Ef. 2:10, NLV).

Die goeie werke, waartoe die Heilige Gees ons bemagtig, red ons nie; dit getuig nietemin van die egtheid van ons geloof. God se laaste oordeel stroop ons van alle voorgee, skynheiligheid en valsheid. Dit dring deur tot ons diepste wese. In Ellen G. White se beskrywing van die gelowige wat in die oordeel voor God te staan kom, skenk sy ons diepe insae in die onlosmaaklikheid van die evangelie en die laaste oordeel.

“Die uitbeelding van God se erkende kinders wat in vuil klere voor Hom staan, is ’n vermaning tot nederige verootmoediging, [’n oproep tot] diepe selfondersoek by elkeen wat sy Naam bely. Diegene wat inderdaad hul lewens suiwer deur aan die waarheid gehoorsaam te wees, sal hulself in ’n nederige lig beskou. Hoe groter die fokus op Christus se vlekkelose karakter, hoe sterker die begeerte om hul lewens na sy beeld te skik, en hoe groter die besef dat reinheid en heiligheid hulle ontbreek. Ons sondebesef is dus diepgaande. Nietemin moet ons vir ons geregtigheid, heiligmaking en verlossing op Christus staatmaak. As sondaars het ons egter geen verweer teen die aanklagte wat Satan teen ons inbring nie. Christus is al een wat namens ons kan intree en ons saak kan bepleit. Hý staan ons aanklaer suksesvol teë deur hom [Satan] op Sý [Christus se] verdienste vir ons te beroep.” (Testimonies for the Church, deel 5, bl. 471 en 472).

`Hoe bespeur ’n mens in hierdie Ellen G.White-aanhaling die onafskeidbaarheid van die evangelie en die oordeel? Watter hoop put jy persoonlik uit dié verband tussen die twee?`