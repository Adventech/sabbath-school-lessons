---
title:  Die oordeel se goeie nuus
date:  22/04/2023
---

### Skrifverwysings vir hierdie week se studie
Openbaring 14:7; Psalm 51:1-4; Openbaring 20:12; Daniël 7:9, 14 en 26; Openbaring 4:2-4 en hoofstuk 5:1-12.

> <p>Geheueteks</p>
> “En hy het met ’n groot stem gesê: Vrees God en gee Hom heerlikheid, want die uur van sy oordeel het gekom; en aanbid Hom wat die hemel en die aarde en die see en die waterfonteine gemaak het” (Openbaring 14:7, OAB).

Een aspek waaroor die Bybel nog nooit doekies omgedraai het nie, is dat God ’n God van oordeel is. Kort voor lank en op een of ander manier, gaan daar ’n oordeel wees — ’n oordeel wat die hedendaagse wêreld tog so broodnodig het. Ja, een is aan die kom, een wat God as “die Regter van die ganse aarde” Self sal bring (Gen. 18:25, OAB; lees ook Ps. 58:11, 94:2 en 98:9). In dié verband voeg Paulus by: “Elkeen van ons sal dus oor ons eie doen en late voor God verantwoording moet doen” (Rom. 14:12, NLV).

Dit maak ’n mens nogal benoud, nè? Om rekenskap te gee voor God, die God aan wie die diepste geheime bekend is, Hy wat “elke daad gaan beoordeel, ook wat jy in die geheim gedoen het, of dit goed of kwaad is” (Pred. 12:14, NLV, woordorde effens aangepas)?

Nietemin openbaar die oordeel uiteindelik die goedheid én genade van God, dat Hy regverdig en barmhartig in sy optrede teenoor die verlostes en selfs die verloregaandes is.

Hierdie week bekyk ons die dieper temas van die oordeel m.b.t. die groot stryd wat in die heelal woed. Ons kyk veral wat gebeur wanneer God se getroue kinders self voor die onafwendbare “toekomstige oordeel” (Hand. 24:25, OAB) te staan kom.

_*Bestudeer hierdie week se les as voorbereiding vir Sabbat, 29 April._