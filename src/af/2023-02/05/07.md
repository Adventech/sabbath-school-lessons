---
title:  Vir verdere studie
date:  28/04/2023
---

Kyk na die kragtige insae wat die Gees van Profesie ons aangaande die toestand van God se kinders gee — in die laaste dae, tydens die hemelse oordeel, en reg aan die voleinding van die wêreld.

”God se genade is hul enigste hoop, gebed hul enigste verdediging. Net soos Josua by die Engel gepleit het, sal die oorblyfselkerk in ootmoed en opreg gelowig, deur Jesus as hul Middelaar, om genade en verlossing pleit. Hulle is wel deeglik bewus van hoe sondig hul lewens is, en sien dus hul swakheid en onwaardigheid raak. So dryf selfondersoek hulle byna tot wanhoop. Die Verleier staan gereed om hulle te veroordeel, net soos hy Josua aktief teëgestaan het. Satan wys op hul vuil klere, hul karaktergebreke. Hy wys die hemelse hof op al hul sondes; hul swakhede en dwaasheid, hul ondankbaarheid, hoe skreiend hulle afsteek teen Christus; hoedat hulle hul Verlosser daarmee in oneer gebring het… God se kinders skiet in vele opsigte tekort. Satan weet presies voor watter verleiding elkeen geswig en derhalwe gesondig het. Hy gee ’n oordrewe uiteensetting van daardie oortredings. Dan sê hy: ‘Gaan die Here my en my engele van sy aangesig verwyder, terwyl Hy diegene wat aan dieselfde sondes as ek skuldig is, beloon? U kan dit nie doen, o Heer, en dit regverdig noem nie. Indien u koningskap van so ’n aard is, is dit nie in reg en geregtigheid gegrondves nie. Die reg kan net seëvier as U uitspraak teen die mens lewer.’ Die volgelinge van Christus het inderdaad gesondig, maar hulle het nie hulself aan die bose oorgegee om daardeur beheer te word nie. [Allermins.] Diesulkes het hul sondes laat vaar. Met opregte berou het hulle nederig tot Jesus gegaan en die hemelse Voorspraak bepleit hul saak in die hemelse oordeel. Die een wat die ergste onder sondaars se ondankbaarheid moes deurloop, wat met beide hul sondes en skuldbelydenisse vertroud is, het egter die laaste sê: ‘Mag die Here jou bestraf, o Satan,’ en voeg by: ‘Ek het my lewe vir dié siele opgeoffer. Ek het hul name in my handpalms gegraveer’” (Ellen G. White, Testimonies for the Church, deel 5, bl. 473 en 474).

**Vrae vir bespreking**:

`Watter uitwerking het hierdie wete dat “die uur van sy oordeel gekom het” op talle se lewens? Om nou eerlik te wees, nie eintlik veel nie, of hoe? Hoe kan ons hierdie toedrag van sake verander? `

`Waarom is die oordeel nie slegte tyding nie, maar inderwaarheid goeie nuus? Bespreek die volgende in klastyd: Jesus se rol in die oordeel ten gunste van ons. Hoe motiveer dit ’n mens om aan Hom getrou te bly, met die wete dat ons slegs deur Sy soendood en middelaarskap verlossingshoop het? `

`Bepeins opnuut die idee dat die oordeel ’n openbaring van God se karakter aan die heelal is. Hoe pas dit so juis in by die hele scenario van die groot stryd? `