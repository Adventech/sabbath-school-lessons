---
title:  ’n Wonderbaarlike toneel
date:  25/04/2023
---

Die profetiese bybelboeke van Daniël en Openbaring hoort bymekaar en dui tesame op die ontvouende eindtydgebeure kort voor die voleinding van die wêreld. Openbaring kondig aan dat die oordeel gekom het, terwyl Daniël vir ons sê wanneer dit begin het.

In Daniël 7 toon God die gang van die wêreldgeskiedenis aan die profeet. Die volke en ryke verrys en kom daarna tot ’n val. Magtige moondhede vervolg en onderdruk die kinders van die Here. Ná die beskrywings van Babilon, Medo-Persië, Griekeland en Rome; die verbrokkeling van laasgenoemde ryk en die daaropvolgende 1,260 jaarlange vervolging van die kerk (Dan. 7:25, lees ook Op. 12:14); vestig God die profeet se aandag op ’n glorieryke, bomenslike gebeurtenis. Dit is die een wat alles regstel. Die profetiese blik verskuif vanaf opeenvolgende aardse ryke en wêreldmoondhede, na die troonkamer van die ganse heelal en God se laaste oordeel; die dag waarop alles wat verkeerd is, reggestel word; waarop Hy sy ewige koninkryk vestig, ’n plek waar reg en geregtigheid uiteindelik heers.

In ’n profetiese visioen neem die Here vir Daniël vanuit die konflik en onstuimigheid wat op aarde heers, na die ongekende heerlikheid van die hemelse tempel. Hy neem hom ook na die hoogste hof in die ganse heelal [wat ons dalk die hemelse grondwethof sou noem]. Daar besorg God die Vader die koninkryk terug aan Christus as die regmatige Heerser van die aarde, ’n koninkryk wat in werklikheid nog altyd aan Hom behoort het.

`Lees Daniël 7:9, 10 en 13. Beskryf die dinge wat Daniël daar sien. Wat is die finale beslissing wat uit die oordeel voortvloei? Lees verse 14, 26 en 27.`

Die lotsbestemming van die ganse mensdom word in die hemelse hof beslis. Reg geskied. Die waarheid triomfeer. Geregtigheid seëvier. Hierdie is een van die mees ongelooflike, mees wonderbaarlike en mees skouspelagtige tonele in die hele Skrif. Boonop eindig dit op ’n hoë noot vir God se getroue kinders, diegene wat met die geregtigheid van Christus bekleed is.

Jesus verskyn voor God die Vader ten aanskoue van die ganse heelal. Die hemelwesens drom saam om die troon van God. Al die ongevalle wesens kyk met groot ontsag toe. Die ellelange konflik wat vir millenniums gewoed het, is byna op ’n einde. Uiteindelik het die stryd om die troon van die heelal ’n algehele wenner.

`Daniël was reg oor die wêreldryke wat die een na die ander gekom en gegaan het. Daardie profesieë is bewaarheid.Waarom maak dit dus so geweldig sin om die Woord van God te glo wanneer dit sê dat “’n koninkryk… wat in ewigheid nie vernietig sal word nie” nog gaan kom?`