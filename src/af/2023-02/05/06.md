---
title:  Jesus is waardig
date:  27/04/2023
---

In Openbaring 5:1-3 sien ons weereens ’n troon. Dié keer kom ’n boekrol by, waarvan die voor- en agterkant vol geskrywe was. Dit het ’n Goddelike wasseël buite-op gehad en niemand in die hemel of op aarde kon dit oopmaak nie. Toe pak ’n onsteltenis die hemelwesens beet. Dit is ’n gewigtige saak dié. Hier sien ons dat geen engel of hemelwese in die laaste oordeel wat oor die aarde kom, vir die mensdom kan intree nie. Johannes is diep bewoë, want niemand kan die boekrol oopmaak nie. Een van die ouderlinge, d.w.s. een van dié wat uit die aarde gered is, troos hom egter deur te sê dat Jesus, die Lam van God, die boekrol se seëls mag breek.

In Openbaring 5:5 aanskou Johannes die groot oplossing vir die sondeprobleem. Die bejaarde profeet sien die enigste manier dat enigeen die laaste oordeel voor die troon van God kan oorleef.

“Toe sê een van die ouderlinge vir my: Moenie ween nie; kyk, die Leeu wat uit die stam van Juda is, die wortel van Dawid, het oorwin om die boek oop te maak… En ek het gesien, en kyk… ’n Lam asof Hy geslag is” (Op. 5:5 & 6, OAB).

`Lees Openbaring 5:8-12. Hoe reageer al die hemelbewoners op die aankondiging dat Jesus waardig is om die boekrol van die oordeel oop te maak en die mensdom te red?`

Jesus, die Lam van God, wat sy lewe ter verlossing van die mensdom opgeoffer het, neem die boekrol van die laaste oordeel, breek die seëls en maak dit oop. Die ganse hemel trek los in ekstatiese lofgesang. Sy oorwinning oor Satan se versoekings, sy kruisdood op Golgota, sy opstanding, sy hoëpriesterlike bediening, verskaf verlossing aan elkeen wat kies om gelowig op sy aangebode genade te reageer. Die oordeel is ongelooflik goeie nuus vir God se kinders. Dit dui op die einde van die opperheerskappy van sonde en die verlossing van God se kinders.

Bemoedigender nuus as dié is daar gewis nie. Jesus is ons voorspaak en verdediging in die oordeel. Sy volmaakte regverdigheid bedek die gelowige, en werk in sy of haar hart en verstand om hulle te vernuwe. Sy genade begenadig ons, transformeer ons, en bemagtig ons om godvrugtige lewens te lei.

Ons hoef nie te vrees nie. Jesus is ons middelaar in die oordeel. So word die bose magte dan oorwin. Die hemelse hof beslis “ten gunste” van God se kinders (Dan. 7:22, OAB). Die doel van die oordeel is nie om uit te vind hoe sleg ons is nie, maar om te toon hoe goed die Here is.

`Bepeins opnuut die groot hoop waarop die oordeel dui, d.w.s. dat Jesus ons plaasvervanger is. Waarom is dit die enigste hoop wat ons het?`