---
title:  ’n Vlugtige blik op die hemel
date:  26/04/2023
---

In Openbaring 4 merk Johannes ’n geopende deur waardeur hy die hemel kan sien. Dan kom die uitnodiging: “Kom op hierheen, en Ek sal jou toon wat ná hierdie dinge moet gebeur” (Op. 4:1, OAB). Jesus nooi die apostel om deur die geopende deur te kyk en die ewigheids-beslissende tonele in die groot stryd tussen goed en te kwaad te aanskou. Ons kan ook saam met Johannes by daardie geopende deur staan en ’n vlugtige blik op die ewige God se verlossingsplan kry. Ons is getuienis in hierdie hemelse hofsitting waartydens fundamentele kwessies beslis word. Terwyl ons toekyk, ontvou gewigtige dinge en gebeure in die groot stryd tussen goed en kwaad.

`Lees Openbaring 4:2-4. Watter ooreenkomste toon hierdie gedeelte met die oordeel wat in Daniël 7 beskryf word?`

Hier het ons duidelik ’n troonkamertoneel. God die Vader sit op die troon omring deur hemelwesens, met donderweer en weerligstrale wat sy oordele versinnebeeld. Ons sien ook in Openbaring 4:4 dat 24 ouderlinge om die troon van God sit.

Wie is hierdie 24 ouderlinge? Neem in ag dat Israel van ouds se priesterlike stam, die Leviete, 24 diensgroepe [malakah/malakot in Hebreeus] gehad het. Hierdie priesters het namens die volk voor God ingetree. In sy eerste sendbrief noem Petrus die gelowiges “’n uitverkore volk, ’n koninklike priesterdom” (2:9, OAB). Die 24 ouderlinge in Openbaring verteenwoordig dus moontlik al die verlostes wat saam om die troon van God jubel; of dalk  diegene wat met Christus se opstanding uit die dood opgestaan en toe saam met Hom opgevaar het (Matt. 27:52, Ef. 4:7 en 8).

Hoe dit ook al sy, dit is goeie nuus. Hier het ons ’n groep mense wat uit die sondige aarde gered is en wat om die troon van God staan. Hulle is, net soos ons, ook versoek. Tog het hulle, deur die genade van Christus en die krag van die Heilige Gees, oorwin. Hulle dra “wit klere,” wat dui op die geregtigheid van Christus wat hul sondes bedek en hulle daarvan reinig. Elkeen het ’n goue kroon op sy of haar kop. Dit is ’n kenteken – dat hulle moedig teen die bose gestry en geseëvier het, en deel van die hemel se opreg-gelowige, koninklike geslag is.

Ons sien hoedat ’n troon reggesit word in die hemel en dat God daarop gaan sit. Om Hom is hemelwesens, wat kort daarna begin sing. Hierdie lofgesange bou op en bereik ’n duiselingwekkende crescendo: “U is waardig, o Here, om te ontvang die heerlikheid en die eer en die krag, want U het alles geskape en deur u wil bestaan hulle en is hulle geskape” (Op. 4:11, OAB).