---
title:  Genade ter wille van gehoorsaamheid
date:  01/06/2023
---

Die vrou in skarlaken en purper klere wat op die skarlakenrooi dier ry, het dus haar wynbeker omgestuur, totdat die ganse wêreld onder die invloed van Babilon se valse leerstellings gekom het. In dié verband draai Ellen G. White ook nie doekies om nie: “Wat is daardie wyn? Haar valse leerstellings. Sy het aan die wêreld ’n valse Sabbat i.p.v. die Sabbat van die vierde gebod gegee. Daardie leuen wat Satan ook die eerste keer in Eden aan Eva vertel het, het sy voortgesit, naamlik dat die siel van nature onsterflik is” (Ellen G. White, Review and Herald, 6 Desember 1892). Met hierdie dwaalleringe is miljoene mense om die bos gelei. So gee die Here dan hierdie eindtydwekroep ter wille van sy kinders wat nog onder daardie dwaling verkeer.

`Lees Openbaring 18:4 en 5. Watter beroep doen God op die magdom gelowiges wat steeds in gevalle godsdienstige organisasies vasgevang is?`

Soos ons reeds gesien het (maar, nogtans die moeite werd is om te herhaal), bevind baie van God se kinders hulle in godsdienstige organisasies wie se leer deur onbybelse invloede gekompromitteer is. Hulle verstaan nie Bybelwaarheid nie. Uit liefde vir sy kinders doen God ’n reguit beroep op diesulkes: “Gaan uit haar uit, my volk, sodat julle nie gemeenskap met haar sondes mag hê en van haar plae ontvang nie” (Op. 18:4, OAB).

`Lees 1 Johannes 3:4 en vergelyk dit met Romeine 14:23. Hoe definieer die Bybel sonde? Hoe sluit hierdie twee verse by mekaar aan?`

Sonde is die oortreding of verbreking van God se wet. Die enigste manier wat enigeen die wet kan onderhou, is deur geloof in die krag van die lewende Christus. Ons is menslik en sondig, swak en verswak, en geneig tot foute. Wanneer ’n mens Christus aanvaar, tree sy genade vir ons in, as boetedoening vir ons verlede en bemagtiging vir ons hede. Deur Hom het “ons genade en die apostelskap ontvang… om geloofsgehoorsaamheid te verkry” (Rom. 1:5, OAB). Op diegene wat in kerkgenootskappe is wat nie die wet van God respekteer of gehoorsaam nie, doen God ’n beroep: neem die geloofstap en verlaat daardie kerke. Hy doen egter ook ’n beroep op Adventiste wat wel die Sabbat onderhou: laat vaar alle selfgesentreerde, menslike pogings tot gehoorsaamheid; en lei Godvresende lewens van geloof in die genade van Christus, ’n genade wat ons bevry van die oordeel en oorheersing wat sonde bring sonde. Wat meer is, net soos wat Israel se getrouheid aan die wet (Deut. 4:6) ’n kragtige getuienis aan die destydse wêreld kon wees, kan ons getrouheid ook ’n kragtige getuienis wees wat ander vandag help om Babilon te verlaat.