---
title:  ’n Oproep tot getrouheid
date:  31/05/2023
---

Let op die tweede engel se boodskap in Openbaring 14: “Geval, geval het Babilon, die groot stad” (OAB). Ons sien in hoofstuk 17 hoedat die vrou geklee in purper en skarlaken, wat as geestelike Babilon geïdentifiseer is, op ’n skarlakenrooi dier ry. Sy stuur haar wynbeker om sodat ander daaruit kan drink. So verkeer die ganse aarde dan onder haar invloed. Kerk en staat word een. Dwaalleer vier hooggety. Demone doen wondertekens en mislei die mense. Uiteindelik beland die ganse mensdom plotseling in die eindtydkrisis.

Terselfdertyd word die volk van God belaster, bespot, onderdruk en vervolg. Nietemin bly hulle deur hul verbintenis met Jesus, en deur die krag van sy Gees, getrou aan Hom. Geen bose mag of krag kan hul lojaliteit aan Christus beëindig nie. In Hom is hulle onwankelbaar. Hy is hulle “toevlug en… krag; in nood is Hy gereed om te help” (Ps. 46:2, NLV).

Die Here roep sy eindtydkinders om terug te keer na die Woord, om daaraan getrou te wees. Jesus het immers gebid: “Heilig hulle in u waarheid; u woord is die waarheid” (Joh. 17:17, OAB). Die Waarheid in God se Woord. Dít is ons kompas in hierdie kritieke tydstip van die geskiedenis, en nie die opinies of tradisies van die mens nie.

Let op die volgende merkwaardige stelling. Dit kom van dr. Edward T. Hiscox, skrywer van die boek Standard Manuel for Baptist Churches. In 1893 spreek hy ’n groep predikante (bestaande uit honderde Baptistepredikante) toe, en skok hulle met die waarheid en wyse waarop viering in die kerk beland het.

“Wat ’n jammerte dat dit [] die geboortevlek van paganisme dra, en toe dit [] die naam van die songod as doopnaam kry, waarna dit deur die gevalle pousdom aangeneem en goedgekeur is, en as gewyde erfenis aan Protestantisme nagelaat is!” (Edward Hiscox, tydens ’n saamtrek vir New Yorkse predikante, 13 November 1893).

`Lees Esegiël 20:1-20. Wat is Esegiël se boodskap hier in ’n neutedop? Hoe sluit die Sabbat by hierdie oproep tot getrouheid aan?`

In Esegiël 20 doen die Here ’n ernstige beroep op Israel om hul paganistiese praktyke te laat vaar, om die Skepper God in plaas van daardie godsdienste se valse gode (in dié geval, “Egipte se afgode”) te aanbid. Met behulp van die drieengeleboodskap doen God ’n soortgelyke beroep op sy ware kinders. Hy sê basies: “Aanbid die Skepper God,” want “Babilon het geval” (Op. 14:7 en 8). Soos ons reeds gesien het, sal die Sabbat en ons getrouheid aan God se rusdag ’n deurslaggewende rol in die eindtydgebeure speel.

`Watter persoonlike lesse kan geleer word uit die oproep in Esegiël 20:1-20? (Lees ook 1 Kor. 10:11.)`