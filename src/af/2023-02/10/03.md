---
title:  Onsterflikheid, die oeroue leuen
date:  29/05/2023
---

`Lees Openbaring 16:13 en 14, asook hfst. 18:2 en 23. Watter indirekte verwysings na spiritualisme bespeur ’n mens hier?`

Uitdrukkings soos dié – “’n woonplek van duiwels” asook “onreine geeste” en “geeste van duiwels wat tekens doen” – dui alles op die werking van bose geeste. Dit verklaar waarom een van twee groot eindtydmisleidings “die onsterflikheid van die siel” is (lees Ellen G. White, The Great Controversy, bl. 588).

Hierdie siening oor die onsterflikheid van die siel kry deesdae groot aftrek. Dit is bykans ’n aanvaarde siening onder Christene en in kerkgenootskappe. Baie gelowiges glo dat afgestorwe verlostes die liggaam verlaat en tot by die hemel sweef, en dat die goddelose op ’n soortgelyke wyse reguit hel toe gaan. Neem net die beroemde TV-evangelis, Billy Graham, as voorbeeld. Ná sy dood is  herhaaldelik berig dat hy “nou in die hemel, veilig in die tere arms van Jesus” is, of iets soortgelyk. Hierdie klas van ding word deurgaans oor die kansel, in die klaskamer en veral by begrafnisse gehoor.

`Lees Prediker 9:5, Job 19:25-27, 1 Tessalonisense 4:16 en 17, asook Openbaring 14:13. Watter duidelike onderwysing gee die Here hier aan sy volk aangaande lewe na die dood, en watter insigte oor hoop kan ons wel verkry en koester?`

’n Wanbegrip oor die dood is ’n hoeksteen van die Babiloniese bedrog, ’n dwaling wat om die onsterflikheid van die siel draai. Dit baan die weg vir die bedrieglike invloed van spiritualisme. Watter verweer het ’n mens teen enige van Satan se berekende misleidings as jy glo dat die dode, in een of ander vorm, voortleef en moontlik selfs met ons praat? As iemand wat soos jou oorlede moeder of soos jou oorlede kind (of enige ander geliefde) lyk, meteens aan jou verskyn en met jou begin praat, is jy mos vreeslik kwesbaar vir sinsbedrog — nie waar nie? Dit is presies wat in die verlede gebeur het en wat tans gebeur, en wat ongetwyfeld in die naderende eindtyd weer sal gebeur. In die Bybelse leer moet die gelowige hom of haar liefs grondves, en hou by die leer dat die dood ’n slaap is waaruit ’n mens eers by die wederkoms van Jesus ontwaak. Te midde van dwaalleer, is dít is ons enigste verweer.

`Watter voorbeelde van moderne spiritualisme bestaan in jou land se nasionale kultuur of in jou kultuurgroep? Waarom is ons enigste beskerming om vas te staan in die Woord?`