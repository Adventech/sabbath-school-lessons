---
title:  Die Lam, die Een wat geslag is
date:  22/06/2023
---

In Openbaring kom ’n mens baie simbole – belangrike Bybelsimbole – teë. Dit sluit o.a. die volgende in: ’n draak in die hemel (hfst. 12:3, 4 en 7), engele wat in die middel van die hemelruim vlieg (hfst. 14:6) en ’n vrou wat op ’n skarlakenrooi dier ry (hfst. 17:3). Hierdie simbole staan in die Woord van God. Onder ingewing van die Heilige Gees het Johannes dit neergeskryf om deel van die Bybel te wees. Hierdie simbole speel ’n belangrike rol in die openbaring van die waarheid aan diegene wat dit lees en ook doen. Openbaring sê immers: “Geseënd is die een wat die woorde van hierdie profesie lees, en die mense wat dit hoor en wat ter harte neem wat daarin geskrywe staan, want die eindtyd is naby” (hfst. 1:3, NAB).

’n Mens tref egter ook ’n ander beeld in Openbaring aan, een wat herhaaldelik genoem word. Wat is daardie beeld en wat versinnebeeld dit?

`Lees die volgende gedeeltes in Openbaring — hfst. 5:6, 8 en 12; asook hfst. 7:17, 14:1, 15:3, 19:7, 21:22 en 23, en 22:1 en 3. Waarop dui dié lam-simbool? Waarom verskyn dit boonop so baie in Openbaring?`

Soos the inleiding tot Johannes se boek tereg sê, is dit ’n openbaring “van Jesus Christus.” Boonop is dit nie net ’n Lam nie. “Dit het gelyk of die Lam geslag is” (Op. 5:6 en 12, asook 13:8, ABA). Dit dui dus op Jesus as ons gekruisigde Heer en Heiland. Hier het ons die middelpunt van alles – nie net van die Bybel nie, maar ook van die boek Openbaring en van die drie-engeleboodskap. Ons kan nie getrou aan ons roeping wees en ook nie die werk verrig waarvoor God hierdie kerkgenootskap op die been gebring het, as ons nie die Lam — die Een wat geslag is, die Een wat gekruisig is, Hy wat die soendood vir ons sondes is — as die kern van ons boodskap het nie.

“Die Lam wat geslag was — ons moet toesien dat dít die middelpunt van alles is; van ons sending en leer; die kern van elke preek wat ons gee, van elke artikel wat ons skryf, van elke gebed wat ons bid, van elke lied wat ons sing, van elke Bybelstudie wat ons gee, van elke handeling wat ons uitvoer. Laat die liefde wat die Lam [van God] aan die kruis geopenbaar het, ’n transformasie teweegbring in die wyse waarop ons mekaar behandel, ons aanspoor om ook vir die mensdom om te gee” (Ángel Manuel Rodriguez, referaat getiteld “The Closing of the Cosmic Conflict: Role of the Three Angels’ Messages,” bl. 70).

Met ander woorde: te midde van die gevaarlike diere wat in Openbaring uitgebeeld word — van ’n draak wat oorlog voer, van plae, van vervolging en van die merk van die dier — staan die Lam, die Een wat geslag is, steeds as die belangrikste simbool, die middelpunt, uit. Slegs Hy en wat Hy vir ons gedoen het — en wat Hy op hierdie oomblik vir ons doen en net voor die voleinding van die wêreld vir ons gaan doen — is waaroor (en oor wie) die drie-engeleboodskap in werklikheid gaan.

`Die Lam wat geslag is, moet die middelpunt van al die kerk se doen en late wees. Waarom is dit so noodsaaklik vir beide ons pogings om ander mense tot die waarheid te bring en as deel van ’n mens se eie geestelike lewe?`