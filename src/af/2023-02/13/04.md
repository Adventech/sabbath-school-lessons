---
title:  Die hervorming duur voort
date:  20/06/2023
---

Die Here het ’n groep eindtydvolgelinge byeengebring. Op die suksesse van die groot Hervormers van die verlede bou hulle voort, met die Bybel as hul enigste leer, met Christus as hul enigste bron van verlossing, met die Heilige Gees as hul enigste bron van krag, en die wederkoms van ons Heer en Heiland as die vervulling van al die verwagtinge wat hulle koester. Waarhede wat lank reeds deur die donkerte van dwaalleer en tradisie verberg is — insluitende die ware, Bybelse Sabbat — sal net voor die wederkoms van ons Heer en Heiland aan die wêreld verkondig word.

Die drie-engeleboodskap bring hierdie eindtydbeweging voort ten einde aan die Hervorming sy volle beslag te gee en om deel te hê aan die werk van Christus deur daardie werk op aarde te volvoer. Die groot profesieë van die laaste Bybelboek onthul ’n Goddelike ingrypingsgebaar in die geskiedenis, ten einde God se finale boodskap aan die mensdom te verkondig. Dit is ’n ingryping omdat die verkondiging van daardie boodskap voorheen verydel is. Openbaring 14 beskryf ’n wêreldwye kerk wat die blye boodskap van die ewige evangelie tot aan die uithoeke van die wêreld verkondig.

By die drie engele van Openbaring 14 sluit ’n vierde in Openbaring 18 aan. Hierdie engel gee stukrag aan die verkondiging van die drie-engeleboodskap, sodat “die aarde… deur… [die] heerlikheid [van God] verlig [word]” (Op. 18:1, NAB). Hoofstuk 18 fokus op die hoofgebeure wat tot die klimaks van die wêreldgeskiedenis — tot die finale oorwinning van die evangelie — lei.

`Lees Openbaring 18:1. Let op Johannes se beskrywing van hierdie engel. Watter drie eienskappe bring hy na vore? (Lees ook Hab. 2:14.)`

Die engel wat vanuit die troonkamer in die hemelse tempel gestuur is, wat vanuit die glorieryke teenwoordigheid van God neerdaal, se opdrag is om God se laaste boodskap van genade aan die aardbewoners te bring en hulle teen die komende krisis te waarsku.

Die teks sê dat die engel met “groot mag” neergedaal het. Die Koinegrieks wat as “mag”(OAB & NLV) of as “gesag”(NAB) vertaal is, is exousia (in die akkusatiefvorm hier). Jesus gebruik hierdie juiste woord in die Evangelie volgens Matteus m.b.t. die uitstuur van die dissipels. In Matteus 10:1 gee Jesus aan sy dissipels “mag” (OAB, NAB) of “krag” (ABA) of “volmag” oor onrein geeste en bose magte. Met Goddelike mag stuur Hy hulle uit om in die stryd tussen goed en kwaad te triomfeer. In Matteus 28:18 en 19 stuur Hy hulle weereens uit, maar dié keer met “alle mag in die hemel en op aarde” (OAB), om uit te gaan en “dissipels van al die nasies te maak” (OAB, woordorde aangepas).

`Hoe het die eindtydkwessies (wat inderdaad ook sigself daagliks in ons lewens afspeel) op die keper beskou met gesag te make? Wie se gesag volg ons in werklikheid — God s’n, ons eie, ander mense s’n, of dié van die entiteit wat as die dier uitgebeeld word? Wie se gesag volg jy op die oomblik?`