---
title:  Die heerlikheid van God vul die aarde
date:  21/06/2023
---

`Lees die volgende gedeeltes in Openbaring — hfst. 4:11, 5:12, 19:1 en 21:26. Watter woorde hier word met die heerlikheid van God wat die aarde gevul het (wat in Openbaring genoem word), geassosieer?`

Die groot stryd tussen goed en kwaad in die heelal gaan ook oor God se eer (oftewel sy reputasie). Satan, ’n rebelse engel, het gesê dat God onregverdig is, dat Hy aanbidding van sy skepsels vereis, terwyl Hy bitter min in ruil daarvoor gee. Die aartsbedrieër voer aan dat die wet van God ons vryheid inperk en ons vreugde aan bande lê.

Jesus se liefde, dood en opstanding het egter daardie mite vernietig. Die Een wat ons geskep het, het dit tot op hierdie sondige slangnes gewaag ten einde ons vry te koop. Aan die kruishout verweer Hy Hom teen Satan se beskuldigings en toon dat God beide liefdevol, regverdig en billik is.

Bekoor deur die liefde van God en besorg oor sy reputasie, openbaar sy eindtydkinders sy heerlikheid — sy tere, selfopofferende karakter — aan ’n selfgesentreerde, goddelose wêreld, totdat die aarde met die heerlikheid van God se karakter verlig word.

`Lees Eksodus 33:18 en 19. Hoe openbaar die Here sy heerlikheid aan Moses? Wat is die heerlikheid van God?`

Die heerlikheid van God is sy karakter. Die aarde word met die heerlikheid van God gevul sodra ons met die liefde van God gevul word en ons karakters deur sy reddende liefde getransformeer word.

Wanneer elke gelowige die liefde van God deur sy of haar handel en wandel openbaar, word die karakter en heerlikheid van God aan die wêreld geopenbaar. Die slotboodskap wat moet uitgaan aan ’n wêreld wat in geestelike duisternis gehul is – ’n boodskap aangekondig deur drie engele wat in die ganse hemelruim weerklink – is: “Vrees God en gee aan Hom die eer” (Op. 14:7, OAB).

Ons reputasie lê nie in die goeie werke wat ons verrig nie, ook nie in ons eie geregtigheid of ons ons eie goedheid nie. “Die boodskap oor die geregtigheid van Christus moet van een uithoek van die wêreld na die ander weerklink… Hierdie boodskap is die heerlikheid van God wat die werk van die derde engel volvoer” (Ellen G. White, Testimonies for the Church, deel 6, bl. 19). Ellen G. White skryf ook: “Wat is regverdigmaking deur geloof? Dit is die werk van God waardeur die heerlikheid van die mens tot ’n algehele einde gebring word, en waardeur Hy dit vir ons vermag wat ons nie self by magte is om te vermag nie” (Testimonies to Ministers and Gospel Workers, bl. 456).

Die roem en eer kom ons nie toe nie. Alle eer en heerlikheid behoort aan die Here.