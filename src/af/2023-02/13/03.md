---
title:  Om die waarheid te ken
date:  19/06/2023
---

`Lees Johannes hoofstukke 8:32, 7:17 en 17:17. Watter beloftes gee Jesus ons oor hoe ’n mens die waarheid kan ken en waar jy dit kan kry?`

God se laaste beroep op sy volk is om die dwaalleer van Babilon te ontvlug en die Bybelse lig van ewige waarheid te bewandel. Die Bybel is die groot geheim hier. Solank ’n mens daarby hou en sy leer volg, sal jy nie gedurende die eindkrisis mislei word nie, veral nie aangaande die Sabbat nie.

Die tweede engel se boodskap is ’n beroep op die gelowige om die waarheid in plaas van die leuen te aanvaar; die Skrif in plaas van tradisie; die Woord van God en wat dit leer, eerder as die afdraaipaadjies van valse leerstellings.

Die derde engel se boodskap, wat op die eerste twee engele s’n volg, is ’n waarskuwing teen die merk van die dier. In Bybelprofesie dui die dier-simbool deurgaans op ’n politieke of godsdienstige mag. Die dier wat in Openbaring 13 en 14 uit die see opkom, kom vanuit die Roomse aanbiddingstelsel wat oor die wêreld heen versprei het. Hierdie Roomse entiteit sal haarself uiteindelik wêreldwyd laat geld, en sal ’n beweging op die been bring ten einde kerk en staat te verenig. In ’n tydperk van ekonomiese opskudding, natuurrampe, maatskaplike onstuimigheid, krisisse in die internasionale politiek, asook globale konflik het hierdie beweging ten doel om ’n verenigde front op aarde te bring.

In hierdie wêreldwye konfederasie sal die Verenigde State die voortou neem. “Deur die twee groot dwaalleringe, die ontsterflikheid van die siel en die viering van  as ’n heilige dag, sal Satan die mensdom onder sy misleidende mag bring. Terwyl eersgenoemde die grondslag vir spiritualisme lê, skep laasgenoemde ’n empatiese band met Rome. Die Protestante van die Verenigde State sal die leiding hierin neem. Hulle sal die groot gaping tussen die Christelike geloof en spiritualisme oorbrug. Oor die duiselingwekkende afgrond sal hulle uitreik na Rome en hand skud. Onder die invloed van hierdie driemanskap sal die VSA in die voetspore van Rome volg, deur geloofsvryheid te vertrap” (Ellen G. White, The Great Controversy, bl. 588).

Hierdie boodskappe word afgesluit met ’n dringende oproep aan Christus se getroue volgelinge om deur die krag van Jesus se inwonende geloof by die tien gebooie te hou (Op. 14:12).

`Jesus sê: “die waarheid sal julle vrymaak” (NAB). Hoe verstaan jy dit? Wat beteken dit? Hoe maak die waarheid ’n mens vry? Wat beteken dit, binne hierdie konteks, om “vry” te wees?`