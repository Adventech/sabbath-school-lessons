---
title:  Voorbereiding vir die laaste krisis
date:  18/06/2023
---

`Lees 1 Tessalonisense 5:1-6. Watter vermaning gee die apostel Paulus hier aangaande eindtydgebeure?`

Paulus vestig die Tessalonisense se aandag op die wederkoms van Christus, die konteks waarbinne hulle “wakker” moet bly en “nugter” moet wees (NAB). As die apostel dan die destydse Christene hiermee vermaan het, hoeveel te meer die hedendaagse gelowige?

Paulus sê boonop dat hulle “kinders van die lig” en “nie van die nag of die duisternis [is] nie” (1 Tess. 5:5, OAB) en daarom behoort “dié dag” [d.w.s. die wederkoms van Christus] hulle nie “soos ’n dief” te oorval nie (5:4, OAB). Jesus gebruik hierdie uitdrukking, “om te waak” of “waaksaam te bly,” met verwysing na opregte gebed (Matt. 24:42 & 26:40 en 41). Om waaksaam te wees, is om geestelik wakker te wees. Om nugter te wees, is om erns te maak met die tye waarin ons leef en om ons aandag te bepaal by dinge wat wel saak maak.

In dié verband skryf Ellen G. White: “Ons wat die waarheid ken, behoort ons voor te berei op die dinge wat aanstons die wêreld as ’n skokgebeurtenis sal oorval” (Testimonies for the Church, deel 8, bl. 28).

Hoewel die wêreld dit waarskynlik glad nie te wagte is nie, behoort óns dit wel te wagte te wees. Ons weet nie wanneer dit sal gebeur nie. Tog het ons genoeg duidelikheid in die Skrif en daarom kan ons sien waarop dinge afstuur. Ons weet genoeg om nou reeds — ja, vandag reeds — gereed te wees.

`Kyk weer na Daniël 2. Let op die volgorde van die opeenvolgende koninkryke, hoe elkeen reeds opgekom en geval het presies soos die Bybel voorspel het.Wat leer die gelowige daaruit; oor hoe ’n mens op die Here se voorspellings kan peil trek; dat die dinge wat Hy voorspel het, wel sal gebeur?`

Christus het hierdie eindtydboodskappe vir ons gegee sodat ons kan weet wat eersdaags gaan gebeur en derhalwe daarvoor gereed kan wees. Die profesieë in Daniël en Openbaring, tesame met die moderne gawe van profesie, gee ons Goddelike insig in die dinge wat op aarde gaan ontvou. Die profetiese Woord van God sê vir ons vroegtydig wat die historiese bakens in die verlossingsplan is. Wat meer is, Daniël 2 verskaf kragtige, rasionele bewyse dat ons wel die Here kan vertrou.

`Paulus sê dat ons nie soos ander moet “slaap” nie.Wat beteken dit? Hoe weet jy tog of jy aan die slaap is al dan nie? Wat benodig ’n mens om wakker te skrik, indien jy wel aan die slaap is?`