---
title:  Vir verdere studie
date:  23/06/2023
---

“Met gesigte wat straal van toewyding en ootmoed, haas die dienaars van God hulle van een plek tot die volgende, ten einde die hemelse boodskap te verkondig. Derduisende stemme gaan wêreldwyd op en dra die waarskuwing oor. Wonderwerke sal gedoen word, siekes sal genees word; en oral waar gelowiges gaan, sal tekens en wonders volg. Satan is egter ook doenig. Hy doen bedrieglike wondertekens en bring selfs, ten aanskoue van die mense, vuur uit die hemel (lees Op. 13:13). So word die aardbewoners dan uiteindelik voor ’n finale keuse gebring.

“Die boodskap het trefkrag – nie soseer deur argumentasie nie, maar danksy die influisterende Gees wat harte oortuig. Die saak is reeds gestel. Die saad is klaar gesaai. Nou kom dit op en werp vrug af. Die leesstof wat sendingwerkers [tot op daardie punt] gestrooi het, het inderdaad ’n invloed. Hoewel dit by baie ’n diepe indruk gelaat het, het iets gekeer dat hulle die waarheid ten volle kon begryp of tot ’n oorgawe kon kom wat tot gehoorsaamheid lei. Uiteindelik dring die volle lig van die waarheid egter deur. Dit is nou so duidelik soos daglig en al die opregte kinders van God laat vaar al die dinge wat hulle terughou. Gesins-, familie- en kerksbande — niks kan hulle keer nie. Die waarheid is kosbaarder as enigiets anders. Ten spyte van die kragte en magte wat die waarheid teëstaan, skaar ’n groot aantal hulle nou by die Here” (Ellen G. White, The Great Controversy, bl. 612).

**Vrae vir bespreking**:

`Ellen G. White sê onomwonde dat “die boodskap oor regverdigmaking deur geloof… ongetwyfeld… die drie-engeleboodskap [is]” (Evangelism, bl. 190). Waarom sê sy so? Hoe hou regverdigmaking deur geloof verband met die drie-engeleboodskap? `

`Lees weer Openbaring 14:12. Wat is die verskil tussen die onderhouding van die wet van God en om wetties te wees? Wanneer ontaard gehoorsaamheid in wettiesheid? Hoe kan iemand nie die gebooie onderhou nie en steeds wetties wees?  `

`Hierdie boodskap wat ons bring, oor Openbaring se vreesaanjaende diere en die skrikwekkende waarskuwing daarin, ontlok kritiek by party mense. Hoe reageer ’n mens daarop? Watter rede gaan jy aanvoer as repliek (benewens natuurlik die voor-die-hand-liggende rede: ons roer dit aan omdat dit wel in die Bybel opgeteken is)? `

`Bespreek die wêreldgebeure van vandag. Watter verwikkelinge bespeur jy tans wat moontlik tot eindtydgebeure kan lei? Hoe behou mens ’n gesonde eindtydbesef sonder om jou oor te gee aan sinnelose spekulasie oor dinge wat nog nie aan ons bekendgemaak is nie? `