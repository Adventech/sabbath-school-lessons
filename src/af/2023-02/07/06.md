---
title:  Ons Skepper aan die kruishout
date:  11/05/2023
---

Die besef dat God die Skepper is, kan en bring wel vervoering en aanbidding by die mens mee. Tog behels hierdie onderwerp veel meer. Laat ons dus herhaal wat ons reeds genoem het, naamlik dat ons Skepper God ook ons Verlosser is. Die God wat ons geskape het en wat ons verlos het, is een en dieselfde God. Die einste God wat gesê het: “Laat Ons mense maak na ons beeld, na ons gelykenis” (Gen. 1:26, OAB), het ook “‘Eli, Eli, lemá sabagtani,’” oftewel “‘My God, my God, waarom het U My verlaat?’” uitgeroep aan die kruis (Matt. 27:46, NLV). Dáár is nou ’n rede om God te vrees — wat meer is, om ook aan Hom die eer te gee en te aanbid!

Wat is die gepaste reaksie op hierdie wonderlike Bybelwaarheid, vir die mens as ’n gevalle wese? Hoe gemaak? Die eerste engel in Openbaring 14 sê vir ons wat om te doen: “Vrees God en gee Hom heerlikheid, want die uur van sy oordeel het gekom; en aanbid Hom wat die hemel en die aarde en die see en die waterfonteine gemaak het” (vers 7, OAB).

`Lees Johannes 19:16-30, Johannes se boekstawing van die kruisiging van Jesus. Dink intussen aan die Bybelverse wat ons tot dusver bekyk het, waarin Jesus as Skepper uitgebeeld word, die Skepper God oor wie Paulus soos volg skryf: “God het deur Hom alles geskep wat in die hemel en op die aarde is: alles wat gesien kan word en alles wat nie gesien kan word nie, konings, heersers, magshebbers, gesagvoerders. Alles is deur Hom en vir Hom geskep” (Kol. 1:16, NAB). Hoe reageer ’n mens op hierdie wonderlike liefdesgebaar van Bo?`

Die eerste engel se oproep, om die Skepper God te aanbid, word eers ná die kruisiging gegee — d.w.s. nadat die toekykende heelal en Christus se volgelinge besef het dat dieselfde God “wat die hemel en die aarde en die see en die waterfonteine gemaak het,” ook sy Godheid ter syde gestel en “die gestalte van ’n slaaf aangeneem het en aan mense gelyk geword het,” die Een wat “toe Hy as mens verskyn het… Homself verder verneder het… [en] gehoorsaam [was] tot in die dood, ja, die dood aan die kruis” (Fil. 2:7 en 8, NAB).

Wat ’n skouspelagtige gebeurtenis om gade te slaan, veral as jy Jesus voor sy menswording geken het! Geen wonder die hemelwesens aanbid Hom ook nie. Wat nou van ons, die mens? Ons enigste respons, as vrygekooptes deur sy bloed, is om Hom as Skepper en Verlosser te aanbid.

`Sommige mense meen dat die mens — ’n gevalle wese — ’n toevoeging tot Jesus se soendood aan die kruis te maak het. Waarom is dit, in die lig van die kruis, so ’n gevaarlike dwaling? Watter van ons werke kan iets byvoeg tot dit wat ons Skepper God alreeds vir ons vermag het?`