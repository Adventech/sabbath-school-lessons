---
title:  Aanbid die Skepper God
date:  08/05/2023
---

`Lees Openbaring 14:7. Hoe sluit die eerste engel se boodskap af? Watter  finale beroep doen hierdie oordeelsuur-boodskap op ons? (Lees ook Jes. 40:26, Joh. 1:1-3, asook Rom. 1:20.)`

Openbaring 14:7 eindig met ’n wekroep aan die mens om die Skepper God te aanbid. Dit roer ’n allerbelangrike kwessie op hierdie tydstip in die wêreldgeskiedenis aan: die feit dat wetenskaplikes en die Christelike samelewing reeds die evolusieleer aanvaar het, wat ’n aanval op die grondslag van ons Bybelse en Christelike bestaan is. Indien evolusie waar sou wees, kom ons geloof vanselfsprekend op ’n leuen neer. Dít is hoe ernstig hierdie kwessie is.

Openbaring se laaste beroep op die mens is dus in die eerste Bybelboek, Genesis, gegrondves. Hierdie kosmiese stryd wat oor aanbidding gevoer word, en die kwessies wat dus daaruit voortspruit, kan ’n mens slegs verstaan as jy begryp hoe geweldig belangrik die skepping is. “In die begin het God die hemel en die aarde geskape” (Gen. 1:1, OAB). Hierdie teksvers vorm die grondslag van die ganse Woord — “In die begin het God geskape.” Die Hebreeuse woord wat as “skep” vertaal is, is bārā; ’n werkwoord waarvan slegs God die onderwerp kan wees [m.a.w. in Bybelse Hebreeuse is God al een wat kan bārā].

[Dit is moeilik om God se almag te begryp.] Kom ons bekyk egter een van die dinge wat hy geskep het, ten einde ’n klein bietjie insae te verkry. Die son verskaf meer energie in ’n enkele sekonde as wat ons in die ganse geskiedenis van die mensdom met olie, gas, steenkool en vuur kon opwek.

Die son het ’n deursnit van ongeveer 1.3 miljoen kilometer en het so ’n massiewe volume dat ’n miljoen planete so groot soos die aarde daarin kan pas. Tog is die son ’n enkele ster, en dit in ’n sterrestelsel met minstens 100 miljard sterre (die aantal sterre in ons sterrestelsel, die Melkweg). Een van daardie sterre, die Pistoolster, genereer tot soveel as 10 miljoen maal meer energie as wat ons son genereer. Wat meer is, ’n miljoen sterre so groot soos die son kan met gemak binne-in die Pistoolster pas. Die ganse skepping gaan ’n mens se verstand te bowe, nie waar nie?

Die skepping toon God se ongelooflike almag. Dit is nie net die skeppende mag waarmee Hy die hemel en aarde tot stand gebring het nie, maar ook die mag en krag wat Hy oor die eeue heen ten gunste van sy volk gebruik het. Hy is die God wat hierdie wêreld tot stand gebring het, wat hier immerteenwoordig is, en wat nooit sy aardse kinders sal versaak nie.

`Let op die duiselingwekkende omvang van die skepping en hoe nietig die mens in vergelyking daarmee is. Nietemin het Christus vir ons kom sterwe. Hoe bring hierdie geweldige kontras die volheid van God se liefde duideliker na vore?`