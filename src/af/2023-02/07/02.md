---
title:  ’n Kameraad in die komende krisis
date:  07/05/2023
---

Ná sy hemelvaart (Hand. 1:9) het Jesus die laaste van sy lewende apostels, Johannes, op die eiland Patmos besoek; waarheen Johannes deur die genadelose Romeinse keiser Domitianus verban is.

`Lees Openbaring 1:9, asook Matteus 13:21, Handelinge 14:22 en Johannes 16:33. Wat is die boodskap hier vir elkeen wat graag vir Jesus op aarde wil volg?`

Sonder die ondersteuning van familie, vriende en die Christelike gemeenskap moes Johannes op Patmos klaarkom. Tog was hy nie vingeralleen te midde van die beproewinge en swaarkry wat Hy as ’n volgeling van Jesus moes deurmaak nie. Dit was nie klaarpraat met sy bediening nie. Hy het nog nie klaar vir Christus getuig gehad nie. Nee, daar op daardie verlate eiland kry Johannes ’n hemelse besoeker, met ’n byna-verblindende glans. Dié engel kom met ’n boodskap direk van die troon van God. Hy kom met Jesus se boodskap, gegee met die doel om deur die tyd heen te weerklink. Dit is gegee om ’n boodskap van hoop vir elke geslag te wees, maar veral ’n boodskap wat God se eindtydkinders vir die wederkoms van Jesus voorberei. Dit is ’n ernstige waarskuwing, maar terselfdertyd ’n eindtydboodskap van bemoediging, terwyl ons gereedmaak om die finale tyd van benoudheid (of selfs enige beproewinge waarmee ons tans te kampe het), die hoof te bied.

Volgens oorlewering was Johannes in ’n grot toe die engel aan hom verskyn en die profetiese visioen in Openbaring aan hom gegee het. Ons bevind ons ook, figuurlik gesproke, voor daardie grot. Daar, op ’n naambordjie bokant die ingang, word die ganse Openbaring in ’n enkele sin opgesom: “Vrees God en gee Hom heerlikheid, want die uur van sy oordeel het gekom; en aanbid Hom wat die hemel en die aarde en die see en die waterfonteine gemaak het” (Op. 14:7, OAB).

Aanbidding is die groot kwessie in Openbaring. Neem in ag dat ons geskep is om te aanbid. Elkeen van ons aanbid dus iets of iemand. Ware aanbidding, die aanbidding van die Skepper God, dít is wat ons egter in staat stel om ons ware lewensdoel te ontdek. Dit gee ’n mens ’n bestaansrede. Dit gee jou nie net ’n saak om voor te sterwe nie – maar meer belangrik = ’n saak om voor te lewe; iets waarvoor jy bereid is om beproewinge deur te maak, indien nodig. Namate die eindtydkrisis breekpunt bereik, sal ons inderdaad ook Paulus en Barnabas se woorde in Handelinge 14 beter verstaan: “‘Ons sal eers deur baie verdrukking moet gaan voordat ons in die koninkryk van God kom’” (vers 22, NAB).

`God se getroue dienaars, soos Johannes, moes swaarkry en beproewinge deurmaak. Tog meen sommige Christene dat die moderne gelowige nie self hierdie dinge hoef deur te maak nie. Hoe so? (Lees 1 Pet. 4:12-15.)`