---
title:  Aanbid die Skepper
date:  06/05/2023
---

### Skrifverwysings vir hierdie week se studie
Openbaring 1:9, Jesaja 40:26, 2 Korinthiërs 5:17, Kolossense 1:17, Openbaring 4:11, Johannes 19:16-30.

> <p>Geheueteks</p>
> “‘Here, ons God, U is waardig om die heerlikheid en die eer en die mag te ontvang omdat U alles geskep het; deur u wil het alles ontstaan en is dit geskep’” (Openbaring 4:11, NAB).

Dit is tog so maklik om dinge (of mense) as vanselfsprekend te aanvaar, veral as dit (of hulle) reeds van kindsbeen af met jou is. Kyk net hoe maklik is dit, byvoorbeeld, vir jong kinders om hul ouers as vanselfsprekend te aanvaar, persone wat hulle al sedert hul babajare ken? Net so is dit vir ons ook vreeslik maklik om die son, die hemelruim, die lug wat ons inasem en die grond onder ons voete as vanselfsprekend te aanvaar.

Ja, die bestaan van die wêreld is ook iets wat ’n mens dikwels as vanselfsprekend aanvaar, nie waar nie? Waarom is daar iets i.p.v. niks nie? — hoe dikwels bepeins ons hierdie eeue-oue filosofiese vraagstuk?

Waarom bestaan die heelal opsigself, en al die prag en grootsheid daarvan, en al die asemrowende dinge daarin, in die eerste plek? Dit is natuurlik ’n logiese teenstrydigheid — gewis ’n massiewe een — maar wat as ons heelal, en alles en almal wat daarin is, nie hier was nie? Volgens die nuutste wetenskaplike teorie (want hulle is geneig om te verander), het ons heelal in ’n stadium nie bestaan nie. Met ander woorde, die bestaan van die aarde en alle lewe daarop is afhanklik van iets wat dit voorafgegaan het. Dit is gewis ’n wonderwerk dat ons enigsins hier is. Ten spyte van allerhande mites oor die heelal wat uit absoluut niks ontstaan het nie, of dat dit die gevolg van een of ander wiskundige formule is, bestaan dit egter omdat die Skepper God dit, asook alles wat daarin is, gemaak het.

_*Bestudeer hierdie week se les as voorbereiding vir Sabbat, 13 Mei._