---
title:  God se nabyheid
date:  09/05/2023
---

Die Skepper God wat die son, maan en die sterre in die lewe geroep het; wie se wonderbaarlike mag en krag hierdie planeet tot stand gebring en met lewende wesens gevul het; is ook ’n God wat in elkeen van ons belangstel. Dit is Hy wat sy volk uit Egipte en slawerny gelei het. Hý het hulle uit hul woestynomswerwinge na die Beloofde Land gebring. Hý het manna uit die hemel laat neerreën. Hý het Jerigo se mure laat tuimel. Hý het Israel oor hul vyande laat triomfeer. Met die grondlegging van hemel en aarde het God sy oneindige mag ontketen om alles te skep. Neem in ag dat die bose, wat spook om beheer van ons harte en denke te verkry, deur die einste God verslaan word. Hy span sy skeppingskrag daarvoor in.

`Lees 2 Korintiërs 5:17, Psalm 139:15-18, Handelinge 17:27 en Kolossense 1:17. Wat leer ’n mens uit hierdie skrifgedeeltes oor God se nabyheid?`

Teoloë praat van die transendensie van God. Dit is die idee dat sy bestaan bokant en bo-oor die ganse skepping is. Hulle praat egter ook van die immanensie van God,d.w.s. dat Hy op ’n manier ook in ons wêreld bestaan. Soos die Bybelgeskiedenis inderdaad ook toon, skei God Hom nie van die wêreld af nie, maar is intiem daarby betrokke. Die Here “woon in ’n hoë en heilige plek” en tog is Hy “by hom wat verdruk en nederig is” (Jes. 57:15, NAB). Soos Jesus tereg aangaande sy getroue volgelinge gesê het: “‘Ek in hulle en U in My, sodat hulle volkome een kan wees; en dat die wêreld kan weet dat U My gestuur het, en hulle liefgehad het net soos U My liefgehad het’” (Joh. 17:23, OAB). ’n Nouer en intiemer band as dié is daar gewis nie.

Die goeie tyding oor onse God is dat sy mag en grootsheid ewigdurend oor die wyse kosmos uitkring. Dit bereik die mens en raak ons aan. Hy belowe om ons na sy beeld te herskep, om ons te vorm en te transformeer. Bepeins hierdie dinge en wat dit beteken. Dieselfde God wat miljarde sterrestelsels geskep het en dit ook in stand hou, is die God deur wie “‘ons leef, beweeg en bestaan’” (Hand. 17:28, NLV); maar dit is ook die God wat in ons lewens werk, wat ons ou harte met nuwes vervang om die sonde uit ons innerlike te loog, en om ons tot ’n nuwe mens in Christus te herskep. Wat ’n kragtige vertroosting: hierdie besef dat onse God — ’n God wat al die mag en krag het — ons liefhet en na ons omsien!

`Let op hierdie besef dat God immanent is [m.a.w. dat Hy nie net bo die skepping verhewe is nie, maar ook intiem daarby betrokke is]. Hoe leer ’n mens om hoop en vertroosting uit God se immanensie te put (of vul dit jou met afgryse dat God jou hartsgeheime ken)? Hoe kan die evangelie jou gemoedsrus in hierdie verband gee?`