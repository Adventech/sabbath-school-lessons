---
title:  Vir verdere studie
date:  12/05/2023
---

Die aanbidding van God – dít is die kernbegrip waarom die ganse Skrif draai, en bly ’n ernstige kwessie vir die mens en vir die volk van God. Die profetiese boeke van die Ou Testament is ’n konstante teregwysing dat die volk afgodery moes afsweer, asook die aanbidding van die Here m.b.v. heidense aanbiddingsgebruike moes staak. Die stryd tussen die aanbidding van die ware God en die aanbidding van ander gode is waaroor die kosmiese konflik van die eeue in werklikheid gaan, en daarmee saam, die mens se miskenning van God se wet.

“Aanbidding bring die mees fundamentele aspek van die mens se bestaan na vore, want dit handel oor die vraagstuk, wat ons as lewende wesens ten aanskoue van die Skepper God en sy teenwoordigheid behoort te doen… Slegs die lewendes kan die Here aanbid, die dooies kan Hom nie loof en prys nie… Die God wat ons geskape het, doen ’n beroep op ons: om ons lewens as ’n aanbiddingsgebaar aan Hom oor te gee en om dan ’n ryker lewe terug te ontvang, ’n lewe wat tot voordeel van ander gelei word. Aanbidding het met die aard en bestaansdoel van ons menswees te make, met die behoefte aan iets hoër as die mens, aan iets anderkant die eie-ek, iets wat ons van selfsug bevry. Om nie die Here te aanbid nie, beteken dus dat jy jou bestaansdoel verloor het; dat jy in ’n toestand van verwardheid verkeer en derhalwe sterwende is; sterwende vanweë die totale uitwissing waarop jy afstuur omdat jy kontak met die ware lewensbron verloor het” (Ángel Manuel Rodríguez, referaat getiteld “The Closing of the Cosmic Conflict: Role of the Three Angels’ Messages,” bl. 42).

**Vrae vir bespreking**:

`Die feit dat God die mens geskape het, is nie voldoende vir ’n gevalle planeet nie. Hoe so? Waarom benodig ons ook die belofte wat verlossing inhou? `

`Dink aan ’n paar ervarings waarin jy die mag van God kennelik en onmiskenbaar ervaar het, d.w.s. op ’n wyse dat God se liefde vir jou as individu duidelik geword het. Bepeins dan die volgende: dat die einste God wat jou gehelp het, die een is wat die ganse heelal geskep het! Hierdie God het jou lief genoeg om daadwerklik vir jou om te gee! Waarom behoort hierdie werklikheid nie net ’n vertroostende ervaring te wees nie, maar ook ’n verootmoedigende een? `

`Gestel evolusie is waar. Stel jou net voor wat dit sou beteken om ’n Skepper God te aanbid wat miljarde jare se dood, geweld, verwoesting, lyding en massa-uitwissing gebruik het om ons as mens te skape. Boonop is dit ’n raamwerk wat ons terselfdertyd ’n totaal ander betekenis aan die skeppingsverhaal in Genesis gee. Nietemin moet ons so ’n God aanbid? Aanbid om watter rede? Omdat Hy ons duisende jare lank bedrieg het oor hoe ons aanvanklik hier gekom het? `