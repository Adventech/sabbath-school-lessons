---
title:  Evangelie, oordeel, skepping
date:  10/05/2023
---

Drie begrippe tree na vore in die eerste engel se boodskap: die ewige evangelie, die oordeel en die aanbidding van die Skepper God. Let op die noue naverwantskap tussen dié begrippe. Wanneer ’n mens in die oordeelsuur voor die Skepper God te staan kom, is die evangelie jou enigste hoop. “Daar is dan nou geen veroordeling vir dié wat in Christus Jesus is nie, vir dié wat nie na die vlees wandel nie, maar na die Gees” (Rom. 8:1, OAB, akute verskaf). Geen veroordeling nie — nie nou nie en beslis ook nie in die oordeel nie.

Noudat evolusie (oënskynlik met die goedkeuring van die “Christendom”) dreig om die ganse grondslag van die Christelike geloof te verwoes, is die boodskap van God as die Skepper van die kosmos van kardinale belang. Ja, dit is inderdaad die as waarom die profetiese waarheid en wekroep vir ons tyd draai.

Tog het die Here, te midde van hierdie evolusionêre aanslag, ’n kerk in die lewe geroep. Dit is ’n gemeenskap van gelowiges wie se naam opsigself ’n getuienis teen die evolusieleer is, gelowiges wat die kernwaarheid verkondig dat God ons Skepper en Verlosser is.

`Lees Efesiërs 3:9, Kolossense 1:13-17, Openbaring 4:11 en Romeine 5:17-19. Wat leer ’n mens hieruit aangaande Jesus as Skepper God en Verlosser?`

Kyk net hoe nou die verband tussen Jesus as Skepper God en Jesus as Verlosser is. Sodra ’n verflouing van sy rol as Skepper God intree — wat inderdaad die onafwendbare gevolg van die evolusieleer is — word sy rol as Verlosser van die mens ook in gedrang gebring. Neem in ag dat Jesus aarde toe gekom het om die mens van sonde, lyding, geweld en die dood te red. Tog hou evolusioniste vol dat hierdie afbrekende dinge juis die wyse is waardeur alles tot stand gebring is. Met ander woorde: God verlos die mens van die einste prosesse waarmee Hy ons kwansuis reg aan die begin geskep het? Dit is ’n gevaarlike leuen hierdie.

Om alles te kroon, maak die evolusieleer ’n bespotting van Jesus se kruisdood as fundamentele gebeurtenis. Waarom sê ek so? Let op Paulus se skrywe in Romeine 5:17-19 waar hy die sondeval wat deur Adam gekom het, met die dood van Jesus verbind. Hier het ons ’n direkte verband tussen Adam en Jesus. Geeneen van die evolusionêre modelle laat egter ruimte vir ’n sondelose Adam wat die dood op aarde ontketen het nie. Volgens die evolusieteorie verg dit kwansuis die dood om Adam te skep, in die vorm van ongenaakbare prosesse en natuurkragte wat oor miljoene jare strek.

Van meet af aan verwoes die evolusieleer die Bybelse grondslag van Jesus se kruisdood. Die Sewendedag-Adventistekerk, daarenteen, vergestalt die aktiewe verwerping van hierdie dwaalleer, vanweë ons beroep op die mensdom om die Skepper God te aanbid.