---
title:  Die kosmiese stryd
date:  05/06/2023
---

`Lees Matteus 27:45-50. Wat sê dit vir ons oor die aard van Christus se kruisbelewenis? Wat het Jesus bedoel met sy vraag aan die Vader: “My God, my God, waarom het U my verlaat?” (NAB). Let nou op die sinsnede in die King James-vertaling, “the faith of Jesus” (klem verskaf). Hoe help die oomblik in die kruisverhaal wat ons pas bekyk het, ’n mens om daardie sinsnede beter te verstaan?`

Aan die kruishout hang Jesus, gehul in die duisternis van daardie uur; met die skande, skuld en veroordeling van die ganse mensdom se sonde wat op Hom rus; en boonop afgesny van die gewaarwording dat die Vader se liefde by Hom is. Tog maak Jesus in daardie angsgevulde oomblikke juis staat op die hegte band wat Hy tydens sy aardse lewe met die Vader gesmee het. Hoe so? Voor die kruis het Hy ’n lewe van afhanklikheid aan die Vader gelei, met die gevolg dat Hy selfs in die gelukkigste tye gereed vir die smartlikste tye was — ja, selfs gereed vir die kruis was. Die Heiland het geglo en vertrou, selfs wanneer die hele wêreld oënskynlik en luidkeels van die teendeel getuig het. Selfs toe dit gelyk het of God Hom verlaat het, het Jesus nie opgegee nie.

“Te midde van die skrikwekkende duisternis en oënskynlik deur God versaak, drink Christus die laaste druppel uit die lydensbeker. In daardie afgryslike ure maak Hy staat op al die bewyse dat Hy wel God se aanvaarding geniet, bewyse wat Hy tot in daardie stadium eerstehands beleef het… Deur geloof het Christus oorwin” (Ellen G. White, Christ Triumphant, bl. 277).

Jesus se geloof spreek van onpeilbare diepte, oneindige vertroue en grenslose toewyding. Dit staan vas, selfs al span al die demone in die ganse heelal en al die beproewinge op aarde daarteen saam. Dit is ’n geloof wat vertrou waar die oog nie kan sien nie, glo waar die kop nog nie verstaan nie, wat vashou waar hart en hand bykans nêrens ’n vashouplek kan vind nie. Hierdie soort geloof — wat “the faith of Jesus” in die King James genoem word — is opsigself ’n gawe wat ’n mens gelowig ontvang en wat die gelowige in die komende krisis sal deurdra. “Jesus se geloof ” woon in ons harte. Dit stel ons in staat om Christus as Opperwese te aanbid en om onwrikbare geloofsvolharding aan die dag te lê wanneer Openbaring se merk van die dier uiteindelik afgedwing word.

Nietemin is dit nie iets wat skielik opduik nie. God se volk leer nou reeds, dag vir dag, om deur geloof te lewe — ongeag of dit goed of sleg met ’n mens gaan, of God naby of ver vir jou voel — “want die regverdige sal uit die geloof lewe” (Gal. 3:11; lees ook Hab. 2:4). Die tyd vir voorbereiding is nou. Elke beproewing wat nou, gelowig deurgemaak word, kan ’n ryke oes oplewer.

`Dink aan ’n tyd in jou lewe toe dit gevoel het asof jou wêreld in duie stort en geloof jou enigste redding was. Hoe het jy daardeur gekom? Watter lesse het jy daaruit geleer? Hoe kan daardie wedervaringe dalk ander, wat ’n soortgelyke krisis deurmaak, help?`