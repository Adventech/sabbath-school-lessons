---
title:  'Die seël van God en die merk van die dier: Deel 1'
date:  03/06/2023
---

### Skrifverwysings vir hierdie week se studie
Openbaring 14:12, Efesiërs 2:8-10, Matteus 27:45-50, Openbaring 13:15-17 en hfst. 14:4, asook Lukas 5:18-26.

> <p>Geheueteks</p>
> “Ek het ook ’n ander engel van die ooste af sien kom met die seël van die lewende God. Hy het met ’n harde stem geroep na die vier engele aan wie mag gegee is om die land en die see te tref, en het vir hulle gesê: ‘Moenie die land en die see en die bome tref nie. Ons moet eers die dienaars van ons God op hulle voorkoppe merk met die seël’” (Openbaring 7:2 en 3, OAB).

Namate ’n mens die eindtydgebeure rondom die merk van die dier bestudeer, skemer ’n belangrike feit deur: die geweldige verskil tussen die wyse waarop God enersyds, en die vyand van die mens andersyds, te werk gaan.

Soos ons reeds in ons studies vasgestel het, draai die groot stryd tussen Christus en Satan hoofsaaklik om die kwessies van lojaliteit, aanbidding en gesag. Let op die profesieë wat die mag van die dier in Openbaring 13 en die klein horinkie in Daniël 7 beskryf, asook die profetiese woorde oor die “die mens van sonde” in 2 Tessalonisense 2 (OAB). Al hierdie skrifgedeeltes praat van ’n mag wat God se gesag toe-eien, lojaliteit afdwing en ’n vervalste aanbiddingstelsel inbring. Hoe kry hulle dit reg? Hulle doen dit deur geweld en dwang, en dikwels deur omkopery en aanloklike belonings – alles in ’n poging om die mens te noop tot valse aanbidding.

Die groot dryfveer in die koninkryk van God, daarenteen, is liefde. Die aanbidding van die lewende God, pleks van die dier, is waaruit die ware gelowige sy of haar diepste vreugde en behae put. Die kinders van die Here is toegewyd aan Hom omdat hulle besef hoe toegewyd Hy aan hulle is. Al wat keer dat ons eendag die merk van die dier eindtyd ontvang, is ons liefde vir Jesus. Daardie liefde is so diepgaande dat ons greep op Christus nooit verbreek sal word nie.

Hierdie week bekyk ons hierdie temas.

_*Bestudeer hierdie week se les as voorbereiding vir Sabbat, 10 Desember._