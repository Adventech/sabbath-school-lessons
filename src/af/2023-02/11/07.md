---
title:  Vir verdere studie
date:  09/06/2023
---

“Die omverwerping van God se wet, is wat Satan van meet af aan met die groot stryd wou vermag. Dit is die groot rede waarom hy sy rebellie teen die Skepper begin het. Hoewel hy destyds uit die hemel gewerp is, sit Satan toe daardie stryd op aarde voort. Wat is sy onverpoosde strewe hier? — misleiding van die mensdom wat daartoe lei dat ons God se wet oortree. Of dit nou deur ’n totale verwerping van die wet gebeur of deur ’n verwerping van die voorskrifte wat daarin vervat is, is onbelangrik. Dit het uiteindelik dieselfde uitwerking… In ’n poging om minagting vir die tien gebooie by die mensdom aan te wakker, verdraai Satan die Bybelse leer. So volg derduisende persone, wat meen dat hulle Bybelgelowige Christene is, dwaalleringe. Hierdie konflik tussen waarheid en dwaalleer is bloot die eindfase in die ellelange groot stryd oor die wet van God. Dit is hierdie aanslag wat ons nou betree — die wette van die mens teen God se gebooie, fabels en tradisies teen Bybelse godsdiens” (Ellen G. White, The Great Controversy, bl. 582).

Die onafskeidbare verband tussen aanbidding en die skepping is iets wat ’n mens deurgaans in Openbaring bespeur. Op die keper beskou, draai die stryd tussen goed en kwaad, en die kwessie oor die merk van die dier, oor die vraagstuk of God wel aanbiddingswaardig is of nie.

Soos ons reeds gesien het, lê die begrip “Christus as Skepper” aan die kern van die Sabbat as aanbiddingsdag. Jesus onderstreep aanhoudend die belangrikheid van daardie dag en noem Self dat Hy die “Here” van die Sabbat is (Matt. 12:8, Mark. 2:28, Luk. 6:5). Die Sabbat is ’n ewige gedenkteken van ons identiteit, van wie en wat die mens is. Dit bevestig dat elkeen van ons waarde het. Dit is ’n konstante herbeklemtoning dat die mens ’n geskape wese is en dat ons Skepper waardig is om ons aanbidding en lojaliteit te ontvang. Dit verklaar waarom die duiwel so ’n afsku in die Sabbat het. Die Sabbat is die skakel wat die mens met sy of haar Skepper verbind en wat toon waarom die Sabbat so ’n deurslaggewende rol in die slotfase van die eindtydkrisis sal speel.

**Vrae vir bespreking**:

`Let op die dier wat uit die see opkom en die gesag waaroor dit klaarblyklik beskik. Wat is die basiese beginsels waarop daardie gesag steun? In watter opsigte kan ons heimlik en onwetend daardie einste houdings koester? `

`Hoe reageer ’n mens op die argument dat die idee van ’n Satan wat letterlik bestaan, te primitief en bygelowig vir geleerde (of selfs intelligente mense) is om ernstig opgeneem te word? Watter teenargumente kan jy hierop bied? `