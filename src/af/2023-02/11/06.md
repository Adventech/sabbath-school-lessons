---
title:  Jesus, ons enigste Middelaar
date:  08/06/2023
---

`Lees Openbaring 13:4 en 5. Let op die beskrywing van die mag wat deur die dier versinnebeeld word. Waaraan ken ’n mens daardie entiteit uit?`

Die dier in Openbaring is ’n afvallige religieuse mag. Dit verrys uit paganistiese Rome en word al groter totdat dit ’n wêreldwye aanbiddingstelsel is. Volgens Openbaring 13:5 is dit ’n godslasterlike entiteit. Om jou as God se gelyke te beskou deur aanspraak te maak op die voorregte wat slegs Hom beskore is — dit is wat die Nuwe Testament as godslastering beskou.

`Lees Lukas 5:18-26 en Johannes 10:33. Watter twee sye van godslastering identifiseer hierdie skrifgedeeltes?`

Hier beskuldig die godsdienstige leiers vir Jesus van godslastering. Die aanklag teen Hom was egter ongegrond omdat Hy wel oor al die magte en voorregte van God beskik het (en steeds beskik) — insluitende die reg om sondes te vergewe. Jesus was en is immers God. Soos Hy dit ook so kragtig gestel het: “‘Ai, Filippus, Ek is al so lank by julle en nou nog weet julle nie wie Ek regtig is nie. Luister mooi. Wie My gesien het, het ook die Vader gesien. Hoe kan jy nou nog vra dat Ek julle die Vader moet wys?’” (Joh. 14:9, DB).

Dan leer 1 Timoteus 2:5 boonop dat daar slegs een middelaar tussen ons en God is, die mens Jesus Christus. Daarenteen leer die Roomse Kerk dat die priester die middelaar tussen God en die sondige mensdom is. Die priester is egter self ’n sondige mens, derhalwe kan hy nie as middelaar optree nie, aangesien hy self behoefte aan ’n middelaar het. Godslastering kan ook soos volg gedefinieer word: wanneer iemand (wat ’n mens is) beweer dat hy of sy God is, of dat daardie persoon vir God probeer instaan. Let op die volgende aanhalings uit gesaghebbende Rooms-Katolieke bronne, slegs twee van vele (met so ’n strekking):

“Die pous beskik oor soveel waardigheid en verhewenheid dat hy meer as ’n blote mens is… hy is, as’t ware, GOD op aarde” (Lucius Ferraris, “Papa,” 2e artikel in sy Prompta Bibliotheca [1763], deel 6, bl. 25-29).

Selfvoldaan verklaar Pous Leo XIII en sê: “Ons [die pouse] beklee die plek van die almagtige God hier op aarde” (The Great Encyclical Letters of Pope Leo XIII [New York: Benziger, 1903], bl. 193).

Hierdie aannames is des te meer relevant wanneer ’n mens op die anti-gedeelte van die woord “Antichris” let, met die besef dat daardie voorvoegsel nie altyd “teen” beteken nie, maar ook “in die plek van” kan beteken. Die woord Antichris beteken dus ook “in die plek van Christus.” Dit is niks minder as suiwer godslastering nie!