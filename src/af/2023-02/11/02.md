---
title:  Onwrikbare volharding
date:  04/06/2023
---

Soos ons in Openbaring 14:7 gesien het, roep die Here elke liewe mens tot die aanbidding van die Skepper God. Dit is die eerste engel se boodskap. In vers 8 word ons teen “Babilon” gewaarsku, ’n valse godsdienstige stelsel met haar oorsprong in Babilon van ouds. Dit is die tweede engel se boodskap.

In verse 9 en 10 kom die derde engel se waarskuwing teen die aanbidding van die dier. Hy kondig luidkeels aan:

“As iemand die dier en sy beeld aanbid en ’n merk op sy voorhoof of op sy hand ontvang, sal hy self ook drink van die wyn van die grimmigheid van God wat ongemeng ingeskink is in die beker van sy toorn” (OAB).

`Lees Openbaring 14:12. Hier kom dit aan die lig dat God se eindtydvolk oor twee eienskappe beskik. Wat is daardie eienskappe? Waarom is hulle ewe belangrik?`

Die Koine Grieks wat as “lydsaamheid” vertaal is, is hypomonē. ’n Beter vertaling hiervan is eintlik “onwrikbare deursettingsvermoë” (Die NAB sê inderdaad “volharding”). God sal dus ’n eindtydvolk hê wat te midde van teëkanting en kwaai vervolging aan Hom getrou bly. Deur sy genade lê hulle onwrikbare deursettingsvermoë aan die dag. Hulle lei Godgerigte lewens, lewens wat van sy genade, asook van gehoorsaamheid getuig.

Die aanbidding van die Skepper God (Op. 14:7) is presies die teenoorgestelde van die aanbidding van die dier (Op. 14:9). Eersgenoemde kom tot uiting in die lewens van diegene wat die gebooie van God onderhou en die geloof in Jesus behou (Op. 14:12). Hierdie laaste konflik, waarin die individu moet besluit aan wie hy of sy getrou wil wees (aan Christus of aan die mag wat deur die dier versinnebeeld word), gaan in werklikheid oor aanbidding. Dit is ’n aanbiddingstryd tussen goed en kwaad waarin die Sabbat ’n sentrale rol speel.

`Lees Romeine 8:1-4, Efesiërs 2:8-10 en Kolossense 1:29. Wat leer ons uit hierdie skrifgedeeltes oor die uitwerking van ’n lewe wat op geloof gegrond is?`

Namate ons lewens van geloof lei, ontvang ons sy genade en word ons lewens getransformeer. Die Verlosser se toegewyde volgelinge het egter nie net geloof “in” Jesus nie, maar het ook die geloof “van” Jesus [soos blyk uit die King James-vertaling van hierdie Skriftuur: “the faith of Jesus”]. Die geloof wat Jesus gehad het, dít is die kwaliteit van die eindtydgelowige se geloof. Wat meer is: God se kinders bly getrou — selfs tot die dood toe — net soos Jesus.

`Hoe getrou is jy in die klein dingetjies? Dit bring ’n mens by die vraag: hoe sal ek dus vaar wanneer my getrouheid aan die groot eindtydtoetsing onderwerp word? (Lees Luk. 16:10.)`