---
title:  Dié wat die Lam volg
date:  07/06/2023
---

`Lees Openbaring 13:1 en 2. Waarvandaan kom die dier en wie gee aan hom sy mag?`

Let op dié entiteit wat deur die eerste dier in Openbaring 13 versinnebeeld word. Waarvandaan kom die mag, posisie en groot gesag waaroor hierdie entiteit beskik? Dit kom van die draak. Hoofstukke 12:9 en 20:2 sê dat die draak Satan is. Satan is [inderdaad] ’n geslepe vyand en werk deur aardse moondhede. Openbaring 12:3-5 sê dat hierdie “draak” – d.w.s. die duiwel – die “manlike kind” net na sy geboorte wou uitroei. Dit noem ook dat die “kind” later “weggeruk [is] na God en sy troon” (NAB). Dié “manlike kind” is natuurlik Christus. Ten einde die Christuskind om die lewe te bring, het Satan inderdaad deur Herodes en die Romeinse Ryk gewerk. Aan die einde van Jesus se lewe het ’n Romeinse goewerneur, Pontius Pilatus, Hom ter dood veroordeel. Dit was ’n Romeinse laksman wat Hom aan die ruwe kruis vasgenael het en ’n Romeinse soldaat wat Hom later met ’n spies deurboor het, gevolg deur ’n paar Romeinse soldate wat uiteindelik sy graftombe bewaak het. Volgens Openbaring 13:2 sou die draak deur paganistiese Rome werk (m.a.w. Satan sou deur die Romeinse Ryk werk) sodat laasgenoemde die setel van sy politieke mag aan die eerste dier gee.

“Hoewel dit hoofsaaklik Satan versinnebeeld, dui die draak, in ’n sekondêre sin, op die Romeinse Ryk… Die magtige entiteit wat op die Romeinse Ryk gevolg het, wat ‘sy mag, sy troon en groot gesag’ by die draak gekry het, is duidelik pouslike Rome” (The SDA Bible Commentary, deel 7, bl. 817). Die geskiedskrywer A.C. Flick skryf: “uit die puin van politieke Rome verrys ’n ‘reus’ – die groot morele ryk van die Roomse Kerk” (A.C. Flick, The Rise of the Medieval Church [1900] bl. 150 soos aangehaal in The SDA Bible Commentary, deel 7, bl. 817).

`Lees Openbaring 13:3 en hfst. 14:4. Watter kontras bespeur jy in hierdie verse?`

“Die hele wêreld” volg die dier. Daarenteen het God ’n volk wat eerder “die Lam volg” (beide OAB). Tipies is dit ’n keuse met slegs twee opsies – vir óf teen Jesus. In daardie tyd sal daar, net soos nou, geen middeweg wees nie. Niemand kan neutraal bly nie. As ’n mens nie ’n vaste verbintenis met Jesus het nie — ongeag of dit ’n bewuste of onbewustelike besluit is — skaar jy jou vanselfsprekend by die ander kamp.

`“‘Julle sal ter wille van my Naam deur almal gehaat word. Maar wie tot die einde toe volhard, sal gered word’” (Matt. 10:22, NAB). Hoe gereed is jy om enduit vas te staan?`