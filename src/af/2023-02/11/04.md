---
title:  Ons saai wat ons maai
date:  06/06/2023
---

Die profesie aangaande die merk van die dier gaan oor godsdienstige onverdraagsaamheid, ’n ekonomiese boikot, vervolging en uiteindelik, ’n doodsdekreet. Tog is dit, verbasend genoeg, ’n boodskap van vertroosting. Selfs in die slegste tye denkbaar sal God sy kinders deurdra, dié “wat die gebooie van God en die geloof in Jesus [of van Jesus] bewaar” (Op. 14:12, OAB). ’n Deel van daardie gebooie is, natuurlik, die vierde gebod oor die sewendedag-sabbat.

In Openbaring 13 se profesie oor die merk van die dier bereik Satan kookpunt met sy kosmiese stryd teen God.  Dit neem verskriklike afmetings aan. Hierdie fase van die duiwel se militêre aanslag begin met bedrog. Openbaring 13 wys vooruit op ’n tydvak in die wêreldgeskiedenis wanneer die duiwel deur ’n aardse, politiesgodsdienstige mag (bekend as “die dier”) sal werk, ’n tydperk waarin hy hom tot geweld wend.

Godsdienstige vervolging is natuurlik nie ’n nuwe verskynsel nie. Dit bestaan al sedert Abel God se aanbiddingsvoorskrifte getrou gevolg het waarna Kain hom toe daaroor vermoor het (lees Gen. 4:1-8). Jesus het inderdaad gesê dat vervolging ook die gelowiges van die eerste eeu te beurt sou val, ’n verskynsel wat in die daaropvolgende eeue sou voortduur. Let op sy waarskuwing: “‘Daar kom selfs ’n tyd dat elkeen wat een van julle doodmaak, sal dink dat hy ’n diens aan God bewys’” (Joh. 16:2, NAB; lees ook Matt. 10:22 & 1 Pet. 4:12).

Hierdie profesie oor die merk van die dier is die laaste skakel in die ketting van geestelike slawerny wat Satan smee. Net soos die vervolgings van die verlede het dit ten doel om almal tot die navolging van ’n bepaalde stel oortuigings en ’n algemeenaanvaarde aanbiddingstelsel te dwing.

`Lees Openbaring 13:15-17. Wat sal God se eindtydkinders tydens die eindkrisis in die gesig staar?`

Volgens Openbaring 13 begin hierdie vervolging met ekonomiese sanksies: “Niemand kan koop of verkoop nie” tensy hulle die “merk” ontvang het. Sodra dit gebeur, sal die meerderheid van die mensdom dit maar gelate aanvaar. Enigeen wat die merk weier, sal uiteindelik aan ’n doodsdekreet onderhewig wees.

Die duiwel is nou reeds besig om belydende Christene voor te berei sodat hulle in die komende uur van beslissing daardie merk sal aanvaar. Dit is net die liefde van God — die liefde wat Hy vir elkeen van ons het — wat die opregte gelowige in daardie tyd van benoudheid krag sal gee en sal deurdra.

`Lees Galasiërs 6:7-9. Die konteks van hierdie vermaning is weliswaar nie die eindtyd nie. Waarom is die beginsel wat hier deurgegee word, nietemin, steeds relevant vir ons studie oor die merk van die dier en hoe ons in daardie tyd staande kan bly?`