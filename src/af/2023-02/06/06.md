---
title:  Die jaar 1844
date:  04/05/2023
---

Die eerste 490 jaar van die 2300-jaar profesie is doelbewus afgestem op die Joodse volk van ouds en die koms van die Messias. Die res van die 2300 jaar handel oor geestelike Israel — d.w.s. almal wat in Jesus glo, hetsy Joods of nie-Joods — asook die reiniging van die hemelse heiligdom, en uiteindelik, die wederkoms van Christus.

Die 490-jaar tydperk behels die eerste koms van die Messias en eindig in 34 n.C. As ’n mens daardie 490 jaar van die 2300 aftrek, het jy 1810 jaar oor. Hierdie tweede gedeelte van 1810 jaar is van toepassing op die kerk van God. As ’n mens nou by 34n.C. begin en dan 1810 jaar byvoeg, kom jy by 1844 uit.

Dit is met die oog op dié reiniging van die heiligdom (oftewel die herstel van die Bybelwaarheid oor die heiligdom en die hemelse eindtydoordeel) dat God sy laaste beroep op die ganse mensdom in Openbaring 14:6 en 7 doen. Hy vra dat ons op sy liefde reageer en sy genade aanvaar, dat ons Godvresende en gehoorsame lewens lei.

`Lees Levitikus 16:16. Wat was die rede vir die reiniging van die heiligdom van ouds, en wat leer ’n mens daaruit aangaande die evangelie?`

As gevolg van die volk se sondes — hul oortredinge — moes die heiligdom gereinig word, iets wat slegs met die bloed van diere gedoen kon word. Dit geld ook vir ons. Ons benodig ’n Verlosser. Dit is juis op Jesus se lewe en soendood dat die diere wat op die Versoendag geoffer is, vooruitgewys het. Christus is ons enigste Soenoffer in die oordeel, al een wat ons daardeur kan neem en ’n vryskelding vir ons kan bekom.

`Lees Levitikus 23:26-29. God het die volk beveel om iets op die Versoendag te doen. Wat was dit? Wat behoort dit vir die moderne gelowige te sê?`

Die Israeliete moes hulle “verootmoedig” (OAB). Met ander woorde hulle moes nederig wees, selfondersoek doen, hul sondes bely en tot inkeer kom. Hulle moes die Here vra om hulle harte te reinig net soos wat die hoëpriester die aardse heiligdom gereinig het.

`Die profetiese hoofstukke van Daniël 7-9 en Openbaring 14 beklemtoon veral dat die oordeelsuur aangebreek het, met die dringende beroep om daarvoor gereed te wees. Ons leef reeds sedert 1844 in die oordeelsuur. Let immers op die eerste engel se aankondiging: “Die uur van sy oordeel het gekom” (Op. 14:7, OAB, klem verskaf). So, hoe “verootmoedig” ons ons in hierdie uur?`