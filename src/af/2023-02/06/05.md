---
title:  Die Messias word “uitgeroei”
date:  03/05/2023
---

Gabriël begin hierdie 490-jaar profesie met ’n gebeurtenis wat van kardinale belang vir Daniël en die Joodse volk was – die bevel om Jerusalem te herbou. ’n Aantal dekrete betreffende Jerusalem is natuurlik oor die jare heen uitgevaardig. In Esra 7 sien ’n mens egter dat die een wat in 457 v.C. uitgevaardig is, die eerste was wat beide die Jode se terugkeer na hul geboorteland en hul hervestiging as ’n religieuse gemeenskap bewerkstellig het (lees Esra 7:13, 27).

Hier is dit belangrik om te let op die feit dat Artasasta se dekreet in die herfs van 457 v.C. uitgevaardig is. Vanaf hierdie dekreet in 457 v.C. tot by die Messias verloop 69 weke volgens Daniël, d.w.s. 483 jaar. As ’n mens dus by 457 v.C. begin en vorentoe tel in die geskiedenis, bereik jy 27 n.C.

Neem in ag dat die woord Messias “die gesalfde” beteken. Jesus, die Messias, is inderdaad in 27 n.C. gedoop. (Lees Matt. 3:13-17.) Die presiese jaartal van Christus se doop, wat die begin van Jesus se drie-en-’n- halwe jaarlange aardse bediening sou wees, voorspel Daniël dus honderde jare vooruit.

`Lees Romeine 5:6-9 tesame met Daniël 9:26. Watter groot waarhede kom hier aan die lig?`

“En ná die twee-en-sestig sewetalle sal ’n Gesalfde uitgeroei word, maar sonder iets vir Hom” (Dan. 9:26, OAB). Die Messias sal dus “uitgeroei” oftewel gekruisig word. Hierby voeg die engel: “maar sonder iets vir Hom” (of soos die New King James-vertaling dit stel: “‘but not for Himself.’” Met ander woorde, Jesus se kruisdood was nie tot sy eie voordeel nie. Dit is dan waarom Paulus skryf: “Maar God bewys sy liefde vir ons juis hierin dat Christus vir ons gesterf het toe ons nog sondaars was” (Rom. 5:8, NAB).

In Daniël 9:27 lees ’n mens dat Christus in die middel van die profetiese week, in die laaste sewe jaar, “slagoffer en spysoffer [sal] laat ophou” (OAB). In die middel van die sewentigste week, m.a.w. in 31 n.C., het Jesus uiteindelik die ewige verbond met sy bloed verseël deur aan die kruis te sterwe. So het die offerstelsel toe sy profetiese betekenis [d.w.s. as vooruitwyser op ’n toekomstige, volmaakte offer] geheel en al, en permanent, verloor.

Hierdie profesieë toon dat Christus, die Messias, gekruisig sou word en sodoende die einde van die offerstelsel as ’n profetiese instrument in die herfs van 31 n.C. teweeg sou bring. Hierdie voorspellings is tot in die fynste besonderhede vervul. Tydens Pasga, op die presiese oomblik toe die hoëpriester die paaslam geoffer het, is Christus vir ons geoffer.

`Lees nou, n.a.v. die gedeelte hierbo, Markus 15:38 en Matteus 3:15 & 16. Hoe help hierdie teksverse ’n mens om die profesie in Daniël 9:24-27 te verstaan?`