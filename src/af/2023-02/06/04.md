---
title:  Die engel se voorskrifte aan Daniël
date:  02/05/2023
---

`Lees Daniël 9:23. Watter spesifieke voorskrifte gee die engel aan Daniël? Waarom is dit van groot belang om te verstaan wat die reiniging van die heiligdom in Daniël 8:14 beteken?`

Die engel het Daniël pertinent beveel: “gee dan ag op die woord en verstaan die gesig” (Dan. 9:23, OAB). Van watter “woord”/”verduideliking” en watter “gesig”/”visioen” (OAB/NLV) praat hy hier? Duidelik bevat Daniël 9 nie ’n visioen nie. So dit moet seker na die visioen in hoofstuk 8 verwys – meer spesifiek, die gedeelte wat die profeet nie kon verstaan nie, d.w.s. die 2300 dae (Dan. 8:27).

`Gabriel gaan dus in Daniël 9:24-27 voort met sy uitleg wat hy in hoofstuk 8 begin het. Na watter gebeure in die lewe en bediening van Jesus verwys dit?`

Die eerste gedeelte van hierdie profesie het met God se volk, die Jode, te make. “Sewentig sewetalle is oor jou volk [d.w.s. oor die Joodse volk] en jou heilige stad bepaal” (Dan. 9:24, OAB). In Bybelprofesie dui ’n profetiese dag op ’n letterlike jaar (Eseg. 4:6, Num. 14:34). Oral waar profetiese beelde in Daniël en Openbaring gebruik word, kan die leser dikwels meegaande tydprofesieë te wagte wees. Die vraag is net: hoe weet ’n mens of die jaar-dagbeginsel hier van toepassing is? Maklik. Na afloop van hierdie toepassing moet elke voorspelde gebeurtenis op Daniël se tydlyn honderd persent bewaarheid word (bestudeer môre se les). As ’n mens dus die jaar-dagbeginsel hier toepas, kom die 70 weke op 490 jaar neer. Aangesien een profetiese dag gelykstaande aan een, letterlike jaar is, is die 490 dae inderwaarheid 490 jaar.

Gabriël sê in werklikheid vir die profeet dat die 490 jaar “afgesny” is, aangesien dít die letterlike betekenis van khata/neta in die oorspronklike Hebreeuse is; wat in Afrikaans as “vasgestel” (NLB, NLV, DB) of as “bepaal” (OAB) vertaal word. Die vraag is net: afgesny van wat? Moontlik van die tydperk wat in die enigste ander tydprofesie in hierdie skrifgedeelte aangegee word: Daniël 8:14 se 2300 dae. Hierdie 490 jaar, wat ’n tydprofesie is, word hier direk met die tydprofesie in die voorafgaande hoofstuk, in Daniël 8:14, verbind. Laasgenoemde is die enigste deel van die engel se profetiese boodskap in Daniël 8 wat nie uitgelê word nie, en dit is ook die enigste tydprofesie in Daniël 8 [want die 490 jaar verskyn in hoofstuk 9]. Duidelik bring Gabriël nou die 490 jaar-profesie ter verklaring van iets wat Daniël nie in die voorafgaande hoofstuk kon verstaan nie: die 2300 dae.