---
title:  Die 2300 dae en die eindtyd
date:  01/05/2023
---

`Lees Daniël 8:17, 19 en 26. Die engel sê dat die visioen in hoofstuk 8 en die profesie oor die 2300 dae met ’n bepaalde tydperk te doen het. Van watter tydperk praat hy en waarom is ’n deeglike begrip daarvan so belangrik?`

Sommige mense voer aan dat dié profesie as 2300 letterlike dae beskou behoort te word. Hulle meen ook dat die klein horinkie in Daniël 8 op Antiochus IV Epifanes dui, ’n Seleukiese militêre bevelvoerder wat van 216 tot 164 v.C. geleef het, en wat Jerusalem ingeval en die Joodse tempel verontreinig het. Tog strook die 2300-dae profesie nie tydsgewys met Antiochus IV Epifanes nie. Hierdie uitleg is ook strydig met die engel wat pertinent sê dat die visioen met die “die einde van die dae” [Dan. 10:14, OAB] te make het. Antiochus IV het beslis nie in die eindtyd gelewe nie.

In Daniël 8 begin Gabriël met sy uitleg van die 2300-dae profesie. Hy sê dat die skaapram op Medo-Persië en die bokram op Griekeland dui (Dan. 8:20, 21). Hoewel die daaropvolgende entiteit — in teenstelling met die voorafgaande twee moondhede — nie genoem word nie, is die klein horinkie duidelik Rome (verse 9, 23, 24). Die engel beskryf ’n soort polities-godsdienstige fase in die tyd van dié wêreldryk, waarin Rome “die waarheid op die grond neergewerp [het]” (verse 10-12, 25) en Christus se hemelse bediening ontwrig het (verse 10-12). In antwoord op hierdie aardse moondhede en godsdienstige entiteite, en hul pogings om Hom teë te staan en sy gesag te probeer inpalm, reinig God die heiligdom hier in Daniël 8:14. Dit is die hoogtepunt van hierdie hoofstuk en is deel van God se hemelse oplossing vir die sondeprobleem.

Gabriël staan hier gereed om die opeenvolgende historiese gebeure in die geprofeteerde Godsplan duidelik te maak. Teen die einde van Daniël 8 verstaan die profeet duidelik nie die deel van die visioen wat met die 2300 dae te make het nie (vers 27). Die voorafgaande gedeelte oor die skaap- en bokram, en die klein horinkie, het Gabriel egter reeds verduidelik, boonop met die eerste twee antieke moondhede wat by die naam genoem word (Dan. 8:20, 21). ’n Uitleg vir die reiniging van die heiligdom ontbreek egter.

Die engel Gabriël wat in Daniël 8 verskyn het, keer terug in hoofstuk 9 en sê aan die profeet: “‘Reeds toe jy begin bid het, is ek beveel om te kom en vir jou te verduidelik. Jy is kosbaar vir God. Luister na die verduideliking sodat jy kan verstaan waaroor die visioen gaan’” (Dan. 9:23, NLV). Van watter visioen of “gesig” (OAB) praat hy hier? Die antwoord hierop is môre se tema: die 2300 dae, die enigste deel van die voorafgaande visioen (in hoofstuk 8) wat hy nog nie vir Daniël uitgelê nie.

`Gabriël noem Daniël “kosbaar vir God” (NLV) oftewel dat hy “’n geliefde man” (OAB) is. Wat sê dit vir ons oor die intieme band tussen hemel en aarde?`