---
title:  Die heiligdom word gereinig
date:  30/04/2023
---

Soos ons reeds gesien het, moet daar ’n oordeel voor Jesus se wederkoms wees. Die engel kondig met ’n luide stem aan dat “die uur van sy oordeel… gekom [het]” (Op. 14:7, OAB). Daniël sê vir ons op watter tydstip daardie hemelse oordeel begin..

`Lees Daniël 8:14. Wanneer begin die reiniging van die heiligdom volgens Daniël se uiteensetting van profetiese tyd?`

Elke Jood het destyds geweet wat die reiniging van die aardse heiligdom beteken. Dit is iets wat op ’n heilige dag bekend as die Versoendag gebeur het en was God se oordeel oor Israel van ouds. So, Daniël het waarskynlik die begrippe reiniging van die heiligdom en die oordeel verstaan, maar die 2300 dae het hom laat kopkrap.

`Lees Daniël 8:27, en hfst. 9:21 en 22. Hoe het Daniël op die visioen oor die 2300 dae gereageer en wat was God se reaksie op daardie respons?`

Aan die einde van Daniël 8 beleef die profeet ’n soort ineenstorting gevolg deur ’n lang siekte. “Ek was… ontsteld oor die visioen,” skryf hy, “en niemand het geweet wat met my aangaan nie” (Dan. 8:27, NAB). Dit wil sê, niemand het geweet van dié profesie oor die 2300 dae wat hom in die bed laat beland het nie (hoewel die res van die visioen alreeds uitgelê was, soos blyk uit hoofstuk 8:19-22). In die volgende hoofstuk, te wete Daniël 9, verskyn die engel Gabriël egter aan die profeet ten einde die 2300-dae profesie uit te lê: “‘Daniël, ek het gekom om jou deeglik in te lig’” (Dan. 9:22, NAB).

Daniël se gebede word dus verhoor — en wat ’n verstommende uitleg ontvang hy van Gabriël! — aansienlik omvattender as wat hy gemeen het dit sou wees. Die profeet kry ’n blik op die verre toekoms. Die waarheid oor die komende Messias word onthul, met presiese datums oor die begin van die Verlosser se bediening en sy wrede dood — alles gebeure wat direk verband hou met die reiniging van die heiligdom in Daniël 8. Met ander woorde, Christus se dood en die oordeel vorm ’n onafskeidbare geheel.

`Waarom is dit besonder betekenisvol dat Jesus se dood, soos dit in Daniël 9:2427 voorspel word, direk met die oordeel in Daniël 8:14 verbind word? Watter groot Bybelwaarheid word m.b.v. hierdie verband tuisgebring?`