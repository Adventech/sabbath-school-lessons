---
title:  Die uur van Sy oordeel
date:  29/04/2023
---

### Skrifverwysings vir hierdie week se studie
Daniël hfst. 8 en 9, Esra 7, Matteus 3:13-17, Romeine 5:6-9, Markus 15:38, Levitikus 16:16.

> <p>Geheueteks</p>
> “Julle moet hierdie dinge doen omdat julle besef dat die tyd besig is om uit te loop. Dit is dringend tyd om wakker te word, want die tyd van ons finale verlossing is nou al weer ’n hele ent nader as toe ons gelowig geword het. Die nag is byna verby; dit is amper dag” (Romeine 13:11 & 12, NLV).

’n Aantal jare gelede verskyn ’n artikel in die tydskrif National Geographic oor ’n veldbrand wat verwoesting in die Amerikaanse Yellowstone Nasionale Park gesaai het. Na afloop van die tragedie klim ’n span natuurbewaarders die berghange daar uit ten einde die omvang van die skade te bepaal. Een van die natuurbewaarders kom toe op ’n voël af wat letterlik onder ’n boom gesit en verkool het. Dié gru toneel vervul hom met afsku. Uit pure ontsteltenis tik hy sommer die verkoolde lykie met ’n stok om.

Toe dit gebeur, kom drie kuikentjies te voorskyn en skarrel rond. Hulle het onder die ma se vlerke weggekruip. Duidelik het dié liefdevolle mamma-voël, pynlik bewus van die komende ramp, haar kleintjies tot aan die voet van die boomstam geneem en daar met haar vlerke bedek. Sy kon maklik na veiligheid gevlieg het, maar was nie bereid om haar kuikentjies in die steek te laat nie. Wat ’n pragtige beeld vir die gelowige, vir wie Christus so ’n plek van beskutting is!

Op Golgota was Jesus in die vlamme van God se oordeel gehul, totdat dit heeltemal uitgewoed het; en daarom is almal wie se lewens in Christus verborge is, vir ewig veilig by Hom. Aan die kruis het Jesus die blaam van sonde gedra, sodat ons nou deur die hemelse hof as blaamlose burgers van die hemelse koninkryk beskou kan word. Hy was ’n veroordeelde misdadiger, sodat ons in ’n figuurlike sin – en, ja, ook letterlik – die verwoestende vlamme van ewige uitwissing kan vryspring.

_*Bestudeer hierdie week se les as voorbereiding vir Sabbat, 6 Mei._