---
title:  Verborgenheid, die grootse Babilon
date:  23/05/2023
---

`Lees Openbaring 17:4-6. Wat leer ons hieruit oor die aard van dié bose stelsel?`

Soos ons reeds gesien het, beskryf Openbaring 17 ’n afvallige godsdienstige stelsel wat baie van die Ou-Testamentiese Babilon se leerstellings by die Christelike geloof gevoeg het.

“Die presiese aard van Babilon begryp ’n mens eers wanneer jy terugkeer na Genesis, na die eerste Bybelverwysing in dié verband. Die hele verhaal begin op ’n vlakte in Sinar, ’n landstreek in die mees suidelike deel van antieke Mesopotamië (oftewel in die suide van hedendaagse Irak), wat Babilonië genoem is. Dit is hier waar die toring van Babel gebou is, [as] simbool van die mens se selfgenoegsaamheid en selfbehoud, en die mens se onafhanklikheid van God ([Gen.] 11:1-4)” (Ángel Manuel Rodríguez, referaat getiteld “The Closing of the Cosmic Conflict: Role of the Three Angels’ Messages,” bl. 43).

Hier het ons die geboorteplek van antieke Babilon. Die bou van dié toring was ’n uittartende gebaar ter verwerping van God se uitdruklike bevel. Met hierdie monument het die bouers hulde aan die mens gebring, met die gevolg dat God hulle tale verwar het. Aangaande hierdie gebeurtenis sê Genesis: “Daarom het hulle die stad Babel genoem, want daar het die Here in die taal van die aarde verwarring gebring” (Gen. 11:9, NAB).

Let op die Bybelse uitbeelding van hierdie stelsel. Babilon is so boos dat dit “dronk van die bloed van die heiliges en van die bloed van die getuies van Jesus” is (Op. 17:6, NAB) — afgryslike beelde van hoe korrup Babilon in werklikheid is (vgl. Jes. 49:26).

Geestelike Babilon is essensieel ’n godsdiens wat op menslike leerstelling geskoei is. Dit het mensgemaakte idees as grondslag en word gerugsteun deur tradisies wat uitgedink is deur die mens. Dit is ’n mensgemaakte godsdiens, gebou deur godsdienstige leiers, d.w.s. deur mense. Hoewel dié mense briljant was, verset sy haar teen die krag van die evangelie. Sy verset haar ook teen die kerk wat Jesus gebou het; ’n kerk wat op liefde geskoei is, en nie geweld nie.

Openbaring beskryf dus twee godsdienstige stelsels. Die een openbaar totale vertroue in Jesus en op sy Woord. Die ander getuig van vertroue op menslike gesag en op ’n afhanklikheid aan mense in die vorm van godsdienstige leiers. Die een is ’n Christosentriese geloof met totale afhanklikheid aan Christus; aan sy genade, en sy soendood en bemiddeling ter verlossing van die mens. Die ander is ’n humanistiese benadering tot geloof. Dit vervang ons totale vertroue op Christus, wat die kernelement van ons verlossing is, met ’n afhanklikheid aan kerktradisie.

`Hoe kan ons ons teen die subtiele invloed van Babilon beskerm? Dink, byvoorbeeld, aan die neiging — een waarvoor ons so geweldig vatbaar is — om op onsself te vertrou pleks van ’n algehele oorgawe aan God te maak.`