---
title:  'Babilon: Die sentrum van afgodediens'
date:  25/05/2023
---

Hier is ’n verdere leidraad vir die klinkklare identifisering van dié entiteitwat Openbaring “Verborgenheid, die groot Babilon” (OAB) noem: die feit dat Babiloniese aanbidding om afgodediens gedraai het.

`Lees Jeremia 50:33-38 en hfst. 51:17 en 47. Wat bespeur ’n mens in hierdie verse betreffende Babilon van ouds se aanbidding van beelde en die Here se respons daarop?`

Jeremia 50 en 51 voorspel Babilon se vernietiging deur die Mede en die Perse. Een van die redes vir die Babiloniese Ryk se ondergang was die afgodery wat hulle bedryf het. Die Babiloniërs het geglo dat hierdie beelde voorstellings van hul gode was. In Babiloniese godsdiens is die ritualistiese versorging en aanbidding van hierdie afbeeldings van gode as gewyd beskou. Die mense was oortuig dat die gode in daardie afbeeldings gewoon het. Tog was hulle ook in die natuurkragte te bespeur, waarvan hulle ook die vergestalting was. Die stroping of verwoesting van afgodsbeelde is destyds as ’n verlies aan goddelike beskerming beskou. So het die Chaldese prins Mardoek-Apla-iddina II byvoorbeeld, gedurende die Nieu-Babiloniese tydperk, met Babiloniese afgodsbeelde na die moerasse in die suide van Mesopotamië gevlug in ’n poging om hulle uit die hande van Sanherib en sy naderende Assiriese leër te red. (Jane R. McIntosh, Ancient Mesopotamia: New Perspectives, ABC-CLIO Incorporated, [Santa Barbara, Kalifornië, 2005] bl. 35-43).

Die Bybelprofete kontrasteer die verering van hierdie lewenslose beelde met die aanbidding van die Skepper God wat beide lewendig en lewensgewend is (Jer. 51:15, 16 en 19).

`Lees Eksodus 20:4-6 en Psalms 115:4-8. Wat leer ons hieruit aangaande afgodsdiens?`

Die kwessie oor geestelike Babilon se afgodery behels veel meer as die blote neerbuig voor hout- en klipbeelde. Nietemin stem geestelike Babilon met antieke Babilon ooreen, in die opsig dat beide verantwoordelik vir die invoer van beelde in aanbiddingsdienste is. Die gebruik van beelde as voorwerpe van aanbidding (oftewel die “verering” van daardie afgodsbeelde) is ’n oortreding van die tweede gebod. Dit beperk immers die influisterende Gees se pogings om ewige dinge by die mens tuis te bring en reduseer die majesteit van God tot ’n lewenslose beeld. Hierdie beelde is in die vierde eeu na Christus by die kerk ingevoer ten einde die Christelike geloof meer aanvaarbaar vir die paganistiese bevolking te maak. Ongelukkig is die gewydheid en hulde wat slegs die Here toekom, voortaan aan hierdie beelde gegee. Al hierdie gebruike kom op ’n morele vervlakking van die geestelike lewe neer.