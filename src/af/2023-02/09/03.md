---
title:  Die wyn van die grimmigheid
date:  22/05/2023
---

`Openbaring 17:1, 2 en 15, asook hfst. 18:1-4. Hoe uitgebreid is Babilon se invloed?`

Hierdie gevalle kerkstelsel het ’n internasionale reikwydte. Sy beïnvloed mense oor die wêreld heen met haar misleidings. Satan is ontstoke oor die feit dat die blye boodskap na “alle nasies en stamme en tale en volke” geneem word, dat “hierdie evangelie van die koninkryk… in die hele wêreld verkondig sal word,” en daarom wend hy elke denkbare poging tot misleiding aan, sodat “die bewoners van die aarde” hul aandag elders bepaal (Op. 14:6, Matt. 24:14 en Op. 17:2; OAB, woordorde plek-plek aangepas).

Ter verdere verduideliking van daardie raaiselagtige entiteit — die “groot Babilon” — wys Openbaring 17:2 daarop dat die konings van die aarde “onsedelik met haar verkeer het” (NAB). Wat beteken dit? Hierdie onsedelikheid dui op ’n ongeoorloofde samevoeging van twee partye. Hier beteken dit dat die staat en die afvallige kerk verenig word. Vergelyk dit egter met die ware kerk, wat haar met Jesus Christus verenig. Die afvallige kerk wend haar tot politici, tot aardse moondhede, ten einde mag en gesag te verkry. Sy probeer landsregerings oorreed om haar dekrete te bekragtig. In plaas daarvan om op die mag en krag van Jesus staat te maak — op die een wat immers die hoof van die kerk is — klop sy by die staat aan om hulp.

Met betrekking tot hierdie valse kerkstelsel toon die engel aan Johannes: “‘Die bewoners van die aarde het dronk geword van die wyn van haar onsedelikheid’” (Op. 17:2, NAB). Suiwer druiwesap is ’n simbool wat deurgaans in die Nuwe Testament gebruik word en dui op die vlekkelose, onvermengde bloed van Christus wat ter verlossing van die mensdom op Golgota gestort is (Matt. 26:27-29). In Lukas 22:20 sê Jesus immers: “Hierdie beker is die nuwe testament in my bloed wat vir julle uitgestort word” (OAB). Wanneer die nuwe, suiwer sap van die evangelie verdraai word; en die Godgegewe, Bybelse leer met dié van mense vervang word; word dit in “die wyn van Babilon” omskep. (Lees Matt. 15:9.)

Let hier op ’n belangrike feit: die Here doen ’n beroep op sy volgelinge om Babilon te verlaat. Wat lei ’n mens hieruit af? — dat Babilon, ten spyte van haar vervallenheid en boosheid, soveel aardse mag het dat dit selfs, vir ’n tyd lank, God se getroue kinders (dié wat Hy in Openbaring 18:4 “my volk” noem), in sy greep het. Tog breek ’n tyd aan wanneer God sy kinders roep om daardie korrupte en bose aanbiddingstelsel te verlaat; daardie stelsel wat “’n woonplek van duiwels” en “versamelplek van allerhande onreine en haatlike voëls” is (Op. 18:2, OAB); wat vanweë haar morele vervallenheid en boosaardigheid op die rand van ineenstorting is.

`Die Here se roepstem gaan dus uit na diegene wat Hy “my volk” noem. Watter rol speel diegene wat tyens hierdie oproep om Babilon te verlaat, as werktuie van die Here, die drie-engeleboodskap verkondig?`