---
title:  ’n Stad genaamd ‘verwarring’
date:  20/05/2023
---

### Skrifverwysings vir hierdie week se studie
Openbaring 17:1, 2 en 15; asook hfst. 18:1-4 en 17:4-6; Matteus 16:18; Jeremia 50:33-38; Psalm. 115:4-8.

> <p>Geheueteks</p>
> “Hulle sal teen die Lam oorlog voer, en die Lam sal hulle oorwin

— want Hy is die Here van die here en die Koning van die konings — en dié wat saam met Hom is, geroepe en uitverkore en getrou” (Openbaring 17:14, OAB).

Met behulp van twee beelde word die groot stryd juis in Openbaring saamgevat. Die een is ’n vrou bekleed met die son, in hoofstuk 12. Die ander is ’n vrou in skarlakenklere, wat in hoofstuk 17 beskryf word.

Die aangrypende simbool van die vrou bekleed met die son, met die verblindende heerlikheid van Christus, is opgeteken in Openbaring 12. Aan haar enigste beminde, Jesus, is sy getrou. Sy bemoei haar nie met dwaalleringe nie en dra dus nie die klad van morele verval nie. ’n Mens sien deurgaans in die Skrif dat die beeld van die rein vrou op die bruid van Christus – oftewel, die ware kerk - dui. In Jeremia 6 vers 2 maan die profeet: “Sion is soos ’n mooi maar verwénde dogter” (NAB, vgl. ook NLV). In die OAB praat Jeremia van “die dogter van Sion,” oftewel ’n jongvrou wat getrou aan haar verloofde is. Hierdie dogter- (of jongvrou-beeld) verwys na die kinders van die Here. (Lees ook Ef. 5:25-32 en Hos. 2:20.)

Daarenteen word afvalligheid aan ontug of egbreuk gelykgestel (Jak. 4:4). Die profeet Esegiël betreur Israel se rebellie en troueloosheid soos volg: “‘Jy was soos ’n slegte vrou wat gekies het om by ander mans te slaap, nie by haar eie man nie’” (Eseg. 16:32, ABA).

In hierdie week se les bestudeer ons hierdie twee vroue in Openbaring, met veral die konflik tussen waarheid en dwaalleer wat noukeurig en diepgaande bekyk word.

_*Bestudeer hierdie week se les as voorbereiding vir Sabbat, 27 Mei._