---
title:  Vir verdere studie
date:  26/05/2023
---

“Die boodskap in Openbaring 14 waar die val van Babilon aankondig word, is van toepassing op godsdienstige instellings wat eens op ’n tyd suiwer was, maar wat later korrup geraak het. Aangesien hierdie boodskap volg op die waarskuwing dat die oordeel aangebreek het, is dit ’n boodskap wat in die laaste dae verkondig behoort te word. Dit kan dus nie uitsluitlik na die Rooms-Katolieke Kerk verwys nie, aangesien daardie kerk reeds etlike eeue lank afvallig is” (Ellen G. White, The Great Controversy, bl. 383).

In Daniël 3 is die verhaal van die drie Hebreërs wat in antieke Babilon beveel is om “’neer te val en die goue beeld [te] aanbid wat koning Nebukadnésar opgerig het’” (Dan. 3:5, OAB). Dit is ’n blywende simbool – ’n voorbeeld en les – van wat in die laaste dae gaan gebeur wanneer geestelike Babilon ook die gedwonge aanbidding van ’n soort “goue beeld” gaan afkondig (lees Op. 13:15; asook hfst. 14:9 & 11, 16:2, 19:20, 20:4). Let nou op ’n interessante feit: dat die einste gebod wat die drie Hebreërs sou oortree het indien hulle wel voor die koning se beeld neergebuig het — te wete die tweede gebod (Eks. 20:4, 5) — een van die twee gebooie was waaraan hierdie entiteit wou peuter. Boonop noem Daniël ook elders dat hierdie entiteit inderdaad in die toekoms sou probeer “om tye en wet te verander” (Dan. 7:25, OAB).

Wat was die ander gebod waaraan dié entiteit wou peuter? Dit is natuurlik die vierde gebod. Dit is dié gebod — soos ons reeds gesien het en later weer sal sien — waarom die hele aanbiddingskwessie draai. Die onderskeie kwessies wat in die eindtyd na vore tree, draai ook om hierdie gebod; wanneer ons voor die keuse te staan gebring word: om die dier en sy beeld te aanbid; of die Een wat “die hemel en die aarde gemaak, die see en alles wat daarin is, en op die sewende dag… gerus [het]” (Eks. 20:11, OAB; lees ook Op. 14:7).

**Vrae vir bespreking**:

`Hoe hou moderne, geestelike Babilon verband met die toring van Babel? In watter opsigte stem die twee ooreen? `

`Jesus skenk aan sy kerk ’n gesagstruktuur, tog is dit gevaarlik om ons geestelike lewens in die hande van godsdienstige gesagsfigure te plaas. Hoe versoen ’n mens dié oënskynlik strydige begrippe – kerklike gesag teenoor die individu se geloofslewe? Waar eindig kerklike gesag en begin die individu se selfstandige belewenis? `

`Afgodery — een van antieke Babilon se vele sondes — behels meer as net die neerbuig voor beelde. Hoe kom ’n mens daadwerklik tot daardie besef? Selfs Protestante kan in die strik van afgodery beland. Hoe so? `

`Watter ooreenkomste bespeur jy tussen die gedwonge aanbidding van Daniël 3 en die gevare waarteen die eindtydgelowige gewaarsku word? `