---
title:  Twee teenstellende stelsels
date:  21/05/2023
---

`Lees Openbaring 12:17 en 17:14. Hoe word God se kerk hier beskryf en wat is Satan se reaksie daarop?`

In elke tydvak van die wêreldgeskiedenis het God sy getroue kinders. Openbaring 12:17 dig bepaalde eienskappe aan daardie getrouheid toe: “wat die gebooie van God bewaar” (OAB), en ook elders: “geroepe en uitverkore en getrou” (hfst. 17:14, OAB).

`Lees Openbaring 14:8, asook hfst. 17:1 en 2. Watter gewigtige aankondiging maak die engel hier? Wat het Babilon (of Babel) dan gedoen om so verdoem te word?`

Johannes het Openbaring aan die einde van die eerste eeu ná Christus geskryf. In daardie stadium was Babel van ouds ’n bouval. Tussen die verwoesting van daardie antieke stad en die boekstawing van Johannes se visioene in Openbaring het etlike eeue reeds verloop.

In Openbaring is Babel van ouds ’n denkbeeld of simbool wat op die eindtydse Babilon dui [neem in ag dat die stad Babel die setel van destydse Babilon was, so metafories-gesproke is die begrippe “Babel” en “Babilon” onderling uitruilbaar]. In Openbaring se profesieë verwys Babilon na ’n valse religieuse stelsel wat in terme van sy eienskappe grootliks met die Ou-Testamentiese Babiloniese Ryk ooreenstem. Die beginsels wat Babel van ouds aangedryf het, vorm die onderbou van moderne, geestelike Babilon.

In Openbaring 17:1-6 betree ’n vrou geklee in purper en skarlaken die profetiese wêreldgeskiedenis. Hierdie vrou sit op ’n skarlakenrooi dier. Die Bybel beskryf haar as ’n “sedelose vrou” (NAB) of as ’n “hoer” (OAB). Sy word so beskryf omdat sy haar ware beminde, Jesus Christus, verlaat het. Hier gee die apostel Johannes ons ’n besonder beeldryke beskrywing van ’n afvallige religieuse stelsel, een wat ongekende invloed op aarde het. Let op die bewoording in Openbaring 17. Met hierdie mag het “‘die konings van die aarde onsedelik verkeer… Die bewoners van die aarde het dronk geword van die wyn van haar onsedelikheid’” (vers 2, NAB). Hulle word dronk van haar onsedelikheid? Om dronk van enigiets te word, dui altyd op ’n negatiewe narratief in die Bybel. En die verwysing na “onsedelik verkeer” (oftewel “hoereer” in die OAB)? Dit versinnebeeld [die oorgee aan] onbybelse sienings, leerstellings en praktyke.

Hierdie magtige entiteit het ’n negatiewe uitwerking op beide leierskap-en voetsoolvlak gehad. Wat is ons enigste verweer teen hierdie geestelike

`Babilon? (Lees Ef. 6:10-18.)`