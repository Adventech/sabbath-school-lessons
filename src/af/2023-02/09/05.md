---
title:  ’n Oproep tot toewyding
date:  24/05/2023
---

Die beroep wat Openbaring op ons doen, is ’n dringende oproep tot toewyding, hier saamgevat in die dubbele, profetiese simbool van twee vroue. Hoewel dit voorkom asof God se volk soms in hierdie kosmiese stryd tussen waarheid en dwaalleer verloor, belowe Hy dat sy kerk uiteindelik sal triomfeer.

`Vergelyk Matteus 16:18 en Openbaring 17:14. Watter belofte maak Jesus aan sy dissipels aangaande sy bruid, die kerk?`

Christus is die vaste grondslag waarop sy kerk gebou is. Die dinge wat Hy ons, onder ingewing van sy Gees, in sy Woord leer, is die grondbeginsels van sy kerk. Daarenteen steun Babilon, soos ons reeds gesien het, op mensgemaakte leerstelling en tradisie. Enige godsdienstige leier wat God se geopenbaarde wil, soos dit in die Bybel uiteengesit word, met tradisies en die opinies van mense vervang of laasgenoemde hoër as daardie geopenbaarde wil stel, moedig bloot die verwarring van geestelike Babilon aan.

In Babilon van ouds was kerk en staat een, d.w.s. die een was die ander. Toe koning Nebukadnesar destyds in sy tempel op sy troon gesit het, het hy kwansuis namens die gode gepraat. By geleentheid het die koning van Babilon ’n dekreet oor die ganse ryk afgekondig, bloot omdat hy die gesag van die ware God wou teëgaan. Volgens dié dekreet moes almal [letterlik en figuurlik] die knie voor daardie dekreet buig, en op ’n voorgeskrewe wyse aanbid. Dit is ’n kragtige simbool van die uitdagings waarmee God se getroue kinders, wat weier om enige afbeeldsels te aanbid, eendag te kampe gaan hê. (Lees Daniël 3.)

In die laaste dae, voor die voleinding van die wêreld, sal ’n teokratiese stelsel [waarin kerk en staat een is] tot stand gebring word. Dit is geestelike Babilon, met ’n geestelike leier wat beweer dat hy namens God praat. Die dinge wat hierdie persoon sê, sal amptelik as die direkte woord van God beskou word en sy voorskrifte sal as die voorskrifte van God voorgehou word. Deur die eeue heen het die Roomse pouse verklaar dat hulle God se plaasvervangers op aarde is. In sy sendbrief van 20 Junie 1894 verklaar Pous Leo XIII: “Hier op aarde neem ons die plek van die Allerhoogste in – dít is ons amp” (begriporde aangepas). Die Ferraris’ Ecclesiastical Dictionary voeg die volgende by: “Die Pous het soveel waardigheid en is so verhewe dat hy nie ’n blote mens is nie, maar as’t ware God, en die plaasvervanger van God is.” Die apostel Paulus ontmasker egter hierdie magtige entiteit. Hy praat van dié een wat “hom verset teen al wat God genoem word of wat as heilig vereer word” en wat “hom bo hulle [sal] verhef. Hy sal selfs in die tempel van God gaan sit en voorgee dat hy God is” (2 Tess. 2:4, NAB).

`Soos ons reeds gesien het, het God getroue kinders wat nog in “Babilon” is. Waarom moet ons dus hierdie onderwerp versigtig aanroer? Waarom moet ons in dié verband so versigtig wees om nie individue te veroordeel nie, maar wel die stelsel waarin hulle vasgevang is?`