---
title:  Vrees God
date:  16/04/2023
---

Wat is die doel van Openbaring vir ons geslag? — om ’n oorblyfsel gereed te kry vir die komende wederkoms van Jesus, en vir daardie gelowiges om dan by Hom aan te sluit in die verkondiging van die eindtydboodskap aan die wêreld. Openbaring openbaar God se planne en ontmasker Satan se planne. Dit is ’n bekendstelling van God se dringende, ewige en universele boodskap; sy oproep aan die ganse wêreld.

`Lees die apostel Johannes se dringende eindtydoproep aan die leser in Openbaring 14:7. (Lees ook Gen. 22:12, Ps. 89:7, Spr. 2:5, Pred. 12:13-14, Ef. 5:21.) Watter spesifieke instruksies gee hy aan ons?`

Die Koine Griekse woord wat in Openbaring 14:7 as “vrees” vertaal word, is phobēthēte [en word hier in die bevelende vorm gebruik]. Binne hierdie konteks verwys dit nie na bangwees nie; maar om eerbied, ontsag en respek vir God te hê. Wat dit by die leser tuisbring, is dat ’n mens geheel en al lojaal aan God moet wees en jou volkome aan sy wil moet oorgee. Dit is ’n Godgerigte en nie ’n selfgerigte ingesteldheid nie. Dit is die teenoorgestelde van Lucifer se gesindheid of houding in Jesaja 14:13 en 14, wanneer hy in sy hart verklaar: “‘ek klim op hemel toe, ek gaan my troon neersit bokant die hoogste sterre, ek gaan my plek inneem op die berg waar die gode mekaar ontmoet, ver in die noorde; ek klim op tot bokant die wolke, ek word soos die Allerhoogste self’” (NAB).

Die “vrees” wat ons vir God het, daarenteen, is die houding wat Christus gehad het: “Hy wat in die gestalte van God was… het… Homself verder verneder… [en] was gehoorsaam tot in die dood, ja, die dood aan die kruis” (Fil. 2:6 & 8, NAB).

Op die keper beskou gaan die groot stryd oor onderwerping aan God. Lucifer was selfgesentreerd. Hy het geweier om hom aan enige vorm van gesag te onderwerp, behalwe sy eie. In plaas daarvan dat hy hom aan die Een op die troon onderwerp, begeer Lucifer daardie troon en opperheerskappy. In ’n neutedop: om die Here te vrees, beteken dat Hy voorrang in ons denke geniet. Dit is ’n versaking van selfgesentreerdheid en trots, die lei van ’n lewe wat geheel en al Christus-gerig is.

Duidelik is hierdie oproep om God te vrees belangrik, want dit is waarmee die eerste van die drie engele sy boodskap inlui.

Ons behoort dus hierop ag te slaan.

`Dink aan jou eie belewenis met die uitleef van hierdie oproep aan die mensdom. Hoe verduidelik ’n mens aan ander — en op ’n positiewe wyse — dat hierdie “vrees” dit wat goed is, behels?`