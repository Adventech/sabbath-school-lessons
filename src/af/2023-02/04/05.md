---
title:  Om aan God die eer te gee
date:  19/04/2023
---

’n Studie oor die gebruik van die Ou-Testamentiese sinsnede, “gee aan Hom die eer” (Op. 14:7), toon dat dit, interessant genoeg, dikwels (dog nie uitsluitlik nie) binne die konteks van Goddelike oordeel gebruik word (Jos. 7:19, 1 Sam. 6:5, Jer. 13:15 & 16, Mal. 2:2), soos dit inderdaad ook met die eerste engel se boodskap die geval is (Op. 14:7). ’n Mens sien dit ook in Openbaring 19 verse 1 en 2: “Halleluja, die heil en die heerlikheid en die eer en die krag aan die Here onse God! Want sy oordele is waaragtig en regverdig” (OAB).

`Lees die volgende verse uit die eerste sendbrief aan die Korintiërs – 3:16 en 17, 6:19 en 20, asook 10:31. Hierdie Skrifgedeeltes toon ’n manier wat ons eer aan die Here kan gee. Wat is daardie manier?`

Volgens die apostel Paulus is die liggaam ’n tempel, ’n woonplek vir die Heilige Gees. Dit is ’n gewyde plek vanweë die teenwoordigheid van God. Let op die Bybelse wekroep om die Here in elke faset van jou lewe te vereer! Wanneer God die middelpunt van ’n mens se bestaan is, begeer jy bowenal om eer aan Hom te bring — ongeag of dit in jou ete en drinke, jou klere en jou vermaak, of jou interpersoonlike verhoudings is. Ons verheerlik die Here namate ons sy liefdevolle karakter aan die wêreld toon; en ons doen dit deur ons verbintenis aan, en uitleef van, sy wil. Dit is selfs meer belangrik inaggenome die eindtyd-oordeel wat die aarde in Openbaring te beurt val.

`Lees Romeine 12:1 en 2.Watter beroep doen die apostel Paulus op ons betreffende die somtotaal van ons lewenskeuses?`

Die oorspronklike Koine [Bybelse] Grieks wat as “liggame” vertaal word, is sōmata [in die nominatiefvorm]. ’n Beter vertaling hiervan sou wees om te sê dat dit jou ganse wese — jou liggaam, verstand en emosies tesame — is [soos Die Boodskap inderdaad aandui]. Hier is hoe die Nuwe Lewende Vertaling die sinsnede, “redelike godsdiens,” vertolk: lei die soort lewe “wat julle diens aan God werklik sinvol maak.” Met ander woorde: dit is wat sinvolle godsdiens behels. Wanneer ’n mens jou dus volkome tot die “vrees van God” verbind, en in al jou doen en late aan “Hom die heerlikheid gee,” — met jou liggaam, verstand en emosies op Hom gerig — beoefen jy sinvolle godsdiens. Inaggenome die hemelse oordeel, is dit boonop ’n goeie idee om jou tot gehoorsaamheid aan God te verbind.

`Vra jou die volgende af: wat doen ek met my liggaam? Hoe verseker ’n mens dat jy, inderdaad, die Here daarmee eer en verheerlik?`