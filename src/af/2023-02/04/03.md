---
title:  Om God te vrees en hom te gehoorsaam
date:  17/04/2023
---

Wat leer ons uit die res van die Skrif oor hierdie oproep om God te vrees?

`Lees Deuteronomium 6:2, Psalm 119:73 en 74, asook Prediker 12:13 en 14. Wat is die gevolge wanneer ’n mens besluit om God te “vrees?”`

Hierdie skrifgedeeltes koppel die vrees van God aan die onderhouding van sy gebooie. Om Hom te vrees, beteken dat jy ’n eerbiedige houding teenoor Hom inneem en gevolglik aan Hom onderdanig en gehoorsaam is. Die hemel se dringende oproep aan elkeen wat deur die genade van die Here gered is, is om God en sy gebod te gehoorsaam (Ef. 2:8-10). Genade vrywaar ons nie van die verpligting om sy gebooie te gehoorsaam nie. Die evangelie vrywaar ons dus van die veroordeling wat die wet bring, maar nie van gehoorsaamheid daaraan nie.

Genade bevry ons nie net van die sondeskuld oor alles wat ons in die verlede verkeerd gedoen het nie; maar bemagtig ons ook om vandag godvresend te leef, om getrou aan God en sy gebod te wees. In dié verband skryf die apostel Paulus: “Deur Hom het ek die genade ontvang om apostel te wees onder al die heidennasies, om tot eer van sy Naam mense tot geloof en so tot gehoorsaamheid te bring”(Rom. 1:5, NAB).

Party mense het die vreemde opvatting dat verlossing deur genade die wet van God nietig verklaar; of ten minste, dat dit op ’n soort verslapping van die verpligting om dit te gehoorsaam, neerkom. Vir diesulkes is enige praatjies oor gehoorsaamheid gelykstaande aan ’n wettiese houding. “Net van my Jesus wil ek hoor” – dít is hulle slagspreuk. Die vraag is net: van watter Jesus praat dié mense? Is dit Jesus soos die mens Hom wil hê of die Bybelse Jesus? Die Bybelse Jesus lei nooit die gelowige tot die afmaak van die wet as iets minder belangriks nie. Die wet is immers ’n getroue afskrif van sy karakter. Die Bybelse Jesus bring ’n mens nooit sover om Bybelse leerstelling as minder bindend te beskou nie; want dit is juis daardie leerstellings wat Sy aard en wese, en Sy plan vir die mensdom, onthul en duidelik maak. Die Bybelse Jesus oortuig jou nie om sy leer tot vroom-klinkende en afgesaagde uitdrukkings — d.w.s. tot nie-essensiële brokkies wysheid — te reduseer nie. Jesus is die vergestalting van alle Bybelse waarheid en leer. Hy is die waarheid in lewende lywe. Hy is waarheid en leerstelling in praktyk.

Openbaring se finale wekroep doen ’n ernstige beroep op elkeen wat daadwerklik in Jesus glo: om alles wat Hy ons bied, ten volle te aanvaar. “Vrees God” is die drie engele se oproep aan ons, waaraan ons dan uiting gee deur te glo in sy reddende mag, en waardeur ons bemagtig word om godvresende en gehoorsame lewens te lei.

`Let op Jesus se woorde in Matteus: “‘Moenie bang wees vir dié wat die liggaam doodmaak, maar die siel nie kan doodmaak nie. Nee, vrees Hom eerder wat sowel die liggaam as die siel in die hel kan laat vergaan’” (hfst. 10:28, NAB). Hoe help dit ’n mens om die ware betekenis van die eerste engel se openingsbevel beter te verstaan?`