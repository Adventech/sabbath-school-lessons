---
title:  Openbaring se “oorwinnaars”
date:  20/04/2023
---

“Hier kom die lydsaamheid van die heiliges te pas; hier is hulle wat die gebooie van God en die geloof in Jesus bewaar” (Op. 14:12, OAB). Dít is hoe God se getroue eindtydkinders beskryf word. Al manier wat enigeen egter die gebooie van God kan onderhou, is deur geloof in Jesus Christus. Dit was so toe Johannes hierdie woorde geskryf het en geld steeds. Party Engelse vertalings se ekwivalent vir “die geloof in Jesus” is egter “the faith of Jesus” (KJV, NKJV, ASV, ERV, WEB, Douay-Rheims, e.s.m.; klem verskaf). Hoewel dit weliswaar uiters belangrik is om “die geloof in Jesus te bewaar,” voeg “die geloof van Jesus” ’n verdere betekenisvlak by. Die geloof wat gevolglik hier ter sprake is, is die soort wat Christus in staat gestel het om oor Satan se felste versoekings te triomfeer. Geloof is ’n gawe wat elke Christen ontvang. Die geloof wat die Heilige Gees in ’n mens se hart uitstort, beoefen jy, en so neem jy dan toe in die geloof. Sodoende oorkom ’n mens versoekings, maar nie deur jou eie wilskrag nie. Jy oorkom deur die krag van die lewende Christus wat deur jou werk. Hierdie oorkoming is nie te danke aan wie die gelowige is nie, maar aan wie Jesus is.

Ons kan oorkom omdat Hý oorkom het. Ons kan oorwin omdat Hý oorwin het. Ons kan oor versoekings triomfeer omdat Hý daaroor getriomfeer het.

`Lees Hebreërs 4:14-16 en 7:25. Hoe moet ’n mens maak om te oorkom en, om ’n lewe te lei wat strook met die bevel, “Vrees God en gee aan  die heerlikheid,”?`

Jesus, die Seun van God, het al Satan se slinkse planne raakgesien en het die oorwinning behaal. Hoe het Hy versoekings die hoof gebied? — deur Hom gelowig op die beloftes van God te beroep, en deur sy wil aan dié van God die Vader ondergeskik te stel, en ook deur op die Vader se krag staat te maak. As ons, op die beurt, op Jesus vertrou, en ons oë op Hom gerig hou en in Hom glo, kan ons ook die oorwinning behaal. Ons ganse bestaan en ook die drie-engeleboodskap draai om Jesus. Oorwinning is die boodskap wat Openbaring tuisbring, nie van verloor nie. Dit is die verhaal van mense wat deur die genade en krag van God oorwin.

Die woord “oorwin” — in welke vorm dit ook al gebruik word — verskyn 11 kere in die boek Openbaring. In die visioen van die sewe kerke, wat ’n simboliese uitbeelding van die Christendom, vanaf die vroeg-Christelike era tot die hedendaagse kerk is, is daar in elke tydvak gelowiges wat volgens Johannes “oorwin” het. Met die voleinding van die wêreld beërwe diegene wat “oorwin” het alles (Op. 21:7). Hierdie is egter nie ’n wettiese soort redding-deur-werke nie. Dit dui op die oorwinning deur Jesus Christus wie se volmaakte lewe van volmaakte geregtigheid, en dit alleen, aan die oorwinnaars die beloofde ewige lewe skenk. Oorwinning deur Christus is geloof in praktyk. Dit is transformerend en lewensveranderend, die wonderbare genade wat in die gelowige se lewe werksaam is.

`Is daar dinge in jou lewe wat jy graag wil oorwin? Hoe voeg ’n mens woord by daad, sodat dit nie net ’n begeerte bly nie? Watter praktiese stappe kan jy doen ten einde een van Openbaring se “oorwinnaars” te wees?`