---
title:  Vir verdere studie
date:  21/04/2023
---

Dink aan Paulus se wonderbare woorde in Hebreërs 7:25 waar hy, met verwysing na Jesus as ons hoëpriester, die volgende sê: “Daarom kan Hy ook volkome red dié wat deur Hom tot God gaan, omdat Hy altyd leef om vir hulle in te tree” (OAB, aksentteken bygevoeg). Jesus red volkome. Die Koine Grieks wat as “volkome” vertaal word, beteken “volledig,” “algeheel” of “heeltemal.” Jesus is die een wat ons so red. Ons reaksie daarop is ’n totale oorgawe aan Hom, waar ons dan sy oorwinning as ons eie aanvaar. Ons stel dus ons vertroue in Hom, en nie in onsself nie.

“’n Mens kan die gesag en oortuigingskrag van die sinsnede in Openbaring, ‘Vrees God,’ soos volg opsom: God se finale beroep op alle aardbewoners om Hom as hul glorieryke en majestueuse God te kies… [die God] wat oor die bose magte wat Hom en sy plan vir die mensdom teëstaan, sal triomfeer (lees [Op.] 14:9-11). Hierdie vrees waaraan ons uiting gee, is nie ’n soort angsbevangenheid nie, wel ten minste nie nou al nie, (lees [Op.] 6:14-17). Nee, ons vrees God deur met blye harte en met die grootste liefde die knie uitsluitlik voor God en sy gebod te buig. Geen ander mag of gesag kan waardig genoeg vir ons aanbidding en lojaliteit geag word nie. Om die waarheid te sê, ons het nie eintlik enige ander opsies nie; want daardie dinge wat te midde van hierdie kosmiese konflik as moontlike uitweë op die horison vir ons wink, is in werklikheid die handewerk van demoniese magte wat tot ewige uitwissing gedoem is (Op. 16:13 & 14, 17:14, 20:11-15). Om die Here te vrees is dus iets positief, God se uitnodiging aan die mens… om sý kant in die groot stryd te kies, sodat ons in sy glorieryke teenwoordigheid kan staan, stralend van vreugde oor die ewige samesyn wat ons met Hom geniet ([Op.] 21:3-4, [hfst.] 22:3-5)” (Ángel Manuel Rodríguez, referaat getiteld “The Closing of the Cosmic Conflict: Role of the Three Angels’ Messages,” bl. 27).

**Vrae vir bespreking**:

`Dink aan die ongelooflike mag van God, Hy wat die ganse heelal geskep het en dit boonop in stand hou. As die oneindig-massiewe kosmos dan haas onbegryplik vir die mens is, des te meer die God wat dit geskep het, nie waar nie? Dink jou net in hoeveel groter, omvangryker en magtiger Hy as die mens is. Hierdie is die God wat eendag oor ieder en elk sal oordeel. Hoe help hierdie besef ’n mens om die bevel, “Vrees God,” beter te verstaan en te begryp wat dit in praktyk beteken?   `

`Hoe vermy ’n mens die slaggat van wettiesheid wanneer Bybelse begrippe soos “heiligheid” en “oorwinning oor die bose” ter sprake kom? Waarom moet ons altyd besef dat Christus se kruis-oorwinning ten bate van die mens ons enigste verlossingshoop is, ongeag die oorwinnings wat ons hier op aarde behaal het (of selfs die nederlae wat ons nou hier ly)? `

`Hoe is dit dat ons, ten spyte van al die beloftes dat die oorwinning oor sonde reeds vir ons behaal is, dikwels faal en nie voldoen aan die maatstaf van geregtigheid nie; ’n geregtigheid waarin Jesus ons tot voorbeeld was en waaraan Hy boonop belowe het ons deel kan hê? In welke opsigte faal ons? Waarom laat ons nie Jesus toe om sy beloofde transformasiewerk in ons binneste te volbring nie? `