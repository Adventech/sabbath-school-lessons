---
title:  Om ’n Godgerigte lewe te lei
date:  18/04/2023
---

In ’n era van verbruikerisme waarin die eie-ek danksy sekulêre waardes die spilpunt is waarom alles draai, doen die hemel ’n beroep op ons om die tirannie van selfgesentreerdheid vaarwel te roep, en daarmee saam die grootheidswaan waarin ons vasgevang is. Dit pleit by ons om God die middelpunt van ons lewens te maak. Vir sommiges draai die lewe om geld. Vir ander is dit mag of plesier. Sommige het weer sport, musiek of vermaak as hul grootste begeerte. Openbaring is ’n wekroep om God as die middelpunt van ons lewe te eer en respekteer — d.w.s. om Godvresend te leef.

`Lees Matteus 6:33, Kolossense 3:1 en 2, asook Hebreërs 12:1 en 2. Wat leer ons hieruit oor God as die middelpunt van ons verlange?`

Die eindtydkrisis is, op die keper beskou, ’n stryd om die denke van die mens. Dit gaan inderwaarheid oor ons lojaliteit aan God en oor sy gesag, en oor ons verbintenis tot die wil van God.

Die laaste aanslag in die groot stryd is die goed en die kwaad se stryd om beheer van ons gedagtes te verkry. Die apostel Paulus vermaan ons: “Julle moet dink en doen soos Christus Jesus gedink en gedoen het” (Fil. 2:5, ABA). Ons denke is die setel van ons wese, die metaforiese ouerhuis waar idees in handelinge ontpop. Die woordjie “laat” dui daarop dat ’n mens moet toelaat dat die vermelde kopskuif gebeur, dat dit jou keuse is. Dit dui dus op optrede n.a.v. ’n bepaalde wilsbesluit. Met hierdie aanneem van Christus se manier van dink, kies jy Jesus as die transformeerder van jou denke, deur jou verstand met ewige dinge te vul. Ons optrede bring die stand van ons denke aan die lig. Om God te vrees, beteken dus dat ons Hóm in ons gedagtes eerste stel.

Dink jou net in hoe maklik dit, in ’n sekere sin, is om jou eie gedagtes te beheer — wel ten minste wanneer ’n mens bewus daarvan is dat jy dit moet beheer. Die probleem is dikwels dat ons denke, in die gevalle toestand waarin dit ongelukkig verkeer, van nature in die rigting van onedele en wêreldse dinge neig; tensy ons doelbewus op die regte dinge fokus: “Laat julle gedagtes beheer word deur die hemelse dinge, nie deur dinge op die aarde nie” (Kol. 3:2, NLV). Ons moet dus, soos Paulus ons vermaan, doelbewus en pertinent kies – oftewel, die Godgegewe gawe van vrye wil inspan – om hemelse dinge te bepeins.

`“Verder, broeders, alles wat waar is, alles wat eerbaar is, alles wat regverdig is, alles wat rein is, alles wat lieflik is, alles wat loflik is — watter deug en watter lof daar ook mag wees, bedink dit” (Fil. 4:8, OAB). Hoe leer ’n mens om die raad wat Paulus hier gee, te volg?`