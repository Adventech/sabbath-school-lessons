---
title:  Vrees God en gee hom heerlikheid
date:  15/04/2023
---

### Skrifverwysings vir hierdie week se studie
Openbaring 14, Genesis 22:12, Prediker 12:13 en 14, Kolossense 3:1 en 2, Hebreërs 12:1 en 2, asook 1 Korinthiërs 3:16 en 17.

> <p>Geheueteks</p>
> “Hier kom die lydsaamheid van die heiliges te pas; hier is hulle wat die gebooie van God en die geloof in Jesus bewaar” (Openbaring 14:12, OAB).

Deense skrywer SØren Kierkegaard het in sy geskrifte ’n gelykenis oor die eindtyd. Dit gaan min of meer só: ’n Brand het op die agterverhoog in ’n groot teater ontstaan. ’n Nar, wat deel van die toneelstuk was, hardloop toe vorentoe om die gehoor te waarsku: “Uit! Uit! Die plek is aan die brand!” Die gehoor het gemeen dis ’n groot grap — deel van die opvoering, dis al — en het bloot hande geklap. Die nar waarsku hulle egter weer: “Uit! Uit!” Hoe dringender sy oproep om die gebou te verlaat, hoe groter die applous. Volgens Kierkegaard is dít hoe die wêreld gaan eindig — d.w.s. met die samelewing wat vrolik sit en hande klap, aangesien waarskuwings oor die voleinding van die wêreld bloot ’n grap is.

Die voleinding van die wêreld, en die gebeure in aanloop tot daardie gebeurtenis, word deesdae ook afgelag. Die wêreld staar die ernstigste krisis sedert die sondvloed in die gesig. Om die waarheid te sê, Petrus self gebruik die sondvloed as ’n simbool vir die voleinding van die wêreld. Die wêreld van ouds is vernietig deur water. ’n Soortgelyke gevaar dreig in die eindtyd en Petrus waarsku: “En op dié dag sal die hemel met ’n groot gedruis verdwyn, die hemelliggame brand en tot niet gaan, en die aarde met alles wat daarop is, vergaan” (2 Pet. 3:10, OAB). Noudat ons teen hierdie kataklismiese gebeurtenis gewaarsku is, moet ons ook daarvoor gereed wees.

_*Bestudeer hierdie week se les as voorbereiding vir Sabbat, 22 April._