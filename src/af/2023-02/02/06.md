---
title:  Elke saadsoort bring ’n oes voort
date:  06/04/2023
---

In Openbaring 14 lees ’n mens van twee oeste. Die oes wat die goue graan oplewer, versinnebeeld die regverdige. Daarenteen lewer die ander oes die druiwetrosse op, daardie bloedrooi vruggies bestem vir vertrapping in die parskuip –— dit is die goddelose, d.w.s. diegene wat gedoem is. Beide oeste is ryp. Elke saadkorreltjie het opgekom en vrug afgewerp.

`Lees Openbaring 14:17-20. Waarna verwys die uitdrukking, “die groot parskuip van die grimmigheid van God” (OAB)? Lees ook Openbaring 14:10, en hoofstukke 15:1 en 16:1.`

“En ’n ander engel wat mag oor die vuur gehad het, het uit die altaar uitgekom” (Op. 14:18, OAB). Hier sien Johannes die engel wat die vuur van God se laaste oordeel oor die aarde bring. Die oes is immers ryp. Sonde het sy volheid bereik en rebellie teen God het die perke van sy genade oorskry. Hoe erg die boosheid op aarde ook al tot dusver was, gaan dit net voor die einde heelwat erger raak. Neem in ag dat ’n liefdevolle God reeds alles in sy vermoë gedoen het om die mensdom van ewige ondergang te red, onder andere die gee van sy lewe aan die kruis as soenoffer vir sondes. “Christus was sonder sonde, maar God het Hom in ons plek as sondaar behandel sodat ons, deur ons eenheid met Christus, deur God vrygespreek kan wees” (2 Kor. 5:21, NAB; lees ook Gal. 3:13).

Wat meer as sy kruisdood kon Christus vir die mens doen? Betreffende die verlossing van diegene wat herhaaldelik die influisterende Gees verwerp het, kon genade nie meer doen as wat dit reeds gedoen het nie. [Dít is dus die kosmiese stand van sake wanneer die aanbreek van die oordeelsdag in Openbaring 14 aangekondig word.]

Hier het ons die dringende, profetiese waarskuwing wat Openbaring 14 deurgee: dat elke saadjie reeds opgekom en nou die vrug van sy of haar ewige lot afgewerp het. Beide die graan en die druiwe is ryp. Voor die ganse heelal word die ware beeld van God se oorblyfsel tentoongestel; dat Hy die vergestalting van genade, barmhartigheid, medelye en liefde is. Daarenteen gee die kinders van Satan uiting aan hul gierigheid, wellus, jaloesie en haat. Die een groep openbaar die karakter van Jesus;  die ander openbaar die karakter van Satan.

By God se kinders sal die heelal ’n diepgaande geregtigheid bespeur. In menseheugenis het hulle nog nooit so iets beleef nie! In teenstelling met hierdie geregtigheid van Christus wat in sy kinders se lewe openbaar word, sien die heelal egter ook nou wat die uiteinde van rebellie teen God is. Boosheid, verdorwenheid, sonde en bandeloosheid speel hom reg ten aanskoue van mens en engel af. Die kontras tussen goed en kwaad, reg en verkeerd, gehoorsaamheid en ongehoorsaamheid — dit is wat vir die ganse heelal, die hemelwesens en die aardbewoners duidelik word.

`Hoe goed kan jy tussen goed en kwaad onderskei? Waarom is dit so belangrik vir die gelowige? (Lees Heb. 5:14.)`