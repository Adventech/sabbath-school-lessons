---
title:  Die oordeel in die hemel
date:  04/04/2023
---

`Lees Openbaring 14:14 en Handelinge 1:9-11. Watter ooreenkomste bespeur jy tussen die twee skrifgedeeltes?`

Johannes sê: “Toe het ek ’n wit wolk gesien. Op die wolk het daar Iemand soos die Seun van die mens gesit” (Op. 14:14, NAB). Let nou op Lukas se beskrywing in Handelinge 1:9 van Jesus se hemelvaart, hoe die dissipels opgekyk en dit aanskou het. Hy sê dat Jesus “toe in die hemelruim opgeneem [is] terwyl hulle toekyk,” en dat “Hy… in ’n wolk verdwyn [het]” (NLV). Jesus het dus in ’n engelewolk opgevaar en sal net so terugkeer. Direk ná Jesus se hemelvaart verskyn twee engele aan die verslae dissipels en sê aan hulle: “Hierdie Jesus wat van julle opgeneem is in die hemel, sal net so kom soos julle Hom na die hemel sien wegvaar het” (Hand. 1:11, OAB). Hierdie skrifgedeelte bevat ’n waarheid — dalk minder opsigtelik vir die leser — oor die aard en wese van die terugkerende Jesus. “Hierdie Jesus,” “die Seun van die mens” — m.a.w. dieselfde Jesus wat die stofstrate van Nasaret en die besige paaie van Jerusalem bewandel het, wat die siekes in die dorpies van Israel genees het, en wat teen die groen heuwels van Galilea gestaan en preek het — kom weer.

Verwysings na die Seun van die mens verskyn ook in Daniël 7 waar dit binne die konteks van die oordeel gebruik word.

`Lees Daniël 7:9, 10, 13 en 14. Waarom noem Daniël vir Jesus “die Seun van die mens” wanneer hy ’n ernstige kwessie soos die oordeel aanroer? Waarom behoort ons troos te put uit die wete dat “die Seun van die mens” ’n belangrike rol in die oordeel speel, gegewe wat ons tot dusver oor Jesus en ons ewige lot geleer het?`

In hoofstuk 7:9 en 10 van sy profetiese boek sien Daniël hoe die hemelse hofsitting begin, met tuinduisend maal tienduisende hemelwesens wat om die troon gaan sit. Die gereg het gaan sit en die boeke (die hemelse dokumente waarin ons lewens beskryf word), is voor die ganse heelal geopen. In verse 13 en 14 nader die Seun van die mens die Oue van Dae — d.w.s. God die Vader — en ontvang die Vader se ewige koninkryk. Die oordeel openbaar aan die ganse heelal hoe die Vader, die Seun en die Heilige Gees alles in hul vermoë gedoen het om die mensdom van ewige ondergang te red. Hierdie oordeel is nie net ’n blaamsuiwering van diegene wat heilige lewens lei nie, maar ook van God se karakter wat Satan met valse aanklagtes in twyfel probeer trek het (lees Job 1-2 en Ps. 51:1-4).

`Dink aan die feit dat jou hele lewe deur God ondersoek gaan word. Wat is jou enigste hoop vir wanneer dit gebeur? (Lees Rom. 8:1.)`