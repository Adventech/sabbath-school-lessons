---
title:  ’n Lotsbesluit vir die ewigheid
date:  02/04/2023
---

Openbaring 14 is Jesus se finale boodskap van genade aan ’n gevalle en rebelse planeet, een wat ongeveer 6,000 jaar lank van die sonde en boosheid deurdrenk is. Op ’n dag gaan die ganse mensdom voor ’n finale lotsbesluit te staan kom. Elkeen van ons gaan kies en daarna kan ons nie van besluit verander nie: vír of téén Christus. Openbaring se boodskap oor die geregtigheid van Christus wat ons red uit die veroordeling wat sonde bring, asook bevry uit die greep wat sonde op ons lewens het, weerklink aanhoudend oor die ganse aarde heen.

`Lees Matteus 24:14 en vergelyk dit met Openbaring 14:6. Watter belofte het Jesus aan sy dissipels gegee aangaande die wêreldwye verkondiging van die evangelie net voor sy wederkoms?`

Jesus se belofte in Matteus 24:14, dat “‘hierdie evangelie van die koninkryk… in die hele wêreld verkondig [sal] word’” (NAB), kom tot ’n algehele vervulling met Christus se eindtydboodskap in Openbaring 14:6 waar dit sê dat die evangelie aan “aan elke nasie, stam, taal en volk verkondig” (NAB) sal word.

Driemaal in Openbaring 22 sê die Heiland dat Hy gou weer kom (verse 7, 12 & 20). Binne die konteks van sy spoedige wederkoms voeg Jesus by: “Wie onreg doen, laat hom nog meer onreg doen; en wie vuil is, laat hom nog vuiler word; en laat die regverdige nog regverdiger word, en laat die heilige nog heiliger word” (vers 11, OAB). Openbaring bereik uiteindelik ’n kosmiese crescendo waarin elke persoon voor ’n lotsbesluit te staan kom: Christus of Satan, wie sal dit wees?

Hierdie lotsbesluit – vir of teen Christus – maak ons natuurlik daagliks deur ons keuses betreffende die sogenaamde “klein dingetjies” in die lewe. Iemand wat in die alledaagse lewe gedurigdeur verkeerd kies, sal waarskynlik nie in die eindtydkrisis meteens Christus se kant kies wanneer die hele bose wêreld met mag en mening teen hulle is nie. Vandag, op hierdie oomblik en ook daagliks, moet ons kies om aan Jesus en sy gebooie getrou te bly. “Want dit is die liefde tot God, dat ons sy gebooie bewaar; en sy gebooie is nie swaar nie” (1 Joh. 5:3, OAB). Soos Ellen G. White tereg sê: “Jesus verander nie ons karakters by sy wederkoms nie. [Nee], daardie transformasiewerk moet nou gebeur. Ons daaglikse handel en wandel bepaal ons ewige lot” (Last Day Events, bl. 295).

`Hoe vorm die Here ’n mens se karakter? Wat gebruik Hy om daardie innerlike groeiproses van genade te verwesenlik? Hoe maak ’n mens jou nog meer ontvanklik vir die Heilige Gees se transformasiewerk sodat jy almeer opwassing in Jesus kan beleef en soos Jesus kan wees?`