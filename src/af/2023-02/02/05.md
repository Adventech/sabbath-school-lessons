---
title:  Die oorwinnaarskroon
date:  05/04/2023
---

Johannes beskryf Jesus as “die Seun van die mens” en sê: “Hy het ’n goue kroon op sy kop gehad en ’n skerp sekel in sy hand” (Op. 14:14, NAB). Die oorspronklike Grieks wat as “kroon” vertaal word, is stephanon [in die nominatiefvorm]. Dit is ’n oorwinnaarskroon, oftewel ’n lourierkrans. In die destydse atletiek het die wenner ’n stephanos ontvang – ’n erekroon as ’n teken van roem en oorwinning.

In ’n stadium moes Jesus ’n doringkroon as teken van skande en bespotting dra. Ja, eens op ’n tyd is Hy deur ander verag en verwerp. Hy is uitgekryt, verneder, bespuug, geslaan en gegesel. Tog dra Hy nou ’n oorwinnaarskroon en kom weer aarde toe, maar dié keer as “Koning van die konings” en “Heer van die here.”

`Lees Openbaring 14:15 en Markus 4:26-29. Watter ooreenkomste sien jy tussen die twee? Waaroor handel beide?`

’n Engel verlaat die hemelse tempel en die teenwoordigheid van die Allerhoogste. Voor sy vertrek sê die Here aan hom: “Die graan ryp is, steek dadelik die sekel in, omdat die oestyd aangebreek het.” Met daardie boodskap vlieg die engel tot by Jesus en kondig met ’n luide stem aan: “Die tyd het aangebreek, die graan is ryp” — d.w.s. gaan af aarde toe en bring u kinders na hul hemelse tuiste.

Jesus gebruik periodiek landboubeelde in die Nuwe Testament. By ’n aantal geleenthede praat Hy van ’n simboliese oes wat ryp is, en illustreer sodoende hoedat die saadjie van die evangelie in die harte van sy kinders opkom en groei.

“Die saadjie wat opkom versinnebeeld die begin van ’n mens se geestelike lewe, terwyl die saailing se groei ’n pragtige simbool vir die gelowige se toename in die geloof is. Die geloofslewe stem dus ooreen met die natuur: sonder groei is die lewe nie moontlik nie. Die saailing moet een van twee dinge doen — groei of doodgaan. Hierdie groei is ongesiens en geluidloos, dog volgehoue. Die Christelike lewe werk ook so. In elke opeenvolgende ontwikkelingsfase kan ’n mens se lewe volmaak wees; maar eers wanneer God se plan met jou lewe aktief deel van die prentjie word, is vordering moontlik. Heiligmaking is ’n lewenstaak. Ons kry al meer geleenthede, sodat die omvang van ons geloofsbelewenis vergroot en ons kennis vermeerder” (Ellen G. White, Christ’s Object Lessons, bl. 65, 66).

Die rypwording is wanneer die groen koring in goue graan verander het. Dit dui op diegene wat deur genade getransformeer is, dié wat liefde as hul dryfveer het en wat tot eer van Jesus se naam in pas met sy gebooie leef. Diesulkes het nou Christus se ingesteldheid. Die dinge wat Hý begeer, begeer hulle ook.

`In die bogenoemde E.G. White-aanhaling sê sy: “In elke opeenvolgende ontwikkelingsfase kan ’n mens se lewe volmaak wees.” Verstaan jy wat sy bedoel, inaggenome die ooglopende foute en karaktergebreke waarmee elkeen van ons op hierdie tydstip te kampe het?`