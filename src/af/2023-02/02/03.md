---
title:  Die Seun van die mens keer terug
date:  03/04/2023
---

Openbaring 14 bevat die sleutelteks vir God se eindtydboodskap aan sy kinders en aan die wêreld. Die spilpunt waarom dié drie-engeleboodskap draai, is die wederkoms van Jesus; en is die vervulling van die groot belofte: “‘en julle sal die Seun van die mens sien waar Hy sit aan die regterhand van Hom wat magtig is, en wanneer Hy kom op die wolke van die hemel’” (Mark. 14:62, NAB).

`Lees Openbaring 14:14 (NAB). Watter titel word ter beskrywing van die terugkerende Jesus gebruik? Waarom dink jy gebruik Johannes hierdie titel vir Christus?`

Jesus het telkens na Homself as “die Seun van die mens” verwys, ’n begrip wat Hy 82 keer in die Vier Evangelies gebruik het. Dit was sy gunsteling naam. Vir Hom was dit ’n toegeneentheidsgebaar, om te toon dat Hy Hom met die mens vereenselwig. Ja, Jesus is die soort Verlosser wat begrip vir ons het, wat Self ook ons versoekings te bowe moes kom en ons beproewinge deurgemaak het. Dit is dié “Seun van die mens” wat terugkeer om ons na ons hemelse tuiste te neem. Die een wat ons kom haal, is dieselfde Jesus wat met sy eerste koms onder die mens kom woon het. Hy is by magte om ons te kom red omdat Hy Self ’n mens geword het, en toe in daardie vleeswording, die volle aanslag van Satan se versoeking getrotseer en as oorwinnaar uit die stryd getree het.

**Let op die volgende Bybelverse in Matteus. Wat leer ons daaruit aangaande die Seun van die mens?**

`Matt. 16:27`

`Matt. 24:27 en 30`

`Matt. 25:31 en 32`

Let op enkele elemente in hierdie verse: (1) Jesus, die Seun van die mens, kom in al sy heerlikheid saam met sy engele. (2) Hy gaan die skape van die bokke skei (m.a.w. Hy kom om ’n oordeel te vel). (3) Die nasies en die ganse mensdom se ewige lot sal vir die ewigheid beslis word.

`“Die Seun van die mens” — bepeins dié term en wat dit oor die vleeswording van Christus sê. Ten spyte van die feit dat Hy God is, word Hy Self een by sy eerste koms. Met ander woorde, Hy stel Homself gelyk aan ons. Nietemin, en in teenstelling met ons, sondig Hy nooit nie. Watter ongelooflike hoop bied dit jou, veral betreffende: (1) die wete dat God ons liefhet, en (2) die wete dat Hy aansluiting by ons sielestryd vind en ons die oorwinning kan gee?`