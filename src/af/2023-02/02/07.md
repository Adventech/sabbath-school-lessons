---
title:  Vir verdere studie
date:  07/04/2023
---

“Met die intellektuele en geestelike sy van ons menswees is dit basies ’n vaste reël: ons word deur aanskoue verander. Die verstand pas sigself stelselmatig by die onderwerp waarop dit ingestel is, aan. [So] word ’n mens se denke [dan] in ooreenstemming met die dinge waaraan jy gewoond is gebring, die dinge waarvoor jy ’n voorliefde en bewondering het. [Ingestel op] ons eie, mensgemaakte standaarde sal ons nooit hoër vlakke van suiwerheid, goedheid of waarheid bereik nie. As die eie-ek ons hoogste lewensideaal is, sal ons nooit verhewe dinge bereik nie. Inteendeel, ons sal voortdurend nuwe laagtepunte bereik. Slegs die genade van die Here kan die mens ophef. As ons bloot ons eie gang gaan, kan ons paadjie nie anders as afdraand neig nie” (Ellen G. White, The Great Controversy, bl. 555).

Op ’n subtiele wyse, so ongesiens dat ’n mens dit byna nie raaksien nie, word jou karakter en persoonlikheid verander deur die saadjies wat jy in jou denke saai. Saai goeie saad, dan dra jy goeie vrugte; maar saai die saadjie van wêreldse verdorwenheid, dan bring jy die vrug van daardie vervallenheid in jou karakter voort. As ’n mens die saadjie van onverskilligheid teenoor God en geestelike waardes en verpligtinge saai, pluk jy die vrug van daardie onverskilligheid: apatie, selftevredenheid en frustrasie in jou geestelike lewe. Sommige gelowiges bevind hulle op ’n afdraande pad omdat hulle soos volg redeneer: “Wel, ek weet mos van die komende vervolging en ‘die merk van die dier,’ ensovoorts – alles dinge wat eendag sal gebeur. Ek wag maar tot daardie dag aanbreek, dán sal ek my lewe regruk.” Nee, die Here roep ons vandag – op hierdie oomblik – om ’n oorgawe aan Hom te maak. Hoe langer ’n mens wag voor jy op die influisterende Gees reageer, hoe meer verhard jy jou hart teen die roepstem van God; en hoe makliker val jy vir Satan se leuens en glo jy dat hy die waarheid praat.

**Vrae vir bespreking**:

`Let op die frases “redding deur genade” en “toeneem in genade” [oftewel, die Engelse ‘saved by grace’ teenoor ‘growing in grace’]. Hoe hou die twee met mekaar verband binne die konteks van Openbaring 14:14-20 en die oesbeginsel? `

`Bespreek faktore wat noodsaaklik vir die groei van plante is en vergelyk dit dan met die gelowige se groei [oftewel, opwassing in Christus]. In watter opsigte stem die twee ooreen? Met ander woorde: wat leer ’n mens uit die wyse waarop plante groei sodat dit op die geloofslewe toegepas kan word? `

`Dink ’n bietjie aan wilskrag. Is dit bloot ’n ander woord vir ons Godgegewe vermoë om vrylik te kies, of is dit iets anders? Waarom is dit vir die groeiende Christen belangrik om onderskeid tussen die twee te tref? `

`Waarom put ’n mens soveel vertroosting uit die titel “Seun van die mens,” noudat ons in die uur van God se oordeel en in afwagting op die wederkoms van Jesus leef? Ons besef dat Christus in die gedaante van ’n mens vir ons bemiddeling in die hemelse oordeel doen. Waarom is dié besef so vertroostend? `