---
title:  Om Jesus se oorwinning te aanvaar
date:  28/03/2023
---

Soos die Bybel dit tereg beskryf, het Jesus nog nooit ’n enkele veldslag teen Satan verloor nie. Jesus is die magtige oorwinnaar. Hy triomfeer oor die bose magte. Die geloof dat Jesus ná sy versoeking in die woestyn as oorwinnaar uit die stryd getree het, met dié is ons gemaklik, maar dan kom die uitdaging van ’n ander soort geloof: dat Christus se oorwinning ook ons oorwinning is.

`Lees Openbaring 12:10. Die stem uit die hemel sê dat ons aanklaer “uit die hemel uit gegooi” is (NAB). Watter vertroosting put die gelowige uit hierdie verwikkeling?`

Alhoewel die groot stryd hier op aarde voortwoed, het Satan reeds verloor. Dit is ’n voldonge feit, en nie net a.g.v. Christus se groot en beslissende oorwinning op Golgota, daardie hoogtepunt in die geskiedenis van die mensdom nie. Nee, Christus se oorwinning is ook ’n voldonge feit in elke gelowige se lewe, in die persoonlike stryd wat ons teen die bose magte en kragte stry. Sommige Christene leef asof nederlaag en mislukking hul lot is. Hulle meen dat die oorwinning oor ’n bepaalde karaktergebrek of swak gewoonte hopelik eendag sal kom. Dit dring nooit tot hulle deur dat Christus se oorwinning ’n werklikheid in hul eie lewens is nie.

`Lees Openbaring 12:11. Watter oorwinningsekerheid gee Christus die gelowige hier?`

Sewe maal in Openbaring se boodskap aan die sewe gemeentes kom ’n mens die sinsnede tee, “dié wat oorwin.” Hier in hoofstuk 12:11 duik hierdie idee van oorwinning weer op. Die oorspronklike Grieks vir die werkwoord “oorwin” is nikaō. Dit kan letterlik vertaal word, met die volgende betekenisse: “om te oorwin,” “om die oorhand te hê,” “om te triomfeer” of “om te seëvier.” Let veral op die wyse waarop hierdie oorwinning vir ons moontlik is. Openbaring 12:11 verklaar dat dit slegs “danksy” of “op grond van die bloed van die Lam” (NAB & NLV) tot ons beskikking is.

In Openbaring 5:6 ontvang Johannes ’n visioen waarin die hemel aan hom getoon word. Daar het Hy “’n Lam sien staan, soos Een wat geslag is” (NLV). Christus se groot soenoffer is waarby al die hemelbewoners hul aandag bepaal. Christus aan die kruis is ongetwyfeld die mees verhewe simbool ter demonstrering van God se weergalose en onpeilbare liefde.

Wanneer ’n mens die soendood wat Christus vir ons gesterwe het gelowig aanvaar, word jou sondeskuld gedelg. Dan is jy volmaak in God se oë. Ons sondes is inderdaad vergewe (Kol. 1:14, Ef. 1:7, Kol. 2:14) en “Die aanklaer van ons medegelowiges is uit die hemel uit gegooi” (Op. 12:10, NAB). As vrygekooptes, as oorwinnaars en gereddes leef ons nou. Hierdie dinge het ons nie self vermag nie. Nee, Christus het keer op keer die oorwinning namens ons behaal.