---
title:  God se oorblyfsel in die eindtyd
date:  30/03/2023
---

Die duiwel voer sedert sy rebellie in die hemel (Op. 12:7) oorlog teen Christus. Satan se groot plan — was destyds en is steeds — om beheer oor die heelal te verkry (lees Jes. 14:12-14). In die slotfase van die aarde se geskiedenis vestig Hy sy aandag op die kinders van die Here. Openbaring 12:17 sê uitdruklik dat die draak (Satan) vertoornd was op die vrou (die kerk) en toe oorlog teen haar ander nakomelinge gaan voer het. Hierdie uitdrukking, “haar ander nakomelinge” word in die King James-vertaling as “the remnant” (d.w.s. “die oorblyfsel”) vertaal. God se oorblyfsel bly lojaal aan Christus en gehoorsaam aan sy waarheid, en getrou aan sy sending.

`Lees Openbaring 12:17. Watter eienskappe van God se oorblyfselkerk, sy eindtydkinders, vind ’n mens in hierdie vers?`

In Openbaring 12:17 is Satan (die draak) woedend vir die vrou, God se kerk. Die duiwel is spanne kwaad oor diegene wat die gebooie van God onderhou, en hy doen alles in sy vermoë om hulle te vernietig.

So sien Satan dan toe dat ’n wet bekragtig word sodat hulle nie kan koop of verkoop nie, en dat hulle in die tronk gestop en selfs doodgemaak word (lees Op. 13:14-17). As Satan nie vir Christus kan vernietig nie, sal hy dié wat Hy die innigste liefhet — sy kerk — vernietig. Die laaste krisis in die groot stryd hier op aarde het niks met die Midde-Ooste en die konflikte daar te make nie. Nee, dit is ’n stryd om opperheerskappy in die verstand van God se kinders wêreldwyd. Dit is ’n titaniese stryd tussen twee opponerende magte, Christus en Satan. Soos ons reeds genoem het, laat dit geen ruimte vir draadsittery nie.

Die kernvraag in die komende krisis is: “Aan wie is ek lojaal? By wie skaar ek my in hierdie laaste veldslag?” Die hiernamaals saam met Christus vereis ’n bepaalde soort gelowige: een wat daadwerklik in vervoering oor die liefde van Christus is, ’n gelowige wat deur sy genade gered is en toegewyd aan sy verhewe doelwitte is, een wat Gees-aangedrewe en gehoorsaam aan sy bevele is — in so ’n mate dat hy of sy bereid is om hul lewens vir daardie saak te gee.

Ons wêreld stuur op ’n reuse krisis af. Danksy Christus — Hy wat ons pad, voorbeeld, soendood en bemiddeling is — is ons oorwinning ’n sekerheid. Tog moet ons daardie oorwinningsekerheid lewend hou deur ons verbintenis met Christus te behou. Hierdie verbintenis is slegs moontlik deur geloof, die soort geloof wat gehoorsaamheid voortbring. Of ons inderdaad die oorwinning deelagtig wil wees of nie, dít is ons besluit.

`Hoe vind die dinge wat in Openbaring 12:17 beskryf word weerklank in jou geloofslewe? Met ander woorde, hoe speel die groot stryd sigself in jou lewe af?`