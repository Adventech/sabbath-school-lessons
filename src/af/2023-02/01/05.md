---
title:  Die vrou in die woestyn
date:  29/03/2023
---

`Lees Openbaring 12:6 en vergelyk dit met hoofstuk 12:14-16. Let veral op die tydvak wat hier beskryf word, op die feit dat Satan “die vrou” (d.w.s. die kerk van God) aanval, asook op die uitkoms wat die Here aan sy kinders skenk. Na watter historiese gebeurtenis verwys hierdie verse?`

Die 1,260 dae in Openbaring 12:6 stem ooreen met die “tyd, en tye, en ’n halwe tyd” in vers 14 (OAB). ’n Ander weergawe van hierdie tydsgeoriënteerde profesie, wat presies dieselfde tydvak (of tydperk) in die geskiedenis dek, verskyn in Daniël 7:25, Openbaring 11:2 en 3, en Openbaring 13:5. Neem in ag dat dit nie ’n vrou van vlees en bloed met regte vlerke was wat na ’n letterlike woestyn gevlug het nie. Ons werk hier met profetiese simbole. Hoe ontrafel ’n mens dus hierdie parallelle profesieë? — met behulp van die tyd-aspek. Die jaar-dagbeginsel word toegepas (wat o.a. in Numeri 14:34 en Eseg. 4:4-6 beskryf word). Dit kom eenvoudig daarop neer dat een dag in bybelprofesie gelykstaande aan ’n jaar is. Aangaande hierdie einste profetiese tydperk in Openbaring 11:2 sê die Andrews University Study Bible: “So is Protestants-historisistiese geleerdes dit grotendeels eens dat die 1,260 profetiese dae na 1,260 letterlike jare verwys, ’n tydperk wat vanaf 538 n.C. tot 1798 loop” (bl. 1,673; kommentaar oor Openbaring 11:2). ’n Afvallige kerk — tesame met ’n moreel-afvallige staat — het God se getroue kinders in daardie tyd onderdruk en vervolg, en het hulle dikwels  selfs mense om die lewe gebring.

Hierdie felle, sataniese vervolging van bybelgelowige Christene was en is ’n uitvloeisel van die groot stryd tussen goed en kwaad. Europa was nog besig om die onkundige Middeleeue agterweë te laat, toe die Hervorming op die toneel verskyn het. Daardie tydperk het die destydse mens voor ’n gewigtige besluit te staan gebring: gaan ek by die Woord van God hou of gaan ek eerder die leerstellings van priesters en prelate volg? Weereens het die waarheid getriomfeer. ’n Oorblyfsel uit vanmelewe se afvallige Christendom het te midde van sware vervolging aan God getrou gebly.

In hierdie profetiese skrifgedeelte is blyke — besonder aangrypend en geweldig bemoedigend — van God se sorgsaamheid. In Openbaring 12:6 vlug die simboliese vrou na die woestyn waar “God vir haar ’n plek gereed gemaak het” (NAB). Vers 14 sê dat sy daar “onderhou” is. In vers 16 lees ’n mens ook dat “die aarde… die vrou te hulp gekom [het]” (OAB). In tye van ernstige vervolging het die Here dus na sy kerk omgesien. Net so sal Hy weer in die eindtyd Sy oorblyfsel versorg.

`Dink aan ’n bepaalde beproewing of vervolging wat jy al deurgemaak het. Dit moet ’n tyd wees waarin jy maklik moed kon opgegee het, maar waarin die Here toe vir jou ’n toevlug was, waarin Hy jou te midde van uitdagings versorg het. Hoe het die Here jou in daardie tyd onderskraag, veral toe die nood op sy swaarste gedruk het?`