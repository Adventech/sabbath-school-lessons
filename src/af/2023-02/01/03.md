---
title:  Satan loods ’n aanval
date:  27/03/2023
---

Van die begin af probeer Satan (lees Op. 12:4, 5) vir Jesus vernietig. Tog faal Satan telkens. Let byvoorbeeld op Sy geboorte. ’n Engel verskyn aan Josef en Maria, en waarsku hulle teen Herodes se afskuwelike planne, met die gevolg dat hulle na Egipte vlug. Jare later, in die woestyn, trotseer Jesus al Satan se aanloklikste versoekings. Met elke “Daar staan geskrywe” triomfeer Hy, die Woord van God was sy verweer. Die segetog duur ook voort. Met sy kruisdood openbaar Hy die ongelooflike omvang van sy liefde vir die mens en verlos ons van die loon wat sonde bring. Daarna, deur sy opstanding en sy bediening as lewende Hoëpriester, verlos Hy ons van die houvas wat sonde op ons lewens het.

**Lees Openbaring 12:4-6 en 9, Efesiërs 5:25-27 en 32, asook Psalm 2:7-9. Definieer die volgende simbole:**

`Die draak`

`Die vrou`

`Die kind`

`Die ystersepter`

In die Bybel dui die septer-simbool op heerskappy of ’n regering. ’n Ystersepter versinnebeeld ’n onbreekbare, almagtige, onoorwinlike koningskap. Jesus het voor elke liewe versoeking wat ons al beleef het, te staan gekom. Tog het Hy telkens as oorwinnaar uit die stryd getree. Die duiwel is ’n verslane vyand. Christus het in sy lewe, dood en opstanding oor Satan getriomfeer. Siende dat Jesus alreeds die duiwel op Golgota verslaan het, kán ons ook triomfeer. Die oorwinning wat Christus oor Satan behaal het, is ’n algehele oorwinning. Tog is die groot stryd tussen Christus en Satan nog nie verby nie.

Desnieteenstaande word ons sondeskuld gedelg en ons sonde vergewe, wanneer ons gelowig die oorwinning aanvaar wat Christus vir ons behaal het. So staan ons dan volmaak voor God, geklee in die geregtigheid van Christus. Paulus beskryf hierdie belewenis soos volg: om “in Hom gevind te word, nie met my geregtigheid wat uit die wet is nie, maar met dié wat deur die geloof in Christus is, die geregtigheid wat uit God is deur die geloof ” (Fil. 3:9, OAB). As ons dan vergewe is, kan ons van niks aangekla word nie. Die ergste wat sonde en boosheid Hom kon aandoen, het Jesus vir ewig oorwin en oorkom. In sy teenaanval op die bose het Jesus alles in die stryd gewerp, en die oorwinning behaal. Wanneer ’n mens dus, deur geloof, vir Jesus as Heer en Heiland aanvaar, is sy oorwinning ook joune.

`Waarom is hierdie geloofsekerheid, wat ons het omdat Christus die duiwel oorwin het, dan so onontbeerlik vir die gelowige? Hoe kan ons deel hê aan die belewenis wat Paulus in Filippense 3:9 beskryf?`