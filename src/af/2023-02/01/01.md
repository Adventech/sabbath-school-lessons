---
title:  Jesus wen – Satan verloor
date:  25/03/2023
---

### Skrifverwysings vir hierdie week se studie
Openbaring 12, Efesiërs 5:25-27 en 32, Filippense 3:9, Daniël 7:25, Jesaja 14:1214, Openbaring 13:14-17.

> <p>Geheueteks</p>
> “En die draak was vertoornd op die vrou, en hy het weggegaan om oorlog te voer teen haar ander nakomelinge wat die gebooie van God bewaar en die getuienis van Jesus Christus hou” (Openbaring 12:17, OAB).

In die boek Outnumbered: Incredible Stories of History’s Most Surprising Battlefield Upsets vertel Cormac O’Brien hoedat verskillende leërmagte in die geskiedenis telkens ’n geweldige oormag die stryd moes aansê, maar nietemin die oorwinning behaal het. In die een verhaal triomfeer Hannibal en sy 55,000 Kartaagse manskappe oor die “onoorwinlike” Romeinse leër, ’n leër met 80,000 manskappe. Die aangrypende verhaal van Aleksander die Grote wat met sy Griekse leër die Persiese Ryk verslaan het, verskyn ook in die boek.

In ’n soortgelyke stryd tussen lewe en dood, kruis die gelowige ook swaarde met ’n gedugte vyand. Voor ’n oormag kom ons te staan. Ons kanse op oorwinning? — op die oog af bitter skraal. Die vyand blyk onoorwinlik te wees. Dit lyk asof nederlaag ons voorland is, asof daar geen sprake van oorwinning kan wees nie. Uit ’n menslike oogpunt, wil dit voorkom asof ’n Sataniese oormag ons waarskynlik gaan oorrompel.

Ja, ons het inderdaad voor ’n oormag te staan gekom. Ja, ons kanse op oorwinning is menslik gesproke byna nul, met alles wat teen ons tel. Ja, ons moet inderdaad Satan se venynige aanvalle trotseer. Maar — loof die Here! — ons sal uiteindelik deur Jesus die oorwinning behaal. Dit is juis die tema van die laaste boek in die Bybel: Jesus wen en Satan verloor. Die kern van hierdie stryd word flussies in Openbaring 12 omskryf. Dít is dan waaroor hierdie week se studie gaan en gee ons die nodige grondslag om sin van hoofstuk 14 en die drie-engeleboodskap te maak.

_*Bestudeer hierdie week se les ter voorbereiding vir Sabbat, 1 April._