---
title:  Vir verdere studie
date:  31/03/2023
---

In ’n sekere sin kan ’n mens aanvoer dat God geen keuse gehad het nie: Hy wou wesens hê wat tot liefde vir Hom en ander in staat is, en daarom moes Hy ons toe ’n vrye wil of keuse skenk. As die mens nie self kon besluit nie, kon ons nie liefhê nie, en watter soort plek sou die heelal dan gewees het? — presies wat sommige mense beweer dit is: niks meer as ’n siellose masjien wat volgens die strenge reëls van oorsaak en gevolg werk nie; een waarin ons geen wil het nie en waarin ons nie vrylik kan besluit nie; blote weefsel waardeur stowwe vloei, houers vir die berging van subatomiese partikels wat die natuurwette slaafs volg. Voorwaar ’n triestige prentjie! Boonop strook dit nie met bestaande insigte nie, met ons innerlike wete oor wat waar is nie. Wie van ons dink, byvoorbeeld, dat die liefde wat ons vir ons ouers, kinders en lewensmaats het, bloot ’n atomiese rangskikking is?

“God se gebooie getuig van liefde en is die grondslag van sy regering. Die geluk van alle intelligente wesens steun op die presiese navolging van die groot beginsels van geregtigheid wat daarin vervat is. Die verwagting wat God vir sy kinders koester, is dat hulle uit liefde [vir God en medemens] diensbaar sal wees — ’n diens wat spruit uit die besef dat die karakter van God kosbaar is. Die Here put geen behae uit gedwonge gehoorsaamheid nie. Aan elkeen skenk Hy vrye wil, sodat die mens Hom vrywilliglik kan dien.

“Solank alle geskape wesens bereid was om uit liefde lojaal aan Hom te bly, het volmaakte harmonie in God se heelal geheers. Wat was die hemelbewoners se grootste vreugde? — om hul Godgegewe lewensdoel uit te leef. Die engele het hulle daarin verlustig om die majesteit van God te weerspieël en om sy lof te verkondig. Hoewel liefde vir God die botoon gevoer het, was hul onderlinge liefde diepsinnig en onbaatsugtig. Nêrens het die wanklank van onenigheid die verhewe harmonie van die kosmos versteur nie” (Ellen G. White, Patriarchs and Prophets, bl. 34, 35).

**Vrae vir bespreking**:

`Waarom is Openbaring 12 ’n paslike inleiding tot die drie-engeleboodskap, veral met die oog op die komende eindtydkrisis?  `

`Watter vertroosting put jy persoonlik uit Openbaring 12, te midde van die versoekings en beproewinge waarteen jy daagliks stry? `

`Party mense glo dat ons dade grotendeels deur genetiese elemente en omgewingsinvloede bepaal word. Stem jy daarmee saam? Watter rol speel keuse m.b.t. ons gedrag? Bespreek die verband tussen keuse en die krag van God wat in ons lewens werksaam is. `