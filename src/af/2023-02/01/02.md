---
title:  Oorlog in die hemel
date:  26/03/2023
---

Openbaring 12 bied die leser ’n string dramatiese gebeure, grepe uit die eeue-oue konflik tussen goed en kwaad. Dit is ’n oorlog wat in die hemel begin het en wat hier op aarde tot ’n einde sal kom. Die gebeure in hoofstuk 12 neem die leser op ’n reis deur kosmiese tyd, met Satan se rebellie in die hemel as die openingstoneel, en strek tot by die eindtyd waarin die kinders van die Here onder Satan se venynige aanvalle sal deurloop.

`Lees Openbaring 12:7-9 waarin hierdie kosmiese konflik tussen goed en kwaad beskryf word. Hoe kon so iets in die hemel gebeur? Wat sê dit, by implikasie, aangaande die wil van geskape wesens, dat ons ’n vrye keuse het?`

Om ’n vrye keuse te kan hê, is ’n kernbeginsel in God se regering — in die hemel en op aarde. Die Skepper God maak nie robotte nie, nie in die hemel nie en ook nie op aarde nie. As wesens wat na die beeld van God geskape is, kan ons morele besluite neem.

Die vermoë om te kies, hou nou verband met die vermoë om lief te hê. Indien ’n mens iemand se reg tot keuse sou wegneem, vernietig jy daarmee sy of haar vermoë om lief te hê. Hoe so? – omdat ware liefde nooit deur dwang of verpligting voortgebring kan word nie. Liefde is ’n uitdrukking van vrye wil. Toe die groot stryd in die hemel dus begin het, het elke engel voor ’n keuse te staan gekom: om die liefde van God met liefde te beantwoord of om liewer uit selfsug, verwaandheid en trots die rug op God te draai. Dit is daardie liefde wat elke engel voor ’n keuse met ewige gevolge te staan gebring het. Voor dieselfde gewigtige keuse bring Openbaring ook elkeen van ons te staan, hier in die doodsnikke van die groot stryd op aarde.

Die groot stryd laat geen plek vir draadsittery nie (lees Lukas 11:23). Dit was nog altyd die geval en geld nou ook in die laaste veldslag van dié kosmiese konflik. Net soos elke engel kant moes kies – om hom by Jesus of by Lucifer te skaar – sal die ganse mensdom in die eindtyd ook tot ’n finale, onomkeerbare besluit moet kom. Aan wie gaan ons lojaal wees? Wie gaan ons aanbid? Aan wie gaan ons gehoorsaam wees? Voor hierdie besluit word die mens sedert Adam en Eva gebring; en in die naderende eindtydkrisis sal ons weer moet kies, net op ’n meer dramatiese wyse as wat dit normaalweg die geval is.

Gelukkig het Openbaring 12 vir ons ongelooflik goeie nuus, want dit beskryf hoe Christus as oorwinnaar uit die kosmiese stryd tree. So al wat ons moet doen, siende dat ons vrye wil het, is om Christus se kant — die wenkant — te kies. Is dit nie wonderlik nie? — ons het die vermoë om kant te kies in ’n stryd waarin ons vooraf weet wie die wenner gaan wees.

`Vrye wil? Die vermoë om te kies? Dink net hoe kosbaar hierdie dinge vir Jesus moet wees: reeds voor die skepping weet Hy dat ons keuses uiteindelik tot sy kruisiging sou lei (lees 2 Tim. 1:9) en tog skenk Hy ons vrye wil. Wat sê dit vir ons aangaande hierdie kosbare en duur gawe, oor hoe versigtig ons daarmee behoort te wees?`