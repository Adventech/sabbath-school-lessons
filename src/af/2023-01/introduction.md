### Die Meester se Bestuurder – Tot Hy Kom

Dit is vir ons moeilik om ten volle te begryp watter tipe verhouding God, die Skepper van die heelal, met ons as mense wil hê. (Net om daaraan te dink, is verstommend!) “Kyk wat ‘n groot liefde die Vader aan ons bewys het, dat ons kinders van God genoem kan word!” (I Johannes 3:1). Of soos Ellen G. White daaroor skryf: “Kan enige menslike verering hiermee vergelyk word? Watter hoër status kan ons beklee as om seuns van die Oneindige God genoem te word? . . . Kan enige wêreldse eer hieraan gelyk wees?” — Ellen G. White, God’s Amazing Grace, bl. 341, (vry vertaal). Dis juis die duisternis van hierdie sondebelaaide wêreld wat veroorsaak dat ons nie die status wat Jesus aan ons gee, ten volle kan waardeer nie.

Inderdaad, indien ons nie versigtig is nie, sal die aantreklikhede en die dinge van die wêreld ons van Christus af weglok. Die Woord van God vertel ons van die versoekings en aanloklikhede wat Satan gebruik. “Maar die wat ryk wil word, val in versoeking en strikke en baie dwase en skadelike begeerlikhede wat die mense laat wegsink in verderf en ondergang. Want die geldgierigheid is ‘n wortel van alle euwels, en omdat sommige dit begeer, het hulle afgedwaal van die geloof en hulleself met baie smarte deurboor.” (I Timótheüs 6:9,10).

Die HERE gee ons egter riglyne hoe om geld te verdien en hoe om dit wyslik te gebruik sodat, soos Paulus gewaarsku het, dit die mense nie sal laat wegsink in “verderf en ondergang” nie. In die meer as 2000 verse in die Skrif wat na geld en besittings en ons gesindhede daarteenoor verwys, gee God praktiese raad oor hoe om die druk van die lewe te hanteer en dit wat aan ons gegee is of gegee word, finansieel geloofwaardig te bestuur.

In hierdie kwartaal se lesse gaan ons God se ideaal vir ons verhouding met Hom bestudeer en ‘n duidelike begrip hê van hoe ons vertroue in Hom so diep kan ontwikkel dat ons getrou aan Hom sal bly selfs wanneer ons nie kan koop of verkoop nie. (Lees Openbaring 13:17.) Maar hierdie soort geloof ontwikkel nie oornag nie; deur dit wat God aan ons gegee het getrou te bestuur, kan ons selfs nou al voorbereid wees vir wat ook al oor ons pad gaan kom.

God is dié Een wat al die hulpbronne besit, en wanneer ons met Hom saamwerk, laat Hy ons toe om dit namens Hom te hanteer. Dit is die Verlosser se doel dat die mens, gereinig en geheilig, sy helpende hand sal wees. Laat ons dank aan Hom bring “wat ons verlos het uit die mag van die duisternis en oorgebring het in die koninkryk van die Seun van sy liefde, in wie ons die verlossing het deur sy bloed, naamlik die vergifnis van die sondes” (Kolossense 1:13,14).

God se raad aan sy kinders deur Salomo, die wyse man, is: “Vereer die HERE uit jou goed en uit die eerstelinge van al jou inkomste;” (Spreuke 3:9). Hierdie raad is toepaslik, want “‘U is waardig, o HERE, om te ontvang die heerlikheid en die eer en die krag, want U het alles geskape en deur u wil bestaan hulle en is hulle geskape.’ ” (Openbaring 4:11).

Vanuit ‘n blote sekulêre perspektief leef ons in uitdagende en stormagtige tye. Maar, ons Christelike wêreldsiening gee aan ons sekerheid en hoop wanneer ons die tekens waarneem wat Jesus aan ons gegee het om te weet wanneer die groot klimaks van die mensdom se geskiedenis, die tweede koms van Christus, baie naby is – selfs voor die deur. Ons bid dat hierdie praktiese lesse ons geloof en vertroue in God sal verdiep en ons sal aanmoedig om getroue bestuurders vir Hom te wees.

_G. Edward Reid, M.Div. (Andrews Universiteit), MPH (Loma Linda Universiteit), JD (Georgia Staatsuniversiteit), is ‘n geordende predikant en gelisensieerde prokureur wat vir baie jare as Direkteur van Rentmeesterskapbedieninge in die Noord-Amerikaanse Divisie van die Sewendedag-Adventiste Kerk gedien het._