---
title:  Begin by persoonlike behoeftes
date:  07/03/2023
---

In die Ou Testamentiese tye was baie van die kinders van Israel boere en skaapwagters, en daarom word sommige van God se beloofde seëninge met woorde beskryf wat gewoonlik in ‘n plaasomgewing gebruik word. Byvoorbeeld, in Spreuke 3:9 en 10 sê God dat as ons in ons finansies getrou aan Hom sal wees, ons “skure vol [sal] word van oorvloed” (Spreuke 3:10). Dit is heel moontlik dat baie Christene in ons dae nie ‘n skuur het nie. Daarom verstaan ons dat God ons werk of besigheid sal seën as ons Hom sal volg en aan Hom gehoorsaam sal wees.

`Lees Spreuke 27:23–27. Hoe sou jy die skrifgedeelte “gee noukeurig ag op die voorkoms van jou skape” vir Christene wat vandag leef, interpreteer?`

Hoe baie die Bybel ook al die rykes daarteen waarsku om nie die armes te vertrap nie, of om nie gulsig met hulle rykdom te wees nie, word rykdom of mense se pogings om rykdom te verwerf nooit deur die Skrif verdoem nie, natuurlik op voorwaarde dat dit nie oneerlik of deur ander te onderdruk, bekom was nie. Om die waarheid te sê, die skrifgedeeltes vir vandag in Spreuke dui aan dat ons ywerig en fluks in ons finansiële sake moet wees sodat ons genoeg vir onsself en ons gesin sal hê: “. . . en genoeg bokmelk as voeding vir jou huis en as lewensonderhoud vir jou diensmeisies” (Spreuke 27:27).

Hoe kan ons hierdie vers in ons tyd bewoord? Dalk kan ons dit so sê, “Hersien jou finansiële state en bepaal die gang van jou sake”, of “stel ‘n balansstaat op en verstaan jou skuld-tot-ekwiteitsverhouding.” Dit sal wys wees om af en toe gedurende jou beroepsjare jou testament of ander dokumente en jou teenswoordige bates na te gaan, en dit dan, waar nodig, op datum te bring. Testament- en trustdokumentasie moet vroeg in die boedelbeplanningproses opgestel word in geval daar ‘n ontydige sterfte plaasvind, of in geval daar weens gesondheidsredes nie meer besluite geneem kan word oor waar jou bates moet heengaan nie.  Die gedagte is om vooruit te beplan vir wat met jou besittings moet gebeur wanneer jy nie meer daar is nie.

Kortliks gesê, goeie rentmeesterskap oor wat God ons mee geseën het, het nie net met wat ons het terwyl ons lewend is te doen nie, maar ook met wat daarmee gebeur nadat ons nie meer daar is nie — want, as die HERE nie in ons leeftyd terugkom nie, sal ons eendag nie meer leef nie terwyl ons materiële besittings, of dit nou bietjie of baie is, agterbly.  Daarom is dit nou ons plig om voorsiening te maak dat dit waarmee ons geseën word, tot seën van ander en vir die bevordering van God se werk kan wees.

`“Want ‘n skat is nie vir ewig nie” (Spreuke 27:24). Waarom is dit belangrik om hierdie gedagte voor oë te hou?`