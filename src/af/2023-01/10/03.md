---
title:  Jy kan dit nie met jou saamneem nie
date:  06/03/2023
---

Iemand het een keer vir die bekende evangelis, Billy Graham, toe hy al ouer was, gevra wat omtrent sy lewe hom die meeste verras het (hy was in sy 60’s op daardie stadium)? Graham se antwoord? “Die kortstondigheid daarvan.”

Daar is geen twyfel nie, die lewe gaan vinnig verby.

`Wat leer die volgende teksverse ons oor die mens se lewe op aarde? Psalm 49:17; I Timótheüs 6:6,7; Psalm 39:11; Jakobus 4:14; Prediker 2:18–22.`

Die lewe gaan nie net vinnig verby nie, maar wanneer jy doodgaan, kan jy niks met jou saamneem nie, ten minste nie die materiële besittings wat jy bymekaargemaak het nie. (Wat van jou karakter? Dit is heel iets anders.) “Want by sy dood sal hy van alles niks saamneem nie . . .” (Psalm 49:18), wat beteken dat hy of sy dit vir iemand anders dan nalaat. Wie dit sal ontvang, hang natuurlik af van watter planne vooraf beraam was.

Hoewel nie almal erfgoed opsigself het nie, het die meeste mense, omdat hulle vir jare gewerk het, natuurlik een of ander geldjie bymekaargemaak. Op die ou einde, wat met die geld gaan gebeur nadat jy oorlede is, is werklik ‘n belangrike vraag wat oorweeg moet word.

Vir diegene wat besittings aan die einde van hulle lewe het, maak nie saak hoe baie of hoe bietjie dit mag wees nie, kan boedelbeplanning die laaste rentmeesterskaphandeling wees om dit wat God jou mee geseën het, versigtig te bestuur. Indien jy geen testament het wat jy in ‘n boedel of ‘n trustplan georganiseer het nie, kan die land of siviele regering se wette oorneem (wat natuurlik afhang van waar jy woon). Indien jy sonder ‘n testament sterf, laat die meeste regsgebiede toe dat jou bates aan jou naaste bloedverwante gegee word, of hulle dit nodig het of nie, of hulle die geld goed sal gebruik of nie, en of jy aan daardie persoon ‘n gedeelte wou gegee het of nie. Die kerk sal niks ontvang nie. Indien dit is wat jy wil hê, is dit goed so; indien nie, moet jy vooraf planne beraam.

Eenvoudig gestel, ons kan sê dat omdat God die Eienaar van alles is (lees Psalm 24:1), dit logies sal wees om tot die slotsom te kom dat vanuit ‘n bybelse perspektief, wanneer ons klaar is met wat God aan ons toevertrou het, ons dit aan Hom, die regmatige Eienaar, moet terugbesorg, dit wat oor is nadat daar na die behoeftes van geliefdes omgesien is?

`Die dood, soos ons dit ken, kan te eniger tyd plaasvind, en boonop nog onverwags, selfs op hierdie oomblik. Wat sal van jou geliefdes word wanneer jy vandag tot sterwe kom? Wat sal ook met jou eiendom gebeur? Sal dit verdeel word soos jy dit graag gedoen sou wou hê?`