---
title:  Sterfbed-liefdadigheid
date:  08/03/2023
---

**Watter beginsels kan ons uit die volgende teksverse neem met betrekking tot hoe ons met ons geld moet werk?**

`I Timótheüs 6:17`

`II Korinthiërs 4:18`

`Spreuke 30:8`

`Prediker 5:10`

Geld kan ‘n sterk houvas op die mens hê, ‘n houvas wat al baie mense tot ondergang gelei het. Wie het nog nie van mense gehoor wat verskriklike dinge gedoen het as gevolg van geldgierigheid nie — selfs al het hulle reeds baie daarvan gehad?

Maar dit hoef nie so te wees nie. Deur die krag wat God aan ons gee, kan ons die vyand se aanslag oorkom sodat dit wat bedoel was om ‘n seën te wees (materiële besittings), nie in ‘n vloek verander nie.

In die konteks van om ‘n goeie rentmeester te wees en sodoende vir jou afsterwe te beplan, is daar een gevaar wat mense voor te staan kom, en dit is die versoeking om bates op te gaar en dit dan te regverdig met die gedagte dat, “wanneer ek sterf, dit alles weggegee kan word”.  Hoewel so ‘n optrede beter is as om dit alles te spandeer terwyl jy nog leef (een biljoenêr het gesê dat hy sal weet dat hy reg gelewe het as daar nie genoeg geld vir sy begrafnis is nie), kan ons, en behoort ons, beter as dit te doen.

“Ek het gesien dat baie nie die saak ondersteun terwyl hulle lewe nie en hulle gewetes stilmaak met die gedagte dat hulle ten tye van hulle afsterwe vrygewig sal wees;  hulle dink nie eers daaraan om geloof en vertroue in God te beoefen deur iets te gee terwyl hulle lewe nie. Maar hierdie sterfbedliefdadigheid is nie wat Christus van sy volgelinge vereis nie; dit kan nie die selfsug van die lewendes verskoon nie. Diegene wat aan hulle eiendom vashou tot op die laaste oomblik, gee dit eerder aan die doderyk as aan die saak.  Verliese is aan die orde van die dag. Banke verdwyn, en eiendom gaan op baie maniere verlore.  Baie het ten doel om iets te doen, maar hulle stel dit uit, en Satan werk om te voorkom dat die middele in die skatkis beland. Dit gaan verlore voordat dit aan God teruggegee word, en Satan jubel wanneer dit so gebeur.” — Ellen G. White, Testimonies for the Church, deel 5, bl. 154, (vry vertaal).

`Waarom moet ons baie versigtig wees hoe ons die gebruik van watter materiële seëninge ons ook al ontvang, regverdig?`