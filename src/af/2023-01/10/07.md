---
title:  Vir verdere studie
date:  10/03/2023
---

Ellen G. White het twee hoofstukke oor hierdie belangrike onderwerp van die verdeling van ons bates, geskryf.  Lees “To (Aged and) Wealthy Parents” in Testimonies for the Church, deel 3, bl. 116–130, en “Wills and Legacies” in Testimonies for the Church, deel 4, bl. 476–485.

Daar is ook ‘n afdeling in Raad oor Rentmeesterskap, bl. 323-335, wat boedelbeplanning bespreek. Ellen G. White het ook geskryf: “Indien hulle wat van voorneme is om uit te stel totdat hulle amper doodgaan, inderdaad Christene is, sal hulle dit liewer doen terwyl hulle nog ‘n sterk houvas in die lewe het. Hulle wil hulleself en hulle eiendom aan God toewy, en, terwyl hulle as sy rentmeesters optree, sal hulle tevredenheid ondervind omdat hulle hul plig doen. Deur as eksekuteur op te tree, kan hulle self God se vereistes vervul in plaas daarvan om die verantwoordelikheid aan iemand anders oor te laat.” — Testimonies for the Church, deel 4, bl. 480, (vry vertaal).

Wat bedoel sy met “deur as eksekuteur op te tree”? In die geval van ‘n tipiese boedel, sal die een wat die wil opstel, ‘n eksekuteur aanstel om sy bates uit te deel na sy dood, volgens sy wense soos dit in die testament aangedui word. Deur jou eie eksekuteur te word, kan jy doodeenvoudig jou bates self uitdeel terwyl jy nog lewe. Deur dit so te doen, sal jy tevredenheid ondervind wanneer jy die resultate sien en jy weet dat jy die talente wat God aan jou toevertrou het, goed hanteer het.

Vir die Christen is die tweede koms van Christus die “Salige Hoop”.  Ons almal het al ‘n denkbeeld gevorm van hoe ontsagwekkend dit gaan wees om Jesus op die wolke van die hemel te sien kom.  Ons is gretig om die woorde, “welgedaan”, te hoor.  Maar wat daarvan as ons gaan rus voordat Jesus terugkom? As ons sy geopenbaarde wil gevolg het, kan ons die tevredenheid nou ondervind as ons sien hoe die werk vorder as gevolg van wat ons bygedra het, wetende dat die werk nadat ons gesterf het kan voortgaan as gevolg van ons boedelbeplanning.

**Vrae vir bespreking**:

`Hoewel ons nou al skatte in die hemel kan bymekaar maak, waarom is dit nie dieselfde as om te probeer om ons verlossing te verdien of selfs te “koop” nie?`

`Terwyl ons vrygewig moet wees om nou reeds te gee wat ons het, moet ons ook met wysheid optree.  Hoe dikwels het ons al mense, veral die wat graag datums vasstel, oproepe hoor maak vir geldelike bydraes omdat een of ander gebeurtenis op een of ander datum gaan gebeur, en omdat ons geld dan blykbaar nutteloos sal wees, ons dit liewer nou vir die bediening moet gee? Hoe kan ons leer om tussen hierdie misleidings en wettige skenkings vir die saak van God, te onderskei?`