---
title:  Om goddelike raad te soek
date:  23/02/2023
---

Daar is ‘n menigte sekulêre geldhanteringspesialiste in die wêreld, maar God het ons gewaarsku om hulle nie te raadpleeg oor hoe om die bates wat Hy aan ons toevertrou het, te hanteer nie. “Welgeluksalig is die man wat nie wandel in die raad van die goddelose en nie staan op die weg van die sondaars en nie sit in die kring van die spotters nie; maar sy behae is in die wet van die HERE, en hy oordink sy wet dag en nag. En hy sal wees soos ‘n boom wat geplant is by waterstrome, wat sy vrugte gee op sy tyd en waarvan die blare nie verwelk nie; en alles wat hy doen, voer hy voorspoedig uit” (Psalm 1:1–3).

So, die man wat behae in die wet van die HERE het (die wet hier kan verstaan word as die Woord van God), sal geseënd wees.  Kan dit makliker wees?  En hy sal floreer – suksesvol wees.

`Lees Spreuke 3:5–8.  Hoe kan ons hierdie beginsel op ons gewone finansiële sake toepas?`

‘n Oorsig van die Bybel se raad oor finansiële bestuur gee aan ons waardevolle riglyne wat ons kan volg.  Kom ons kyk na sewe daarvan.

1. Organiseer jouself. Trek ‘n begroting op of hou by ‘n  bestedingsplan (Spreuke 27:23,24). Baie gesinne oorleef net-net van een maand tot die ander. Sonder ‘n eenvoudige plan om te verdien, te spandeer en te spaar, is die lewe baie uitputtend.
2. Spandeer minder as wat jy verdien. Besluit om binne jou vermoë te leef (Spreuke 15:16). Baie gesinne in die Westerse wêreld spandeer eintlik meer as wat hulle verdien. Dit word natuurlik moontlik gemaak deur die beskikbaarheid van kredietaankope en gevolglike skuld.  Diegene wat skuld het, ondervind baie probleme.
3. Spaar ‘n gedeelte elke maand (Spreuke 6:6–8). Ons spaar om groter aankope in die toekoms te kan doen en om vir onbeplande uitgawes voorsiening te maak, soos ongelukke en siektetoestande. Sommige spaargeld kan gebruik word om vir die oudag voorsiening te maak wanneer jy nie meer in staat sal wees om te werk nie.
4. Vermy skuld soos wat jy COVID-19 probeer vermy het. (Spreuke 22:7). Betalings op rente is een uitgawe waarsonder jy beter kan leef. ‘n Persoon of ‘n gesin wat skuld het — d.w.s., geld geleen het — leef vandag op wat hulle in die toekoms beplan om te verdien. Indien enige lewensverandering plaasvind, dan kan dit ernstige finansiële verleentheid veroorsaak.
5. Wees ‘n ywerige werker. “Die siel van die luiaard begeer, en daar is niks nie, maar die siel van die vlytiges word versadig” (Spreuke 13:4).
6. Wees finansieel getrou aan God.  (Deuteronómium 28:1–14). Geen gesin kan dit bekostig om sonder God se seën te leef nie.
7. Onthou dat hierdie aarde nie ons permanente tuiste is nie. Ons geldhantering sê baie oor waar ons eintlike prioriteite lê (lees Matthéüs 25:14–21).