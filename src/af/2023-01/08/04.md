---
title:  Die bymekaarmaakjare
date:  21/02/2023
---

Soos ons gesien het, het God in gedagte gehad dat ons as mense in een of ander hoedanigheid moet werk. Dit is deel van ons lewe (die arbeidsjare) en duur gewoonlik so 40 jaar lank. Vir baie mense is dit die tyd wanneer kinders grootgemaak en opgevoed word en wanneer die huis en ander groot aankope gemaak word. Dit kan ‘n baie intensiewe finansiële tydperk wees.  Dit is ook ‘n baie sensitiewe tyd omdat die gesin leer om saam te werk, en dis ook die tyd wanneer die gesinslede lewenslange bande sluit. Finansiële stres kan die huwelik verwoes, en dit gebeur dikwels. Gesinne waar beide partye Christelike verpligtinge het en gewillig is om bybelse beginsels te volg, is meer stabiel.

`Lees I Timothéüs 5:8; Spreuke 14:23 en Kolossense 3:23, 24. Watter belangrike insigte kan ons uit hierdie teksverse oor die gesin se finansies kry?`

In baie gevalle is die man die hoofbroodwinner, alhoewel beide man en die vrou dikwels werk.  Natuurlik kan onvoorsiene omstandighede ontstaan — siekte, ekonomiese agteruitgang, en nog ander oorsake — wat hierdie ideaal moeilik maak. Dan moet daarvolgens aangepas word.

Die kinders wat in die wêreld gebring word gedurende hierdie tydperk van die lewe word “’n erfdeel van die HERE” genoem (Psalm 127:3). Ons moet onthou dat kinders grootmaak met ‘n groot verantwoordelikheid gepaardgaan. Die doel wat Christenouers moet hê, moet wees om hulle kinders op te lei om onafhanklike volwassenes in hierdie lewe te word, en om hulle vir die lewe wat kom, geskik te maak. Hier volg drie punte om ouers te help:

1. Om ‘n Christelike atmosfeer in die huis te skep. Dit sal gereelde en interessante gesinsgodsdiens insluit, gereelde Sabbatskool en kerkbywoning, en om getrou tiendes en offergawes te betaal. Hierdie is wonderlike gewoontes wat vroeg in die lewe gevorm moet word. 
2. Om hulle te leer om gewilliglik en met dankbaarheid te werk. Kinders sal ontdek dat ywer en integriteit wanneer daar gewerk word, altyd raakgesien, waardeer en beloon word. Hulle moet leer dat geld ontvang word nadat ons ons tyd gebruik het om take wat vir ander kosbaar is, te verrig. 
3. Om by te dra tot ‘n goeie opleiding. Opleiding kos deesdae baie — veral private Christelike opleiding. Maar vir ouers wat nie net vir hierdie lewe beplan nie, maar ook vir dit wat daarop volg, is dit die koste werd.

`Natuurlik het niemand, maak nie saak wat gedoen word nie, enige waarborg watter rigting hulle kinders sal inslaan nie. Waarom is dit vir ouers belangrik om hulleself nie te blameer vir die verkeerde keuses wat hulle ouer kinders dalk mag maak nie?`