---
title:  Vir verdere studie
date:  24/02/2023
---

“Geen sakeonderneming of lewensplan kan gesond of volledig wees wat net die korte jare van hierdie teenswoordige lewe behels en vir die eindelose toekoms geen voorsiening maak nie. . . . Geen mens kan ‘n skat in die hemel bymekaarmaak sonder om te bevind dat sy lewe op aarde daardeur verryk en veredel word nie.” — Ellen G. White, Opvoeding, bl. 145.

“Wat aan die fondament van sake-integriteit en van ware sukses lê, is die erkenning van God se eiendomsreg.  Die Skepper van alle dinge, Hy is die oorspronklike eienaar.  Ons is Sy rentmeesters. Alles wat ons het, is ‘n pand van Hom, om volgens Sy opdrag aan te wend.” — Opvoeding, bl. 137.

Omdat ons onder druk is om vir ons gesinne te voorsien, dink ons dikwels dat ons werk net is om ‘n inkomste te verdien. Maar, as Christene moet ons ook ons d eel doen in die groot opdrag wat Jesus aan al sy volgelinge gegee het. Nadat sy hierdie opdrag in Markus 16:15 aangehaal het, het Ellen G. White geskryf, “Nie dat almal geroep is om in die gewone sin van die woord predikante of sendelinge te wees nie;  maar almal kan Sy medewerkers wees om die ‘blye tyding’ aan hul medemens te verkondig. Aan almal, groot of klein, geleerd of ongeleerd, oud of jonk, word die bevel gegee.” — Opvoeding, bl. 264.

“Ons moet God se plan vir die lewe versigtig navolg.  Om ons beste te lewer in die werk wat byderhand is, om ons weë aan God oor te gee en om op die aanduidings van Sy voorsienigheid te let – dit is reëls wat veilige leiding in die keuse van ‘n beroep verseker.” — Opvoeding, bl. 267.

**Vrae vir bespreking**:

`Hoe definieer ons as Christene ‘n “suksesvolle” lewe? Wat kan die verskil wees tussen wat die wêreld as sukses definieer en wat ons (ideaalgesproke) moet doen? Byvoorbeeld, dink aan Johannes die Doper.  Hoe sou jy sy lewe wat in skande in die tronk geëindig het, definieer, en dit alles as gevolg van die grille van ‘n bose vrou?  Sou jy dit suksesvol noem?  Watter redes kan jy vir jou antwoord gee?`

`Hoe verduidelik jy die feit dat daar baie “suksesvolle” mense is wat glad nie die bybelse beginsels oor rykdomhantering of die lewe oor die algemeen, volg nie? Of wat van hulle wat probeer om dit te volg en nie daarin slaag nie? Dalk word hulle siek, of rampe tref hulle.  Hoe moet ons hierdie situasies verstaan?`