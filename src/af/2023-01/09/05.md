---
title:  Ananías en Saffíra
date:  01/03/2023
---

Dit was ‘n opwindende tyd om ‘n lid van die kerk te kon wees. Na die groot uitstorting van die Heilige Gees op pinksterdag, het die apostels die evangelie kragtig verkondig, en duisende het by die kerk aangesluit.

“En toe hulle gebid het, is die plek geskud waar hulle saam was, en hulle is almal vervul met die Heilige Gees en het die woord van God met vrymoedigheid gespreek. En die menigte van die wat gelowig geword het, was een van hart en siel, en nie een het gesê dat iets van sy besittings sy eie was nie, maar hulle het alles in gemeenskap gehad” (Handelinge 4:31,32).

Wat ‘n voorreg het Ananías en Saffíra nie gehad om deel van die vroeë kerk te kon wees nie, die Kerk te sien groei, en die kragtige uitstorting van die Heilige Gees te kon beleef nie. “Want niemand onder hulle was behoeftig nie; want almal wat besitters van gronde of huise was, het dit verkoop en die prys van wat verkoop is, gebring en aan die voete van die apostels neergelê. En aan elkeen is uitgedeel volgens wat hy nodig gehad het” (Handelinge 4:34,35).

Dit was teen hierdie agtergrond wat Ananías en Saffíra, omdat hulle beïndruk was met wat besig was om te gebeur en omdat hulle deel daarvan wou wees, laat besluit het om een of ander eiendom te verkoop en die opbrengs vir die Kerk te gee. Tot sover het alles goed gegaan.

`Lees Handelinge 5:1–11.Wat dink jy was die ergste, om ‘n deel van die geld terug te hou, of om ‘n leuen daaroor te vertel? Waarom was hulle so verskriklik gestraf?`

Aan die begin het dit gelyk asof hulle opreg begeer het om tot die werk by te dra. Maar, “later het Ananías en Saffíra die Gees bedroef deur aan gevoelens van hebsug toe te gee. Hulle het begin spyt kry oor die belofte wat hulle gemaak het, en spoedig het hulle die weldadige invloed van die seën wat hulle verwarm het met die begeerte om groot dinge ten behoewe van die saak van Christus te doen, verloor.” — Ellen G. White, Die Handelinge van die Apostels, bl. 72.  Met ander woorde, hoewel hulle begin het met die beste motiewe, het hulle hebsug veroorsaak dat hulle voorgegee het om te wees wat hulle nie was nie.

`“En ‘n groot vrees het oor die hele gemeente gekom en oor almal wat dit gehoor het” (Handelinge 5:11). Na hierdie insident moes die mense sekerlik meer versigtig gewees het met hulle tiendebetaling. Maar hierdie hartseer verslag was nie in die Bybel ingesluit as ‘n waarskuwing om getrou te wees met tiendebetaling nie. In plaas daarvan, wat leer dit ons oor waarheen hebsug ons kan lei?`