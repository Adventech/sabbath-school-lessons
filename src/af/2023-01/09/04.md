---
title:  Die hart van Judas
date:  28/02/2023
---

Een van die mees tragiese verhale in die Bybel is die verhaal van Judas Iskáriot. Hierdie man het ‘n voorreg gehad wat net 11 ander manne in die wêreld se geskiedenis gehad het: om die hele tyd saam met Jesus te kon wees tydens sy aardse bediening, en om ewige waarhede direk van die Meester self te kon leer. Hoe hartseer is dit nie dat baie mense wat nooit eers naby dieselfde geleenthede as Judas gehad het nie, eendag gered sal word, terwyl Judas, soos ons weet, nou vir ewige vernietiging bestem is.

Wat het gebeur? Die antwoord kan in een woord gevind word: hebsug, die begeertes van sy hart.

`Lees Johannes 12:1–8. Wat het Maria gedoen wat soveel aandag gedurende die fees getrek het?  Hoe het Judas gereageer? Waarom? Hoe het Jesus gereageer?`

Die Verlosser se sagte berisping oor Judas se hebsugtige opmerking het hom die fees laat verlaat om direk na die paleis van die Hoëpriester te gaan waar Jesus se vyande saam vergader het.  Hy het aangebied om Jesus te verraai vir ‘n som geld wat baie minder as Maria se gawe was. (Lees Matthéüs 26:14–16.)

Wat het toe met Judas gebeur?  Nadat hy so baie wonderlike geleenthede gehad het, voorregte wat eintlik skaars was, waarom sou hy so ‘n bose daad doen? Volgens Ellen

G. White, het Judas “die groot Leermeester liefgekry en wou graag by Hom wees. Hy het verlang na ‘n veranderde karakter en lewe en het gehoop om dit te ondervind deur in aanraking met Jesus te bly. Die Heiland het Judas nie verstoot nie. Hy het hom ‘n plek onder die twaalf gegee. Hy het die evangelie aan hom toevertrou.  Hy het hom mag gegee om siekes te genees en duiwels uit te dryf. Maar Judas het nie sover gekom om hom volkome aan Christus te onderwerp nie.” — Die Koning van die Eeue, bl. 716.

Op die ou einde het ons almal karaktergebreke wat, indien dit oorgegee word, oorwin kan word deur die krag van God wat in ons werk. Maar Judas het nie ten volle aan Christus oorgegee nie, en die sonde van hebsug wat hy deur die krag van Christus kon oorkom het, het hom met tragiese gevolge baasgeraak.

Wie onder ons sukkel nie met hebsug of gierigheid oor een of ander iets nie? In hierdie geval was dit geld wat hy begeer het, en daardie gierigheid wat ‘n hartprobleem is, het veroorsaak dat hy leer steel het (Johannes 12:6), en wat hom uiteindelik gelei het om Jesus te verraai.

Wat ‘n vreeslike les vir almal van ons oor die gevaar wat hebsug kan inhou.  Dit wat soos iets kleins lyk, ‘n eenvoudige begeerte van die hart, kan tot ‘n ramp en tot ewige verlies lei.