---
title:  Wat is die eintlike oorspronklike sonde?
date:  26/02/2023
---

Die vraag oor hoe sonde in God se heelal ontstaan het, word dikwels gevra, en dit is te verstane.  Ons verstaan maar min, ten minste so ‘n bietjie. Die kern daarvan was tog hebsug.  Dalk is hebsug dan die grondslag van die oorspronklike sonde.

`Lees Jesaja 14:12–14. Watter skimpe word hier oor die val van Lucifer gegee? Hoe het gierigheid ‘n uiters belangrike rol in die sondeval gespeel?`

“Nie tevrede met sy status nie, hoewel hy bo die hemelskare vereer was, het hy hom verstout om die eer te begeer wat God alleen toekom. Pleks dat hy gestreef het om God eerste in die liefde en trou van alle geskape wesens te maak, het hy gepoog om hulle diens en trou vir homself te verwerf. En omdat hy die heerlikheid begeer het waarmee die Vader Sy Seun beklee het, het hierdie vors van die engele die mag nagestreef wat Christus alleen toegekom het.” — Ellen G. White, Patriarge en Profete, bl. 35.

`Lees Efésiërs 5:5 en Kolossense 3:5. Waaraan stel Paulus gierigheid gelyk, en waarom?`

Dit is nogal treffend dat Paulus gierigheid twee keer met afgodediens gelykstel. Mense beoefen afgodediens wanneer hulle iets anders as God aanbid — d.w.s., hulle lewe daaraan toewy, aan iets wat geskep is in plaas van aan die Skepper (Romeine 1:25). Kan gierigheid of hebsug dan beteken dat ons iets wil hê wat ons nie toekom nie, en dit so graag wil hê dat ons begeerte daarvoor die fokus van ons harte word, in plaas daarvan om op die HERE te fokus?

Daar is geen twyfel dat Lucifer aan die begin nie geweet het waar sy verkeerde begeertes hom heen sou lei nie. Dit kan so met ons ook wees. Die gebod teen hebsug of gierigheid, die enigste gebod wat die gedagtes aanspreek, kan ons help om nie dinge te doen wat ook die ander gebooie oortree nie. (Lees byvoorbeeld II Samuel 11.)

`Lees I Timótheüs 6:6,7.  Hoe kan ons onsself beskerm deur te fokus op wat Paulus hier skryf?`