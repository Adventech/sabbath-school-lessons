---
title:  Tiendebetaling op bruto of netto inkomste?
date:  18/01/2023
---

Ons bereken ons tiende op ons “inkomste” as ons òf per uur betaal word, òf op ons salaris, en ons betaal op ons “groei” of wins as ons vir onsself werk en ons eie sakeonderneming het.  In baie lande word werkers se salarisse belas om die koste van dienste aan die landsburgers gelewer, te verhaal, soos bv. sekuriteit, die bou van paaie en brûe, werkloosheidsversekering, ens.  Die vraag ontstaan of ons tiende moet betaal op ons bruto of netto inkomste voor of nadat sulke belastings afgetrek word. Diegene wat vir hulle self werk kan wettiglik hulle onkoste aftrek om hulle wins te bepaal voordat hulle persoonlike belasting afgetrek word.

Studies oor lidmate se bydraegewoontes openbaar dat die oorgrote meerderheid van Sewendedag-Adventiste tiende op hulle bruto-inkomste betaal, d.w.s., voordat belasting afgetrek word. Om die waarheid te sê, volgens die Tithing Principles and Guidelines-dokument wat deur die Wêreldkonferensie in 1990 gepubliseer was, moet “tiende op die bruto-inkomste van ‘n loonarbeider of salarisverdiener se inkomste voor wetlike of ander verpligte werknemersaftrekkings, bereken word. Dit sluit federale en staatsinkomstebelastings vir dienste gelewer en ander burgerskapvoordele in.  Bydraes tot en skenkings vir Sosiale Sekuriteit mag afgetrek word – Lees Riglyn 111-F.” – bl. 22, (vry vertaal).

`Lees I Konings 17:9–16. Wat was die weduwee se situasie voordat Elía by haar aangekom het?  Wat het die profeet haar gevra om eerste te doen voordat sy in die behoeftes van haar en haar seun sou voorsien het?  Wat kan ons uit hierdie verhaal leer oor onmiddellike prioritisering?`

Die weduwee van Sarfat was deur God in kennis gestel dat ‘n man van God na haar toe sou kom (I Konings 17:9). Toe Elía daar aangekom het, het sy aan hom haar benarde omstandighede verduidelik.  Elía het eers vir water gevra om te drink en toe bygevoeg: “Wees nie bevrees nie, gaan heen, doen volgens jou woord; maar maak eers daarvan vir my ‘n broodkoekie en bring dit uit vir my;  daarna kan jy vir jóú en jou seun iets klaarmaak. Want so sê die HERE, die God van Israel:  ‘Die meel in die pot sal nie opraak en die olie in die kruik sal nie minder word nie, tot op die dag dat die HERE reën op die aarde sal gee’ ” (I Konings 17:13,14).

Was dit selfsugtig van hom om dit vir haar te vra, of was hy maar net besig om haar geloof te toets — om die waarheid te sê, om haar toe te laat om haar geloof te beoefen? Die antwoord spreek vanself.

Soos daar aan ons gesê was: “Elkeen moet sy eie diskressie gebruik, en dit word aan elkeen oorgelaat om te gee soos hy in sy hart voorneem om te gee.” — Ellen G. White, Testimonies for the Church, vol. 4, bl. 469, (vry vertaal).

`Hoe verduidelik jy aan iemand – wat nog nooit tiende betaal het nie – die seëninge wat met tiendebetaling gepaard gaan?  Wat is daardie seëninge, en hoe versterk tiendebetaling jou geloof?`