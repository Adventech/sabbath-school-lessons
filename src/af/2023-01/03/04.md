---
title:  Die doel van tiendebetaling
date:  17/01/2023
---

`Lees Levítikus 27:30 en Númeri 18:21,24. Wat stel God voor wat met die tiende gedoen moet word?`

Omdat God die eienaar van alles is (Psalm 24:1), is dit vanselfsprekend dat Hy nie die geld nodig het nie. Maar omdat die tiende syne is, sê Hy aan ons wat daarmee gedoen moet word, en dit is om sy tiende vir die gebruik van die evangeliebediening te gebruik. En so word daar dan deur God se tiende in die behoeftes van die bedienaars van sy Woord, voorsien.

Die stam van Levi — God se Woordbedienaars in die Ou Testament — het nie groot eiendomme soos die res van die stamme ontvang nie. Levi het sekere stede ontvang, wat ook vrystede ingesluit het, met genoeg grond rondom die stede vir hulle persoonlike tuine.  Hulle was deur die tiendes van die ander stamme onderhou, en hulle het ook op hulle beurt tiende uit hulle inkomste betaal.

`Lees Handelinge 20:35. Wat is die boodskap hier, en wat het dit met die tiendebetalingvraagstuk te doen?`

Tiendebetaling is belangrik omdat dit ons help om ‘n vertrouingsverhouding met God tot stand te bring. Om een tiende van jou inkomste te neem en “dit weg te gee” (alhoewel, tegniesgesproke, dit in elk geval aan God behoort), is waarlik ‘n geloofsdaad, en dis net deur sulke geloof te beoefen, dat jou geloof groei.

Dink byvoorbeeld aan die eindtye, wanneer die wat getrou aan God wil wees nie sal kan koop of verkoop nie, soos Openbaring 13-14 dit uitbeeld (Studie 11).  As jou vertroue in God en sy voorsieninge en krag en liefde nóú goed ontwikkel word, sal dit van die opperste belang wees wanneer die hele wêreld teen ons draai. Getroue tiendebetaling kan definitief help om so ‘n vertroue te ontwikkel. Selfs nou, voordat dit gebeur, hoe uiters belangrik is dit nie vir ons om te leer om op God te vertrou ongeag wat ons situasie ook al mag wees nie.

‘n Tweede groot rede vir finansiële getrouheid is om die beloofde tasbare seëninge wat God aan ons belowe het, te ondervind. As deel van die tiendebetalingkontrak het God seëninge belowe wat so groot is dat ons nie genoeg spasie sal hê om dit te ontvang nie.  En met ons oorvloed kan ons dan andere help en die werk van God met ons offergawes ondersteun.

`Op watter maniere het jy die groot waarheid dat dit inderdaad “beter is om te gee as om te ontvang”, ondervind?`