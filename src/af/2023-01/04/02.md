---
title:  Motivering om te gee
date:  22/01/2023
---

Ons het God lief omdat Hy ons eerste liefgehad het. Ons gee om te reageer op sy ongelooflike gawe aan ons, naamlik Jesus. Om die waarheid te sê, daar word aan ons gesê, “Die HERE het nie ons offergawes nodig nie. Ons kan Hom nie deur ons geskenke verryk nie. Die psalmdigter sê: ‘Dit kom alles van U, en uit u hand het ons dit aan U gegee.’ Nogtans laat God ons toe om ons waardering vir Sy genadegawes te betoon deur ons onselfsugtige pogings om dit ook tot andere se beskikking te stel. Dit is die enigste manier waarop dit moontlik is om ons dankbaarheid en liefde aan God te betoon. Hy het geen ander metode voorsien nie.” — Ellen G. White, Raad oor Rentmeesterskap, bl. 18.

Wanneer ons “ons” geld aan Jesus oorgee, versterk dit ons liefde vir Hom en vir andere. Daarom kan geld ‘n magtige wapen ten goede wees.  Jesus het meer oor geld en rykdom gepraat as oor enige ander onderwerp. Een uit elke ses verse in Matthéüs, Markus en Lukas, gaan oor geld. Die evangelie se goeie nuus is dat God ons van die misbruik van en liefde vir geld, kan red.

`Lees Matthéus 6:31–34 en Deuteronómium 28:1–14. Wat belowe God om vir ons te doen as ons Hom gehoorsaam? Is ons selfsugtig wanneer ons die beloftes van God vir ons toe-eien?`

Ons offergawes is ‘n bewys van ons gewilligheid om onsself vir God op te offer. Dit kan ‘n diep geestelike ondervinding wees, ‘n uitdrukking van die feit dat ons lewens geheel en al aan God, ons HERE, toegewys is.  Met ander woorde, “ons moet doen wat ons sê”.  Jy kan sê dat jy God liefhet, maar mildelike offergawes sal help om daardie liefde te openbaar, en om selfs ons liefde vir Hom te versterk.

‘n Hart wat ‘n persoonlike verhouding met God het en op Hom vertrou wat gedurig in ons behoeftes voorsien soos Hy goeddunk, gee graag offergawes.  Ons offergawes berus op die oortuiging dat ons verlossing in Christus seker is.  Dit is nie ‘n tevredestelling of ‘n gesoek na aanvaarding nie.  Dis liewer offergawes wat uit ons harte vloei omdat ons Christus deur geloof as die enigste voldoende bron van genade en redding aanvaar het.

`Lees II Korinthiërs 9:6,7. Wat sê die HERE aan ons hier? Wat beteken die skrifgedeelte “soos hy hom in sy hart voorneem” om te gee?  Hoe kan ons leer om met ‘n blymoedige gesindheid te gee?`