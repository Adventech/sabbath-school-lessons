---
title:  Offergawes en aanbidding
date:  24/01/2023
---

Die Bybel gee nie vir ons ‘n volgorde vir ons aanbiddingsdienste nie. Maar dit kom voor dat daar ten minste vier handelinge in aanbiddingsdienste uitgevoer moet word.  In die Nuwe Testament sluit dit studie of prediking, gebed, musiek en die gee van tiendes en offergawes in.

Drie maal elke jaar moes die mans (en gesinne) van Israel voor die HERE in Jerusalem verskyn het. En “hulle mag nie met leë hande voor die aangesig van die HERE verskyn nie” (Deuteronómium 16:16). Met ander woorde, deel van die aanbiddingsondervinding was om tiendes en offergawes aan die HERE terug te gee. Dit was gedurende die Pasga, Pinkster, en die Huttefees dat God se kinders hulle tiendes en offergawes moes gebring het. Dit is moeilik om te dink dat daar iemand was wat met leë hande na daardie feeste gekom het.

Met ander woorde, vir antieke Israel was die gee van hulle tiendes en offergawes die hoogtepunt van hulle aanbiddingsondervinding. Aanbidding, ware aanbidding, bestaan nie net uit woorde en liedere en gebed om ons dankbaarheid en erkentlikheid teenoor God te betuig nie, maar ook om ons dankbaarheid en erkentlikheid teenoor God te toon deur ons offergawes na die huis van die HERE te bring. Hulle het dit na die tempel gebring; ons bring dit na die kerk op Sabbatdae as deel van ons aanbidding (dis een manier hoe om ons tiendes en offergawes aan die HERE terug te gee).

`Lees I Kronieke 16:29; Psalm 96:8,9 en Psalm 116:16–18. Hoe pas ons die beginsels wat hier genoem word op ons eie aanbiddingsondervinding toe?`

Vir ons as kinders van God wat die taak het om sy saak op aarde verantwoordelik te bestuur, is dit ‘n voorreg, ‘n geleentheid en ‘n aanspreeklikheid om ons offergawes te bring. As die HERE aan ons kinders gegee het om vir Hom groot te maak, moet ons met hulle die vreugde deel om tiendes en offergawes na die Sabbatskool en die erediens te bring. By sommige kerke betaal mense hulle tiende aanlyn, of op een of ander manier. Hoe ons dit ook al doen, om ons tiendes en offergawes te betaal, is deel van ons aanbiddingsondervinding met God.

`Watter ondervinding het jy al gehad deur tiendes en offergawes aan God terug te besorg as deel van jou aanbidding? Hoe werk dit in op jou verhouding met God?`