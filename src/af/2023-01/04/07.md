---
title:  Vir verdere studie
date:  27/01/2023
---

Die hemelse gedenkboek hou ook verslag van die finansiële getrouheid van God se gesinslede. “Daar is aan my getoon dat die engel met die pen ‘n getroue  verslag opteken van elke offergawe wat aan God gewy en in die skatkis gestort word, en ook van die uiteindelike resultaat van die middele wat geskenk is. Die oog van God let op elke sent wat aan Sy saak gewy word, en die gewilligheid of onwilligheid van die gewer. Die motief waarom daar gegee is, word ook opgeteken. Die selfopofferende, toegewyde siele wat aan God die dinge terugbesorg wat aan Hom behoort, soos Hy dit van hulle verlang, sal vergeld word soos hulle werk was.” Ellen G. White, Raad oor Rentmeesterskap, bl. 196 en ook in Testimonies for the Church, deel 2, bl. 518. “Selfs al sou die middele wat so toegewy was, verkeerd bestee word sodat dit nie vir die doel wat die skenker in gedagte gehad het, gebruik word nie — tot eer van God en vir die redding van siele — sal hulle wat die opoffering in hulle opregtheid gemaak het omdat hulle oë alleenlik op die eer van God gerig was, nie hulle beloning verloor nie.” — Ellen G. White, Testimonies for the Church, deel 2, bl. 518, (vry vertaal).

“God begeer dat sy volk moet bid en beplan vir die vooruitgang van sy werk. Maar, soos Cornelius, moet ons ons gebede met ons gawes verbind. Ons gebede en ons almoese moet as ‘n gedenkteken voor God verskyn. Geloof sonder werke is dood; en sonder ‘n lewende geloof is dit onmoontlik om God te behaag. Terwyl ons bid, moet ons so ver as moontlik alles gee wat ons kan, beide ons arbeid en ons middele, om sodoende ons gebedsversoeke in vervulling te laat gaan. As ons ons geloof deur ons dade uitbeeld, sal ons nie deur God vergeet word nie. Hy neem kennis van elke daad van liefde en selfopoffering. Hy sal kanale oopmaak waardeur ons ons geloof deur ons werke kan toon.” — Ellen G. White, Atlantic Union Gleaner, 17 Junie, 1903, (vry vertaal).

**Vrae vir bespreking**:

`Hoe werk gebed en ons offergawes saam? Dit wil sê, hoe kan gebed jou help om te weet waarvoor jy moet gee, wanneer om te gee, en hoeveel om te gee?`

`‘n Baie bekende tydskrif in die Verenigde State het ‘n berig geplaas van ‘n paar jong professionele Wallstraatbeleggers wat soveel geld gemaak het en tog nog, ongelukkig, leeg en vol angs en bekommernis was.  Een van hulle, ‘n portefeuljebestuurder, het blykbaar gesê: “Wat maak dit na my dood saak as ek ‘n ekstra een persent wins in my portefeulje gemaak het?”Watter lesse kan ons uit hierdie storie neem oor hoe om te gee, om selfs opofferend te gee, sodat dit geestelik tot voordeel van die gewer kan wees deurdat dit die persoon help om van die “verleiding van die rykdom” bevry te word (Matthéüs 13:22)?`

`Let op die gedeelte in Ellen G. White se aanhaling hierbo wat na “wanbesteding” van fondse verwys. Waarom is dit belangrik vir diegene van ons wat offergawes gee om hierdie punt wat sy noem, in gedagte te hou?`