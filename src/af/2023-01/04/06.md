---
title:  "Spesiale projekte: Groot-fles offergawes"
date:  26/01/2023
---

Navorsing het getoon dat net ongeveer 9 persent van mense se bates onmiddellik beskikbaar is (likwiede bates) en dadelik as offergawes gegee kan word. Kontant, tjekbetalings, spaargeld wat in geldmarkfondse belê is, ens., word oor die algemeen as likwiede bates beskou, ten minste vir diegene wat wel soiets besit. Die meeste van ons bates, ongeveer 91 persent, is in eiendomme “belê”, soos ons huise, ons veebedryf (as ons in landelike gebiede woon), of ander nie-likwiede bates.

Die verskille in die persentasies van likwiede en nie-likwiede bates kan geïllustreer word deur 1,000 sente in twee verskillende flesse te plaas met die verstandhouding dat elke 10 sent, 1 persent verteenwoordig.  So sal jy 90 sente in ‘n klein fles hê wat 9 persent likwiede bates voorstel, en 910 sente in ‘n groot 1-liter fles wat 91 persent nie-likwiede bates voorstel.

Die meeste mense gee hulle offergawes of bydraes uit die  klein fles — van hulle likwiede bates. Dit is wat hulle in hulle tjekrekening of sak het.  Maar wanneer iemand baie opgewonde oor iets raak, dan gee hulle uit die groot fles. Daar is baie sulke stories in die Bybel.

`Lees Markus 14:3–9 en Johannes 12:2–8. Wie was die hoofkarakters by Simon se fees? Wat was die waarde van Maria se geskenk?  Waarom het sy Jesus by hierdie geleentheid gesalf?`

Maria se geskenk was 300 pennings werd — ‘n volle jaar se lone. Dit was heelwaarskynlik ‘n “groot-fles” offergawe. Na hierdie insident het Judas Jesus vir ‘n bietjie meer as een derde van daardie bedrag verraai — ‘n “klein-fles” offergawe, 30 sikkels silwer (Matthéüs 26:15). Dit neem werklike liefde en toewyding om grootfles offergawes te gee — uit ons beleggings. Maar wanneer ons gulsig raak, soos Judas, kan ons ons siele vir niks verkoop.

Die werk en aktiwiteite van Barnabas word 28 keer in die Nuwe Testament genoem. Ons weet hoofsaaklik dat hy die apostel is wat Paulus vergesel het en ook dat hy ‘n groot sendeling was. Maar die fondament hiervoor word in die eerste skrifgedeelte waar hy genoem word, bevestig.  In Handelinge 4:36,37 lees ons van sy offergawe wat waarlik ‘n “groot-fles” offergawe was. Wat ‘n kragtige voorbeeld van Christus se woorde: “ ‘want waar julle skat is, daar sal julle hart ook wees’ ” (Matthéüs 6:21).

`Waarom is opofferende offergawes net so belangrik vir die wat gee as vir die wat ontvang?`