---
title:  Wanneer niemand kan koop of verkoop nie
date:  16/03/2023
---

Die Bybel skets ‘n droewige prentjie van die wêreld net voor die tweede koms van Jesus.  Daniël praat oor “ ‘n tyd van benoudheid . . . soos daar nie gewees het vandat ‘n volk bestaan het tot op dié tyd nie” (Daniël 12:1). Met in agneming van die tye van beroeringe in die verlede, moet dít waarna hy hier verwys, baie erg wees.

Die boek van Openbaring verwys ook na onstuimige tye voor die wederkoms van Christus.

`Lees Openbaring 13:11–17. Hoe pas finansiële sake in by die eindtydvervolging?`

Jy kan nie koop of verkoop nie?  Hoeveel van ons daaglikse lewe wentel rondom koop en verkoop?  In ‘n sekere sin is dit ons werk om ons tyd en ons vaardighede en goedere aan diegene wat dit wil koop, te verkoop.  Om nie te kan koop of verkoop nie beteken om nie in die samelewing te kan funksioneer nie. Die druk op hulle wie getrou wil bly, sal dan baie groot wees.  Plus, hoe meer geld jy het, hoe meer sal jy deel van die wêreld wees, ten minste in terme van materiële besittings, en so sal die druk op jou om te moet saamstem, sekerlik sterker wees.

Hoe moet ons dan daarvoor voorberei? Deur seker te maak dat ons, deur die Genade van God, nie slawe van ons geld of van die dinge van die wêreld is nie.  As ons nie nou daardeur gebind is nie, sal ons nie gebind wees wanneer ons dit sal moet opgee om getrou te bly nie.

`Lees Deuteronómium 14:22 en die laaste gedeelte van vers 23. Wat moes God se volk met hulle wins of opbrengs elke jaar gedoen het?  Waarom het God hulle gevra om dit te doen?`

God het deur Moses verduidelik dat een van die redes waarom Hy die tiendebetalingsisteem ingestel het, was “dat jy kan leer om die HERE jou God altyd te vrees” (Deuteronómium. 14:23). In die poëtiese parallelisme van Psalm 31:20, sien ons dat om te vrees, sinoniem met vertroue is.

“O, Hoe groot is u goedheid wat U weggelê het vir die wat U vrees, wat U uitgewerk het vir die wat by U skuil, in teenwoordigheid van die mensekinders!”

Hierdie parallelisme toon aan ons dat om die HERE te vrees, beteken om op Hom te vertrou.  Daarom verstaan ons dat God die tiendebetalingsisteem ingestel het om ons teen selfsug te beskerm en om ons aan te moedig om Hom te vertrou om vir ons te voorsien.  Terwyl getroue tiendebetaling sekerlik nie ‘n waarborg is dat die mens tot op die einde getrou sal bly nie, is hulle wat nie tiende getrou betaal nie, besig om vir hulle vorentoe probleme te voorsien.