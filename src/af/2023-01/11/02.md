---
title:  Om God eerste te stel
date:  12/03/2023
---

`Lees II Kronieke 20:1–22. Met watter worstelinge ons ook al te doen het, watter belangrike geestelike beginsels kan ons uit hierdie verhaal vir onsself neem?`

Nader aan die einde van Jósafat se heerskappy was Juda deur vyande binnegeval. Koning Jósafat was ‘n man van moed en onverskrokkenheid. Vir jare het hy sy strydmag en sy versterkte stede opgebou en sterker gemaak. Hy was goed voorbereid om bykans enige vyand aan te durf;  tog het hy in hierdie krisis nie op sy eie krag staatgemaak nie, maar op die krag van God.  Hy het besluit om die HERE te raadpleeg, en hy het ‘n vastyd vir die hele gebied van Juda aangekondig. Die volk het almal in die voorhof van die tempel byeengekom, soos wat Salomo gebid het dat hulle sou doen wanneer gevaar sou dreig. Al die manne van Juda het voor die HERE saam met hulle vroue en kinders gestaan. Hulle het gebid dat God hulle vyande sou verwar sodat sy Naam verheerlik kon word.  Toe het die koning gebid, “ ‘Want in ons is geen krag teenoor hierdie groot menigte wat teen ons gekom het nie;  en ons weet nie wat ons moet doen nie, maar ons oë is op U’ ” (II Kronieke 20:12).

Nadat hulle hulself aan God op hierdie manier toegewy het, het die Gees van die HERE op ‘n man van God gekom wat toe gesê het, “ ‘Wees nie bevrees of verskrik vanweë hierdie groot menigte nie, want die stryd is nie julle saak nie, maar die saak van God. . . . Julle hoef daarby nie te veg nie;  staan gereed, bly staan en aanskou die redding van die HERE by julle’ ” (II Kronieke 20:15-17).

En toe, vroeg die volgende môre, het die koning die volk bymekaar laat kom met die Levitiese koor op die voorpunt om die lof van God te besing. Toe het hy die volk aangemaan en gesê, “ ‘Glo in die HERE julle God, dan sal julle bevestig word;  glo aan sy profete, dan sal julle voorspoedig wees’ ” (II Kronieke 20:20). Toe het die koor begin sing, en hulle vyande het mekaar verdelg, en “niemand het vrygeraak nie” (II Kronieke 20:24). Dit het die manne van Juda drie dae geneem om die buit in te samel, en op die vierde dag het hulle al singende na Jerusalem teruggekeer.

Die God wat hulle verlos het, is natuurlik dieselfde God vir wie ons lief is en aanbid, en sy krag is net so groot vandag as wat dit toe was. Die uitdaging vir ons is om op Hom en op sy leiding te vertrou.

`Lees II Kronieke 20:20. Watter bepaalde betekenis behoort hierdie teksvers vir Sewendedag-Adventiste te hê?`