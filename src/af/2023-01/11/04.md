---
title:  ‘n Tyd om af te skaal?
date:  14/03/2023
---

Wat moet Sewendedag-Adventiste Christene se reaksie wees wanneer daar moeilike tye kom?  Gaan ons sit en wag vir beter dae? Nee, inderdaad moet die teenoorgestelde gebeur. Omdat ons weet dat die einde van die wêreld en die tweede koms van Christus naby is, sal ons ons bates wil gebruik om die goeie nuus van die evangelieboodskap en van wat God vir hulle wat Hom liefhet, voorberei het, te versprei? Ons verstaan dat alles binnekort op hierdie aarde verbrand gaan word.

`Lees II Petrus 3:3–12. Wat sê Petrus aan ons met hierdie woorde?`

Uit die Woord van God verstaan ons dat Hy nie vervoerwaens gaan stuur om ons goed hemel toe te neem nie. Behalwe die merke op Christus se hande, gaan alles finaal in die groot vuur vir ewig vernietig word wanneer alle spore van sonde en boosheid uitgewis gaan word.

So, wat moet ons dan met ons besittings maak? “Nou is die tyd vir ons broeders om hulle besittings te verminder liewer as om dit te vermeerder. Spoedig sal ons na ‘n beter land, ‘n hemelse oord, verhuis.  Laat ons dus nie bewoners van die aarde wees nie, maar ons sake inkort tot die kleinste moontlike omvang.” — Ellen G. White, Raad oor Rentmeesterskap, bl. 59.

Sy het natuurlik daardie woorde meer as ‘n eeu gelede geskryf!  Maar die beginsel is nog van toepassing:  tyd is altyd kort, omdat ons lewens altyd kort is. Wat is 60 jaar, of 80 jaar, of 100 jaar (as jy goeie gene en goeie gesondheidsgewoontes het), in teenstelling met die ewigheid?  Jou lewe kan eindig voor jy hierdie week se les klaar gelees het, en die volgende ding waarvan jy bewus sal word, is die tweede koms van Jesus. (Sjoe, dit klink eintlik vinnig, nie waar nie?)

Ons as Sewendedag-Adventiste moet altyd met die ewigheid in gedagte lewe. Ja, ons moet natuurlik hard werk om vir onsself en vir ons gesinne te voorsien; en as ons met gesondheid geseën word, is daar niks mee verkeerd om dit nou te geniet nie, mits ons nie gierig word en mits ons vrygewig teenoor die armes optree. Tog moet ons altyd onthou dat wat ons ook al hier bymekaarmaak, verganklik en verbygaande is, en as ons nie versigtig is nie, die potensiaal het om geestelike korruptheid aan te moedig.

`As jy geweet het dat Jesus binne die volgende tien jaar gaan kom, hoe sou jy jou lewenstyl verander het?  Of dalk binne vyf jaar? Of drie?`