---
title:  Vir verdere studie
date:  17/03/2023
---

Hoewel ons nêrens in die Bybel teen rykdom gewaarsku word nie, is daar ook niks in die Bybel wat sê dat rykdom iemand se geestelike groei aanmoedig nie. Om die waarheid te sê, die gevaar is dat die teenoorgestelde kan plaasvind. “Liefde vir geld, die hunkering na rykdom, is die goue ketting wat hulle [die mens] aan Satan bind.” — Ellen G. White, Skrede na Christus, bl. 44.

Om die waarheid te sê, vanaf die begin van die Christendom het geen kerk nog ooit sulke rykdom en fisiese geriewe geniet soos wat die kerk in baie lande van die wêreld vandag geniet nie.  Die vraag is: Ten koste van wat? Ons geestelikheid word sekerlik deur sulke oorvloed beïnvloed — en definitief nie ten goede nie.  Hoe kan dit? Van wanneer af het rykdom en materiële oorvloed die Christelike deugde van selfverloëning en selfopoffering bevorder? Kan yskaste wat oorvol is van meer kos as wat ons kan eet, om twee motors te besit en jaarlike vakansies te geniet, om aankopies aanlyn te doen en die nuutste rekenaars en slimfone te besit, dit makliker maak om nie die wêreld en die dinge van die wêreld lief te kry nie? Hoewel baie lede van ons kerk nie hierdie luukshede het nie, is daar baie wat dit wel het — en dit ten koste van hulle eie siele.  Ons praat nie nou van die “rykes” nie, soos van miljoenêrs en ryker as dit nie.  Hulle weet ten minste dat hulle ryk is, en hulle kan kies (indien hulle wil) om die Bybel se waarskuwings ernstig op te neem. In plaas daarvan praat ons van die baie mense wat aan die middelklas behoort wat — te midde van slimfone, iMacs, lugversorging, en SUV’s —  te dom is om te dink dat omdat hulle net “middelklas-”mense is, hulle nie die gevaar loop om geestelik deur hulle eie voorspoed benadeel te word nie.  Dis waarom tiendebetaling ‘n kragtige geestelike inspuiting teen die gevare van rykdom kan wees, selfs vir diegene wat nie spesifiek “skatryk” is nie.

**Vrae vir bespreking**:

`Al is ons nie ryk volgens die wêreld se standaarde nie, waarom moet ons nogtans versigtig met ons gesindheid teenoor geld en weelde wees?`

`Behalwe om tiende te betaal, watter praktiese dinge kan ons doen om ons te help om seker te maak dat ons nie deur die dinge van die wêreld vasgevang word nie?`

`Wat sal met jou in die toekoms gebeur indien jy skielik nie meer kan koop of verkoop nie omdat jy deel van hulle is “wat die gebooie van God en die geloof in Jesus bewaar” (Openbaring 14:12)? Hoe goed sal jou geloof vaar?`