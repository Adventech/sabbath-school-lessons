---
title:  Die lewe en bediening van Jesus
date:  12/02/2023
---

Vroeg in Jesus se openbare bediening het Hy na Násaret in die gebied van Galiléa gereis. Dit was sy tuisdorp, en die inwoners het toe reeds van sy werk en sy wonderwerke gehoor. Soos sy gewoonte was, het Jesus op die Sabbat die aanbiddingsdiens in die sinagoge bygewoon. Hoewel Jesus nie die bedienende rabbi was nie, was die boek van Jesaja aan Hom oorhandig en was Hy gevra om die Skriftuurlesing te doen. Jesus het Jesaja 61:1,2 gelees.

`Lees Lukas 4:16–19 en vergelyk dit met Jesaja 61:1,2 (lees ook Lukas 7:19–23). Waarom dink jy het Jesus hierdie spesifieke Skriftuur gekies?  Waarom word hierdie verse in Jesaja as Messiaans gesien?  Wat het dit oor die werk van die Messias onthul?`

Omdat die godsdiensleiers blykbaar die profesiëe wat na die lydende Messias verwys het oor die hoof gesien het, en daardie profesiëe wat na sy glorieryke Wederkoms gewys het nie eers raakgesien het nie (en dit behoort ons te herinner hoe belangrik dit vir ons is om die profesiëe te verstaan), het die meeste mense die valse gedagte geglo dat die Messias sou kom om Israel van hulle oorwinnaars en verdrukkers, die Romeine, te bevry. Dink net, die Messias se sendingopdrag in Jesaja 61:1,2 moes vir hulle ‘n groot skok gewees het!

Die gewetenlose leiers soos die belastinggaarders, die sakemanne, en selfs die armes se eie bure, het gewoonlik op hulle neergesien. Dit was algemeen aanvaar dat armoede ‘n vloek van God was en dat hulle rampspoedige toestand hulle eie skuld moes gewees het. Weens hierdie gedagtegang was daar maar min mense wat enige besorgdheid teenoor die armes en hulle treurige toestand gehad het.

En tog was Jesus se liefde vir die armes een van die grootste bewyse van sy Messiasskap, soos gesien kan word in Jesus se antwoord op Johannes die Doper se vraag oor Hom (lees Matthéüs 11:1–6). “Soos die dissipels van Jesus, het Johannes die Doper nie die aard van die koninkryk van Christus begryp nie. Hy het verwag dat Jesus die troon van Dawid sou bestyg, maar toe die Heiland met die verloop van tyd geen aanspraak op koninklike gesag gemaak het nie, het Johannes verward en onseker geraak.” — Ellen G. White, Die Koning van die Eeue, bl. 215.

`“Reine en onbesmette godsdiens voor God en die Vader is dit: om wese en weduwees in hulle verdrukking te besoek en jou vlekkeloos te bewaar van die wêreld” (Jakobus 1:27). Hoe behoort hierdie vers ons te help om ons godsdienstige prioriteite te bepaal?`