---
title:  God se voorsiening aan die armes
date:  13/02/2023
---

Die bybelse outeurs het baie van God se voorsieninge vir die armes, die vreemdelinge, die weduwees en die vaderloses in hulle geskrifte ingesluit. Ons het hieroor rekords tot so ver terug as Sinai. “ ‘En ses jaar lank moet jy jou land besaai en die opbrings daarvan insamel; maar in die sewende moet jy dit ongebruik en braak laat lê, dat die arm mense van jou volk kan eet;  en wat hulle laat oorbly, kan die diere van die veld opeet.  So moet jy doen met jou wingerd en jou olyfbome.’ ” (Exodus 23:10,11).

`Lees Levítikus 23:22 en Deuteronómium 15:11. Al verskil  die konteks van ons hedendaagse lewens hiervan, watter beginsels moet ons uit hierdie verse neem?`

Dit word oor die algemeen aanvaar dat die woord “broeder” hier na mede-Israeliete of na medegelowiges verwys.  Ons dink ook aan hulle as die waardige armes of “die geringstes van hierdie broeders van My”. Die Psalms leer ons ook hoe ons hulle wat hulp nodig het, moet behandel.  “Doen reg aan die swakke en die wees; gee aan die ellendige en die arme sy reg. Red die swakke en behoeftige, bevry hulle uit die hand van die goddelose mense” (Psalm 82:3,4). Hierdie skrifgedeelte dui aan hoe ons betrokke moet raak op maniere wat meer insluit as om net kos te voorsien.

Dan is daar ook beloftes aan hulle wat die armes help. “Wie aan die arme gee, sal nie gebrek ly nie . . .” (Spreuke 28:27). “’n Koning wat getrou aan die armes reg verskaf, sy troon sal vir altyd bevestig wees” (Spreuke 29:14). En Koning Dawid het geskryf, “Welgeluksalig is hy wat ag gee op die arme;  die HERE sal hom red in die dag van onheil” (Psalm 41:1). Hierdie was daarom altyd ‘n prioriteit in antieke Israel, selfs al het hulle dit soms uit die oog verloor.

In teenstelling hiermee, selfs in die moderne tyd, en veral in Engeland onder die invloed van wat bekend gestaan het as “Sosiale Darwinisme”, het baie gedink dat daar nie alleen geen morele verpligting was om die armes te help nie, maar dat dit inderwaarheid verkeerd was om dit te doen. In plaas daarvan moes die kragte van die natuur sy gang gegaan het waar die sterkste ten koste van die swakste sou oorleef. “Sosiale Darwiniste” het geglo dat dit skadelik vir die samelewing sou wees om die armes, die siekes en die hulpbehoewendes te help, omdat, as hulle sou vermeerder, hulle die sosiale struktuur van die nasie in sy geheel, sou verswak. Hoe wreed dit ook al was, hierdie denkrigting was die logiese uitvloeisel van geloof in die evolusieleer en die valse aanname wat daardeur verkondig was.

`Hoe moet die evangelie, die gedagte dat Christus vir almal gesterf het, inwerk op hoe ons almal behandel, afgesien van wie hulle is?`