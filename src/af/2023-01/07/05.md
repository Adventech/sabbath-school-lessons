---
title:  Saggéüs
date:  15/02/2023
---

Saggéüs was ‘n ryk Joodse man wat sy rykdom verwerf het deur as tollenaar vir die gehate Romeine te werk.  Omdat hy en ander belastinggaarders meer belasting as wat nodig was, geëis het, het die mense hom gehaat en hom ‘n “sondaar” genoem.

Saggéüs het in Jérigo wat op ‘n besige handelsroete geleë was, gewoon. Die ontmoeting tussen Saggéüs en Jesus was nie toevallig nie. Saggéüs was in sy gees oortuig dat hy sekere veranderinge in sy lewe moes maak. Hy het van Jesus gehoor en wou Hom graag sien. Op ‘n dag het hy gehoor dat Jesus en sy dissipels in Jérigo sou arriveer. Dit was Jesus se laaste reis vanaf Galiléa na Jerusalem en hy moes deur Jérigo reis. Christus se eerste woorde aan Saggéüs het getoon dat Hy, selfs voordat hy in Jérigo aangekom het, alles van Saggéüs af geweet het.

`Lees Lukas 19:1–10. Hoe het hierdie ryk man en die ryk jong owerste se ondervindings met Jesus van mekaar verskil?`

Saggéüs en die ryk jong owerste het sekere dinge in gemeen gehad.  Beide was ryk; beide wou Jesus sien, en beide wou die ewige lewe bekom. Maar dit was al ooreenkomste.

Let op dat toe Saggéüs gesê het dat hy die “helfte van [sy] goed” (Lukas 19:8) aan die armes sou gee, Jesus hierdie gebaar aanvaar het as ‘n ware bekeringsondervinding. Hy het nie soos in die geval van die ryk jong owerste, gesê nie: Jammer Saggéüs, dis alles of niks nie. Die helfte sal nie werk nie. Waarom? Heelwaarskynlik omdat Saggéüs, al het hy daarvan gehou om ryk te wees, nie ‘n afgod daarvan gemaak het soos in die geval van die ryk jong owerste nie. Alhoewel ons nie weet wat Jesus spesifiek vir hom gesê het nie, was dit Saggéüs wat eerste gesê het dat hy geld vir die armes wou gee. In teenstelling hiermee moes Jesus vir die ryk jong owerste spesifiek sê om alles weg te gee; want anders sou dit hom vernietig het. Alhoewel Saggéüs, net soos enige ander ryk persoon, versigtig teen die gevare van rykdom moes wees, het dit geblyk dat hy daaroor beter beheer gehad het as wat die ryk jong owerste gehad het.

“Toe die ryk jongman van Jesus af weggestap het, was die dissipels verbaas oor hul Meester se woorde: ‘Hoe swaar is dit vir die wat op hulle goed vertrou, om in die koninkryk van God in te gaan.’  Hulle het teenoor mekaar gesê: ‘Wie kan dan gered word?’  Nou het hulle ‘n demonstrasie van die waarde van Christus se woorde gesien: ‘Die dinge wat by mense onmoontlik is, is by God moontlik.’ (Markus 10:24,26; Lukas 18:27).Hulle het gesien hoe ‘n ryk man deur die genade van God die koninkryk kan binnegaan.” — Ellen G. White, Die Koning van die Eeue, bl. 555.