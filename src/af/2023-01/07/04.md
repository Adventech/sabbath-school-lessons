---
title:  Die ryk jong owerste
date:  14/02/2023
---

Ons weet nie veel van die ryk jong owerste nie behalwe dat hy jonk, ‘n owerste en ook ryk was. En dat hy ook in geestelike dinge belanggestel het. Hy was so vol energie dat hy na Jesus toe gehardloop het (Markus 10:17). Hy was so ywerig om meer van die ewige lewe te leer. Hierdie verhaal is so belangrik dat dit in aldrie die sinoptiese evangelies opgeteken is: Matthéüs 19:16–22, Markus 10:17–22 en Lukas 18:18–23.

`Lees Matthéüs 19:16–22. Wat het Jesus bedoel toe Hy aan hom gesê het, “As jy volmaak wil wees, gaan verkoop jou goed en gee dit aan die armes, en jy sal ‘n skat in die hemel hê, en kom hier, volg My” (Matthéüs 19:21)?`

Jesus vra nie vir die meeste van ons om alles wat ons besit te verkoop en die geld aan die armes te gee nie. Maar die jongman moes seker ‘n afgod van sy geld gemaak het, en Jesus het aan hom ‘n harde antwoord gegee omdat Hy geweet het dat dit die man se enigste hoop op redding was.

Die Bybel sê dat hy bedroef weggegaan het omdat hy baie ryk was, wat toe ook bewys het dat hy sy geld aanbid het. Die ewige lewe was aan hom aangebied en ook ‘n posisie in Jesus se binnekring (“en kom hier, volg My” — dieselfde woorde wat Jesus gebruik het toe hy die 12 dissipels geroep het). En ons hoor nooit weer van hierdie jongman nie. Hy het die ewige lewe vir sy aardse besittings verruil.

Was dit nie ‘n verskriklike transaksie nie? Wat ‘n hartseer voorbeeld “om dit wat jou nou bevredig nie te kan uitstel nie” (verlede week se les). Om te kies wat hierdie man gekies het, is so misleidend, want, maak nie saak wat materiële rykdom nou ook al aan ons kan bied nie, eerder of later gaan ons tog almal sterf en dan bly net die vooruitsig van die ewigheid oor. En intussen het so baie van die rykes al ontdek dat hulle rykdom nie aan hulle die vrede en geluk verskaf het waarop hulle gehoop het nie; inderdaad, in baie gevalle het die teenoorgestelde plaasgevind. So baie biografiëe was al geskryf oor hoe ongelukkig so baie rykes al was. Om die waarheid te sê, een van die beste uitbeeldings ooit van hoe onbevredigend rykdom opsigself kan wees, word in die boek van Prediker gevind.  Watter ander lesse ook al daaruit geneem kan word, een ding is baie duidelik:  geld kan nie vrede en geluk koop nie.

`“Want elkeen wat sy lewe wil red, sal dit verloor;  maar elkeen wat sy lewe om My ontwil en om die evangelie ontwil verloor, hy sal dit red. Want wat sal dit ‘n mens baat as hy die hele wêreld win en aan sy siel skade ly? Of wat sal ‘n mens gee as losprys vir sy siel?” (Markus 8:35–37). Wat beteken dit om jou lewe om die evangelie se ontwil te verloor?`