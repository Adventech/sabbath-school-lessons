---
title:  Het jy ag gegee op my kneg Job?
date:  16/02/2023
---

`Lees Job 1:8.  Hoe het God Job beskryf?`

Dit klink baie goed om deur God as “vroom” en “opreg” beskryf te word (Job 1:8), só volmaak en opreg dat daar niemand op die aarde gedurende daardie tyd was wat aan hom gelyk was nie.  Dink weer, dit was woord vir woord God se eie woorde oor Job.

Selfs nadat Job die een ramp na die ander beleef het, het God herhaal wat Hy aan die begin van Job gesê het, dat daar niemand op die aarde soos hy was nie, vroom en opreg en nog baie meer, behalwe dat daar toe nog ‘n nuwe element bygevoeg was. Job het steeds alles wat daar van hom gesê was, weerspieël, “alhoewel jy [Satan] My teen hom opgehits het om hom te vernietig sonder oorsaak” (Job 2:3).

En hoewel ons ‘n kykie op Job se kragtige volmaaktheid en opregtheid gesien het en hoe hy geweier het om van God af te sien ten spyte van alles wat gebeur het, en ten spyte van sy vrou se belediging en skimpery, “ ‘Volhard jy nog in jou vroomheid? Seën God, en sterf!’ ” (Job 2:9), onthul die boek ‘n ander aspek van Job se lewe voordat die drama verder ontplooi word.

`Lees Job 29:12–16.Wat word hier uitgebeeld wat selfs meer insig in die geheimenis van Job se karakter gee?`

Wat dalk meer insiggewend is, is Job se woorde, “en die regsaak van hom wat ek nie geken het nie, het ek ondersoek” (Job 29:16). Met ander woorde, Job het byvoorbeeld nie net gewag tot een of ander verflenterde bedelaar by hom kom hulp soek het nie. In plaas daarvan het Job behoeftes gaan soek en dan daarop gereageer.

Ellen G. White het voorgestel, “Moenie wag dat hulle [die armes] jou aandag op hulle behoeftes vestig nie. Tree op soos Job gedoen het.  Dit wat hy nie geweet het nie, het hy gaan uitvind.  Gaan doen ondersoek en leer wat die behoeftes is en hoe daarin voorsien kan word.” — Testimonies for the Church, deel 5, bl. 151, (vry vertaal). Hierdie is ‘n vlak van geldhantering en rentmeesterskap van God se bronne wat vandag buite die praktyk van baie van God se kinders is.

`Lees Jesaja 58:6–8.  Hoe kan ons hierdie antieke woorde in ons tyd op onsself toepas?`