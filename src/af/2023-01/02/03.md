---
title:  Om goed te luister
date:  09/01/2023
---

Die boek Deuteronómium is die gedrukte vorm van Moses se afskeidsboodskappe aan die tweede geslag Israeliete na veertig jaar se omswerwinge in die woestyn. Hierdie boodskappe was op die vlaktes van Moab net oos van Jérigo, aan hulle gegee. Deuteronómium word heel gepas “Die Boek van Herinnering” genoem.

In hierdie boek hersien Moses God se getroue handelswyse met Israel. Hy gee verslag van die tog vanaf Berg Sinai tot by Kades-Barnéa op die grens van die Beloofde Land, asook die volk se opstand en die gevolglike 40 jaar se omswerwinge in die woestyn. Hy het die Tien Gebooie herhaal, ook die vereistes vir tiendebetaling en vir die sentrale skathuis. Maar die hooffokus van Deuteronómium is die raad om God te gehoorsaam en dan sy seëninge te ontvang. Moses beeld God uit as dié Een wat die vermoë en ook ‘n begeerte het, om vir sy volk te sorg.

`Lees Deuteronómium 28:1–14. Watter groot seëninge word aan die volk belowe. Maar, wat moet hulle doen om dit te ontvang?`

Moses was baie gretig dat die volk moes verstaan dat God wonderlike, selfs bonatuurlike seëninge vir hulle in gedagte gehad het.  Sy woorde, “As julle dan goed luister,” het hulle laat besef dat hulle ewige bestemming op die spel was.  Wat ‘n kragtige openbaarmaking van die werklikheid van vrye keuse! Hulle was sy verkose volk, die ontvangers van groot seëninge en groot beloftes, maar daardie seëninge en beloftes was nie onvoorwaardelik nie.  Dit moes aanvaar word, ontvang word en gedoen word.

En niks wat God gevra het, was te moeilik vir hulle om te doen nie. “ ‘Want hierdie gebod wat ek jou vandag beveel, is vir jou nie te swaar nie en is nie ver nie. Dit is nie in die hemel nie, sodat jy moet sê: Wie sal vir ons na die hemel opklim en dit vir ons gaan haal en ons dit laat hoor, dat ons dit kan doen?  Dit is ook nie oorkant die see nie, sodat jy moet sê: Wie sal vir ons na die oorkant van die see oorvaar en dit vir ons gaan haal en ons dit laat hoor, dat ons dit kan doen? Maar baie naby jou is die woord, in jou mond en in jou hart, om dit te doen’ ” (Deuteronómium 30:11–14).

Natuurlik, afgesien van die seëninge, was daar die waarskuwings teen die vloeke wat oor hulle sou kom as hulle ongehoorsaam sou wees (Deuteronómium 28:15– 68), d.i., die gevolge wat hulle sonde en rebelsheid oor hulle bring.

`Wat beteken dit vir ons vandag om “goed te luister” na wat God sê ons moet doen?`