---
title:  Die tiendekontrak
date:  11/01/2023
---

Daar is ‘n noue geestelike verband tussen die betaal van tiende en ons verhouding met God. Die Israeliete het floreer terwyl hulle aan God gehoorsaam was en getrou hulle tiende betaal het. In teenstelling hiermee het hulle in moeilike tye ondergegaan wanneer hulle dit nie gedoen het nie. Dit kom voor asof hulle ‘n kringloop van gehoorsaamheid en voorspoed, en gehoorsaamheid en probleme ondervind het. Dit was gedurende een van hierdie tye van ontrouheid teenoor God dat die profeet Maleági voorgestel het dat hulle ‘n tweesydige kontrak met God moet aangaan.

`Lees Maleági 3:7–11. Wattter beloftes en verpligtinge word in hierdie verse gevind?`

God het die volk belowe dat as hulle na Hom sou terugkeer, Hy na hulle sou terugkeer. Toe hulle Hom vra wat Hy bedoel het met die vermaning dat hulle na Hom moet terugkeer, het Hy duidelik gesê, “Want julle beroof My . . . in die tiendes en die offergawes”. Dit was omdat hulle Hom beroof het dat hulle vervloek was. Hier is God se oplossing tot die probleem van vervloeking: “Bring die hele tiende [die hele tiende] na die skathuis” (Maleági 3:10). En as julle dit doen, dan sal “Ek vir julle . . . die vensters van die hemel . . . oopmaak en op julle ‘n oorvloedige seën . . . uitstort”.  As ons nie genoeg plek het om dit te ontvang nie, kan ons die oormaat gebruik om ander te help en om God se saak te bevorder.

“Hy wat Sy eniggebore Seun gegee het om vir u te sterf, het ‘n verbond met u gesluit. Hy gee u Sy seëninge en in ruil daarvoor verwag Hy tiendes en offergawes van u. Niemand sal ooit durf sê dat daar geen manier vir hom was waarop hy die saak kon verstaan nie.  God se plan met tiendes en offergawes word onomwonde in die derde hoofstuk van Maleági verklaar. God verwag getrouheid van Sy menslike rentmeesters aan die kontrak wat Hy met hulle aangegaan het.” — Ellen G. White, Raad oor Rentmeesterskap, bl. 75.

Een van die positiewe kringlope van gehoorsaamheid is vir ons opgeteken en was gedurende die heerskappy van die goeie Koning Hiskía van Juda. Daar was ‘n opregte herlewing in Juda, en die volk het hulle tiendes en offergawes getrou na die tempelskathuis gebring. Daar het soveel ingekom dat dit in hope by die tempel opgestapel was. Tweede Kronieke 31:5 vertel wat gebeur het toe die kinders van Israel “baie eerstelinge van koring, mos en olie en heuning en van elke opbrings van die land ingelewer en die tiendes van alles in menigte ingebring” het..

`Wat sê jou tiendebetaling (of gebrek daaraan) oor jou eie geestelikheid en jou verhouding met God?`