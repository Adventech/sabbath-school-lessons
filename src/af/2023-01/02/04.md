---
title:  Vereer die HERE
date:  10/01/2023
---

In die boek Spreuke lees ons eintlik meer oor wysheid en dwaasheid as oor reg en verkeerd. Wanneer jy deur die boek lees, sien jy die voordele van wysheid en die lokvalle van die dwaasheid.

`Lees Spreuke 3:1–10. Watter wonderlike beloftes word hier gegee? En, wat beteken “eerstelinge van al jou inkomste”?`

God vra ons om Hom eerste in die hantering van ons besittings te plaas om sodoende sy eienaarskap van alle dinge te erken, en om te bewys dat ons op Hom vertrou om vir ons te voorsien. Maar selfs meer as dit nog sê Hy dat as ons Hom eerste plaas, dan sal Hy dit wat oorbly, seën. Vir ons om dit te doen — d.w.s., om Hom eerste te plaas — toon dat ons in Hom glo en op Hom vertrou wat dan openbaar dat ons op die HERE met ons hele hart vertrou en, inderdaad, dat ons nie op ons eie insig steun nie (wat veral belangrik is omdat daar so dikwels dinge gebeur wat ons nie kan verstaan en wat nie vir ons sin maak nie).

Maar niks behoort ons meer aan te spoor om op God en sy liefde vir ons te vertrou, as die kruis nie. Wanneer ons besef wat aan elkeen van ons in Jesus gegee is, nie net as ons Skepper (Johannes 1:1-4) en ons Ondersteuner (Hebreërs 1:3) nie, maar ook as ons Verlosser (Openbaring 5:9), is wanneer ons aan God die eerstelinge van wat ons ook al kry, gee, en dit inderdaad die minste is wat ons kan doen.

“Nie alleen eis God die tiende as Syne nie, maar Hy vertel ons ook hoe dit vir Hom afgesonder moet word. Hy sê: ‘Vereer die HERE uit jou goed en uit die eerstelinge van al jou inkomste.’  Dit leer ons nie dat ons inkomste op onsself spandeer moet word en ons dan aan God die oorblywende deel moet bring nie, al sou dit nog andersins ‘n eerlike tiende wees.  Gods deel moet eerste opsy gesit word – R.& H., 4 Feb. 1902 — Ellen G. White, Raad oor Rentmeesterskap, bl. 81.

God sê dat as jy Hom eerste plaas, “dan sal jou skure vol word van oorvloed”.  Tog sal dit nie deur ‘n wonderwerk gebeur nie;  d.w.s., jy gaan nie een oggend wakker word en vind dat jou skure en vaatjies skielik vol is nie.

In plaas daarvan is die Bybel vol beginsels van goeie rentmeesterskap, versigtige beplanning en finansiële verantwoordelikheid, waarvan getrouheid in wat God ons roep om te doen, ons eerste en belangrikste verantwoordelikheid moet wees.

`Maar hoe leer ons gedurende moeilike finansiële tye om op God en in sy beloftes te vertrou wanneer, terwyl ons poog om getrou te wees, die skure en vaatjies nie vol is nie?`