---
title:  Die Verlossingsverbond
date:  08/01/2023
---

Christus se dood by Gólgota het dit vir elke mens wat nog ooit gelewe het of wat ooit sal leef, moontlik gemaak om gered te word. Anders as die belofte met betrekking tot die seisoene, is verlossing nie eensydig nie — dit word nie aan almal gegee nie, ongeag wat hulle doen. Die oortuiging dat almal gered sal word, word “universalisme” genoem.

In plaas daarvan het Jesus baie duidelik geleer dat, hoewel Hy vir die hele mensdom gesterf het, baie mense verkies om die breë weg na vernietiging en die ewige dood te bewandel (Matthéüs 7:13,14).

**Wat sê die volgende teksverse oor hoe mense die gawe van verlossing in Jesus kan ontvang?**

`I Johannes 5:13`

`Matthéüs 10:22`

`Johannes 6:29`

`II Petrus 1:10, 11`

Paulus het die tweesydige aard van die verlossingsverbond verstaan. Wetende dat hy binnekort tereggestel sou word, en ten spyte van die feit dat baie van sy kamerade hom verlaat het, het Paulus aan sy dierbare vriend, Timótheüs, gesê dat hy sý kant van die ooreenkoms nagekom het. “Want ek word alreeds as ‘n drankoffer uitgegiet, en die tyd van my heengaan is naby. Ek het die goeie stryd gestry; ek het die wedloop voleindig, ek het die geloof behou. Verder is vir my weggelê die kroon van die geregtigheid wat die HERE, die regverdige Regter, my in dié dag sal gee; en nie aan my alleen nie, maar ook aan almal wat sy verskyning liefgehad het.” (II Timótheüs 4:6–8).

Paulus sê, Ek is gereed “[want] ek het die goeie stryd gestry, ek het die wedloop voleindig, ek het die geloof behou.” Paulus het egter altyd baie duidelik laat blyk dat verlossing deur geloof alleen plaasvind en nie deur die wet te onderhou nie, en daarom is hy nie hier besig om op ‘n manier op sy werke of prestasies te steun om meriete by God te verdien nie.  Die “kroon van die geregtigheid” wat op hom wag is die geregtigheid van Jesus wat hy wat Paulus is, deur geloof vir homself toege-eien het, en waaraan hy vasgehou het tot die einde van sy lewe.

`Ondanks die feit dat verlossing ‘n onverdiende gawe is, wat is die verskil tussen hulle wat die gawe aanvaar, en hulle wat dit nie aanvaar nie?  Wanneer ons hierdie gawe aanvaar, watter vereiste moet ons nakom?`