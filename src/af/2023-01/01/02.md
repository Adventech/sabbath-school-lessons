---
title:  Ons is deel van God se gesin
date:  01/01/2023
---

`“Om hierdie rede buig ek my knieë voor die Vader van onse HERE Jesus Christus, van wie elke geslag in die hemele en op die aarde sy naam ontvang” (Efésiërs 3:14,15). Watter beeldspraak word in hierdie vers gebruik, en watter hoop word hier gevind?`

Vroeg in die bediening van Jesus verklaar Hy, “ ‘Só moet julle dan bid: Onse Vader wat in die hemele is, laat u Naam geheilig word’ ” (Matthéüs 6:9). Later herhaal Hy dieselfde gebed aan sy dissipels (Lukas 11:2). Jesus het aan ons gesê om sy Vader, “Onse Vader wat in die hemele is”, te noem.  Toe Jesus Maria ná sy opstanding teëgekom het en sy Hom wou omhels het, het Jesus vir haar gesê, “‘Raak My nie aan nie, want Ek het nog nie opgevaar na my Vader nie;  maar gaan na my broeders en sê vir hulle:  Ek vaar op na my Vader en julle Vader, en my God en julle God’ ”(Johannes 20:17).

Omdat ons dieselfde Vader as Jesus het, is Hy ons broeder, en is ons almal broeders en susters in die HERE. Jesus het lid van die aardse gesin geword sodat ons lede van die hemelse gesin kon word. “Die hemelse gesin en die aardse gesin het een geword.” — Ellen G. White, Die Koning van die Eeue, bl. 832.

`Lees Exodus 3:10;  Exodus 5:1; en Galásiërs 3:26,29. Wat sê hierdie verse oor die familieskap tussen ons en God? Waarom behoort dit bemoedigend te wees?`

In teenstelling met ‘n siening van die skepping wat sê dat ons maar net die produkte van koue, ongevoelige natuurwette is, leer die Skrif nie net dat God wel bestaan nie, maar dat Hy ons liefhet en op ‘n liefdevolle manier teenoor ons optree, en dat dit deur die beeldspraak van gesinsverhoudinge dikwels in die Skrif gebruik word om God se verhouding met ons aan te dui.  Of Jesus Israel “my volk”, of ons, “die seuns van God” noem, of na God verwys as “onse Vader”, die doel is nog dieselfde: God het ons lief net soos gesinslede mekaar lief behoort te hê. Dis goeie nuus te midde van ‘n wêreld wat, opsigself, baie vyandig kan wees!

`Dink aan ‘n wêreld waar ons almal mekaar soos gesinslede behandel. Hoe kan ons leer om beter met alle mense te verkeer asof hulle ons broers en susters is?`