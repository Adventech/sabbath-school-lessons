---
title:  Vir verdere studie
date:  06/01/2023
---

“Die hart van God verlang na Sy aardse kinders met ‘n liefde sterker as die dood.  In die gawe van Sy Seun het Hy die hemel, in daardie een gawe, leeggemaak vir ons.  Die Heiland se dood, lyding en voorbidding, die diens van die engele, die smeking van die Gees, die Vader wat oor alles is en deur alles werk, die onophoudelike belangstelling van die hemelse wesens; al hierdie dinge werk mee vir die redding van die mens.” — Ellen G. White, Skrede na Christus, bl. 21.

“As u die eie-ek verloën en u aan Christus oorgegee het, is u ‘n lid van die gesin van God en is alles wat in die Vaderhuis is vir u.  Al die skatte van God is vir u toeganklik – die huidige wêreld en die een wat kom.  Die bediening van die engele, die gawe van Sy Heilige Gees, die werk van Sy dienaars – alles is vir u.  Die wêreld met alles daarin behoort aan u sover dit u kan goed doen.” — Ellen G. White, Die Meester se Onsterflike Rede, bl. 110.

**Vrae vir bespreking**:

`Met al hierdie asemrowende gawes wat God aan sy kinders gee, word ons verplig om soos die psalmis te vra, “Wat sal ek die HERE vergeld vir al sy weldade aan my?” (Psalm 116:12). Maak ‘n lys van die seëninge en gawes wat God aan jou in jou geestelike en jou elke dag se lewe gee, en wees gereed om dit met jou Sabbatskoolklas te deel. Wat leer dit jou oor hoe dankbaar jy teenoor God werklik moet wees?”`

`Hoewel ons aan God as ons Skepper dink, en tereg so, leer die Skrif oor en oor dat Hy ook ons Ondersteuner is. (Lees Hebreërs 1:3; Job 38:33–37; Psalm 135:6, 7; Kolossense 1:17;  Handelinge 17:28;  II Petrus 3:7.) Vanaf die melkweë in die kosmos, tot die klop van ons harte, tot die kragte wat die atoomstruktuur van alle bestaande materie bymekaar hou, is dit net God se ondersteuningskrag wat dit alles instandhou.  Hoe moet hierdie bybelse waarheid ons juis help om te verstaan wat ons verpligtinge teenoor God is in terme van wat ook al Hy aan ons gee?  Hoe help hierdie werklikheid ons om ons lewe en die doel van ons lewe in die regte perspektief te sien?`

`Hierdie les het gegaan oor waarom Jesus en die verlossingsplan die grootste gawe van alles is wat God aan ons gegee het. Waarom is dit waar? Wat sou oorbly indien ons nie hierdie groot gawe en die groot hoop wat dit aan ons bied, gehad het nie?  ‘n Ateïs wat ook ‘n skrywer is, het die mensdom as niks anders as “stukke verrotte vleis op verbrokkelende bene” beskryf. Waarom sou sy beskrywing sonder die gawe van die evangelie, toepaslik gewees het?`