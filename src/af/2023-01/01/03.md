---
title:  God is die Eienaar van alles
date:  02/01/2023
---

`Lees Psalm 50:10–12 en 24:1; I Kronieke 29:13,14; en Haggai 2:8. Wat is die boodskap hier, en wat behoort hierdie waarheid vir ons te beteken? Wat behoort ons gesindheid te wees teenoor dit wat ons besit?`

Die boek I Kronieke, hoofstuk 17, beskryf Koning Dawid se begeerte om ‘n huis vir God te bou. Hy het hierdie begeerte aan die profeet Natan genoem wat soos volg gereageer het, “ ‘Doen alles wat in u hart is, want God is met u.’ ” (I Kronieke 17:2). Maar daardie nag het die woord van God tot Natan gekom en hom beveel om aan die Koning te gaan sê dat, omdat hy ‘n man is wat groot oorloë gevoer het, hy nie vir God ‘n huis kan bou nie. Sy seun sou die werk doen. Dawid het toe gevra of hy ten minste die planne kon teken en die boumateriaal kon voorberei. Toe hierdie versoek aan Dawid toegestaan was, het hy die res van sy lewe daaraan gewy om ‘n geweldige hoeveelheid gekapte klip, sederblokke, yster, goud, silwer en koper “in menigte” bymekaar te maak.  Toe al die boumateriaal voorberei en by die bouterrein bymekaargemaak was, het Dawid al die leiers van Israel vir ‘n seremonie van lof en danksegging bymekaar geroep.

Wat het Koning Dawid in sy publieke gebed in I Kronieke 29:13,14 gesê wat die ware bron was van al die boumateriale waaraan hy en die volk tyd en geld bestee het om vir die bou van die tempel voor te berei?  Eintlik sê hy, “Natuurlik kan ons geen erkenning vir onsself toe-eien vir al hierdie spesiale materiale nie, want ons gee maar net aan U terug wat aan U behoort.”

Hierdie feit is vir almal van ons belangrik, of ons ryk of arm is (maar veral vir die wat ryk is).  Omdat God in die begin alles gemaak het (lees Génesis 1:1; Johannes 1:3; Psalm 33:6,9), is Hy inderdaad die wettige eienaar van alles wat bestaan, en wat ook alles wat ons besit, insluit – maak nie saak hoe hard en ywerig en eerlik ons daarvoor gewerk het nie.  As dit nie vir God se genade was nie, sou ons niks gehad het nie; om die waarheid te sê, ons sou selfs nie eers bestaan het nie. Ons moet dus altyd die werklikheid dat God alles besit voor oë hou en Hom loof en dank vir sy goedheid teenoor ons, en altyd hierdie belangrike waarheid in gedagte hou.

`“Want wie is ek tog, en wat is my volk, dat ons in staat sou wees om sulke vrywillige gawes te skenk?” (I Kronieke 29:14). Watter pragtige beginsels word in hierdie woorde betuig, en hoe weerspieël dit wat ons gesindheid teenoor God moet wees en ook ons gesindheid teenoor wat ons besit?`