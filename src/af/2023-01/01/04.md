---
title:  Hulpmiddele wat tot God se gesin se beskikking is
date:  03/01/2023
---

God se grootste gawe aan sy kinders is Jesus Christus wat aan ons die gemoedsrus van vergifnis gee, ook genade vir ons daaglikse bestaan en ons geestelike groei, en die hoop op die ewige lewe.

“ ‘Want so lief het God die wêreld gehad, dat Hy sy eniggebore Seun gegee het, sodat elkeen wat in Hom glo, nie verlore mag gaan nie, maar die ewige lewe kan hê.’ ” (Johannes 3:16). “Maar almal wat Hom aangeneem het, aan hulle het Hy mag gegee om kinders van God te word, aan hulle wat in sy Naam glo” (Johannes 1:12).

Verlossing dan is die belangrikste gawe, want, sonder hierdie gawe, wat anders kan ons van God ontvang wat op die langeduur werklik sal saak maak? Wat ons ook al nou hier het, eendag sal ons dood en tot niet wees en so ook almal wat ons onthou het, en al die goeie dade wat ons gedoen het, sal ook vergete wees. Daarom moet ons allereers die gawe van die evangelie, Jesus Christus, en Hom as gekruisigde (I Korinthiërs 2:2) die middelpunt van ons denke maak.

En tog, saam met verlossing, gee God ons soveel meer. Jesus het aan diegene wat besorgd oor hulle voedsel en kleding was, vertroosting gebied deur te sê, “ ‘Maar soek eers die koninkryk van God en sy geregtigheid, en al hierdie dinge sal vir julle bygevoeg word’ ” (Matthéüs 6:33).

`Lees Psalm 23:1 en 37:25, en Filippense 4:19. Wat sê hierdie verse oor hoe God in ons daaglikse behoeftes voorsien?`

Eweneens, toe Jesus met sy dissipels oor sy weggaan gepraat het, het Hy die gawe van die Heilige Gees aan hulle belowe om hulle te vertroos. “ ‘As julle My liefhet, bewaar my gebooie. En Ek sal die Vader bid, en Hy sal julle ‘n ander Trooster gee om tot in ewigheid by julle te bly: die Gees van die waarheid wat die wêreld nie kan ontvang nie, omdat dit Hom nie sien en Hom nie ken nie;  maar julle ken Hom, omdat Hy by julle bly en in julle sal wees.’” (Johannes 14:15–17). “ ‘Hy sal julle in die hele waarheid lei’ ” (Johannes 16:13).

Dan skenk die Heilige Gees self ongelooflike geestelike gawes aan God se kinders. (Lees I Korinthiërs 12:4–11.)

Kortom,  “want in Hom lewe ons, beweeg ons en is ons,” (Handelinge 17:28), die God wat “ ‘self aan almal lewe en asem en alles gee’ ” (Handelinge 17:25), het aan ons bestaansreg gegee, die belofte van verlossing, materiële seëninge, en geestelike gawes sodat ons tot seën van ander kan wees. Weereens, watter materiële besittings ons ook al mag hê, watter gawes of talente ons mee geseën word, ons is in elke opsig aan die Gewer verskuldig hoe ons daardie gawes gebruik.