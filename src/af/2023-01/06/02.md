---
title:  Noag het genade gevind
date:  05/02/2023
---

Dit is merkwaardig om op te let dat hulle wat hemelse skatte soek, dikwels deur God geroep word om belangrike veranderinge hier op aarde te weeg te bring. Wees gereed om, indien nodig, dieselfde te doen.

`Lees Génesis 6:5–14. Watter radikale veranderinge het oor Noag se pad gekom omdat hy aan God gehoorsaam was?  Watter beginsels kan ons hier op onsself toepas ten opsigte van ‘n wêreld wat teen ‘n naderende ondergang gewaarsku moet word?`

Noag kon sy tyd en bronne gebruik het om vir homself ‘n huis te bou, maar hy het gekies om drastiese veranderinge in sy lewe te maak om vir 120 jaar van sy lewe God se oproep om ‘n ark te bou, te gehoorsaam.

Baie twyfelaars en skeptici glo die verhaal van die vloed is ‘n mite, en baseer hulle siening op wetenskaplike spekulasies oor daardie natuurwette waarvan hulle weet.  Dit is niks nuut nie. “Voor die sondvloed het die wêreld geredeneer dat die natuurwette honderde jare reeds vasgestel was.  Die jaargetye het gereeld op hulle tyd teruggekeer. Tot nog toe het dit nooit gereën nie, en die aarde is deur ‘n mis of dou bevogtig. Riviere het nog nooit oor hulle walle gestroom nie, maar het hulle waters veilig na die see gevoer.  Vasgestelde insettinge het die waters binne hulle perke gehou.” — Ellen G. White, Patriarge en Profete, bl. 96.  Voor die Vloed het die mense geredeneer dat ‘n vloed nooit sal plaasvind nie en hulle bevinding op ‘n foutiewe begrip van die werklikheid gebaseer; na die vloed redeneer hulle dat dit nooit gebeur het nie en baseer hulle bevinding op ‘n foutiewe begrip van die werklikheid. Dis net soos die Bybel sê: “Daar is glad niks nuuts onder die son nie” (Prediker 1:9).

Intussen sê die Bybel ook dat die mens skepties oor eindtydgebeure sal wees net soos hulle oor die Vloed was (lees II Petrus 3:3–7). Hoe kan ons dan vir die komende vernietiging voorberei? Daar is ‘n bewustelike besluit wat “uitgestelde genieting” genoem word.  Dit beteken dat ons die werk waarvoor God ons geroep het geduldig moet doen en ons hoop op ‘n meer glorieryke beloning moet vestig. Ons weet nie wanneer Christus sal terugkom nie.  n ‘n sekere sin maak dit nie saak nie. Wat eintlik saak maak, is dat, net soos Noag, ons moet doen wat God ons intussen vra om te doen, selfs, soos in Noag se geval, dit beteken dat ons ‘n radikale lewensverandering moet maak.

`Hoe gereed sal jy wees om ‘n groot verandering in jou lewe te maak as jy, soosin Noag se geval, deur God geroep word om dit te doen? (Wenk: Lees Lukas 16:10.)`