---
title:  Vir verdere studie
date:  10/02/2023
---

God het sy deel van die verbond nagekom deur Abraham te seën. En Abraham het God geëer deur nie skatte op hierdie aarde te vergader nie. “Die erfnis wat God aan Sy volk beloof het, is nie in die wêreld nie. Abraham het geen besitting op aarde gehad nie, ‘selfs nie ‘n voetbreed nie’ (Handelinge 7:5). Hy het groot vermoëns besit en dit tot eer van God en tot voordeel van sy medemense aangewend; maar hy het hierdie wêreld nie as sy tuisland beskou nie. Die HERE het hom geroep om sy afgodiese landsgenote te verlaat, met die belofte dat hy die land Kanaän as ewige besitting sou erf; maar hy, nòg sy seun, nòg sy kleinseun, het dit ontvang. Toe Abraham ‘n graf gesoek het om sy dode te begrawe, moes hy dit van die Kanaäniete koop. Sy enigste besitting in die Beloofde Land was die graf wat uit die rots in die spelonk van Magpela gekap was.” — Ellen G. White, Patriarge en Profete, bl. 169.

In ons daaglikse lewe word ons soms verlei om rykdom en gemak na te jaag. Dit neem ‘n sterk geloof om dit wat ons bevredig, uit te stel, en aan te hou om dit te beoefen. “Die pragtige paleis van Farao en die koning se troon is as lokmiddels gebruik, maar Moses het geweet dat daar in die deftige howe sondige vermake was wat mense van God laat vergeet het. Sy blik was anderkant die skone paleis, anderkant die koningskroon op die hoë eer wat heiliges van God te beurt sal val in die koninkryk waar daar geen smet van sonde is nie. Deur die geloof het hy die onverwelklike kroon gesien wat die Koning van die hemel op die hoof van die oorwinnaar sal sit. Hierdie geloof het hom in staat gestel om die aansienlikes van die aarde te vermy en hom aan te sluit by die nederige, arm, veragte volk wat verkies het om God liewer as die sonde te dien.” — Patriarge en Profete, bl. 246.

**Vrae vir bespreking**:

`Wat sal met ons besittings gebeur wanneer Jesus kom? (Lees II Petrus 3:10.) Om die waarheid te sê, wat kan daarmee gebeur selfs voordat Jesus kom? (Lees Matthéüs 6:20.) Waarom is dit dan altyd belangrik om dinge in die regte perspektief te beskou?`

`Jesus het gewaarsku oor “die verleiding van die rykdom” (Markus 4:19). Waarvan praat Hy?  Hoe kan rykdom ons verlei?`

`Praat in die klas oor die redes wat Moses regverdiglik kon gegee het om in Egipte te bly, in plaas van om alles agter te laat om saam met ‘n klomp slawe na ‘n dorre woestyn te vlug?  Wat het hom uiteindelik laat besluit om te doen wat hy gedoen het?`