---
title:  Lot se slegte besluite
date:  07/02/2023
---

Toe Abram deur God geroep was om sy tuisland te verlaat, het sy neef, Lot, gekies om saam met hom op sy pelgrimsreis te vertrek.  Génesis 13 verklaar dat God Abram so geseën het dat hy “. . . baie ryk aan vee [die hoofmaatstaf van rykdom in daardie kultuur], aan silwer en goud” was (Génesis 13:2). Lot het ook “kleinvee en beeste en tente gehad” (Génesis 13:5). Hulle het beide so ryk geword met hulle uitgebreide lewende hawe-kuddes dat hulle nie meer saam kon woon nie. Om onenigheid tussen hulle veewagters te voorkom, het Abram aangebied dat Lot kon kies waar hy sou wou woon. Natuurlik moes Lot hom aan Abram, sy senior, onderwerp het, en ook omdat hy sy eie voorspoed aan sy verbintenis met Abram te danke gehad het. Maar, hy het geen dankbaarheid teenoor sy weldoener getoon nie en het selfsugtig, soos hy gedink het, die beste beskikbare land gekies.

`Lees Génesis 13:10–12. Watter logiese faktore kon Lot se besluit beïnvloed het?`

Hoe maklik ook al Lot sy besluit om in die stad te gaan woon het, kon regverdig het, het dinge nie so goed vir hom daar verloop nie, en toe Abram gehoor het wat met hom gebeur het, het hy nie gesê, “Dis nou jammer, Lot. Jy maai nou wat jy gesaai het” nie.  In plaas daarvan het hy hom gaan red (lees Génesis 14).

Soms, in ons soektog na meer besittings, leer ons nie ons les nie. Lot het na Sodom teruggegaan! Maar deur God se groot genade, het Hy boodskappers gestuur om Lot en sy gesin te waarsku, om hulle in kennis te stel van die komende vernietiging van hierdie stede.

`Lees Génesis 18:20–33. Wat het God vir Abraham gesê wat die rede vir sy besoek aan die aarde was? Wat was Abraham se reaksie op die nuus dat God van plan was om hierdie bose stede te vernietig?`

Omdat Abraham besorgd was oor Lot en sy gesin, het hy met God onderhandel om die stede te spaar as daar regverdige mense in die stede gevind sou word.  Hy het met 50 begin en tot by 10 gepleit. In ooreenstemming met sy liefdevolle karakter, het God nooit opgehou om genade te betoon totdat Abraham opgehou vra het nie! God en die twee engele het Lot, sy vrou, en sy twee dogters persoonlik uitgelei. Maar sy vrou het omgekyk en het toe in ‘n soutpilaar verander. Lot het as ‘n ryk man na Sodom gekom, maar het die stad met amper niks verlaat. Hoe versigtig moet ons nie wees oor die besluite wat ons maak nie – veral wanneer daar net gefokus word op die korttermyn-winste en die groter prentjie nie eens raakgesien of besef word nie (lees Markus 8:36, 37).