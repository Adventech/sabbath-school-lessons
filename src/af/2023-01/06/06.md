---
title:  Moses in Egipte
date:  09/02/2023
---

Die verhaal van Moses het die vroeë jare van die heilsgeskiedenis oorheers. Hy was deur die voorsienigheid van God deur ‘n moeder met ‘n groot ondernemingsgees en ‘n suster wat omgegee het, aan die lewe gehou. Toe Farao se dogter baba Moses in die mandjie in die riete gevind het, het sy sy Hebreeuse moeder gevra om hom op te pas en haar ook betaal om dit te doen. Wat ‘n geseënde uitdaging vir ‘n jong moeder wat ‘n banneling en ‘n slaaf was!  Jogebed het net 12 jaar gehad om haar kind te leer bid, om op God te vertrou en Hom te eer, en om sy karakter vir ‘n lewe van diens te vorm. Daarna is Moses vir jare in die koninklike howe van Egipte opgelei. “ ‘En Moses is opgelei in al die wysheid van die Egiptenaars en was magtig in woorde en dade’ ” (Handelinge 7:22). Toe Moses volwassenheid bereik het, het hy wetende ‘n besluit gemaak wat sy lewe en die verloop van die geskiedenis verander het.

`Lees Hebreërs 11:24–29. Dink na oor wat Moses agtergelaat het en wat hy in plaas daarvan moes trotseer. Probeer om dit vanuit sy oogpunt te sien voordat hy die keuse gemaak het.Wat het hy agtergelaat, en wat het op hom gewag deurdat hy gekies het om weg te gaan?`

Egipte was een van die grootste moonthede in die antieke wêreld gedurende daardie tyd, dalk nog dié grootste moondheid. Die Nylrivier het so ‘n vrugbare grondgebied geskep dat Egipte se graangewasse volop was, en daarom die Egiptenaars ‘n ryk en magtige nasies gemaak het, en Moses sou oor hierdie koninkryk geheers het. Dit is moeilik om te begryp hoe aanloklik die aantrekkingskrag van die wêreld en Egipte met al sy skatte vir Moses in sy vroeë jare was.  Hy moes sekerlik die aantreklikhede, die plesiere en die rykdom aanloklik gevind het. Daar is geen twyfel dat hy heelwaarskynlik baie maklik dit kon geregverdig het om liewer te bly as om sy lot met ‘n klomp veragtelike slawe te deel.

En tog, wat het hy gedoen? Soos die Skrif sê, hy het verkies “om liewer sleg behandel te word saam met die volk van God as om ‘n tyd lank die genot van die sonde te hê” (Hebreërs 11:25). En praat van beproewings! ‘n Groot deel van die boek van Exodus vertel van die stryd en beproewinge van Moses wat, selfs na alles wat hy deurgemaak het, nie toegelaat was om die Beloofde Land binne te gaan nie (lees Númeri 20:12). En tog, op die ou einde, weet ons almal dat Moses die regte keuse gemaak het, al het hy by tye seker self gewonder of hy die regte keuse gemaak het.

`Vanuit ‘n wêreldse perspektief moes Moses eintlik in Egipte gebly het.  Maar, as Christene het ons ‘n sienswyse van die werklikheid ontvang wat ons ver bo hierdie wêreld laat uitstyg.  Hoe kan ons wanneer ons deur die dinge van hierdie wêreld versoek word, altyd die groter prentjie in gedagte hou? Waarom is dit so belangrik dat ons dit wel doen?`