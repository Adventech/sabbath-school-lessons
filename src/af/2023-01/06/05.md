---
title:  Van bedrieër tot prins
date:  08/02/2023
---

Alhoewel Jakob as ‘n jongman God gevrees en liefgehad het, het hy homself verlaag om saam met sy ma, Rebekka, saam te sweer om sy vader te bedrieg om sodoende geseën te word. Die gevolg was dat hy sy lewe as volwassene verkeerd begin het, omdat hy moes vlug of anders dalk ‘n vroeë dood sou sterf.  Rebekka het toe aan Jakob gesê, “vlug tog na Haran, na my broer Laban . . . ; en bly ‘n rukkie by hom tot die woede van jou broer bedaar; . . . Dan sal ek stuur en jou daar laat haal” (Génesis 27:43-45). Jakob het toe eintlik vir 20 jaar weggebly, en hy het nooit weer sy moeder se gesig gesien nie.

`Lees Génesis 32:22-31. Wat het hier met Jakob gebeur, en watter geestelike les oor God se genade kan ons uit hierdie verhaal leer, selfs wanneer ons verkeerde besluite neem?`

“Deur nederigheid, berou en selfoorgawe het hierdie sondige, dwalende sterfling die Majesteit van die hemel oorweldig. Hy het met sy bewende hand die beloftes van God aangegryp en daarom kon die hart van Oneindige Liefde die smeekbede van die sondaar nie afwend nie. Nou het Jakob duidelik verstaan hoe hy gedwaal het toe hy die eersgeboortereg deur bedrog verkry het. Hy het die beloftes van God gewantrou en het probeer om in sy eie krag te doen wat God in Sy eie tyd en op Sy eie manier sou verander . . . . Jakob het die seëning ontvang waarna sy siel verlang het. Sy sonde as onderkruiper en bedrieër was vergewe.” — Ellen G. White, Patriarge en Profete, bl. 197,198.

`Lees Génesis 49:29-33. Watter instruksies het Jakob aan sy seuns gegee met betrekking tot sy begrafnis, alhoewel hy nie meer eiendom in Kanaän gehad het nie? Wie is ook nog in daardie spelonk begrawe? Waarom dink jy het Jakob hierdie versoek gemaak?`

Die Bybel vertel aan ons dat aldrie die patriarge en hulle vrouens in dieselfde graf begrawe is.  Jakob se geloof in God was sterk, en hy het homself as ‘n vreemdeling en pelgrim op aarde beskou (lees Hebreërs 11:13). Ten spyte van sy foute wat hy gemaak het en die feit dat hy sy huis met niks verlaat het, het hy na Kanaän as ‘n ryk man teruggekeer.

`Ten spyte van ons foute kan God ons nog steeds seën.  Maar dit sal beter wees om reg van die begin af die foute te vermy!  Watter keuses moet jy nou maak, en hoe kan jy vermy om die verkeerde keuses te maak?`