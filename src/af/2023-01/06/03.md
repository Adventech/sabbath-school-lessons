---
title:  Abram, die vader van die getroues
date:  06/02/2023
---

God het Abram geroep om sy tuisland en ook sy volk te verlaat om na ‘n land te gaan waarheen Hy hom sou lei. En so het die bloedlyn van die Messias begin. Alhoewel daar nie veel besonderhede gegee word nie, moes Abram sy geboorteland waar hy sy kinderjare deurgebring het, verlaat. Dit moes sekerlik nie ‘n maklike besluit gewees het, en ongetwyfeld moes hy van sy aardse vermaaklikhede en geriewe prys gegee het om dit te doen.

`Lees Génesis 12:1–3.  Hoe was “al die geslagte van die aarde” as gevolg van hierdie belofte en die aanvaarding daarvan, “geseën”?`

Dit was ‘n groot lewensveranderende gebeurtenis vir Abram en sy gesin. “Deur geloof het Abraham, toe hy geroep is, gehoorsaam weggetrek na die plek wat hy as ‘n erfenis sou ontvang; en hy het weggetrek sonder om te weet waar hy sou kom.” (Hebreërs 11:8). “Abraham se onvoorwaardelike gehoorsaamheid is een van die merkwaardigste bewyse van geloof wat in die Bybel opgeteken staan.” — Ellen G. White, Patriarge en Profete, bl. 126.

Die meeste van ons sal nie so gretig wees om ons tuisland en ons vriende en familielede te verlaat nie. Maar Abram het dit gedoen. Abram was tevrede om te wees waar God wou hê hy moes wees.  En om te dink dat Abram, Isak en Jakob nooit daardie beloofde land in hulle leeftyd ontvang het nie — en tog het hulle aan God getrou gebly.

`Lees Hebreërs 11:8–13. Wat beteken hierdie relevante boodskap vir ons?`

Die mense wat rondom Abram gewoon het, het hom as ‘n prins beskou. Hy was bekend vir sy vrygewigheid, dapperheid, gasvryheid en as ‘n dienskneg van die Allerhoogste God. Hy was ‘n voorbeeldige getuie vir God. Deur die genade van God is ons saam met Abraham erfgename. “Net soos Abraham ‘in God geglo het, en dit is hom tot geregtigheid gereken’, verstaan [julle dan] dat die wat uit die geloof is, . . . kinders van Abraham [is].” (Galásiërs 3:6,7). “En as julle aan Christus behoort, dan is julle die nageslag van Abraham en volgens die belofte erfgename” (Galásiërs 3:29).

Met Abraham, net soos met Noag, sien ons iemand wat ‘n groot lewensveranderende besluit gemaak het deur aan God gehoorsaam te wees.

`Lees II Korinthiërs 4:18. Hoe moet die boodskap van hierdie vers diesoort geestelike besluite wat ons neem, beïnvloed?  Hoe het beide Moses en Abraham dieselfde beginsel toegepas?`