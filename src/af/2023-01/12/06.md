---
title:  Met jou oog op die beloning gerig
date:  23/03/2023
---

Na Paulus se bekering het hy met volle oorgawe die saak van Christus bevorder. Uit ‘n wêreldse oogpunt sou hy baie suksesvol kon gewees het weens sy geleerdheid en skerp verstand. Maar, soos Moses, het Paulus gekies om saam met God se getroue kinders en vir die saak van Christus, te ly. Hy was geslaan, gestenig, in die tronk, het skipbreuk gely, honger gely, koud gekry, en nog meer soos dit in II Korinthiërs 11:24-33 opgeteken is. Hoe het hy dit reggekry om al hierdie swaarkry te verduur?

`Lees Romeine 8:16–18. Hoe het die wete dat hy ‘n kind van God was, ‘n faktor (medewerkende krag) in sy getrouheid gespeel?`

Paulus se begrip van hoe waardevol die beloning van die getroues sal wees, het hom opgewonde gemaak om vir Christus te ly.  Hy het uit die tronk geskryf: “Broeders, ek reken nie dat ek dit self gegryp het nie.  Maar een ding: ek vergeet die dinge wat agter is en strek my uit na wat voor is, en jaag na die doel om die prys te verkry van die hoë roeping van God in Christus Jesus” (Filippense 3:13,14).

`Lees I Timótheüs 6:6–12 wat ons reeds behandel het, maar wat werd is om weer na gekyk te word. Watter boodskap in hierdie verse is so uiters belangrik, veral vir ons as Christene?`

Die bybelse perspektief oor voorspoed is om dit wat jy nodig het tot jou beskikking te hê wanneer jy dit nodig het.  Dit is nie om besittings op te gaar nie. Voorspoed is ook om die belofte in Filippense 4:19 vir jouself toe te eien:  “En my God sal elke behoefte van julle vervul na sy rykdom in heerlikheid deur Christus Jesus.” Laastens is voorspoed om dankbaar te wees vir wat jy het in die HERE, en op Hom vir alles te vertrou.

God beloof sy kinders nie dat hulle almal met aardse besittings ryk sal wees nie. Om die waarheid te sê, Hy sê dat almal wat godvrugtig lewe, vervolg sal word.  Wat Hy aanbied, is beter as enige wêreldse rykdom.  Hy sê, “Ek sal elke behoefte van julle vervul, en oral waar jy heengaan, is ek met jou.” En uiteindelik sal Hy aan sy getroues ware rykdom en verantwoordelikheid, en die ewige lewe, gee.  Wat ‘n ontsagwekkende beloning!

Nader na die einde van sy lewe kon Paulus sê, “Want ek word alreeds as ‘n drankoffer uitgegiet, en die tyd van my heengaan is naby.  Ek het die goeie stryd gestry;  ek het die wedloop voleindig, ek het die geloof behou.  Verder is vir my weggelê die kroon van die geregtigheid wat die Here, die regverdige Regter, my in dié dag sal gee; en nie aan my alleen nie, maar ook aan almal wat sy verskyning liefgehad het.” (II Timótheüs 4:6–8). Mag ons almal, deur God se genade, in staat wees om dieselfde te sê, en ook met dieselfde versekering.