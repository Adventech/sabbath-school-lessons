---
title:  Die Nuwe Jerusalem
date:  21/03/2023
---

Die bybelse beskrywing van die Nuwe Jerusalem is wat Abraham deur geloof gesien het. “Want hy het die stad verwag wat fondamente het, waarvan God die boumeester en oprigter is” (Hebreërs 11:10). Die Nuwe Jerusalem is God se meesterstuk, gebou vir hulle wat Hom liefhet en sy gebooie onderhou. Die Nuwe Jerusalem sal God se huis vir sy getroue kinders gedurende die millennium in die hemel wees, en daarna vir ewig op die nuwe aarde. Daar is goeie nuus vir diegene van ons wat nie daarvan hou om in te pak en te trek nie.  God sorg vir alles. Johannes sê hy het die stad gesien: “En ek, Johannes, het die heilige stad, die nuwe Jerusalem, sien neerdaal van God uit die hemel, toeberei soos ‘n bruid wat vir haar man versier is” (Openbaring 21:2).

`Lees Opebaring 21. Wat is sommige van die dinge wat hier aan ons belowe word?`

Daar is so baie beloftes hier dat ons dit skaars kan begryp, deurdat ons verstande deur sonde beskadig is en omdat ons net ‘n sondebesmette wêreld ken. Maar dit wat ons kan verstaan, gee vir ons soveel hoop.

Eerstens, net soos Jesus met ons gewandel het in hierdie gevalle wêreld toe Hy in die vlees gekom het, gaan Hy met ons in die nuwe wêreld wandel. Wat ‘n voorreg moes dit nie vir hulle gewees het wat Jesus van naby, persoonlik gesien het nie! Ons gaan daardie voorreg ook hê, maar sonder die sluier van sonde wat alles wat ons nou sien, verwronge laat lyk.

En ook, ons wat nou net trane en hartseer en geween en pyn ondervind, hoe verstaan ons een van die grootste beloftes in die hele Bybel: “ ‘En God sal al die trane van hulle oë afvee, en daar sal geen dood meer wees nie; ook droefheid en geween en moeite sal daar nie meer wees nie, want die eerste dinge het verbygegaan’ ” (Openbaring 21:4)? Al daardie “eerste dinge” sal verby wees, dinge wat nooit eers hier moes gewees het nie.

Ook, uit die troon van God vloei die suiwer water van die lewe, en aan beide kante van die rivier is die boom van die lewe. God se troon sal daar wees, en “hulle sal sy aangesig sien” (Openbaring 22:4). Die verlostes sal weereens in die nabyheid van God lewe, wat ons nie nou fisies ondervind nie.

`Lees Openbaring 21:8 oor die lot van hulle wat die tweede dood in die gesig sal moet kyk. Watter sonde wat hier genoem word, kon nie deur Jesus vergewe word nie? Waarom gaan hierdie mense dan verlore terwyl sommige wat dieselfde sondes gepleeg het, gered gaan word?  Wat bepaal die verskil tussen hierdie twee groepe?`