---
title:  Belonings vir getrouheid
date:  19/03/2023
---

`Lees Hebreërs 11:6.Wat behoort hierdie vers vir ons te beteken? Hoe moet ons op wat hier gesê word, reageer? Lees ook Openbaring 22:12, Jesaja 40:10 en Jesaja 62:11. Wat leer al hierdie verse ons?`

Die beloning wat God aan sy getroue kinders wil gee, is uniek, en, soos dit met baie geestelike dinge die geval is, kan dit ver bo ons menslike begrip wees. “Menslike taal kan nie die loon van die regverdiges beskryf nie. Alleen diegene wat dit eendag sal sien, sal dit ken.  Die beperkte menslike verstand kan nie die heerlikheid van die paradys van God begryp nie.” — Ellen G. White, Die Groot Stryd, bl. 674.

Jesus het die Saligsprekinge soos volg afgesluit, wat ook die begin van die Bergpredikasie is: “ ‘Salig is julle wanneer die mense julle beledig en vervolg en valslik allerhande kwaad teen julle spreek om My ontwil. Verbly en verheug julle omdat julle loon groot is in die hemele; want so het hulle die profete vervolg wat voor julle gewees het’ ” (Matthéüs 5:11,12). Nadat die outeur van Hebreërs die geloofshelde se dade in Hebreërs 11 genoem het, begin Hy die volgende hoofstuk met ‘n verduideliking waarom Jesus gewillig was om op die kruis te sterwe.

“Daarom dan, terwyl ons so ‘n groot wolk van getuies rondom ons het, laat ons ook elke las aflê en die sonde wat ons so maklik omring, en met volharding die wedloop loop wat voor ons lê, die oog gevestig op Jesus, die Leidsman en Voleinder van die geloof, wat vir die vreugde wat Hom voorgehou is, die kruis verdra het, die skande verag het en aan die regterkant van die troon van God gaan sit het”(Hebreërs 12:1,2).

Om vir getrouheid beloon te word, is egter nie dieselfde as verlossing deur werke nie. Wie van ons of enige van die Bybelkarakters se werke was goed genoeg om enige meriete by God te verdien?  Natuurlik geeneen s’n nie. Dit is die hele doel van die kruis. Indien ons onsself deur werke kon red, sou Jesus nooit ‘n kruisdood gesterf het nie. In plaas daarvan moes dit deur genade plaasvind. “En as dit deur genade is, dan is dit nie meer uit die werke nie;  anders is die genade geen genade meer nie. En as dit uit die werke is, dan is dit nie meer genade nie; anders is die werk geen werk meer nie” (Romeine 11:6). In plaas daarvan is belonings suiwer die gevolg van wat God vir ons en in ons gedoen het.

`Hoe moet ons die verskil tussen redding deur genade en beloning deur werke verstaan? Bring jou antwoord op Sabbat na die klas.`