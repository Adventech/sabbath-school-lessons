---
title:  Die vereffening van rekeninge
date:  22/03/2023
---

Nader na die einde van Jesus se bediening het sy dissipels na Hom gekom toe hulle alleen was, “. . . Vertel ons, wanneer sal hierdie dinge wees, en wat is die teken van u koms en van die voleinding van die wêreld?” (Matthéüs 24:3). Die outeur beskryf dan in twee hoofstukke wat Jesus se antwoord op hulle vrae was. Matthéüs 24 beskryf eers die tekens wat in die wêreld en rondom ons sal plaasvind, soos oorloë, rampe, ens. Dan word die toestande in die kerk net voor Jesus weer kom, beskryf. Dit word deur drie verhale geïllustreer waarvan een die gelykenis van die talente is. Hierdie gelykenis beskryf hoe God se volgelinge hulle gawes gebruik het wat God aan hulle gegee het.

`Lees Matthéüs 25:14–19. Wie is die een van na die ver land reis? Aan wie word sy besittings toevertrou? Wat beteken “met hulle afgereken” (lees Matthéüs 25:19)?`

Ons dink soms dat talente natuurlike gawes is, soos om te kan sing en praat, ens., maar in ‘n soortgelyke verhaal van muntstukke in Lukas 19:12–24, word geld en die hantering daarvan spesifiek genoem.  Ellen G. White het ook gesê, “Ek was getoon dat die gelykenis van die talente nie ten volle verstaan word nie. Hierdie belangrike les wat aan die dissipels gegee was, was van toepassing op Christene wat in die laaste dae sal leef, en was bedoel om tot hulle voordeel te wees. Ook dat hierdie talente nie net tot die vermoë om te preek en uit die Woord van God onderrig te gee, beperk was nie. Die gelykenis het betrekking op die tydelike middele wat God aan sy volk toevertrou het.” — Testimonies for the Church, deel 1, bl. 197, (vry vertaal).

`Lees Matthéüs 25:20–23. Wat sê God aan diegene wat getroue bestuurders van sy geld was met die doel om sy saak te ondersteun?  Wat beteken “. . . Gaan in in die vreugde van jou heer” (Matthéüs 25:23)?`

Dit is ons natuurlike neiging om te dink dat die ander persoon meer talente het as wat ons het en daarom meer aan God verskuldig is. In hierdie verhaal is die persoon wat net een talent ontvang het, – wat die minste geld gehad het – die een wat ontrou was en so die koninkryk verbeur het.  Ons moet liewer nie op ander se verantwoordelikhede konsentreer nie, maar op wat God aan ons toevertrou het, en hoe ons dit tot sy eer kan gebruik.

`Hoe gaan jy vaar wanneer God kom om jou “saak te skik”, of om jou te vra om jou “rekening te vereffen”?`