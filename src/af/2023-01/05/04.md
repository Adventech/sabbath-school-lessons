---
title:  Hoe om van skuld ontslae te raak
date:  31/01/2023
---

`Lees Spreuke 22:7. Wat beteken dit om “ ‘n slaaf van die man wat uitleen”, te wees?`

Wat kan gedoen word om uit hierdie rampspoedige situasie bevry te word? As jy onder ‘n skuldlas gebuk gaan, sal die volgende plan jou help om ‘n skuldverwyderingproses te begin. Die plan is eenvoudig. Dit begin met ‘n voorafgaande besluit en bestaan uit drie stappe.

Die _voorafgaande besluit_ is ‘n belofte aan God om sy heilige tiende getrou terug te betaal en so sy wysheid en seën te bekom.  Hy is gretig om diegene wat aan Hom gehoorsaam is, te seën.

_Stap een_ is om ‘n moratorium op addisionele skuld te plaas: om geen nuwe skuld aan te gaan nie. As jy nie nog geld leen nie, kan jy jou nie verder in die skuld steek nie.

_Stap twee_ is om met God ‘n verbond te sluit dat jy voortaan, soos wat Hy jou seën, jou skuldlas so gou as moontlik sal verminder.  Wanneer God jou finansieel seën, gebruik die geld om die skuld minder te maak — nie om nog meer aankope te doen nie. Hierdie stap is waarskynlik die belangrikste een.  Wanneer mense onverwags geld ontvang, spandeer die meeste van hulle dit op ander dinge.  Moet dit nie doen nie; gebruik dit liewer vir jou skuldverminderingsplan.

_Stap drie_ is die praktiese gedeelte. Maak ‘n lys van al jou skuld, van die hoogste bedrag na die kleinste. Vir die meeste gesinne is die huislening bo aan die lys, en ‘n kredietkaart of persoonlike skuld onder aan die lys. Begin deur ten minste die minimum betalingsvereistes van jou skuldeisers op ‘n maandelikse basis na te kom.  Daarna, op een of ander manier verdubbel of vermeerder jou betalings op die kleinste afbetaling op jou lys. Jy sal baie verras wees hoe gou jy die kleiner skulde kan elimineer.  Daarna gebruik jy die geld van die kleiner skulde wat jy klaar betaal het om by die betaling van die volgende laagste afbetaling op jou lys, by te voeg om so jou pad opwaarts oop te maak.  Soos wat jy jou kleiner hoë rentebelaaide skuld elimineer, sal meer geld beskikbaar word om op die volgende laagste skuldlas af te kan betaal.

Dis baie duidelik dat God nie wil hê dat ons skuld moet hê nie. As die verbond met Hom eers gesluit is, vind baie gesinne dat God hulle op onverwagte maniere seën, en die skuld vinniger verminder as wat hulle verwag het. Deur hierdie drie stappe te volg, het baie gesinne van hulle skuld ontslae geraak. Jy kan ook!  Deur God eerste te plaas, sal jy sy wysheid en seën ontvang omdat jy dit wat Hy aan jou toevertrou het, goed bestuur.

`“Julle gedrag moet vry van geldgierigheid wees. Wees tevrede met wat julle het, want Hy het gesê: ‘Ek sal jou nooit begewe en jou nooit verlaat nie’ ”(Hebreërs 13:5). Hoe kan die toepassing van hierdie woorde mense in ‘n hoë mate help om nie skuld aan te gaan nie?`