---
title:  Die skuldlasprobleem
date:  29/01/2023
---

`Lees Deuteronómium 28:1,2 en 12. Wat is God se ideaal vir sy kinders met betrekking tot skuld? Hoe kan hulle hierdie ideaal bereik?  En, alhoewel hierdie skrifgedeelte se konteks baie van ons situasie s’n verskil, watter beginsels kan ons hieruit neem en op ons huidige omstandighede toepas?`

Studies toon dat daar drie hoofredes is waarom mense in finansiële verknorsings beland. Die volgorde van die redes hieronder weerspieël die volgorde van die probleme aan.

_Die eerste is onkunde._ Baie mense, selfs die wat geleerd is, is finansieel ongeletterd. Hulle was eenvoudig nooit aan die bybelse of selfs sekulêre beginsels van hoe om geld te bestuur, blootgestel nie. Daar is egter hoop vir hulle! Hierdie les sal ‘n eenvoudige plan skets en hoe om dit toe te pas.

_Die tweede rede vir finansiële verknorsing is onnodige begerigheid of selfsugtigheid._ Mense leef eenvoudig bo hulle vermoë deur op advertensies en persoonlike begeertes te reageer. Hulle is nie gewillig om te woon waar, of te ry met, of aan te trek wat hulle regtig kan bekostig nie. Baie van hierdie selfde mense voel ook dat hulle te arm is om tiende te betaal. Die gevolg is dat hulle hul lewens sonder God se beloofde wysheid en seëninge, leef (lees Maleági 3:10,11; Matthéüs 6:33). Daar is hoop vir hierdie mense ook, maar dit vereis ‘n verandering van hart — en ‘n gees van tevredenheid.

_Die derde rede waarom mense hulleself in finansiële verknorsing bevind, is persoonlike teëspoed._ Hulle het dalk ernstig siek geword sonder voldoende mediese versekering. Hulle spandabelrige huweliksmaat het hulle dalk met ‘n groot skuldlas gelos. ‘n Natuurramp het dalk al hulle besittings vernietig. Of hulle was dalk in volslae armoede gebore en grootgemaak. Daar is hoop vir hierdie mense ook. Alhoewel hulle ‘n moeiliker pad moet loop, kan hulle hul probleme oorkom. Verandering kan plaasvind deur die ondersteuning van Christenvriende; deur die raad en/of ondersteuning van goddelike raadgewers, of deur harde werk en goeie opleiding, en die seën van God en sy Voorsienigheid.

Wat die rede ook al is, selfs al is dit die persoon se eie skuld, die skuldlas kan verlig word. Maar, hulle wat ‘n skuldlas het, sal moet veranderinge in hulle lewe en in hulle besteding en finansiële prioriteite, maak.

`Lees I Timótheüs 6:6–9. Wat sê Paulus hier waaraan ons almal moet aandag gee?  Wat beteken hierdie woorde vir jou, en op watter maniere kan jy meer gehoor aan wat die Woord ons hier leer, gee?`