---
title:  Termynlimiet-bepalings en wenke vir skuldhantering
date:  02/02/2023
---

`Lees Deuteronómium 15:1–5. Wat het die HERE van sy volk vereis soos in hierdie verse openbaar word?`

In ooreenstemming met ander sewejaar-termynbepalings (Exodus 21:2; Levítikus 25:3, 4), was daar nie net regulasies oor slawe of diensknegte en grondbesit nie, maar ook oor die uitleen van geld.  Omdat die geldskieters geen skuld wou afskryf nie, was die langste leenperiode sewe jaar.  Wat ons ook al uit hierdie verse kan leer, toon dat die HERE oor hierdie soort finansiële vraagstukke omgee, veral wanneer mede-Israeliete daarby betrokke was. Hierdie verse toon ook dat die HERE geweet het dat daar skuldverpligtinge sou ontstaan het, maak nie saak hoe erg dit sou wees nie.  Hy het ook beklemtoon dat dit so ver as moontlik vermy moes word.

In teenstelling hiermee word daar in ons tyd op baie plekke in die wêreld huislenings vir 30 en 40 jaar toegestaan. Een rede waarom huise so duur kos, blyk te wees omdat daar krediet beskikbaar is om lenings toe te staan om die huise te kan koop.

En dan is daar ook nog baie mense, ouers en studente wat daaraan dink om geld vir hulle studies te leen. Gewoonlik word daar aanvaar dat ‘n kollegekwalifikasie ‘n persoon se toekomstige inkomstekapasiteit sal verhoog vir die res van sy of haar lewe. Sommige mense sal dalk moet geld leen om vir hulle studies te betaal, maar dan moet die volgende faktore in ag geneem word. Onthou, jy sal die bedrag plus rente moet terugbetaal.  Probeer eerstens sover as moontlik om vir alle vergunnings en studiebeurse te kwalifiseer. Werk en spaar soveel as moontlik om studiegeld bymekaar te maak.  Neem net kursusse wat in die toekoms vir jou werk sal verseker. Laat jou ouers jou help. In bybelse tye het ouers aan hulle kinders grond gegee sodat hulle ‘n lewe daaruit kon maak.  In vandag se dae sal daardie “erflating” heelwaarskynlik geleerdheid wees, sodat hulle onafhanklike volwassenes kan word.

In ‘n volmaakte wêreld sal daar nie lenings wees nie, en ook geen skuld nie. Maar omdat ons nie in ‘n volmaakte wêreld leef nie, kan daar tye wees wanneer dit nodig is om lenings aan te gaan. Maak net seker dat jy die bes moontlike transaksie teen die beste beskikbare rentekoers aangaan.  Leen dan die absolute minimum wat jy benodig, en betaal dit so gou as moontlik af om rentebetalings te beperk. Die eerste beginsel is egter om sover menslik moontlik kan, skuld te vermy en bybelse beginsels na te volg in ons daaglikse lewe sodat ons so lank as moontlik onnodige skuld en die verskriklike stres wat dit op ons en ons gesinne plaas, kan voorkom.

`Indien jy geld aan iemand geleen het, hoe eerlik en regverdig en vriendelikhet jy teenoor hulle opgetree?  Hoe sal jy vaar as jy voor God moet verskyn om verslag te lewer oor hoe jy die saak hanteer het? (Lees Prediker 12:14.)`