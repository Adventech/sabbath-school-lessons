---
title:  Vir verdere studie
date:  03/02/2023
---

Die drie-stappe-proses van skulddelging word eintlik op een van die bladsye van Ellen G. White se geskrifte gevind.  Die skuinsgedrukte gedeeltes beklemtoon die drie stappe.

“Wees vasberade om nooit weer skuld te maak nie. Ontsê uself ‘n duisend dinge eerder as om in die skuld te beland. Dit was die vloek van u lewe – hierdie skuldmakery. Vermy dit soos die pokke. “Sluit ‘n plegtige verbond met God dat u, met Sy seën, u skuld sal betaal en dan aan niemand iets verskuldig sal wees nie, al moet u van pap en brood lewe. . . . Moenie aarsel, mismoedig word of op u voetspore teruggaan nie.  Ontsê u smaak, moenie aan eetlus toegee nie, spaar u sente en betaal u skuld.

“Werk dit so gou moontlik af.  Sodra u weer as ‘n vryman kan staan, en aan niemand iets verskuldig is nie, sal u ‘n groot oorwinning behaal het.” — Raad oor Rentmeesterskap, bl. 257.

Indien jy addisionele hulp nodig het om heeltemal van jou skuld ontslae te raak, probeer die volgende:

_Stel ‘n begroting op._ Stel ‘n eenvoudige begroting op deur al jou inkomstes en uitgawes of aankope oor ‘n periode van drie maande neer te skryf.  Baie mense is verbaas om te sien hoe baie geld hulle op onnodige items uitgee.

_Vernietig alle kredietkaarte._ Kredietkaarte is een van die hoofoorsake van gesinne se skuldverpligtinge. Dit is so maklik om te gebruik en so moeilik om af te betaal. Indien jy uitvind dat jy nie die kaarte elke maand heeltemal afbetaal nie, of dat jy dit gebruik om items te koop wat jy nie andersins sou koop nie, moet jy die kaarte vernietig voordat dit jou of jou huwelik, of beide, vernietig.

_Begin met ekonomiese maatreëls._ Soms is ons nie bewus van hoeveel ons op ons maandelikse uitgawes kan spaar deur net met die kleiner items wat ons koop, versigtig te wees nie. Sulke aankope maak die totale onkoste vinnig meer.

**Besprekingspunte**

`Die hoeveelheid skuld wat baie nasies en ook individue gemaak het, is verbysterend. Wat was jou eie ondervinding met ‘n skuldlas en die probleme wat dit vir jou of ander mense veroorsaak het?`

`Wat kan jou plaaslike kerk doen om hulle lede te leer om ‘n skuldlas of finansiële vraagstukke oor die algemeen, te hanteer?`

`Watter Bybelbeloftes kan jy vir jouself toe-eien om jou teen die aanloklikheid van die wêreld en die finansiële gevare wat begeerlikheid oor jou bring, te beskerm?`