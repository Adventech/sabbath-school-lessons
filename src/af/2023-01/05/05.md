---
title:  Borg staan en vinnig-ryk-word skemas
date:  01/02/2023
---

Die Bybel is baie duidelik dat God nie wil hê dat sy kinders vir die skuldverpligtinge van ander verantwoordelik gehou moet word nie. In die boek Spreuke het die HERE ons teen borg staan gewaarsku — d.w.s., om ‘n mede-ondertekenaar te wees en so borg vir ‘n ander persoon te staan.

`Lees Spreuke 6:1–5, 17:18 en 22:26. Watter boodskap word hier gegee?`

Borg staan gebeur gewoonlik wanneer ‘n persoon wat nie kredietwaardig is nie ‘n lening van ‘n kredietverskaffer- instansie vra en nie vir die lening kwalifiseer nie. Die beampte sal dan aan die persoon wat nie kwalifiseer nie sê dat as hy of sy ‘n vriend met goeie kredietwaardigheid kan kry om saam met hom of haar vir die lening te teken, dan sal die bank die lening goedkeur en die mede-ondertekenaar aanspreeklik hou indien daar ‘n wanbetalingsituasie ontstaan.

Soms gebeur dit dat ‘n mede-kerklid jou vra om ‘n mede-ondertekenaar te wees. Jy moet so reageer: “Die Bybel sê ek moet dit nooit doen nie”. Verstaan asseblief dat die Bybel ons aanmoedig om diegene wat behoeftig is, behulpsaam te wees, maar ons moet nie vir hulle skuld verantwoordelik gehou word nie.

Ouers word soms deur hulle tieners gevra om mede-ondertekenaars vir die koop van hulle eerste motor te wees. Of, ouer volwasse kinders sal hulle ouers vra om mede-ondertekenaars vir ‘n besigheidslening te wees. Dieselfde antwoord geld daarvoor.  Dit is reg om ander mense te help wanneer daar ‘n werklike behoefte is, maar moenie borg staan vir die skuld van ander nie. Navorsing het getoon dat 75 persent van diegene wat mede-ondertekenaars is, uiteindelik die paaiemente betaal!

`Lees Spreuke 28:20 en 1 Timótheüs 6:9, 10. Waarteen word hier gewaarsku?`

Vinnig-rykword-skemas is nog ‘n finansiële valstrik;  daar kan amper gewaarborg word dat dit tot ‘n finansiële ramp sal lei vir diegene wat daardeur gevang word. Wanneer dit te goed klink om waar te wees, is dit definitief so. Baie mense kry daardeur emosioneel en finansieel seer. Nog ‘n tragedie wat hierdie verdwaalde planne inhou, is dat, in baie gevalle, individue aanvanklik geld moet leen om in soiets betrokke te raak. Baie lewens en gesinne was deur vinnig-rykwordskemas geruïneer, wat uiteindelik net die bedriëers wat die skema uitgedink het, verryk het, ten koste van hulle wat daarvoor geval het. Wanneer ‘n vriend of selfs ‘n geliefde jou by een van hierdie skemas wil betrek, dan moet jy vinnig weghardloop.  Nie stadig nie, so vinnig soos jy kan!