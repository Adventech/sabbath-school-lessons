---
title:  Voorbereiding vir die dood
date:   18/04/2019
---

Met uitsondering van diegene wat ten tye van die wederkoms nog lewendig is, is daar een verandering wat op ons almal wag: Die dood. Watter verandering het immers ’n groter impak op die gesin – naas trou en kinders kry – as die dood van ’n naby geliefde? 

`Lees 1 Korintiërs 15:24-26. Wat sê hierdie skrifgedeelte vir ons oor die dood?` 

Die dood kom dikwels skielik en boonop op ’n tragiese wyse. Dink net aan die tallose mans, vroue en kinders wat soggens werk en skool toe gaan, maar wat saans nooit die huis haal nie. Dan is daar ook diegene wat die nuwe dag vol hoop tegemoetgaan, net om teen sonsondergang ’n geliefde kwyt te wees. ’n Mens kan natuurlik in geloof ’n noue wandel met God handhaaf, en jy kan ook seker maak dat jy voortdurend met die geregtigheid van Christus beklee is (lees Rom. 3:22). Tog kan ’n mens jou nie werklikwaar op iets voorberei wat uit die bloute kom nie – nie jy of jou geliefdes nie. Dan is daar ook nog ’n ander probleem: Terminale siekte. Hoe sal jy maak as jy net ’n paar maande oor het? Hoewel ’n mens nie jou presiese sterwensuur ken nie, weet jy tog wanneer dit min of meer naby is. Voorbereiding vir die onafwendbare dood bly dus van kardinale belang – vir óns én ons geliefdes. 

`Lees 1 Konings 2:1-4. Dit vorm deel van Dawid se afskeidswoorde aan sy seun Salomo. Watter lesse kan ons (en ons huismense) hieruit oor voorbereiding vir die dood put?` 

Met die eerste oogopslag wil ’n mens byna kapsie maak: Wat wou! Dawid – die einste man wat met Batseba owerspel gepleeg en toe die swanger vrou se man om die lewe laat bring het (lees 2 Samuel 11) – en hy preek hier vir sy seun oor voorbeeldig lewe! Tog is dit ’n kragtige vermaning juis omdat Dawid gesondig het en omdat daardie sonde sulke verskriklike gevolge gehad het. Dit is ongetwyfeld ’n poging om sy seun te waarsku teen die slaggate van sonde waarin hy self beland het. Dit het hom immers baie smarte besorg. Op die harde manier moes Dawid leer: Jy betaal vir jou sonde. Duidelik het hy gehoop dat sy seun die seerkry van egbreuk sou vryspring.