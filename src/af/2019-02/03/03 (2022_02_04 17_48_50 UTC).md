---
title:  Voorbereiding vir die huwelik
date:   15/04/2019
---

Trou is een van die grootste veranderings in ’n mens se lewe. Nie almal trou natuurlik nie. Jesus, en ook vele ander bybelfigure, het dit per slot van rekening nooit gedoen nie. Nietemin is daar baie mense wat trou, en daarom swyg die Bybel ook geensins oor die huwelik nie – dit is immers ’n lewensveranderende onderneming. Dit is ook dan die eerste maatskaplike ooreenkoms wat in die Bybel vermeld word. Die Here se presiese woorde aan Adam en Eva in dié verband, word op drie ander plekke in die Skrif herhaal – dít is hoe belangrik die huwelik vir God is. “Daarom sal ’n man sy vader en moeder verlaat en saam met sy vrou lewe, en hulle sal een word” (Gen. 2:24, NAB; lees ook Matt. 19:5, Mark. 10:7, Ef. 5:31). Wat sê hierdie teksverse vir ’n mens? Dat die verhouding tussen jou en jou aanstaande voorrang geniet sodra jy trou. Dit word selfs belangriker as die band tussen jou en jou ouers, en tussen jou huweliksmaat en sy of haar ouers. Een van die redes hoekom die huwelik tussen ’n man en ’n vrou so belangrik vir God is, is omdat dit die verhouding tussen Jesus as die Seun van God enersyds, en die kerk as sy bruid andersins, versinnebeeld (Ef. 5:32). Wanneer ’n mens ’n huis wil bou, moet jy egter eers die koste bereken (Luk. 14:28-30); hoeveel te meer wanneer jy aan ’n huisgesin wil begin bou? ’n Letterlike huis bestaan uit sement en bakstene, hout en yster, draad en glas; maar ’n huisgesin word met nie-stoflike dinge gebou. 

`Lees 1 Korintiërs 13:4-8 en Galasiërs 5:22, 23. Daar is bepaalde karaktereienskappe wat onontbeerlik in die lewe is, maar waarsonder die huweliksband veral nie behoue kan bly nie. Skryf dit nou neer.` 

Voorbereiding vir die huwelik begin by die individu. Terselfdertyd moet daardie persoon ook sy of haar aanstaande mooi bekyk, om te sien of daardie een werklik ’n pasmaat is. Is hy of sy ’n harde werker? (Spr. 24:30-34). Het daardie een ’n slegte humeur? (Spr. 22:24). Het ons dieselfde oortuigings? (2 Kor. 6:14, 15). Hoe voel my ouers en my vriende oor my aanstaande? (Spr. 11:14). Waardeur laat ek my lei – deur emosies of geloof? (Spr. 3:5, 6). Die antwoorde op hierdie vrae is aanwysers van toekomstige huweliksgeluk of -smart. 

`Dink nou aan ’n paar goeie huwelike. Watter beginsels kan ’n mens daaruit put wat ook op ander interpersoonlike verhoudings toegepas kan word?`