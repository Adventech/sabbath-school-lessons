---
title:  Vir verdere studie
date:   19/04/2019
---

Israel van ouds se woestynomswerwinge word gekenmerk deur ’n string foute, en keer op keer te midde van groot veranderings. Ten spyte van die wonderbaarlike wyse waarop God sy liefde asook sy krag en mag aan hulle ten toon gestel het, maak die volk telkens liederlik droog. Dit is dan hoekom Moses die volk toespreek toe hulle uiteindelik op die punt staan om die Beloofde Land binne te gaan. Die Beloofde Land is boonop ’n verdere keerpunt – oftewel verandering – in die geskiedenis van Israel. Hy sê vir hulle: “Julle eie oë het gesien wat die Here by Baäl-Peor gedoen het: elkeen wat vir Baäl-Peor gedien het, is deur die Here julle God tussen julle uit verdelg. Maar julle wat getrou gebly het aan die Here julle God, lewe vandag nog almal. Kyk, ek het julle die voorskrifte en die bepalings geleer soos die Here my God my beveel het. Julle moet daarvolgens lewe wanneer julle in die land kom en dit in besit neem. Gehoorsaam die voorskrifte en lewe daarvolgens, want daaraan sal die ander volke sien dat julle wysheid en insig het. Hulle sal van al hierdie voorskrifte hoor en sê: ‘Net hierdie groot nasie het wysheid en insig.’ Watter groot nasie se god is so by hom soos die Here ons God by ons is, elke keer as ons tot Hom bid? Watter groot nasie se voorskrifte en bepalings is so billik as hierdie wet wat ek vandag vir julle gee? Pas net op en wees baie versigtig om so lank julle leef, nie hierdie dinge wat julle gesien het, te vergeet of te verontagsaam nie. Julle moet dit alles vir julle kinders en julle kleinkinders inskerp” (Deut. 4:3-9, NAB). Die Here se weldade moet ons nooit uit die oog verloor nie. Dit is tog so belangrik. Om dit aan diegene om ons, en aan ons kinders en hul kinders oor te dra, bly sekerlik die beste benadering, nie waar nie? Let egter op die kernrol wat die gesin hier speel – die ouers moes dit aan die kinders oordra. Wat meer is, met elke herhaling van die tipe sonde wat die volk by Baäl-Peor gedoen het, is dit telkens die gesinseenheid wat in die slag bly. “Bandeloosheid was die misdaad wat God se oordele oor Israel gebring het. Baäl-Peor was ook nie die laaste keer dat vrypostige vroue ander in sonde laat beland het nie” (Ellen G. White, The Adventist Home, bl. 326). 

**Vrae vir bespreking** 

`1. Vra jou af: Hoe berei ek my op party van die groot lewensfases – soos werk, loopbaan, die huwelik, ouerskap, aftrede, e.s.m. – voor? Hoe het daardie veranderinge my ouerhuis of later my eie gesin geraak? Watter lesse het ek daaruit geleer wat ander op die drumpel van soortgelyke fases kan help? Bespreek hierdie dinge in klastyd.` 

`2. Dink nou weer aan Dawid se afskeidswoorde in die lig van sy owerspel met Batseba – ’n sonde wat ’n klad op die res van sy regering gelaat en ’n negatiewe uitwerking op sy huishouding gehad het. Hoe sien ’n mens, nietemin, die werking van God se genade as ’n wesentlike verskynsel hier?`