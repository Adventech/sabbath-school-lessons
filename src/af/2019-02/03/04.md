---
title:  Voorbereiding vir ouerskap
date:   16/04/2019
---

Min dinge verander ’n mens se lewe soos die geboorte van ’n kind. Jou gesinnetjie sal en kan nooit ooit weer dieselfde wees nie. “Soos pyle in die hand van ’n krygsman, so is seuns wat gebore is toe hulle vader nog jonk was” (Ps. 127:4, 5, NAB). Desnieteenstaande word daardie bondeltjies vreugde nie met gebruikersgidse gebore nie. Daar is geen gedetailleerde uiteensetting van wie die kind is en wat hy of sy presies benodig nie, of selfs watter probleme kan opduik en hoe elkeen opgelos behoort te word nie. Selfs gesoute ouers staan soms verstom oor die woorde, dade en houdings van hul kinders. Om kinders groot te maak, is ’n reuse verantwoordelikheid. ’n Mens moet dus daarvoor gereed wees. Dit is net so belangrik soos huweliksgereedheid. 

`Let op die volgende geboortes in die Bybel, wat duidelik wonderwerke was. Nietemin kan voornemende ouers bepaalde beginsels oor kinderopvoeding hieruit put. Lees 1 Samuel 1:27; Rigters 13:7 en Lukas 1:6, 13-17, 39-45, 46-55, 76-79. Skryf dan daardie beginsels neer.` 

Dink net aan die groot verantwoordelikheid, maar ook geleenthede, wat God aan elk van hierdie paartjies geskenk het. Kyk net wat hul kinders eendag sou wees – drie profete en leiers, een die voorloper van die beloofde Messias, en een sou die Christus Self wees! Hoewel ons kinders waarskynlik nie die soort patriarge en profete gaan wees waarvan ’n mens in die Bybel lees nie, behoort voornemende ouers hulle steeds voor te berei op die ingrypende veranderings wat ouerskap bring. 

“Selfs voor die kind se geboorte moet die voorbereidingswerk vir ’n lewe van suksesvolle stryd teen die bose begin. “As die moeder tydens haar swangerskap gemaksugtig – en ook selfgesentreerd, ongeduldig en puntenerig – is, gaan daardie eienskappe posvat by die kind. Tallose kinders ontvang sodoende ’n erfenis [van ondergang]: ’n Byna onoorkombare neiging tot boosheid” (Ellen G. White, The Adventist Home, bl. 256). 

`Party mense het kinders van hul eie om te versorg. Ander help kinders in die gemeenskap uit pure medemenslikheid. Hoe dit ook al sy, nou is die vraag net: Hoe kan ’n mens, op ’n praktiese wyse, reg aan daardie Godgegewe verpligting laat geskied?`