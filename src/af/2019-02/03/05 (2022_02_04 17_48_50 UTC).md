---
title:  Voorbereiding vir oudword
date:   17/04/2019
---

“Ons lewe maar sewentig jaar, of, as ons baie sterk is, tagtig, en dié is vol swaarkry en leed. Dit is gou verby, ons vlieg na ons einde toe” (Ps. 90:10, NAB). Moses se woorde herinner ’n mens aan die feit dat die tyd stadig maar seker sy gang gaan. Dit is iets wat jy mettertyd aan jou liggaam sien en voel. Hare wat grys word of uitval, stadiger reaksies, pyne en kroniese siekte – al hierdie dinge word deel van ’n mens se lewe. As jy getroud is en kinders het, en hulle op die beurt hul eie het, het die tyd vir ouma- en oupa-wees nou aangebreek. Al die voorafgaande lewensfases berei ’n mens boonop op die slotfase voor. 

`Lees Psalm 71. Wat leer ons hieruit oor oudword en hoe ’n mens jou daarop (en ook op die lewe as ’n geheel) kan voorberei?` 

Psalm 71 is die insae van ’n ouer persoon, wat al die stampe en stote van die lewe al moes deurmaak. Nietemin is hy (of selfs sy) tevrede met die verloop van sake omdat hy deurgaans sy vertroue in die Here gestel het. Daardie vertroue is iets wat van jongs af aangekweek moet word en is die beste manier om oud te word. In ’n breë sin deel die psalmdigter drie lewenslesse in aanloop tot die bejaarde fase met die leser. 

1. Leer die Here op ’n diepgaande en eerstehandse wyse ken. Van kindsbeen af (Ps. 71:17) is God sy toevlugsoord (Ps. 71:1, 7) en Verlosser (Ps. 71:2). God is sy rots en vesting (Ps. 71:3), die een op wie hy kan hoop en vertrou (Ps. 71:5). Hy praat van God se verlossingswerk (Ps. 71:16, 17), van sy handewerk en mag (Ps. 71:18), en al die groot dinge wat Hy gedoen het (Ps. 71:19). Sy lofprysing bereik uiteindelik ’n crescendo: “Wie is soos U, o God?” (Ps. 71:19, NAB). Ons behoort dus daagliks ’n gesprek met God te voer, terwyl ons sy Woord bestudeer, en ook sy weldade ten bate van die mens bepeins. Dit sal ons ’n nouer wandel met Hom gee.
2. Kweek goeie gewoontes aan. Voedsame kos, oefening, water, sonskyn, rus e.s.m. sal ons help om langer te leef en die lewe meer te geniet. Let veral op die beoefening van die volgende gewoontes, waarvan die psalmdigter melding maak: Om op die Here te vertrou (Ps. 71:3), lofprysing (Ps. 71:6) en die koestering van hoop (Ps. 71:14). 
3. Ontwikkel ’n passie vir die werk van die Here. Die psalmdigter droom geensins van ledigheid op sy oudag nie. As afgetredene wil hy steeds die Here loof en prys (Ps. 71:8) en ook ander van Hom vertel (Ps. 71:15-18). 

`’n Vraag vir die ouer bybelstudent: Watter voordele hou ’n mens se goue jare in? Watter insigte het jy nou waaroor jy nie in jou jonger jare beskik het nie?`