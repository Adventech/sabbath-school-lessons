---
title:  Onvoorbereid
date:   14/04/2019
---

Wanneer dit by die Woord van God kom, is een ding seker: Dit bak geensins mooi broodjies nie. Inteendeel, die harde werklikheid van die lewe kom onder die loep. Selfs die dieptes van menslike seerkry en wanhoop word plek-plek beskryf. Om eerlik te wees, met uitsondering van die eerste en laaste paar bladsye van die Bybel, is die verhaal van die mensdom wat daarin uitgebeeld word grotendeels ’n tragiese affêre. Paulus oordryf ook nie wanneer hy skryf: “Want almal het gesondig en dit ontbreek hulle aan die heerlikheid van God” nie (Rom. 3:23, NAB). 
`Lees 1 Korintiërs 10:1-13. Watter waarskuwings en watter beloftes het ons hier?` 

In baie opsigte is ons optrede bloot die wyse waarop ons op verandering reageer. Neem in ag dat ons voortdurend met uitdagings te kampe het. Die Christen se groot uitdaging is om al die lewe se uitdagings in geloof die hoof te bied, terwyl jy deurgaans op die Here vertrou. Die geloof wat ’n mens natuurlik aan die dag moet lê, is die soort wat tot gehoorsaamheid lei, ongeag die versoeking om presies die teenoorgestelde te doen. “Mense van inbors – dít is die wêreld se grootste behoefte – manne en vroue wat nie gekoop kan word en ook nie verkoop wil word nie; manne en vroue wat ten diepste eg en opreg is; manne en vroue wat nie bang is om sonde by die naam te noem nie; manne en vroue wie se pligsgetrouheid geen weifeling ken nie; manne en vroue wat bly staan al is hemel en aarde besig om te val!” (Ellen G. White, Education, bl. 57). Hierdie woorde was en is steeds geldig – vir Israel van ouds, vir dié wat in Ellen G. White se tyd geleef het, en ook vir die hedendaagse gelowige. 

**Die mens in die volgende teksverse het almal voor verandering te staan gekom en toe foute begaan. Hoe het hulle gefouteer en wat kan ’n mens daaruit leer?** 

`Hand. 5:1-10` 

`Gen. 16:1, 2, 5, 6` 

`Matt. 20:20-22` 

Verandering kom, en dikwels daarmee saam versoekings, uitdagings en soms ook vrees. Is dit nie, derhalwe, van kardinale belang dat ons die volle wapenrusting van die gees aantrek ten einde hulle reg te hanteer nie? Soos ons reeds gesê het: Vir alles wat kom, beide die sienlike en onsienlike, moet ons gereed wees – ongeag of daardie veranderings deel van die alledaagse lewe is en ons dit te wagte is, of dit buitengewoon en onverwags is.