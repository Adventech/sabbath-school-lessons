---
title:  Die vermoë om vrylik te kies
date:   07/04/2019
---

Party Christene glo dat God vooraf (d.w.s. voor jou geboorte) besluit het of jy eendag gered gaan word al dan nie. Met ander woorde, dit sê basies dat diegene wat die ewige lewe misloop, verlore sal gaan omdat God volmaakte insig het. Hul ewige ondergang is dus sy keuse, ongeag die besluite wat hulle geneem het. Gelukkig onderskrywe ons as Sewendedag-Adventiste nie die uitverkiesingsleer (soos dit in teologie bekend staan) nie. Inteendeel, ons glo dat verlossing God se keuse vir ieder en elk is, ’n keuse wat Hy reeds voor die grondlegging van die wêreld gemaak het. Dis is vooraf bepaal dat ons deur Christus die ewige lewe as gawe mag ontvang (wat ’n mens dalk, argumentshalwe, die “ware uitverkiesing” kan noem). 

`Lees Efesiërs 1:1-4; Titus 1:1, 2; asook 2 Timoteus 1:8, 9. Wat sê hierdie skrifgedeeltes vir ons aangaande God se “ware uitverkiesing” van die mens, en ook wanneer dit gebeur het?` 

Ten spyte van dié goeie tyding is daar steeds mense wat eendag verlore sal gaan (Matt. 25:41). Hoe so? Hoewel God almal tot redding uitverkies het, moet ’n mens in ag neem dat die mens ook oor ’n ander Godgegewe gawe beskik. Dit is kosbaar en heilig: Die vermoë om vrylik te kies. 

`Wat leer ons uit Matteus 22:35-37 oor vrye keuse?`  

Die Here dwing ons nie om Hom lief te hê nie. Liefde kan net eg wees as dit vrylik gegee word. ’n Mens kan selfs die sentrale tema van die Bybel soos volg definieer: God wat na die verlore mensdom uitreik en sy pogings om ons harte, sonder enige dwang, te wen. Dat dit wel so is, is duidelik sigbaar in Jesus se aardse lewe en sending. Dit is ook sigbaar in die mense se reaksies op Jesus, reaksies wat op die uitoefening van vrye keuse neerkom – party het tot Hom aangetrokke gevoel, ander wou Hom net uit die weg ruim. Ja, God se ware uitverkiesing is vir die verlossing van die mens. Die uiteindelike keuse berus egter by ons: Gaan ons daardie verlossing aanvaar of verwerp? Die grootste besluit wat ons ooit sal moet neem, is ongetwyfeld of ons die Here gaan volg al dan nie. Dit het die verreikendste gevolge – vir ons en vir ander (soos ons huismense) wat deur ons lewenswandel en keuses geraak word.