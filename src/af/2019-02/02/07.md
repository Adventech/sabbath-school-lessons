---
title:  Vir verdere studie
date:   12/04/2019
---

Met die lees van die Bybel word die leser deurgaans voor die werklikheid van vrye keuse te staan gebring. Selfs voor die sondeval het Adam en Eva die vermoë gehad om te kies (Gen. 3). Ongelukkig het hulle verkeerd gekies. As ongevalle, volmaakte wesens dan die gawe van vrye keuse kon misbruik, hoeveel te meer ons wat in die sonde verhard is? Hou ook in gedagte dat vrye keuse – soos die benaming tereg aandui – vry is. Dit beteken dat ons nie swak keuses hoef te maak nie, ongeag die druk waaronder ons verkeer, en ongeag of dit van binne of van buite kom. Danksy die krag van die influisterende Gees kan ons ons Godgegewe vermoë om te kies, reg gebruik. Duidelik is dit belangrik dat ons al ons voorgenome besluite versigtig moet oorweeg, en veral moet dink aan die uitwerking wat dit op ons huismense en ook ander familielede gaan hê. Kain se vrye-keuse-besluit om sy broer om die lewe te bring, het rampspoedige gevolge vir Adam en sy gesinnetjie gehad. Die vrye-keuse-besluit van Josef se broers om hom as slaaf te verkoop, het Jakob gebreek. “Israel het dit herken en gesê: ‘Dit is my seun se klere. ’n Roofdier het hom opgevreet. Josef is opgevreet!’ Jakob het sy klere geskeur en rouklere aangetrek. Hy het lank oor sy seun getreur. Al sy kinders het vir Jakob probeer troos, maar hy wou hom nie laat troos nie. Hy het gesê: ‘Ek sal bly treur oor my seun tot ek by hom in die dood is’” (Gen. 37:33-35, NAB).’n Mens sien dit oral in die Skrif en selfs in die alledaagse lewe, van mense wie se vryekeuse-besluite ’n uitwerking – hetsy ten goede of ten kwade – op die mense om hulle gehad het. Let byvoorbeeld op die keuses van Korag, Datan en Abiram (Num. 16:1-32; lees ook Dan. 6:23, 24; Gen. 18:19). 

**Vrae vir bespreking** 

`1. Dink aan ’n paar van die vrye-keuse-besluite wat jy al vandag moes maak? Wat sê daardie keuses vir jou oor jouself, asook die aard van die band tussen jou en God, en dié tussen jou en jou medemens? In watter van daardie gevalle, indien enige, moes jy liewers anders gekies het?` 

`2. Watter bybelfigure het swak keuses gemaak, en wat kan ons daaruit leer? Hoe het daardie persone se swak keuses ’n negatiewe uitwerking op hul huisgenote gehad?` 

`3. Ons het almal maar spyt oor die swak besluite van die verlede. Hoekom is die evangelie so vertroostend wanneer die spyt uiteindelik kom? Aan watter bybelbeloftes klou jy vas wanneer skuldgevoelens oor swak besluite jou oorval en angstig maak?` 

`4. Die soeke na ’n trouman of -vrou is ’n gewigtige kwessie. Gestel iemand kom vra raad by jou in dié verband. Hoe gaan jy, met behulp van bepaalde bybelbeginsels, hom of haar rig?`