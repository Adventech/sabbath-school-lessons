---
title:  Die keuse van ’n beroep
date:   11/04/2019
---

In een of ander stadium moet ’n mens ook kies wat jy na skool gaan doen, hetsy werk- of loopbaangewys. Die meeste mense moet iets doen om geld te verdien, tensy jy natuurlik ryk genoeg is en nie hoef te werk nie of ’n voltydse tuisteskepper is (wat natuurlik die edelste beroep op aarde is). Almal van ons bevind ons weliswaar in bepaalde omstandighede, omstandighede wat tot ’n mindere of meerdere mate ’n mens se loopbaankeuse beperk. Ten spyte van daardie lewensomstandighede kan ons steeds die soort loopbaan- of werkgerigte keuses maak wat verdere betekenis en doel aan ons lewens kan gee. Ons leef immers met die wete dat ons verlossing in Jesus Christus is. Kortom, ons ganse beroeps- of werkslewe kan tot eer van die Here wees, ongeag watter loopbaan of werk ons kies. 

`Watter fout het Salomo begaan, en hoe kan ons teen soortgelyke foute waak? Pred. 2:1-11.` 

’n Mens hoef nie eers skatryk te wees om in dieselfde slaggat as Salomo te beland nie. “Geldgierigheid is ’n wortel van allerlei kwaad. Party het geld nagejaag en toe van die geloof afgedwaal; daardeur het hulle hulleself baie ellende op die hals gehaal” (1 Tim. 6:10, NAB). ’n Arm persoon kan net so geldgierig as ’n ryke wees. 

Of jy nou ’n spoggerige werk het al dan nie – geld is iets wat ons almal moet verdien – tog hoef ’n mens dit nie te verafgod nie. Kyk net hoe baie pa’s al hul gesinne verwaarloos het, en dit vanweë ’n gespook na rykdom! Dink net al aan die ma’s en kinders wat liewers met minder tevrede sou wees as om ’n afwesige man en pa te hê. Die meeste sou sê: Die geld is niks nie, solank ek net my pa of my man het. 

Werk is al sedert die skepping deel van God se plan vir die mens (Gen. 2:15). Wanneer dit egter al is wat saak maak of as dit vir pure selfverryking ingespan word, word dit afbrekend. Dit was Salomo se groot fout. Hy het gemeen dat sy menigte bouprojekte uiteindelik betekenis aan die lewe sou gee. Hoewel hy tot ’n mate satisfaksie daaruit geput het, kom hy later tot ander insigte: Al hierdie dinge is nutteloos. 

`“Ek wens ek was meer op kantoor en minder by die gesin – hoeveel mense dink so in hul sterwensuur?” So het iemand eenmaal gevra. Wat leer ’n mens daaruit?`