---
title:  Die keuse van ’n lewensmaat
date:   10/04/2019
---

As ’n mens dan versigtig met die kies van vriende moet wees, hoeveel te meer met die kies van ’n lewensmaat. Adam was baie geseënd. God het Hom sy lewensmaat gegee, ’n wese wat boonop uit sy weefsel gevorm is. Vir ons stamvader was dit nie moeilik om te kies nie – Eva was immers die enigste, en boonop die volmaakte, vrou. Vir die res van ons is dit egter heelwat moeiliker, aangesien niemand meer volmaak is nie en omdat ons ’n groter keuse het. God laat ons egter nie in die duister rondtas nie, siende dat die kies van ’n huweliksmaat so ’n gewigtige kwessie is. Benewens die basiese dog belangrike stappe wat ons in Maandag se les bekyk het, is daar bykomende stappe wat ons kan volg, stappe wat spesifiek met die huwelik te doen het (hoewel ons dié moeilike onderwerp in groter detail in Les 6 gaan bekyk). Watter lewenskeuse is meer verreikend as die keuse van ’n huweliksmaat, behalwe natuurlik die besluit om God te dien? 

`Watter riglyne kan en behoort ’n mens in jou soeke na die regte huweliksmaat te volg? Dit word in die onderstaande teksverse uitgestippel: Ps. 37:27, 119:97, 1 Kor. 15:33 en Jak. 1:23-25.` 

Voordat mens na ’n geskikte huwelikmaat soek, moet jy self eers geskik wees. “Vra julle elke dag af hoe julle wil hê ander mense teenoor julle moet optree. Gaan tree dan eerste so teenoor hulle op. As julle so leef, doen julle alles wat die Bybel van julle vra” (Matt. 7:12, DB). Wat help dit jy soek vir ’n lewensmaat met al die regte eienskappe, maar jy self beskik nie oor daardie eienskappe nie. Die gevolge kan nie anders as rampspoedig wees nie. 

Tog is die onvolmaakte self se soeke na volmaaktheid in ander so oud soos die berge self. Dié verskynsel is nie net in die huwelik te bespeur nie. ’n Mens sien dit elders ook. Let op Paulus se Sendbrief aan die Romeine. Die inleiding is byna grotendeels ’n vermaning aan gelowiges wat ander vir hul verkeerde dade veroordeel hoewel hulle op presies dieselfde wyse as die skuldiges fouteer. Of soos Jesus dit stel: “En waarom sien jy die splinter in die oog van jou broeder, maar die balk in jou eie oog merk jy nie op nie?” (Matt. 7:3, OAB). 

`Dink ’n bietjie mooi daaroor na: Wens jy dikwels dat iemand anders (soos jou lewensmaat) positiewe karaktertrekke moet weerspieël, en dit terwyl jy nie self daaroor beskik nie?`