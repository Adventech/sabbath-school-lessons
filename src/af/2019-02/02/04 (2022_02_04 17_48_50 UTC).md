---
title:  Die keuse van vriende
date:   09/04/2019
---

Een van die belangrikste keuses wat ’n mens moet maak, is: Met wie wil ek bevriend wees? Tog is dit gewoonlik nie iets waaroor jy vooraf besluit nie. Nee, vriendskappe ontwikkel op ’n natuurlike wyse, soos wat ’n mens tyd deurbring met mense wat dieselfde dinge as jy geniet. 

`Let op die volgende teksverse. Watter beginsels oor vriende maak, kan ’n mens daaruit put? Spr. 12:26; 17:17; 18:24 en 22:24, 25.` 

Spreuke 18:24 sê dat ons vriendelik moet wees as ons ander wil bevriend. Soms is mense eensaam vanweë ’n norse en negatiewe ingesteldheid, ’n houding waarmee hulle ander afstoot. “’n Onaangename karaktertrek kan ’n mens selfs in die lieflikste persoon vind. 

Bevriend dus mense wat by jou sal bly wanneer jou swakhede uiteindelik aan die lig kom. Wedersydse verdraagsaamheid is wat hier benodig word. Ons behoort mekaar met wedersydse liefde en respek te behandel, ongeag die onmiskenbare foute en karaktergebreke wat ons het – dit is immers die gees wat Christus aan die dag gelê het. Nederigheid en die onttroning van die eie-ek moet ons nastreef, asook ’n tedere geduld met ander se foute. Sodoende sal ons die oogklappe van selfsug afhaal, en ’n gees van ruimhartigheid en onbekrompenheid aankweek” (Ellen G. White, Pastoral Ministry, bl. 95). 

Een van die bekendste vriendskappe is dié van Dawid en Jonatan. Saul was Jonatan se pa en die destydse koning van Israel. As hy net getrou en gehoorsaam aan God wou bly, sou sy koningshuis geslagte lank gehou het. Jonatan kon die septer by hom oorgeneem het. Toe Saul egter sy roeping in die wind slaan, kies die Here vir Dawid as die volgende koning van Israel. So is Jonatan dan as die regmatige troonopvolger uitgeskakel. Hier het ons ’n uitstekende voorbeeld van die verreikende gevolge wat een gesinslid (Saul) se swak keuses op ’n ander (Jonatan) se lewe gehad het. 

Tog was Jonatan nie hatig of jaloers op Dawid nie. Inteendeel, hy beskerm Dawid teen sy eie pa – teen Saul – se woede. “Die siel van Jónatan het aan die siel van Dawid verkleef geraak, en Jónatan het hom liefgekry soos sy eie siel” (1 Sam. 18:1; OAB, woordorde aangepas). Wat ’n fantastiese voorbeeld van ware vriendskap! 

`“Moet julle nie langer laat mislei nie: ‘Slegte geselskap bederf goeie sedes’” (1 Kor. 15:33, NAB). Dink ’n bietjie aan jou eie vriendskappe, miskien ook dié wat opsetlik, of dalk per ongeluk, op seermaak uitgeloop het. Wat was jou belewenisse tot dusver in dié verband? Hoe kan die kies van verkeerde vriende ’n mens se gesinsverhoudinge skaad?`