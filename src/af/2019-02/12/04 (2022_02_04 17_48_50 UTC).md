---
title:  Vrede wat triomfeer
date:   18/06/2019
---

`Watter raad het die Nuwe Testament vir huwelike waar die man en die vrou nie dieselfde oortuigings het nie en die paartjie dus verdeeldheid beleef? 1 Kor. 7:12-15 en 1 Pet. 3:1, 2.` 

Geseënd om die gelowige huweliksmaat te wees. In Paulus se tyd was getroude bekeerlinge bekommerd dat hul onbekeerde huweliksmaat nie die Here se goedkeuring sou wegdra nie of dat daardie persoon op ’n manier ’n verderflike invloed op die bekeerling en sy of haar kinders sou hê. In 1 Korintiërs takel Paulus dié kwessie en sê basies: Dit is beter om binne die heilige band van die eg te bly. Die intieme liefdesomgang moet ná bekering voortgesit word. Die teenwoordigheid van die bekeerde huweliksmaat het ’n “heiligmakende” invloed op die onbekeerde man of vrou, asook die paartjie se kinders. Die “heiligmaking” waarna ons hier verwys, dui op die feit dat die gelowige huweliksmaat voortdurend die onbekeerde man of vrou in kontak met die genadegawes van die Here bring. Hoe jammerlik dit ook al is, kan die ongelowige maat natuurlik besluit om daardie huwelik te beëindig. Hoewel dit ernstige gevolge het, is die Here sy gebroke kinders genadig. Hy – wat altyd die mens se vryheid van keuse hoog op prys stel – sê: “Laat dit dan so wees” (NLV). “In sulke gevalle is die gelowige man of vrou nie gebind nie” (1 Kor. 7:15, NAB). Laat die twee in vrede saamleef. Ten spyte van die uitdagings wat godsdienstige verdeeldheid binne die huwelik meebring, kan die paartjie ’n manier vind om die vrede van Christus te laat seëvier. Dit is immers, volgens die Skrif, God se eerste keuse. Deur die vrede van Christus kan die paartjie hopelik hul huwelik red en toon hoedat die evangelie te midde van struikelblokke triomfeer. Dit kan ook die onbekeerde maat op sy of haar gemak laat voel, ’n maat waarmee die gelowige immers een geword het, ten spyte van die feit dat hy of sy ongelowig is. 

`Waar eindig ’n mens se verpligting teenoor jou ongelowige huweliksmaat?` 

Die gelowige huweliksmaat se goedertierenheid, onwrikbare getrouheid, nederigheid, gewilligheid om diensbaar te wees en ’n lieftallige getuienis vir Christus – al hierdie dinge vergroot die kanse dat die ongelowige maat tot inkeer sal kom. Neem in ag dat eerbied vir Christus die dryfveer vir die Christelike huwelik se tipe onderdanigheid is (vgl. Ef. 5:21). Wanneer die gelowige op ’n Christelike wyse aan sy of haar ongelowige huweliksmaat onderdanig is, geniet lojaliteit aan Christus egter altyd voorrang. Om getrou aan God se eise te bly, beteken nie dat jou maat jou mag mishandel of geweld mag aandoen nie. 

`Is daar iemand in jou gemeente wat onder ’n ongelowige man of vrou moet ly? Watter konkrete hulp kan ’n mens in sulke gevalle aan die lydende party bied?`