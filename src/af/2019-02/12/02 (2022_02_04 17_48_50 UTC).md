---
title:  Les
date:   16/06/2019
---

`Lees die verhaal van koning Hiskia se wonderbaarlike genesing en die Babiloniese gesante se amptelike besoek. 2 Kron. 32:25, 31 en Jes. 38; 39.` 

In dié bybelverhaal stel die gesante duidelik belang in die koning se wonderbaarlike genesing. Klaarblyklik swyg Hiskia soos die graf. Nêrens vestig hy sy ongelowige besoekers se aandag op die dinge wat ’n kennismaking met die ware God kan teweegbring en hulle derhalwe ontvanklik vir die influisterende Gees kan maak nie. Sy dankbaarheid in hoofstuk 38 staan in skrille kontras teenoor sy stilswye in die daaropvolgende hoofstuk. “God het toe vir Hiskia alleen gelos om hom te toets” (2 Kron. 32:31, ABA). Dié staatsbesoek was geweldig belangrik, tog lees ’n mens nêrens dat Hiskia biddend by die profete en priesters om leiding aanklop nie. God gryp ook nêrens in nie. In die afgeslotenheid van sy paleis waar die publiek geen insae het nie, en boonop sonder die bystand van geestelike raadgewers, vergeet Hiskia skielik van die magtige dinge wat God in sy eie lewe asook dié van Israel gedoen het. Met 2 Kronieke 32:31 wou die geskiedskrywer seker toon hoe maklik dit is om die seëninge van die Here as vanselfsprekend te aanvaar, en dat die ontvangers van sulke genadegawes al te maklik dinge op eie stoom wil begin doen. 

`Hieronder is ’n paar lesse oor getrouheid in gesinsverband wat ’n mens uit Hiskia se verhaal kan leer. Kan jy aan enige ander dink?` 

Elke besoek aan ’n Christelike huis is ’n geleentheid vir die nie-Christen om volgelinge van Jesus te ontmoet. Min besoekers is egter bereid om ’n ope gesprek oor geestelike dinge te voer. Die Christen moet dus maniere vind om die blye boodskap op ’n sensitiewe wyse oor te dra, en boonop op die regte oomblik. Hoewel stoflike welvaart en prestasie duidelik ’n gawe van bo is, is ons roeping vêr bokant die tentoonstelling van hierdie dinge verhewe; naamlik om “die verlossingsdade te verkondig van Hom wat ons uit die duisternis geroep het na sy wonderbare lig” (1 Pet. 2:9, NAB; woordorde effens aangepas). ’n Mens ook Hiskia se genesing as simbool gebruik, en sê: Ons word geroep om te sê dat ons terminaal was, maar dat Christus ons genees het, en dat Hy ons uit die sondedood opgewek en uiteindelik ’n ereplek by die Vader gegee het (Ef. 2:4-6). 

`Op watter maniere kan die gelowige sy of haar huis gebruik om vir Christus te getuig? Hoe kan ’n mens jou Christenskap op ’n meer direkte wyse aan gaste oordra?`