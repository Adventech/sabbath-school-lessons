---
title:  ’n Tuiste vir gasvryheid sonder grense
date:   20/06/2019
---

**Vergelyk die volgende voorskrifte oor gasvryheid (Jes. 58:6, 7, 10-12; Rom. 12:13 en 1 Pet. 4:9) met die onderstaande voorbeelde van bybelfigure wat gasvry teenoor anderwas. Let op die eienskappe wat uit die bybelfigure se optrede blyk.** 

`Abraham en Sara (Gen. 18:1-8)` 

`Rebekka en haar huisgesin (Gen. 24:15-20 en verse 31-33)`

`Saggeus (Luk. 19:1-9)` 

Gasvryheid beteken dat ’n mens in jou naaste se behoeftes voorsien; basiese dinge soos rus, kos en geselskap. Dit is ’n tasbare uitdrukking van selfopofferende liefde. Vir Jesus was en is gasvryheid ’n aanbiddingsgebaar; want wanneer jy ander se honger stil of hul dors les, is dit inderwaarheid – soos die Afrikaanse woordjie dit so raak beskryf – godsdiens (Matt. 25:34-40). Om ’n mens se huis vir diens aan God en die mens te gebruik, wissel van eenvoudige dinge soos om die bure vir ete te nooi, tot ’n meer ingrypende diens soos om onderdak aan ’n slagoffer van gesinsgeweld te gee. Dit behels o.a. ’n eenvoudige gebaar soos vriendelikheid, maar ook om saam met iemand te bid of selfs bybelstudies te gee. Ware gasvryheid kom van binne. Diegene wat die liefde van God persoonlik ervaar het, wil dit nou in woord en daad ook aan ander bewys. 

Gesinne maak gou verskoning dat gasvryheid bo hul vuurmaakplek is: “Ons beskik nie oor die nodige spasie nie” of “Ons het nie tyd nie” of selfs “Ons sien nie daarvoor kans nie.” Ander voel dat hulle dalk nie die regte geaardheid of die nodige vaardighede vir gasvryheid het nie. Party is bang om hul gemaksone te verlaat, aangesien gasvryheid direkte interaksie met ongelowiges kan beteken. Dan is daar ook diegene wat voel dat die verhoogde mensbetrokkenheid ’n onnodige komplikasie is. Baie moderne huisgesinne verwar egter gasvryheid met onthaal. 

`Op watter maniere is die gesin se doen en late tekenend van ’n mens se eie geestelike toestand?`