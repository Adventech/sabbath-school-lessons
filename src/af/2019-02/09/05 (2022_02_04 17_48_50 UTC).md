---
title:  ’n Verlies aan vryheid
date:   29/05/2019
---

Wie weet hoeveel mense met een of ander vorm van verslawing spook? Dalk is dit miljoene of selfs miljarde. Die Here is al een wat weet. Boonop weet wetenskaplikes steeds nie wat die presiese oorsaak is nie, ten spyte van die feit dat die bepaalde breingedeeltes wat by luste en begeertes betrokke is al by geleentheid geïdentifiseer is. Om te weet waar daardie “verslawingsentra” geleë is, en hoe om dit in ’n praktiese sin te oorkom, is natuurlik nie naasteby dieselfde ding nie. Verslawing is uiters swaar, nie net vir die verslaafde nie, maar almal wat by hom of haar betrokke is. Almal in die gesin – die ouers, die lewensmaat en die kinders – lei vreeslik swaar wanneer enigeen in die gesin in dié nare wurggreep beland het en om een of ander rede net nie kan loskom nie. 

Dwelms, alkohol, tabak, dobbel, pornografie, seks en selfs kos – al hierdie dinge kan verslawend wees as dit gereeld en toenemend gebruik, en uiteindelik misbruik word. Jy is nie in staat om dit te stop nie, selfs al weet jy dat dit jou skade berokken. Hoewel jy jou vryheid-van-keuse uitoefen, word jy naderhand ’n slaaf, en verloor jy in werklikheid daardie vryheid. (In effe hoogdrawende Afrikaans: Dit wat willekeurig is, word onwillekeurig.) Petrus het ’n eenvoudige definisie daarvoor, asook die gevolge daarvan: “Hulle belowe vryheid aan hierdie mense, al is hulle self slawe van die verderf; want as iets jou in sy mag het, is jy sy slaaf” (2 Pet. 2:19, NAB). 

`Watter dinge kan tot verslawing lei? Luk. 16:13, Rom. 6:16, Jak. 1:13-15 en 1 Joh. 2:16.` 

Die sonde wat ’n mens doen, bestaan nie net uit al jou herhaalde misdrywe nie (m.a.w. sonde kom nie altyd op verslawing neer nie). Die misdryf waardeur jy sondig, kan ook ’n eenmalige ding wees – hoewel dit dikwels in verslawing kan omsit. ’n Mens moet liewers, deur die krag van die Here, die sonde in die kiem smoor voordat dit in verslawing ontaard. Wat is die enigste blywende oplossing vir die sonde- en verslawingsprobleem? – om ’n nuwe hart te ontvang. “Maar dié wat aan Christus Jesus behoort, het die hartstogte en die begeertes van hulle sondige geaardheid gekruisig” (Gal. 5:24, NLV). In Paulus se Sendbrief aan die Romeine beskryf hy dan ook wat dit beteken om jou sondige, verslawende geaardheid af te sterwe ten einde in Christus te lewe (Rom. 6:8-13). Voorts skryf hy: “Soos ’n mens jou klere aantrek, moet julle die Here Jesus Christus ‘aantrek’, en nie ’n duimbreedte toegee aan die begeertes van julle sondige natuur nie” (Rom. 13:14, NLV). 

`Wie van ons het nie ’n stryd met verslawing nie, of ken selfs iemand (of selfs ’n gesinslid) wat daarmee spook nie? Soms meen mense dat hulle as gelowiges geestelik gefaal het as hulle, na vele mislukte pogings, steeds deskundige hulp benodig. Hoe bring ’n mens diesulkes tot ander insigte?`