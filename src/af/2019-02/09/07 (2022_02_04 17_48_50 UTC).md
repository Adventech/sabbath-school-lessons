---
title:  Vir verdere studie
date:   31/05/2019
---

Baie mense moes al ly a.g.v. verslawing. Hulle leef in die kettings van begeerte en is vandag hul geld, werk, gesondheid en vryheid kwyt. Gelukkig het Jesus gekom om ons van die sonde en al ons verslawings te bevry. Dit is soos die Woord sê: “As die Seun julle… bevry, sal julle regtig vry wees” (Joh. 8:36, NLV). Voorts belowe Jesus ook om by ons te bly (Matt. 28:20, Jes. 43:2). So, hierdie stryd voer ons nie alleen nie. Om die waarheid te sê, laat ons in gedagte hou dat dié stryd aan die Here behoort (1 Sam. 17:47), en dat Hy ons die oorwinning beloof (1 Pet. 1:3-9). ’n Mens kan die oorwinningspad betree en verslawing – ongeag die soort – oorkom. Die vryheid wat jy begeer en wat God jou graag wil gee, kán joue wees. Dit beteken natuurlik nie dat jy nie ’n taai stryd hoef te stry nie, ook nie dat jy nooit somtyds gaan faal nie. Solank ’n mens net aanhou op die Here vertrou, sal Hy ook nie opgee met jou nie – dit is die goeie nuus. Wat meer is, daar is absoluut niks fout met die raadpleeg van deskundiges nie. Net soos wat die Here dokters gebruik om met die behandeling van siektes te help, kan Hy ook opgeleide beraders gebruik om verslawing te help oorwin. “Wanneer probleme en beproewings ’n mens oorval, behoort jy na God te vlug. By Hom – by die een wat die mag en krag het om te verlos – lê die hoop op hulp. Ons moet net vra en God sal ons ryklik seën. Gebed is ’n plig en ’n noodsaaklikheid – maar wat van lofprysing, verwaarloos ons dit? Behoort ons nie meer gereeld die Gewer vir al sy goeie gawes te bedank nie? ’n Gees van dankbaarheid is iets wat ons moet aankweek. Ons behoort gereeld die genadegawes van die verlede te bepeins en oor te vertel, en dan die Here te eer en verheerlik – selfs in tye van leed en verdriet” (Ellen G. White, Selected Messages, boek 2, bl. 268). 

**Vrae vir bespreking** 

`1. Watter rol speel vergifnis in die hersteltyd na troubreuk? Matt. 6:12-15 en 18:21, 22. “Die liefde… hou nie boek van die kwaad nie” (1 Kor. 13:4, 5; NAB).` 

`2. Watter voordele trek ’n mens uit die bepeinsing en oorvertel van God se genadegawes in tye van leed en verdriet?` 

`3. Op watter konkrete maniere kan die kerkgesin saamstaan en iemand help wat met een of ander verlies stoei?`  