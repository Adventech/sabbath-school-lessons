---
title:  Lewensverlies
date:   30/05/2019
---

As mense is die dood vir ons ’n realiteit. ’n Mens lees daarvan, sien dit, en party van ons het dit selfs net-net ontkom. 

`Lees 1 Korintiërs 15:26. Hoe word die dood hier beskryf en hoekom word dit so beskryf?` 

Enigeen wat al ’n geliefde aan die nare werklikheid moes afstaan, weet watter gedugte vyand die dood is, nie waar nie? Tog is die dooies, in ’n sekere sin, “beter” daaraan toe. Hoe so? Want elkeen wat in Christus sterf, beleef die dood soos volg: Die een oomblik sluit jy jou oë en die volgende oomblik kom jy by, verrese en onsterflik! “Vir die gelowige is die dood nie ’n ewige terugslag nie… Die Christen besef dat die dood ’n [soort] slaap is, oomblikke van stilte en bewusteloosheid. ’n Mens se lewensvonk is deur Christus verborge in God, en ‘wanneer Christus, wat julle lewe is, by sy wederkoms verskyn, sal julle ook saam met Hom in heerlikheid verskyn’” (Ellen G. White, The Desire of Ages, bl. 787). 

Nee, dit is die naasbestaandes, die vriende en familie wat agtergelaat word, wat die ware pyn en smart van die dood ken. Om te rou, is dan ook ’n natuurlike respons op lewensverlies. Dit is die emosionele seer wat ’n mens ervaar na die heengaan van ’n geliefde of nadat jy ’n kosbare besitting verloor het. Die rouproses is nie vir almal ewe lank nie. Tog bestaan dit gewoonlik uit opeenvolgende fases. Die eerste en die algemeenste reaksie op die dood van ’n geliefde is skok en ongeloof, selfs al was ’n mens die dood te wagte. Skok is die emosionele stranddolosse wat die golwe van verlies breek sodat dit jou nie verswelg nie, en kan twee tot drie maande lank duur. Party mense gaan dan ook deur ’n tydperk waarin hulle konstant aan die afgestorwe geliefde dink, selfs terwyl hulle met gewone dagtakies besig is. Dit gebeur ook dikwels dat gesprekke met ander ’n mens skielik aan daardie persoon laat dink. Hierdie tydperk duur ongevuur ses maande tot ’n jaar lank. 

Dan volg wanhoop en depressie. Dit is die treurgedeelte, wat seker die pynlikste en die langste fase vir die naasbestaandes is, waarin jy stadig maar seker die werklikheid van die verlies leer aanvaar. In hierdie fase kan die treurende deur ’n reeks emosies – soos woede, skuldgevoelens, spyt, hartseer en angs – gaan. Die doel van treur is nie om al die pynlike gevoelens en herinneringe weg te vat nie. In die slotfase van die rouproses begin jy weer belangstelling in die alledaagse lewe te toon en aktief daaraan deel te neem. 

`Watter vertroosting put ’n mens uit die volgende skrifgedeeltes? Rom. 8:31-39, Op. 21:4 en 1 Kor. 15:52-57.`