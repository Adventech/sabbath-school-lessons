---
title:  ’n Verlies aan vertroue (vervolg)
date:   28/05/2019
---

Nog ’n manier waardeur die vertrouensverhouding in ’n gesin geskaad kan word, is deur geweld. Dit skreeu ten hemele, tog toon navorsing dat die meeste geweld in ons samelewing binne die gesinseenheid plaasvind. Boonop raak dit alle soorte gesinne, insluitende die Christelike gesin. Gesinsgeweld is die aanranding van ’n huisgenoot deur een of meer van die ander huismense; en kan verbaal, liggaamlik, emosioneel of seksueel, of selfs aktiewe of passiewe verwaarlosing wees. 

**’n Mens lees selfs in die Bybel van gesinsgeweld, in party gevalle ook onder gelowiges. Watter emosies ontketen dit in jou binnenste? Gee dit jou stof tot nadenke? Hoekom is hierdie soort stories deel van die Bybel?** 

`Gen. 37:17–28` 

`2 Sam. 13:1–22` 

`2 Kon. 16:3, 17:17 en 21:6` 

Alle vorms van mishandeling is ’n doelbewuste besluit, waar die een party kies om ’n ander aan sy of haar mag en beheer te onderwerp. Alkoholisme, spanning, seksuele drange, die onvermoë om woede reg te bestuur of selfs die slagoffer se gedrag – nie een van hierdie dinge kan sulke dinge verskoon of rasionaliseer nie. Wat meer is, slagoffers is nie verantwoordelik vir die mishandeling wat hom of haar te beurt geval het nie. Die slagoffer is ook nie die oorsaak van die geweld nie. Diegene wat hulle aan dié soort misdade skuldig maak, verdraai die liefde; want “die liefde doen niemand kwaad aan nie” (Rom. 13:10, NLV). Professionele behandeling kan ’n verandering in die skuldige party se gedrag meebring, maar ook net as daardie persoon verantwoordelikheid aan die dag lê, deur te erken dat daar ’n probleem is en dan hulp te kry. Aan elkeen wat hom of haarself vir God oopstel, kom die versekering: Die Here kán oorvloedige wonderwerke verrig om die skuldige partye te help om hul mishandelende en seermaakgedrag stop te sit; om berou vir hul verkeerde houdings en gedrag te toon; om in elke moontlike opsig vir die afbreking te probeer vergoed, en om die eienskappe van agápē-liefde deel van hul lewens te maak, sodat hulle genesing aan hul innerlike kan bring en ander met liefde kan behandel (lees Ef. 3:20). 

`Probeer jouself indink hoe dit moet voel om ’n slagoffer van gesinsgeweld te wees. Watter trooswoorde sal jy graag wil hoor? Watter hoop kan ander jou bring? ’n Mens kan natuurlik vir die slagoffer advies gee, oor hoe hy of sy liewers in vrede met die oortreder moet woon. Hoekom is dit beter om die slagoffer te koester en te aanvaar, en eerder ’n veilige hawe aan daardie persoon te bied?`