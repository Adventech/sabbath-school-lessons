---
title:  ’n Verlies aan vertroue
date:   27/05/2019
---

Ons is almal sondige, disfunksionele wesens. Wie van ons kan eerlikwaar sê dat ons ons nog nie aan troubreuk skuldig gemaak het nie? En die meeste van ons was ook al aan die ontvangkant. Tog is dit nie naasteby so erg as wanneer een gesinslid ’n ander se vertroue skend nie. In die meeste gevalle blyk opgee en padgee die oplossing te wees, veral wanneer ’n mens voel dat daar nie juis iets te redde is nie. Natuurlik is dit makliker gesê as gedaan wanneer die ander party ’n gesinslid – soos ’n man of ’n vrou – is. ’n Mens kan selfs sê dat dit een van die huwelik se oogmerke is – ’n leerskool vir die herstel van vertroue na troubreuk. 

`Gestel die vertroue tussen twee gesinslede is geskend. Hoe nou gemaak om die vertrouensverhouding, asook die verhouding in sy geheel, van ondergang te red en weer op dreef te bring? 1 Pet. 5:6, 7; 1 Joh. 4:18; Jak. 5:16 en Matt. 6:14, 15.` 

Die pad na herstel is egter lank en moeisaam, en ’n mens moet dit maar treetjie vir treetjie aanpak. Eers moet jy ruiterlik erken waar dinge skeefgeloop het en watter pyn dit gebring het – ongeag die aard van die oortreding of jou posisie in die gesin. 

In die geval van egbreuk begin die pad na herstel met ’n skuldbelydenis. As deel van die helingsproses moet die skuldige party – soos die ou Afrikaanse spreekwoord dit so netjies stel – met die hele sak patats vorendag kom. Niks moet weggesteek word nie, want wanneer dit later uitkom, en dit sal beslis uitkom, sal dit die herstelde vertrouensverhouding opnuut in gevaar stel word. Die kanse op herstel is aansienlik moeiliker na die tweede troubreuk. 

Die herstel van enige vertrouensverhouding verg tyd en geduld. Hoe groter die oortreding, hoe steiler die pad. Die een oomblik lyk dit of daar vordering, of daar hoop vir die toekoms is; die volgende oomblik is daar ’n terugslag en dan wil jy sommer boedel oorgee. Soms voel dit maar so. Tog het baie mense dit reggekry om die gebroke band te herstel en ’n dieper, intiemer, meer bevredigende en gelukkige huwelik te bou. 

`Dink ’n bietjie aan die beginsels wat ter heling van huweliksprobleme aangewend word. Watter van daardie beginsels kan ook vir ander vorms van troubreuk aangewend word? Tog is die vraag net: In watter situasies is die herstel van vertroue buite die kwessie, en behoort dit ook buite die kwessie te wees?`