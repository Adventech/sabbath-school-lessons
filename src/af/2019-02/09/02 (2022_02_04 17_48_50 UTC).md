---
title:  ’n Verlies aan gesondheid
date:   26/05/2019
---

Duisende jare lê tussen ons en die boom van die lewe. ’n Mens voel dit veral aan jou liggaam en aan jou gesondheid. Kort voor lank gebeur dit met ons almal (tensy jy natuurlik as jongmens op een of ander tragiese wyse verongeluk). ’n Mens besef: My gesondheid gaan nou agteruit. Veel erger en pynlik as ’n mens se eie verlies aan gesondheid is dié van ’n geliefde. Menige ouer met ’n siek kind het al die versugting uitspreek: “Ag, kan ek nie maar in sy of haar plek siek wees nie?” Ongelukkig berus die keuse nie by ons nie. 

`In watter opsigte stem die volgende bybelverhale ooreen? Mark. 5:22-24, 35-43; Matt. 15:22-28; Luk. 4:38, 39 en Joh. 4:46-54.` 

In hierdie bybelverhale, en beslis ook in vele ander, is dit telkens die een gesinslid (of familielid) wat ter wille van ’n ander by Jesus om genesing smeek. Ons woon op ’n gevalle planeet – dit weet ons maar al te goed. Toe sonde op die toneel verskyn het, het die dood ook kop uitgesteek; en daarmee saam kroniese pyn, liggaamlike swakheid en siekte. Kroniese of terminale siekte ontlok dikwels skok, woede, en wanhoop by lyers. Party wil sommer van pure ontsteltenis uitroep: “My God, my God, waarom het U my verlaat en bly U vêr as ek om hulp roep? My God, ek roep bedags en U antwoord nie, ook snags, maar ek kry geen rus nie” (Ps. 22:2-3, NAB). Soos Dawid moet ons ons woede, vrae en pyn na die Here neem. 

Menslike siekte en lyding bly ’n raaisel, ’n raaisel wat seker eers met die wederkoms van Jesus en die gevolglike einde van die dood ontrafel sal word. Tog is daar belangrike bybelwaarhede in dié verband. Let byvoorbeeld op Job wat te midde van onbeskryflike trauma ’n baie noue wandel met God gehad het en later tot die slotsom gekom het: “Tot nou toe het ek net gehoor wat mense van U sê, maar nou het ek U self gesien” (Job 42:5, NAB).Dan is daar ook Paulus, wat een of ander kroniese probleem gehad het. Die wyse waarop hy sy siekte hanteer het, toon dat lyding ’n mens toerus – om met ander te simpatiseer, om die regte trooswoorde te gebruik, en om meer doeltreffend in jou evangelisasiepogings te wees (2 Kor. 1:3-5) – maar net as jy toelaat dat hierdie dinge jou nie breek nie. 

`Gestel jy of iemand in jou gesin is kronies of terminaal siek. Op watter bybelbeloftes kan jy en jou huismense in sulke tye staatmaak? Dink ’n bietjie aan die feit dat Jesus, as Heer en Heiland, vir ons aan die kruis gely het. Hoekom is dit so belangrik in tye van siekte en pyn? Wat leer die gekruisigde Heer ons oor God se onfeilbare liefde, selfs al is daar siekte in die gesin?`