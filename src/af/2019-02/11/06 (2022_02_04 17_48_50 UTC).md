---
title:  Steeds blymoedige boodskappers van die blye Boodskap
date:   13/06/2019
---

In Afrikaans word die evangelie dikwels, en heel gepas, ook die blye boodskap genoem. Dit is die goeie nuus wat oorgedra (of selfs afgelewer) moet word, sodat die ganse wêreld dit kan hoor. Vir die Christelike gesin is daardie goeie nuus ’n roeping – om dit te lewe en te lees, en terselfdertyd uit te leef – binne die kulturele konteks waarin die huisgenote hulle bevind. 

`Hoe sou jy die blye boodskap m.b.v. die volgende teksverse en skrifgedeeltes opsom? Matt. 28:5-7; Joh. 3:16; Rom. 1:16, 17; 1 Kor. 2:2 en 2 Kor. 5:18-21.` 

Die heel eerste goeie nuus waarmee die dissipels die strate in gevaar het, was dié oor die opstanding van Jesus. Sedertdien vorm die Christelike gesin ’n onafgebroke tradisie van blymoedige boodskappers wat die blye boodskap bring. Van geslag tot geslag bring ons die goeie tyding: “Hy is uit die dood opgewek!” (Matt. 28:7, NAB). Die feit dat Jesus werklik uit die dood opgestaan het, maak al die ander dinge wat Hy oor Homself gesê het – oor God die Vader en sy liefde vir ons, oor vergifnis, en oor die versekering dat ons die ewige lewe ontvang deur in Hom te glo – waar. 

Passievol oor die blye boodskap. In die Skrif sien ’n mens periodiek watter ingrypende uitwerking die evangelie op die lewens van Jesus se eerste volgelinge gehad het – die beskikbaarstelling van hul huise vir bybelstudie, die saam eet en bid, die deel van geld en besittings, die een wat die ander versorg. Ganse huishoudings het die evangelie aangehoor en tot inkeer gekom. Dit laat ’n mens wonder: Het hulle oornag so voorbeeldig geraak? Allermins. Het hulle nie soms stry gekry en kopgestamp nie? Natuurlik. Tog was die eerste Christene uniek. Hoe so? Hulle het nie geskroom om te sê: “Ek het behoefte aan God en aan my kerkgesin” nie. Voorts het hulle Jesus se Getsemane-gebed (Joh. 17:20-23) probeer uitleef, deur toe te sien dat eenheid en harmonie in die huis- en kerkgesin voorrang geniet. Boonop het hulle onverskrokke teenoor mekaar, en voor ongelowiges vir Christus getuig, en het selfs hul lewens ter wille van die evangelie op die spel geplaas. 

So moet dit by die moderne gelowige ook wees. Die hedendaagse samelewing blyk egter ’n bietjie lank in die tand vir geestelike dinge te wees. Tog luister mense darem nog as iemand met passie praat. Die Gees is gretig om ’n geesdrif vir die evangelie by elke mens aan te wakker. Wanneer die blye boodskap egter net so verblydend in die hart van die gelowige as in die Woord is, sal die uitdra daarvan sommer spontaan en onstuitbaar wees. 

`Tot die verkondiging van goeie nuus is ons geroepe. Watter veranderings sal jy en jou huismense tesame moet maak, sodat julle “blymoedige boodskappers” van die “blye boodskap” kan wees?`