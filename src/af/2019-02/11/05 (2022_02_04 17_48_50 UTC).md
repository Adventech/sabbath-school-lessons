---
title:  Onthou die stigters en hul geloof
date:   12/06/2019
---

`Watter geloofskrisis het in Israel ontstaan na die dood van Josua-hulle se geslag? Rig. 2:7-13.` 

Binne organisasies (waarvan kerke ’n voorbeeld is) word waardes en oortuigings van een geslag na die volgende oorgedra. Navorsing in dié verband toon dat stigterslede gewoonlik vreeslik toegewyd aan hul oortuigings is. Die geskiedenis toon dat hulle immers die ontdekkers van iets nuuts (of herontdekkers van vergete kennis) was. Dan, net mooitjies ’n geslag of wat later, word die dryfvere – die grondbeginsels – van daardie organisasie se waardestelsel uit die oog verloor. Lidmaatskap word dan hoofsaaklik ’n gewoonte. In die daaropvolgende geslagte neem daardie gewoontes ’n vaste vorm aan – dit verander in ’n tradisie. Weg is die stigterslede se passie. 

`Let op die siening, “God het geen kleinkinders nie, net kinders.” Wat dink jy beteken dit? Lees ook Joh. 1:12, 13 en 3:7; asook 1 Joh. 5:1.` 

’n Algemene benadering tot die oordrag van waardes binne die Christendom se magdom opeenvolgende geslagte, was en is vir die ouer geslagte om bloot hul oortuigings aan die jonger geslagte oor te dra. Om te hoor wat jou ouers of wat jou kerkgenootskap glo, kom egter nie op persoonlike oortuiging neer nie. Die uitleef van ’n mens se Christenskap behels meer as net lidmaatskap asook die historiese en dogmatiese erfenis wat daarmee saamgaan. Ware geloof is nie in jou gene nie. Dit is nie ’n aangebore ding by die nuwe geslag nie. Elke gelowige moet ’n eerstehandse ontmoeting en vriendskap met Christus hê. Die ma en pa doen hul beste, maar die res is die kind se verantwoordelikheid. Die kerk as gesin, en veral die ouers, moet alles in die stryd werp om die regte soort leeromgewing vir jongmense te skep, een wat ’n aangetrokkenheid tot die regte keuse by hulle sal wek. Tog is die behoud of verloor van ’n geslag vir Christus uiteindelik iets wat op persoonsvlak geskied. 

`Joe, wat eens op ’n tyd ’n ateïs was, het in sy volwasse jare ’n Sewendedag-Adventis geword nadat hy ’n roerende bekering gehad het. Later trou hy toe met ’n Adventiste-vrou. In die daaropvolgende jare voeg hulle ’n paar kinders by, wat hulle natuurlik in die kerk grootmaak. Op ’n dag sit en dink Joe aan sy kinders se geestelike lewens. In ’n stadium sê hy: “Ai, as my kinders net dieselfde bekering as ek kan hê!” Gestel jy kon op daardie oomblik by hom wees. Wat sou jy aan hom wou sê?`