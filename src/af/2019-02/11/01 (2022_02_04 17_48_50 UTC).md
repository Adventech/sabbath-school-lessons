---
title:  Die gesin – ’n band van blywende geloof
date:   08/06/2019
---

### Leesverwysings vir hierdie week se studie 
Handelinge 10:1-28, 34, 35; 1 Korintiërs 2:2; 1 Tessalonicense 5:21, 22; Johannes 1:12, 13 en 3:7; asook 1 Johannes 5:1.

> <p>Geheueteks</p>
> “Laat ons die wedloop wat vir ons voorlê, met volharding hardloop, die oog gevestig op Jesus, die Begin en Voleinder van die geloof. Ter wille van die vreugde wat vir Hom in die vooruitsig was, het Hy die kruis verduur sonder om vir die skande daarvan terug te deins, en Hy sit nou aan die regterkant van die troon van God” (Hebreërs 12:1, 2; NAB). 

Ongeag die lewensfase waarin jy jou bevind of die dinge wat jy moes deurmaak of die uitdagings wat nog vir jou voorlê – een ding is seker: In die toneelstuk van die lewe hang daar altyd ’n agtergrondskildery, dié van kultuur. Dit raak ’n mens, op ’n diepgaande wyse, en almal word daardeur geraak – ons ouers en ons kinders, ons huis- en selfs ons kerkgesinne. Hoewel ander faktore ook ’n rol te speel gehad het, is die oorskakeling van Sabbats- na Sondagviering ’n sprekende voorbeeld van die diepgaande en negatiewe uitwerking wat vanmelewe se populêre kultuur op die kerk gehad het. Elke advertensiebord wat ’n bepaalde kerk of gemeente se Sondagdienste adverteer, is ’n stille dog duidelike herinnering aan die mag wat kultuur oor die mens het, asook die verreikende gevolge wat dit het. Christelike gesinne konfronteer periodiek kultuurgebonde uitdagings. Soms het kultuur ’n goeie invloed, maar ongelukkig is dit geneig om meer negatief te wees. Die goeie nuus is dat ons deur die krag van die evangelie die nodige lig, vertroosting en wilskrag het om die uitdagings wat kultuur bring, te hanteer. Ons sal aanstons sien hoe gesinne gelowig kan bly, terwyl die lede tesame die volgende opdrag uitleef: “Sorg dat julle bo alle verdenking staan en opreg bly, onberispelike kinders van God te midde van ontaarde en korrupte mense. Tree onder hulle op as ligdraers in die wêreld” (Fil. 2:15, NAB). 

_*Bestudeer hierdie week se les as voorbereiding vir Sabbat, 15 Junie._
