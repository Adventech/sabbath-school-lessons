---
title:  Hou vas aan die goeie
date:   09/06/2019
---

Soos wat die evangelie om die wêreld reik, kom die kerk verskillende kulture en kulturele praktyke teë, waarvan baie met gesins- en maatskaplike bande te doen het. ’n Moeilike dog belangrike vraagstuk vir Christelike sendelinge is: Hoe vind ’n mens aansluiting by die onderskeie kultuurgebonde norms, norms wat so baie lewensfasette dek? Hoe gemaak met voorskrifte oor gesinsverhoudinge waarmee ’n mens jou nie lekker kan vereenselwig nie. 

`Lees Handelinge 10:1-28, 34, 35. Die Christen behoort sy of haar vooropgesette idees en vooroordele oor ander kulture te oorbrug. Wat leer ons uit die vermelde skrifgedeelte in dié verband?` 

Christus het vir elkeen op aarde kom sterwe. Tog is dit ’n kernwaarheid wat nog tot baie moet deurdring. Om hierdie nuus op so ’n wyse te verkondig dat dit ook die ontvanger ’n kans gun om daarop te reageer, is elke Christen se groot opdrag. Aangesien God onpartydig in sy genade is, word alle gelowiges geroep om almal met respek en integriteit te behandel. Elkeen moet dus die nodige beweegruimte ontvang om die blye boodskap, wat ook vir hom of haar is, aan te neem. 

`Tot watter gevolgtrekking het die vroeë Christelike sendelinge aangaande die verkondiging van die evangelie aan mense buite die Jodedom gekom? Watter beginsels kan ’n mens daaruit put? Hand. 15:19, 20, 28, 29; 1 Kor. 2:2 en 1 Tess. 5:21, 22.` 

Hoewel alle kulture die gevalle aard van die mensdom in bepaalde praktyke weerspieël, bevat hulle ook idees wat versoenbaar met die evangelie is. Daar is selfs party elemente wat bevorderlik vir die evangelie is. Die waarde wat byvoorbeeld in baie wêrelddele aan noue interpersoonlike bande binne gesins- en gemeenskapsverband geheg word, is ’n sprekende voorbeeld. Christene kan al die goeie in ’n kultuur, wat terselfdertyd Bybels is, voorstaan en uitbou. Tog moet bybelwaarheid nie ondermyn word nie. Kerkgeskiedenis skilder ’n sombere laslappieprentjie – van ’n magdom vals oortuigings wat via kulturele kompromie en aanpassing by die Christelike leer gevoeg is, oortuigings wat op die oog af eg lyk. Onthou net: Satan doen homself as die god van hierdie wêreld voor en hou daarvan om verwarring te saai. Gelukkig het Jesus die wêreld kom red. As volgelinge van Christus skenk Hy ons sy Gees, die Gees wat ons in alle waarheid lei (Joh. 16:13). 

`In hoe ’n mate word jou geloof deur kultuur gevorm? In hoe ’n mate is dit suiwer bybelwaarheid? Hoe onderskei ’n mens tussen die twee? Hou jou antwoord gereed vir ’n bespreking in klastyd.`