---
title:  Die gesin – tesame deur tye van verandering
date:   11/06/2019
---

Verandering is onafwendbaar en verontrustend, ongeag die kultuur waarin die huisgesin hulle bevind. Party veranderings hou verband met die fases van die lewensgang en is derhalwe voorspelbaar. Tog is daar baie ander wat ’n mens skielik oorval – soos siektes, sterftes, natuurrampe, verhuisings, oorloë en mislukte loopbane. In baie lande en gemeenskappe staar talle gesinne negatiewe ekonomiese en maatskaplike veranderings in die gesig. Ander veranderings hou weer meer direk verband met kultuur. 

**Hieris nou enkele voorbeelde van groot – en selfs traumatiese – gebeure wat bybelfigure in die gesig moes stuur. Gebruik jou verbeelding en probeer in daardie persone se skoene te staan. Vra telkens: Watter impak het hierdie verandering op die gesin (of gesinsgroep) gehad? Wat sou my hanteringstrategie gewees het? In watter opsig sou ek anders as die betrokke partye gereageer het?** 

`Abraham, Sara en Lot (Gen. 12:1-5)` 

`Hadassa (Ester 2:7-9)` 

`Daniël, Gananja, Misael en Asarja (Dan. 1)` 

Met verandering kom gevoelens van verlies, onsekerheid en angs oor die afsienbare toekoms. Afhangende van die gesin se aanpassingsvermoë, kan hierdie ervarings die gesin óf tot nuwe hoogtes in die geloof en ’n dieper waardering vir geestelike dinge lei óf meer angs en spanning meebring. Verandering bring ontwrigting en Satan buit dit uit; in die hoop dat dit vertwyfeling en wantroue in God sal wek. Die beloftes in Gods Woord; die hulp en ondersteuning van huisgenote, familie en vriende; asook die versekering dat sy of haar lewe in God se hande is, het egter menige geloofsheld te midde van onstuimige veranderings en omwentelings deurgedra. 

`Ken jy iemand (of dalk ’n hele gesin) wat tans traumatiese verandering beleef? Bring hulp en vertroosting aan daardie persoon of gesinnetjie deur iets konkreets vir hom/ haar/ hulle te doen.`