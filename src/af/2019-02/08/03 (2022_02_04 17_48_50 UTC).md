---
title:  Die enkelouer
date:   20/05/2019
---

’n Algemene verskynsels waarmee ons deesdae te kampe het, is enkelouerskap. Gewoonlik is dit vroue wat hul kinders alleen moet grootmaak, maar soms is dit ook mans. Party meen dat enkelouerskap aan die doelbewuste verwekking van buite-egtelike kinders toe te skryf is. Tog is dit nie altyd die geval nie. Let byvoorbeeld op die bybelfiguur Hagar. Sy is figuurlik gesproke “in ’n blik gedruk” om ’n kind by Abraham te hê, net om later kind-en-al in die pad gesteek te word (Gen. 16:3, 4; 21:17). Wat van Batseba, wat swanger geraak het na die seksuele toenaderings van ’n magtige man? (2 Sam. 11:4, 5). Let ook op die weduwee van Sarfat. God het Elia soontoe gestuur, om daardie enkelma te gaan help (1 Kon. 17:9).En wat van Jesus se moeder, Maria? Teen die tyd dat Christus met sy openbare bediening begin het, was sy grootmaakpa, Josef, reeds dood. Maria is dus as ’n weduwee en enkelma agtergelaat. “Die dood het haar van Josef geskei, die een wat die wonderbaarlike geboorte van Jesus meegemaak het. Nou was daar niemand met wie sy haar drome en vrese kon deel nie. In die twee maande na sy afsterwe het sy ongelooflik baie smart beleef” (Ellen G. White, The Desire of Ages, bl. 145). 

Om ’n enkelouer te wees, is seker een van die uitdagendste take op aarde. Baie enkelma’s en -pa’s staar baie probleme in die gesig – soos om die geldsake alleen te moet bestuur, ongemaklike interaksies met die ander ouer, gebrekkige tyd vir hul eie belange of selfs vir stiltetyd, en die groot gewonder of hulle ooit weer liefde sal vind. 

`Watter beloftes kan enigeen, insluitende enkelouers, uit die volgende teksverse en skrifgedeeltes put? Jer. 31:25; Matt. 11:28; Jer. 29:11; Jer. 32:27; Spr. 3:5, 6 en Jes. 43: 1, 2.` 

Gemeentelede behoort saam te staan om enkelouers te help. Jakobus skryf: “Egte en suiwer godsdiens voor God die Vader is om weeskinders en weduwees in hulle moeilike omstandighede by te staan” (hfst. 1:27, NAB). In dier voege kan ’n mens ook byvoeg: “En om enkelouers uit die verknorsing te help.” Dit hoef ook nie noodwendig geldelike hulp te wees nie. Enkelouers kan ook ’n breuk gegun word deur ’n bietjie na hul kinders te kyk sodat die ma of pa ander take kan verrig, kan rus, kan bid of bybelstudie kan doen. ’n Mens kan ook hul kinders mentor of herstelwerk by hul huise doen. Op vele maniere kan ons God se hande ter ondersteuning van enkelouers wees. 

`Op watter konkrete maniere kan ’n mens enkelouers opbeur en hulle bystaan, maar sonder om hulle oor die redes vir hul enkelouerskap te veroordeel.`