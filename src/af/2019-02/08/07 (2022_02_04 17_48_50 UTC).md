---
title:  Vir verdere studie
date:   24/05/2019
---

“Ouers behoort tyd opsy te sit om met hul kindertjies te praat en te bid. Niks moet daardie tydjie tussen ouer, kind en God versteur nie. Aan vriende kan julle sê: ‘God het hierdie taak aan my toevertrou, en ek kan ongelukkig nie nou sit en praat nie.’ Doen dit met die besef dat die kind op [beide] die teenswoordige en die toekomstige wêreld voorberei word. Die ouers se eerste verpligting is die jongspan” (Ellen G. White, The Adventist Home, bl. 266, 267). “Liewe Ouers, die opvoeding van jul kinders begin reeds in die babajare. Leer elke kind om hom of haar aan ouerlike gesag oor te gee. Doen dit deur regverdig en ferm te wees. Ouers behoort ook absolute beheer oor hul emosies te hê. Met ’n ligte dog ferm aanslag, moet hulle die kind vorm, totdat sy of haar wil met die ouer s’n strook. Ongelukkig begin ma’s en pa’s nie op die regte oomblik met hierdie vormingswerk nie. Met die eerste uitbarsting moet die ouers ingryp, maar dit gebeur nie. So word die kind hardkoppig – ’n hardkoppigheid wat al erger word soos wat die kind grootword, een wat opbou en nooit ophou nie” (Ellen G. White, Testimonies for the Church, vol. 1, bl. 218). 

**Vrae vir bespreking** 

`1. Wat beteken dit om ’n kind van God te wees? Hoe behoort ’n mens daardie beeld te verstaan en watter vertroosting kan jy daaruit put?`

`2. Aangaande kinderopvoeding het ’n man eenmaal gesê: “Binne die eerste paar jaar na my kinders se geboorte het ek twee vername teologiese waarhede geleer – dat daar wel iets soos vrye wil is, en dat ons beslis met sondige neigings gebore word.” Hoe dink jy het hierdie man dié twee waarhede by babas, peuters en kleuters geleer?` 

`3. Wanneer is die regte tyd “om die boompie te begin buig”? Hoe doen ’n mens dit? Hoe kan die kind se wil onderdanig aan God en sy plan gestel word as die ouers nog nie hulle eie wil deur God laat vorm het nie?` 

`4. Oordink ’n bietjie die enkelouer-vraagstuk. Op watter konkrete maniere kan die kerk saamstaan en die enkelouer help, insluitende die kind of kinders wat daardie ouer alleen probeer opvoed?` 

`5. Op watter maniere kan ouers wie se kinders afvallig geraak het, bemoedig word?`