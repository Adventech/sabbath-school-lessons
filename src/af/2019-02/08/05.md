---
title:  Kinders grootmaak as die maak van dissipels
date:   22/05/2019
---

`Lees Genesis 18:18, 19 en 1 Samuel 3:10-14. Vergelyk dié twee pa’s met mekaar en let op die kontraste. Wat was die gevolge van elkeen se benadering tot kinderopvoeding?` 

Dit is die ouers se verantwoordelikheid om dissipelskap by die kind aan te wakker, sodat hy of sy eendag sal kies om een te wees. Party ouers meen dat lyfstraf die regte manier is om ’n kind te leer en op die regte paadjie te hou. Hoe meer pak slae, hoe beter – dit is hoe hulle redeneer (Prov. 22:15, 23:13, 29:15). Skrifgedeeltes soos dié word dikwels verkeerd vertolk, met die gevolg dat kinders gemishandel en tot algehele onderdanigheid gedwing word. So het baie kinders dan teen hul ouers en teen God gedraai. Die Bybel leer dat ouers hul gesag oor die kind op ’n goedhartige wyse moet uitoefen (Ef. 6:4, Kol. 3:21) en dat ons ons kinders in die weë van geregtigheid moet lei (Ps. 78:5, Spr. 22:6, Jes. 38:19, Joël 1:3). Ons behoort vir hulle te voorsien (2 Kor. 12:14) en vir hulle ’n goeie voorbeeld te stel, een wat hulle kan volg (Gen. 18:19, Eks. 13:8, Tit. 2:2). Ons word ook aangesê om ons huishoudings reg te bestuur (1 Tim. 3:4, 5, 12) en om ons kinders te dissiplineer (Spr. 29:15, 17) maar terselfdertyd ook die liefde van God aan hulle te weerspieël (Jes. 66:13, Ps. 103:13, Luk. 11:11). 

Ongelukkig is daar stories in die Bybel van ouers wie se pogings tot kinderopvoeding lelik misluk het. Let byvoorbeeld op Isak en Rebekka se voortrekkery onder hul kinders – Esau was Isak se witbroodjie en Jakob Rebekka s’n (Gen. 25:28). Later van jare het Jakob net so gemaak, deur Josef voor te trek (Gen. 37:3). Dan is daar ook Eli. Hy was ’n godsdienstige leier. Tog het hy in gebreke gebly om sy kinders tereg te wys (1 Sam. 3:10-14). Samuel, Eli se peetkind, was op die ou einde ook ’n swak pa (1 Sam. 8:1-6). Let ook op Dawid se swak voorbeeld – sy owerspel en die moord op Urija – en hoe dit die opvoeding van sy kinders in die wiele gery het. Om nie eers te praat van Manasse en Agas nie, beide konings wat hul kinders aan demone geoffer het (2 Kon. 21:1-9, hfst. 16:2-4). Gelukkig bevat die Bybel ook darem suksesverhale in dié verband. Mordegai was ’n wonderlike aanneemouer vir Hadassa, oftewel koningin Ester (Ester 2:7), en Job het sonder ophou vir sy kinders gebid (Job 1:4, 5). Nietemin kan ’n mens uit al hierdie voorbeelde – die goeies én die slegtes – lesse oor kinderopvoeding leer. 

`Watter lesse leer ’n mens uit die onderskeie bybel-ouers se suksesse en mislukkings? Hoe kan ’n mens daardie beginsels aanwend wanneer jy met ander mense se kinders te doen het?`