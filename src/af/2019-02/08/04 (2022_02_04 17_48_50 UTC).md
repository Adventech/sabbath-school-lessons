---
title:  'Kinders grootmaak: die vreugdes en verantwoordelikhede'
date:   21/05/2019
---

`Lees Psalm 127. Wat is die kernboodskap van hierdie kort psalm? Watter belangrike beginsels kan ’n mens daaruit put, beide vir jou innerlike en uiterlike lewe?` 

Wanneer jy jou gunsteling gereg maak, volg jy ’n resep. As jy al die verlangde bestanddele gebruik, en die metode stapsgewys volg, kom dit gewoonlik reg uit. Koskook en bak verskil egter hemelsbreed van kinders grootmaak. Kinders verskil van mekaar selfs al is dit net effens, en self al doen jy alles met die een presies soos jy dit met die ander gedoen het, is daar geen waarborg dat hulle dieselfde soort volwassenes gaan wees nie. Hierdie dinge is moontlik aan geslag, die volgorde waarin elkeen gebore is, hul aangebore temperamente, asook ’n magdom ander faktore toe te skryf. Dit is God se plan dat ouers hul kinders reg moet leer en hul skrede in sy weë moet rig; ten einde ’n liefde vir, en gehoorsaamheid aan, God by hulle aan te wakker (Deut. 6:4-9, Ps. 78:5-7). God se groot voorskrif aan ouers is: “Gee leiding aan ’n jongmens oor hoe hy moet leef” (Spr. 22:6, NAB) – en nie om die kind knaend te monitor sodat hy of sy nooit enige foute begaan nie. 

Dit is die ouers se groot begeerte dat daardie plomp, weerlose tjokkertjie in ’n suksesvolle en onafhanklike volwassene sal ontpop. Tog moet ouers bowenal toesien dat die kind Jesus leer ken, dat hy of sy die Meester sal liefhê en Hom sal dien. Gelukkig het ons as ouers ’n Bybelse raamwerk vir die geestelike ontwikkeling van die kind, soos dit in Deuteronomium 6 uiteengesit word. Dit bevat vier vereistes waaraan die ouer moet voldoen: Dat ons bely dat “die Here ons God is” (Deut. 6:4, NAB); dat ons Hom opreg en innig sal liefhê (Deut. 6:5); dat ons sy Woord sal koester (Deut. 6:6); en dat ons ons kennis van die Here aan ons kinders sal oordra (Deut. 6:20-23). Voorts gee Deuteronomium 6 twee belangrike opvoedingsbeginsels. Ten eerste het ons die “praat-en-inprent”-beginsel (Deut. 6:7). Inprent dui op formele onderrig, terwyl ’n gesprek met die kind ’n informele soort leer is. In beide gevalle word bybelwaarhede binne die opset van die ouer-kind-verhouding oorgedra. Formele onderrig geskied tydens huisgodsdiens wanneer die Woord van God bestudeer word. Geleenthede vir informele onderrig is iets wat sommer deur die loop van die dag opduik, en is selfs belangriker as formele onderrig. Daaglikse voorvalle en gebeure kan besonder doeltreffend ingespan word om bybelwaarhede oor te dra (Gen. 18:19). Die tweede beginsel in Deuteronomium 6 is die “vasbind-en-skryf”-beginsel (hfst. 6:8, 9). In jou optrede (“aan jou hande”) en deur jou houding (“op jou voorkop”) verbind jy jou tot bybelwaarheid. Tog moet daardie waarhede ook “hoog aangeskrewe” wees, in jou privaat lewe (“op jou deurkosyne”) en jou openbare lewe (“op jou stadspoorte”). Die waarheid word dus oorgedra – van jou binnenste na jou bemindes, en dan na die buitewêreld.