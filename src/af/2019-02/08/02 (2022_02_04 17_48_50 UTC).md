---
title:  Kinders grootmaak en kinderloosheid
date:   19/05/2019
---

`Lees Genesis 18:11, 30:1, 1 Samuel 1:1-8 en Lukas 1:7. In watter opsigte stem hierdie mense ooreen? Hoe het God hul onderskeie gebede verhoor?` 

Dit is waarlik ’n seëning om kinders te hê, maar om een of ander rede is ouerskap nie almal beskore nie. Party hoop en bid vir kinders, en dan verhoor die Here hul gebede uit sy grote genade (en soms m.b.v. ’n wonderwerk, soos dit die geval met Sara was); maar dan is daar ook diegene wie se smeekgebede oënskynlik geen reaksie ontlok nie. Elke keer wat vriende die Here loof omdat dié verwagtend is of ’n kleinding tot die gesinnetjie toegevoeg het, krap dit ou wonde op en sê: Jy het nie kinders nie. Selfs onskuldige vrae soos: “Hoeveel kinders het jy?” maak geweldig seer. Die wete dat jy as kinderlose nog nie deel van daardie eksklusiewe klub is nie, selfs al wil jy so graag daarby aansluit, is besonder pynlik. 

Diegene wat onder kinderloosheid gebuk gaan, kan egter vertroosting put uit die wete dat God ’n diepe begrip vir hul smarte het. Let op die psalmdigter se woorde. Aangaande God skryf hy: “My ellende het nie ongemerk by U verbygegaan nie, U het op my trane gelet. In u boek staan hulle opgeteken” (Ps. 56:9, NAB). Soms lyk dit asof God swyg. Tog sê die Bybel: “Soos ’n vader hom ontferm oor sy kinders, so ontferm die Here Hom oor dié wat Hom dien” (Ps. 103:13, NAB). 

Dan is daar ook diegene, wat om verskeie redes, bloot verkies om nie kinders te hê nie. In ons ou wêreld met al sy lyding, pyn, boosheid en ’n duisend dinge wat wag om skeef te loop, is dit tog te verstane dat party volwassenes nie nog mense op aarde wil byvoeg nie. Dan is daar ook diegene wat nie hul eie kinders wil hê nie, maar liewers ander wil aanneem. Sodoende kan hulle kinders grootmaak wat reeds hier is. Dikwels is daardie kinders beter daaraan toe as wat hulle sonder die aanneming sou wees. 

Die wêreld is ’n ingewikkelde plek. Waarskynlik sal jy mense teëkom wat hulle in ’n magdom uiteenlopende posisies m.b.t. die hê of nie-hê van kinders bevind. Ten spyte van ons eie situasie m.b.t. hierdie kwessie is een ding seker: Ons weet dat God ons liefhet en ons beswil op die hart dra. Laat ons boonop altyd sensitief teenoor mense wees, wat ongeag die rede, nie kinders het nie. 

`Jesus het nooit enige biologiese kinders gehad nie. Watter lesse, indien enige, put ’n mens daaruit?`