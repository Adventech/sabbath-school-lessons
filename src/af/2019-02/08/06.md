---
title:  Die stryd om jou afgedwaalde kind
date:   23/05/2019
---

`Lees Spreuke 22:6. Hoe verstaan jy dié skrifgedeelte? Kyk na die uitkoms waarvan dié teks praat. Het ons hier ’n waarborg of ’n belofte of ’n waarskynlike uitkoms?` 

Soms doen ouers alles reg – hulle bring tyd saam met die kind deur, leef volgens die lig tot hul beskikking, stuur die kind na ’n privaat skool, gaan gereeld kerk toe, betrek die hele gesin by sendingprojekte – en dan raak daardie kind steeds afvallig. Die pyn wat dit bring, is byna onuithoudbaar. Voortdurend bekommer die ouers hulle: “Is my kind gered?” Tog is dit nie noodwendig die ouers se skuld nie. Kinders volg hul eie koppe en moet self die gevolge van hul keuses dra. Party beskou die sinsnede, “dan hou hy aan om so te lewe, ook wanneer hy oud geword het” (ABA), as ’n soort belofte, ’n waarborg dat die regte opvoeding altyd tot die kind se redding sal lei. Neem egter in ag dat Spreuke ’n mens dikwels basiese beginsels bied, en nie rotsvaste beloftes nie. Wat ’n mens wel uit hierdie teks kan leer, is die sekerheid dat die lesse wat jy jou kind geleer het hulle vir die res van hul lewens sal bybly. Nietemin bereik elke kind ’n ouderdom waar hy of sy die ouers se nalatenskap aanvaar of verwerp. Ouers wat moeite gedoen het om hul kind in die weë van die Here groot te maak, het die sekerheid dat die kind altyd daardie opvoeding in sy of haar binnenste sal ronddra. As die kind dan ’n ander paadjie kies, sal die saadjie wat die ouer in hom of haar geplant het aanhoudend die kind roep om terug te keer huis toe. Om ’n goeie ouer te wees, is die ouer se keuse; watter paadjie die kind inslaan, is die kind s’n. 

Die vraag is net: Wat doen ’n mens as ouers wanneer jou kind wel die pad byster raak? Dra hom of haar aan die Here op. Wie het beter begrip vir jou pyn as God? Hy het miljarde kinders wat hul rug op Hom gedraai het, en Hy is die volmaakte ouer. Ondersteun die afvallige kind met liefde en gebed. Terwyl jou kind so spook met God, moet jy ook naby wees indien die vrae kom. ’n Mens moet jou ook nie skaam om vir hulp en voorbidding te vra nie. Moet ook nie jouself sit en blameer nie. Verder moet jy en jou huweliksmaat nie so behep met die afvallige kind raak dat die res van die gesin verwaarloos word nie. Die grootmaak van ’n afvallige kind kan tweespalt in die gesin bring. Jy en jou maat moet dus saamstaan en duidelike perke vir die kind stel. Onthou ook dat God se liefde vir jou kind groter as jou en jou lewensmaat s’n is. Behou dus hoop en aanvaar dat God se werk met die kind ’n voortgesette proses is. 

`Ouers is maar geneig om hulself vir die kind se afvalligheid te blameer. Hoekom is dit beter om eerder op die toekoms en op God se beloftes te fokus, selfs al het jy opvoedingsfoute begaan? Lees Fil. 3:13.`