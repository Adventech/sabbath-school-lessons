---
title:  Wedersydse onderdanigheid
date:   15/05/2019
---

`Watter raad gee Paulus oor nederigheid en diens in mensverhoudinge? Ef. 5:21. Hoe dink jy kan hierdie houding eenheid in die kerk help bewerkstellig? Hoekom is dit so belangrik op tuisfront? Ef. 5:22 tot 6:9.` 

Die sinsnede “aan mekaar onderdanig wees” (Ef. 5:21, OAB) beteken dat die een hom- of haarself vrywilliglik voor die ander verootmoedig. Hierdie unieke beginsel het by Christus begin (Matt. 20:26-28; Joh. 13:4, 5; Fil. 2:5-8) en is kenmerkend van elkeen wat ’n Geesgevulde lewe lei (Ef. 5:18). Die rede daarvoor en die gees waarin dit gedoen word – “soos aan die Here” – is wat gelowiges tot hierdie wedersydse onderwerping aanspoor (Ef. 5:21, OAB). Selfopoffering wat in wederkerigheid geskied, is deel van die Christelike leer. Van meet af was dit ’n revolusionêre benadering tot maatskaplike en sosiale bande, en dit is steeds revolusionêr. Dit is dan ook waar eenheid in Christus – as wesentlike beginsel van die geestelike lewe, sonder enige uitsonderings – gestalte vind. 

’n Tuisbeginsel. Die huisgesin is waar die gelowige se Bybelse onderdanigheid op die proef gestel word. As dit op tuisfront werk, sal dit beslis ’n dramatiese verskil in die kerkgesin maak. Nadat Paulus die onderdanigheidsbeginsel bekend stel, ondersoek hy dan ook die praktiese toepassing daarvan in gesinsverband. 

In elke mensverhouding is daar twee partye [in party is die magsverhouding gelyk, in ander nie]. Drie sulke verhoudingspare – wat eintlik die algemeenste dog ongelykste soort in die samelewing is – word in Efesiërs 5:22 tot 6:9 aangeroer. Hiermee probeer Paulus nie die bestaande maatskaplike orde van sy tyd goedpraat nie. Inteendeel, hy probeer wys hoe die geloofskultuur van Christus werk wanneer daar ’n gees van gewillige onderdanigheid onder gelowiges heers, ’n benadering wat radikaal van die tydsgees verskil het. 

**In die destydse samelewing was vroue, kinders en slawe dikwels die partye met die minste mag. Hoekom begin Paulus dan by hulle? Identifiseer telkens die deurslaggewende sinsnede wat met elkeen van dié misgekykte partye se onderdanigheid te make het.** 

`Ef. 5:22`

`Ef. 6:1`

`Ef. 6:5`

In Paulus se aanspreek-orde kry diegene met meer maatskaplike mag – te wete mans, ouers en eienaars/ meesters – telkens tweede plek. Elkeen van dié partye word boonop aangesê om deur hul optrede die destydse populêre sienings te verontagsaam. Hierdie voorskrifte het seker die eerste-eeuse gelowiges stomgeslaan. So is die speelvlak dus aan die voet van die kruis gelykgemaak. Dit het ook die weg gebaan vir ware eenheid, as ’n eerstehandse belewenis op verhoudingsvlak.