---
title:  Christus die Middelpunt
date:   12/05/2019
---

`Volgens Paulus heers daar in Christus ’n nuwe eenheid tussen gelowiges, ten spyte van hul ooglopende verskille. Waarmee illustreer hy daardie punt? Hoe het Christus dit reggekry om eenheid te midde van verdeeldheid te skep? Ef. 2:11-22; lees ook Gal. 3:28.` 

Die kruis verwyder die skeidsmure tussen mens en medemens. In die destydse Joodse tempel is aanbidders van mekaar geskei – mans van vroue, en Jode van nie-Jode. Let op Paulus se woordkeuse in sy beskrywing van die eenheid wat Christus tussen Jood en nie-Jood gebring het. Duidelik kan dit ook na ander soorte skeidsmure deurgetrek word; dié wat met nasie, stam, klas en geslag te make het. Die Bybel sê: “Deur vrede te maak, kon Hy die twee in Homself tot een nuwe mens skep” (Ef. 2:15, OAB; woordorde effens aangepas). Dit is sulke goeie nuus vir getroudes paartjies, en beteken dat “eenheid deur eenwording” wel binne die huweliksband moontlik is. Wat meer is, dat gebroke gesinne ook versoening kan ervaar as hulle gelowig tot Christus gaan. 

`Dit is so maklik om teksverse oor eenheid in Christus aan te haal. Die daaglikse uitleef daarvan is egter heelwat moeiliker. Watter konkrete verandering bring Christus in ons daaglikse handel en wandel wat ons in staat stel om daardie beloofde een-wording en een-wees te ervaar? Lees o.a. Rom. 6:4-7, 2 Kor. 5:17 en Ef. 4:24-32.` 

“Dink aan ’n groot sirkel, met al die lyne wat vanaf die rante na die middel loop. Hoe nader hulle aan die middelpunt kom, hoe nader aan mekaar sal hulle wees… “Hoe nader ’n mens aan Christus kom, hoe nader sal jy aan ander wees” (Ellen G. White, The Adventist Home,bl. 179). “Tussen pa en seun, man en vrou… is Christus die Middelaar, of hulle dit nou so insien al dan nie. Sonder Hom kan ons nie direkte kontak tussen ons en ander bewerkstellig nie. Ons doen dit deur sy Woord en deur Hom te volg” (Dietrich Bonhoeffer, The Cost of Discipleship [New York: The MacMillan Publishing Company, 1979], bl. 108). 

`Hoe na-aan die Middelpunt van die sirkel is jou huismense of die mense in jul kerkgesin? Wat moet eers wegval voordat die mensverhoudinge binne daardie eenhede in God se oë reg kan wees?`