---
title:  'Selfsug: die groot gesinsverwoester'
date:   14/05/2019
---

“As gelowiges tog net [al die] trots en selfsug wil laat vaar, sal die meeste probleme binne vyf minute opgelos word” (Ellen G. White, Early Writings, bl. 119). Sonde het die mensdom bederwe. Die grootste vervloeking en beste voorbeeld hiervan is selfsug. Dit is as’t ware ’n aangebore ding. ’n Mens sien dit by klein kindertjies, wat basies hul eie begeertes bevredig wil hê. “Ek, my en myne” – dit is die refrein wat ’n mens voortdurend moet aanhoor. Selfsug manifesteer sigself op allerhande verskriklike maniere, veral op tuisfront, en veral wanneer die kind op die rantjie van volwassenheid staan. 

Natuurlik is dit die dinge wat Jesus gekom het om te verander (Ef. 4:24). In die Bybel belowe Hy dat ons deur Hom die allesoorheersende mag van hierdie afbrekende karaktereienskap kan verbreek. Jesus se ganse lewe is dan ook die toonbeeld van onselfsugtigheid. Die mate waartoe ons daardie volmaakte voorbeeld nastreef (1 Joh. 2:6), bepaal egter of ons wel die neiging tot ’n ek-gerigte lewe sal oorwin. 

**Slaan die volgende twee skrifgedeeltes na. Wat het dit oor die lei van ’n selfsugtige lewe te sê?**

`Fil. 2:3-5` 

`1 Joh. 3:16-18` 

Dit is soos Ellen G. White tereg gesê het: As ons net ’n slag van die trots en selfsug wil vergeet, kan die meeste van ons probleme sommer gou-gou opgelos word; lank voordat dit aan die betrokke partye begin knaag en uiteindelik in ’n narigheid ontaard. Elke gesinslid, veral die ma en pa, moet aan die voet van die kruis van hierdie sonde geloog word (Spr. 16:6) – die kruis is immers die absolute toonbeeld van onselfsugtigheid – selfs al beteken dit dat ’n mens voortdurend daarna terugkeer, dat jy jou in trane, en biddend en gelowig, voor die kruis moet neerwerp. 

`Hoeveel tyd bring jy aan die voet van die kruis deur ten einde die manifestering van selfsug in jou eie lewe te beveg? Lees Matteus 7:16. Hoe wys hierdie teksvers ’n mens of jy wel genoeg tyd daar deurgebring het?`