---
title:  Eenwording deur Sy liefde
date:   13/05/2019
---

**“En mag die Here julle ryk en oorvloedig maak in liefde vir mekaar en vir almal, soos ons ook teenoor julle is” (1 Tess. 3:12, OAB).** 

`In Jesus se beroemde gebed in Johannes 17 sê Hy aan die Vader: “En Ek het hulle die heerlikheid gegee wat U My gegee het, sodat hulle een kan wees, net soos Ons een is” (Joh. 17:22; OAB, klem verskaf). Maak nou ’n kort opsomminkie van die boodskap wat Jesus hier probeer tuisbring. Fokus veral op die rol wat liefde in daardie eenwording en volgehoue een-wees speel.` 

Eenheid onder sy volgelinge is Jesus se groot begeerte in hierdie gebed. Agápē-liefde moet eerstehands beleef word, en is iets waarsonder eenheid nie moontlik is nie. Agápē is 

Koinegrieks en dui hier, en ook op baie ander plekke in die Nuwe, op die liefde van God. Dié soort liefde is ten diepste ’n tentoonstelling van die aard en wese van God (1 Joh. 4:8), en dit is die eienskap waaraan Jesus se volgelinge uitgeken word (Joh. 13:35). Die liefde van God kom egter nie van nature vir die sondige mens nie. Daardie saadjie word slegs geplant as Jesus deur die Heilige Gees in ons binnenste woon (Rom. 5:5; 8:9, 11). Jesus sê: “Dít is my gebod, dat julle mekaar moet liefhê net soos Ek julle liefgehad het” (Joh. 15:12, OAB). Die persoon wat die Meester hier aanhaal, is Johannes. Tog was dié dissipel eens op ’n tyd ’n onaangename mens, ’n trotsaard en ’n heethoof, en ook foutvinderig (Mark. 3:17; Luk. 9:54, 55; lees ook die boek The Desire of Ages, bl. 295). Later van jare dink hy terug aan sy lelike gedrag en hoe die Meester hom voortdurend met die grootste liefde behandel het. Die liefde van Jesus het stadig maar seker ’n verandering in Johannes teweeggebring. So kon hy dan later, deur die eenheid wat Christus bring, ook sy medegelowiges leer liefkry. Let op Johannes se woorde: “Ons het Hom lief, omdat Hy ons eerste liefgehad het” (1 Joh. 4:19, NKJV), en dan voeg hy by: “As God ons so liefgehad het, behoort ons ook mekaar lief te hê” (vers 11, OAB). 

`Lees 1 Korintiërs 13:4-8. Vervang telkens die sinsnede “die liefde” met jou eie naam. Pas jou naam orals in? Vra nou vir Jesus om die saadjies van hierdie liefdeseienskappe deur sy Gees in jou binnenste te plant. Miskien sal die Gees jou vra om jou lewe in bepaalde opsigte te verander, ten einde hierdie verhewe ideale te verwesentlik. Noem ’n paar sulke veranderings.`