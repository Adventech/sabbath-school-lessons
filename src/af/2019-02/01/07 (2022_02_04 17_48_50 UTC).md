---
title:  Vir verdere studie
date:   05/04/2019
---

Gebruik jou verbeelding en bepeins die soort veranderings wat die dissipels deur hul kontak met Jesus ondergaan het. Die meeste van hulle was ongeskoold, eenvoudige mense. Boonop was hulle gewoond aan die Joodse tradisie en leer. Skielik kom ’n Galilese rabbi en keer hulle wêreld om. Hulle ervaar jaloesie (Matt. 20:20-24) en konflik (Joh. 3:25). Hul gebrekkige geloof word aan die kaak gestel (Mark. 9:28, 29). Later verwerp en verraai hulle Hom selfs (Matt. 26:56, 69-74). Tog het hulle terselfdertyd geestelik gegroei, soveel so dat vreemdelinge kon sien dat Petrus een van Jesus se makkers was (Matt. 26:73). Petrus en Johannes het selfs party lede van die Sanhedrin laat kopkrap; want hulle was “ongeleerde en eenvoudige mense”. Nietemin het hulle die twee “as metgeselle van Jesus herken” (Hand. 4:13, OAB). Dink nou aan die ongelooflik positiewe impak wat ons in ons gesinne kan hê, as ons die soort lewe lei waarvan ons huismense kan sê: “Kyk, hy (of sy) is duidelik ’n volgeling van Jesus!” Kyk net wat Ellen G. White oor die invloed van die huislike omgewing te sê het: “’n Mens se huis kan baie eenvoudig wees, solank dit net ’n tuiste vir opbouende woorde en weldaad is, ’n plek waar hoflikheid en liefde huisvriende is” (The Adventist Home, bl. 18). 

**Vrae vir bespreking** 

`1. Lees Prediker 3:1-8. Hoe moet ’n mens, volgens hierdie skrifgedeelte maak om die vermelde beginsels in jou privaat en gesinslewe toe te pas?` 

`2. Bepeins die volgende en deel dit in klastyd. Identifiseer’n paarlewensveranderende ervarings in jou lewe. Dink aan die lesse wat jy daaruit geleer het, en indien van pas, ook die lesse wat jy versuim het om daaruit te leer. Tot watter splinternuwe insigte het jy gekom? Dink ook aan die uitwerking wat daardie lewensveranderende ervarings op jou huisgenote gehad het. Watter verdere lesse het jy uit daardie impak geleer?` 

`3. Op watter maniere leef jy nou, deur jou band met Christus, op ’n ingrypende wyse anders as voorheen. Wat sê dit vir jou oor Jesus se bomenslike vermoë om die mens te transformeer?`