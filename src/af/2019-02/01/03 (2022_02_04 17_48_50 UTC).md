---
title:  Die ritmiese lewensloop
date:   01/04/2019
---

Wetenskaplikes praat soms van sirkadiese ritmes, die idee dat liggaamsfunksies m.b.v. interne biologiese ritmes gereguleer word. (Dit word ook bioritme genoem en die Amerikaners praat van die sogenaamde “body clock”.) Met ander woorde: Reëlmaat is nie net in die wêreld daarbuite nie, maar is tot ’n mate ook in die weefsel van die mens. Die ritmiese aard van die lewe kom, in ’n sekere sin, van buite én van binne. 

**Van watter fases van die lewe lees ’n mens in die volgende skrifgedeeltes, en hoe het dit direk op die gesinslewe betrekking?** 

`Pred. 3:2` 

`Gen. 21:8, Rig. 13:24`

`Ps. 71:5, Spr. 5:18`

`Gen. 15:15, Rig. 8:32`

`Ps. 90:10` 

Tussen die lewe en die dood – die haak en knippie van die lewenssnoer – lê ’n vasgestelde aantal oomblikke van verandering. Wat meer is, elkeen se lewenssnoer het sy eie skakels van belewenis. Party gaan kort na geboorte dood, terwyl ander buitengewoon lank lewe. Boonop groei en ontwikkel elke kind op sy of haar eie tempo. Sommige leer gouer loop of praat. Party kinders presteer op skool en volg uiteindelik ’n professionele loopbaan. Dié wat nie so goed vaar nie, doen praktiese werk. Party mense trou en het gesinne. Ander kan óf nie kinders kry nie óf bly lewenslank ongetroud. Daar is miljarde mense op aarde. Hoewel ons in vele opsigte ooreenstem (lees Hand. 17:26), is elkeen uniek. Ons lewens verskil dus in bepaalde opsigte van mekaar. In ’n sekere sin is daardie verskille belangrik omdat dit ’n eiesoortigheid aan elkeen verleen. Elkeen het dus iets unieks om by te dra tot die mensdom. Kortom, ons verskille stel ons in staat om mekaar tot seën te wees. Neem byvoorbeeld die voordele wat jonk en oud mekaar kan bied: “Die sieraad van die jongmanne is hulle krag, en die versiersel van grysaards is grys hare” (Spr. 20:29; OAB, klem verskaf). Ja, elke mens het iets om te bied – ongeag die lewensfase waarin jy jou bevind, of die verskille tussen jou en ander. Wat meer is, ons bydraes is nie net vir die Here nie, maar ook vir mekaar. 

`Kyk verby die andersheid van jou omstandighede en vra jou af: Hoe kan ek op ’n praktiese wyse ander tot seën wees? Hoekom wend ek nie ’n doelbewuste poging aan om iemand – veral een van my huismense – tot seën te wees nie?`