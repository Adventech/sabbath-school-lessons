---
title:  Die bekeringsoomblik
date:   03/04/2019
---

Dit is maar só: Mense hou van gewoontes. En ons verkies daardie gewoontes inderdaad ook vas. Wat meer is, hoe ouer ’n mens word, hoe moeiliker om jou weë te verander. Janee, mense verander nie sommer nie. “Ek het so hard probeer, maar my man wou net nie verander nie,” hoor ’n mens dikwels. Tog is daar een wat Hom wel op die verandering van die mens toespits: God. Nie soseer ons persoonlikheid nie, maar wel ons karakters. Dit is dan ook waaroor die verlossingsplan grotendeels gaan: God wat ons nuut maak deur die band tussen ons en Hom. 

`Watter groot verandering het Saulus van Tarsus ondergaan, en hoe het dit gebeur? Hand. 8:1, 3 en 9:1-22; Gal. 1:15-17.` 

“In daardie oomblik van totale oorgawe aan die influisterende Gees sien Saulus al sy foute 

raak. Daar en dan besef hy watter verreikende implikasies die wet van God het. Voorheen was hy ’n trotse Fariseër, heilig oortuig dat sy goeie werk hom in guns by God gebring het. Tog verootmoedig hy hom nou voor die Here en boonop met die eenvoud van ’n kind. Hy bely sy onwaardigheid, en smeek om die geregtigheid van die gekruisigde en verrese Heiland. Om heeltemal in harmonie met Vader en Seun te wees, om die band van gemeenskap te smaak – dít was Saulus se hartsverlange. So opreg is sy begeerte na vergifnis en aanvaarding voor God dat Saulus aanhoudend by die Here pleit… 

“Die gebede van die boetvaardige Fariseër was [ook] nie verniet nie. Saulus se hele gedagtewêreld, sy hele ingesteldheid, is deur die genade van die Here getransformeer. Sy verstandelike vermoëns – sy strewe na ’n meer verhewe lewe – is in harmonie met die ewige planne van God gebring. So het Saulus se hele lewe dan om Christus en sy geregtigheid begin draai” (Ellen G. White, The Acts of the Apostles, bl. 119, 120). 

Selfs al was ons bekerings nie so dramaties soos dié van Paulus nie, het elke gelowige ’n bekeringsverhaal; ’n unieke belewenis van hoe die Here in en deur ons lewens gewerk, en ’n transformasie teweeggebring het; sodat ons in die man en vrou wat veronderstel is om te wees, kan ontpop. Ja, dit is dikwels ’n proses. Soms wonder ’n mens ook: Gaan ek ooit verander? In sulke oomblikke van vertwyfeling móét jy jou eenvoudig tot twee onontbeerlike teksverse wend. Dit is beloftes om aan vas te klou en te bepeins. 

`Lees Filippense 1:6 en Romeine 8:1. Wat word hier belowe, en hoe sluit dit by die gelowige se daaglikse belewenis aan?`