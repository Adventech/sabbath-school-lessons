---
title:  In die begin
date:   31/03/2019
---

Die Bybel neem ons terug na die begin. Dit maak dus sin dat die heeleerste teksvers met die volgende sinsnede begin (wat inderdaad ’n enkele woord in die oorspronklike Hebreeus is): “In die begin” het God… (Gen. 1:1, OAB en NAB). Die sentrale fokus van dié hoofstuk is natuurlik die gedaanteverwisseling wat die aarde op daardie oomblik ondergaan het. Eers was dit “woes en leeg” (Gen. 1:2, OAB) en toe word dit ’n wêreld omskep wat God Self, op die sesde dag, as “baie goed” beskryf het (Gen. 1:31, OAB). Met ander woorde: Die begin waarvan die Skrif hier praat, beteken die totstandkoming of grondlegging van die wêreld. 

`Lees Genesis 1. Elke skeppingsdag se toevoeging was duidelik ingewikkeld en veelvlakkig. Tog noop dit die bybelstudent om te vra: Bespeur ’n mens hier enige tekens van kans of toevalligheid? Of is die teendeel waar: Dat die skepping van ordelikheid getuig, dat alles op sy tyd en op die regte oomblik gemaak is? Wat sê dit vir ons oorGod se karakter?` 

“Orde is God se [heel] eerste gebod” – só skryf Ellen G. White (Signs of the Times, 8 Junie 1908). Duidelik was en is dit steeds so op aarde. Hoewel sonde die natuur ontwrig het, het ons steeds ’n mate van orde, ritme en reëlmaat. 

`Lees Genesis 8:22. Hoe getuig hierdie skrifgedeelte ook van orde?` 

Selfs na die sondeval het die fases van die natuur – oftewel die seisoene – basies ordelik bly verloop. Let op die seisoene, asook die hemelliggame wat lig afgee (d.w.s. die son en die maan wat “dag en nag van mekaar… skei… tekens… om seisoene, dae en jare aan te dui” (Gen. 1:14, NAB). Hierdie dinge verleen reëlmaat – ’n ritmiese gang – aan die wêreld wat God geskape het. Hoewel die Bybel ons net hier en daar ’n vlugtige blik op die toekoms skenk, laat Jesaja 66:23 ’n mens met die indruk dat die ritmiese gang van die natuur inderdaad ook in die nuwe hemel en op die nuwe aarde sal bestaan. 

`Die Sabbat skenk op ’n kragtige wyse ritme en reëlmaat aan die lewe, veral binne die huisgesin (ongeag hoe groot dit is en wie deel daarvan is). Bepeins nou dié stelling. Die Sabbat opsigself hou ook baie voordele in. Tog is die vraag: Watter klinkklare voordele trek ’n mens uit die herhalende aard van die Sabbat?`