---
title:  Die onverwagse
date:   02/04/2019
---

`Lees Job 1:13-19 en 2:7-9. Wat het met Job gebeur? Op een of ander manier, en op ’n bepaalde tydstip, val sulke tipe dinge ons ook te beurt. Hoe so?` 

Die Griekse filosoof Heraclitus sê: “Niks is permanent nie, behalwe verandering.” Sodra dit lyk of alles klopdisselboom verloop, gebeur die onverwagse: Skielik verloor jy jou werk of ’n ledemaat, meteens trek siekte jou tydelik of permanent plat, skielik brand die huis af, skielik word die kar afgeskryf, skielik val jy een oggend terwyl jy met die hond gaan stap. Alle verandering is natuurlik nie negatief nie – ’n onverwagse bevordering lei tot beter finansies, jy ontmoet iemand wat jou lewensmaat word – veranderings wat die meeste van ons verwelkom. Hoe dit ook al sy, die een oomblik gaan jy jou gang – volg jy jou roetine, hou jy by die ritme van die alledaagse – en skielik, in ’n oogwink, word dit ontwrig. Die tragedie wat Job te beurt geval het, het hom ook onkant betrap. “Hy was vroom en opreg en het God gedien en die kwaad vermy” – dít is hoe die Bybel die niksvermoedende Job beskrywe (hfst. 1:1, NAB). Ons weet ook dat hy getroud was, dat hy sewe seuns en drie dogters gehad het, ook dat hy ryk was (Job 1:2, 3). Teen die middel van Job se storie lees ons dat hy nie minder as ses reuse terugslae beleef het nie. Sy eiendom, sy werksmag, sy kinders, sy gesondheid, sy vrou se ondersteuning en sy vriende se vertroosting – al hierdie dinge het hy verloor. Sy lewe het in duie gestort. Van sy gesin het niks oorgebly nie. 

Hoewel Job se voorbeeld ’n uiterste geval is, kan die meeste van ons met die krisis (en selfs die trauma) van die onverwagse identifiseer. Die een oomblik verloop die lewe soos dit moet, en skielik verander alles handomkeer. Meteens word jou lewe – en ook dié van jou huisgenote – in ’n onverwagse rigting gestuur. Dit is ook nie ’n nuwe verskynsel nie. Abel was nie ’n gewelddadige dood te wagte nie. Slawerny in die vreemde? – Josef het nie geweet wat hom getref het nie. Albei van hulle is boonop deur gesinslede verraai. Wat meer is, dit het ’n geweldig negatiewe uitwerking op die twee treurende huisgesinne gehad. Dwarsdeur die Skrif is vele voorbeelde van mense wat met die onverwagse kennis moes maak, en hoe dit hulle en hul huismense op ’n nuwe paadjie gestuur het. 

`Dink nou aan dinge wat jou al onverwags te beurt geval het, dinge wat jou lewensverloop ontwrig en allerhande beproewings meegebring het. Hoe het jou geloof jou in daardie tye deurgedra?`