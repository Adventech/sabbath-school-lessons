---
title:  Oomblikke van interaksie
date:   04/04/2019
---

Die Bybel is ’n boek oor bande. Die mens is duidelik vir wedersydse bande geskape. Neem in ag dat byna niemand in totale afsondering woon en leef nie. Om mee te begin, g’n mens kan sonder ander se toedoen verwek word nie. Vanaf geboorte tot en met die ouderdom wat ons teoreties-gesproke “op ons eie” kan klaarkom, moet ons deur ander versorg en grootgemaak word. Die vraag is net: Watter volwassene wil regtig “op sy of haar eie” klaarkom? Die meeste van ons het behoefte aan geselskap, smag na kameraadskap met ander. Dit is wel so dat troeteldiere, soos honde, ’n mens baie plesier kan verskaf; maar op die keper beskou, is dit mense wat jou die diepste en mees lewensveranderende interaksies bied. Dit is dus geen wonder dat die gesin en gesinsbande onontbeerlik vir die bestaan van die mens is nie. Aangesien die meeste mense wel (en boonop gedurigdeur) wedersydse interaksie het, kan dit en het dit dikwels ’n uitwerking op die vaste patrone en skielike veranderings van ons lewens. Dit werk egter in twee rigtings: Ons het ’n uitwerking op ander se lewens, en hulle het ’n uitwerking op ons s’n. Een ding is seker (of ’n mens dit nou wil aanvaar of nie, en dikwels besef ons dit nie): Ongeag die rigting van daardie interaksie, is dit óf ten goede óf ten kwade. Dit is dus van kardinale belang dat ons te alle tye versigtig moet leef, sodat die onafwendbare invloed wat ons op ander het deurgaans ten goede sal wees – veral op diegene wat die naaste aan ons is, wat gewoonlik ons huismense is. 

`Lees die volgende teksverse. Hoe behoort ons in ons wedersydse interaksies teenoorander op te tree? Rom. 15:7; Ef. 4:2, 32; 1 Tess. 3:12 en Jak. 5:16.` 

Eintlik is dit in vele opsigte ’n doodeenvoudige beginsel: Lê vriendelikheid, bedagsaamheid en medelye aan die dag sodat jy ’n positiewe invloed op ander kan hê, soveel so dat dit selfs ’n positiewe verandering in hul lewens teweeg kan bring. Let op Jesus se voorbeeld. Hy het ’n geweldig positiewe uitwerking op ander se lewens gehad, en ons is bevoorreg om in sy voetspore te volg. Doen dit met (die reeds-vermelde) wete: My invloed op ander is altyd ten goede of ten kwade, selfs al is dit net subtiel. Wat meer is: Daardie invloed – hetsy direk of indirek – is op sy sigbaarste in die gesin. 

`Let op Jesus se woorde in Lukas 11:34 en Markus 4:24, 25. Wat sê dit vir ’n mens oor die belangrikheid van die soort wedersydse interaksie wat die gelowige met ander moet hê?`