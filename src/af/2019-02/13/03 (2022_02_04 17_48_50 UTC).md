---
title:  Die gesin herenig
date:   24/06/2019
---

Dit was Jesebel – ’n Sidoniër en koning Agab se vrou – wat Baälsaanbidding aan Israel bekend gestel het. So is die volk se morele verval dan drasties versnel. God se voorskrifte wat die huwelik, die gesin en seksuele omgang geheiligde instellings gemaak het, is voortaan deur praktyke soos bloedskande, prostitusie asook ander afwykende seksuele gedrag oorskadu. Tot hierdie kruitvat van godsdienstige konflik het Elia toegetree. Sy blote naam – “Jehova is my God” – was alreeds ’n teregwysing vir die afgod Baäl. 

`Watter verhaal uit Elia se lewe maak hom sinoniem met die omverwerping van heidense praktyke en gesinsherlewing? 1 Kon. 16:29-17:24; vgl. Luk. 4:25, 26.` 

Elia was ’n gebrandmerkte man nadat hy die land tot droogte vervloek het. Die Here het hom egter skuilplek gegee, maar weliswaar op ’n onverwagse plek – by ’n weduwee in Sarfat, ’n plek in Sidon en boonop Jesebel se tuisdorp. Met die intrapslag toets Elia die weduwee op ’n byna hardvogtige wyse: Sy moes haar laaste vuurmaakhoutjies, olie en meel gebruik om vir hom ’n ete voor te berei. Waar môre se kos vandaan sou kom, dié moes sy in God se hande laat. Die weduwee slaag egter die toets en word die legendariese toonbeeld van geloof. Baie geslagte daarna praat Jesus met lof van die weduwee se geloof (Luk. 4:26).Dag na dag merk die weduwee dat daar steeds olie en meel is. So leer sy dan die magtige voorsiener-God ken. Toe die groot tragedie: Haar enigste seun raak skielik siek en beswyk. Sy betreur haar lot voor Elia. Haar woorde is tekenend van ’n bepaalde godsdienstige siening – die populêre dwaalleer waarin Israel destyds vasgevang was – naamlik die offer van kinders ter vergifnis van sonde (1 Kon. 17:18; vgl. Jer. 19:5 en Miga 6:7). 

`Die Fenisiese weduwee is oplaas met haar seun herenig. Watter uitwerking het dit op haar geestelike lewe gehad? 1 Kon. 17:24. Let op haar reaksie na die wonderwerk. Wat leer ons daaruit?` 

Die weduwee se reaksie toon die verreikende gevolge wat Elia se boodskap gehad het. Geloof in God en sy Woord – dít is die saadjie wat in haar hart geplant is nadat die Here die weduwee se seun lewendig gemaak en die gesinnetjie weer byeengebring het. Baie mense is gou om bybelleerstellings te beaam, maar wanneer dit by geestelike ervaring kom, is hulle half-apaties. Wanneer ’n mens egter die waarhede in Gods Woord eerstehands beleef, en wanneer gesinsbande herstel word en weer blom, kom ware oortuiging op ’n heelwat kragtiger wyse as tevore te voorskyn. 

`Met watter bloedverwant of gesinslid wil jy die graagste herenig word? Aan watter bybelbeloftes klou jy vas terwyl jy gelowig op daardie hereniging wag?`