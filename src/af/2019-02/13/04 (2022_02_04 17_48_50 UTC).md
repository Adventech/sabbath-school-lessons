---
title:  Van harte terug na die huisaltaar
date:   25/06/2019
---

`Lees 1 Konings 18:20-45. Waaroor gaan dié skrifgedeelte se gebeure in ’n neutedop? Duidelik het dié verhaal nie direk betrekking op die gesin nie. Tog kan die beginsel wat ’n mens daaruit leer op die gesin toegepas word. Hoe so?` 

Elia se groot begeerte op Karmel was die volk se terugkeer na die verbond, ’n terugkeer na die geloof van hul voorvaders ten einde heling aan hul gebroke lewens, huishoudings en land te bring. Die tyd vir die aandoffer. Nadat die Baälspriesters nie daarin kon slaag om hul offer aan die brand gesteek te kry nie, was dit Elia se beurt. Dit is ook nie om dowe neute dat hy op daardie juiste oomblik toegetree het nie. Met die aandoffertyd vestig hy die volk se aandag op God se verlossingsplan soos dit in die offerstelsel versinnebeeld word (vgl. Eks. 29:41). Let op Elia se woorde aan die volk in daardie uur: “Kom nader!” (1 Kop. 18:30, NLV). Dit klink baie soos die Verlosser se oproep aan die sondaar (vgl. Matt. 11:28). Hier is daar begrip vir die pyn van elke ouer met ’n koppige kind, en die versekering dat God daardie kind net so innig liefhet as wat Hy die sondige Israeliete op Karmel gehad het. Die Here werk onverpoosd om sy verlore kinders weer na Hom toe te trek. 

Elia se noukeurige en tydsame bou van God se altaar vind weerklank in ons tyd. Ouers dit doen deur die kinders se aandag doelbewus op Jesus en sy reddende genade te vestig. Huisgodsdiens skenk huismense die geleentheid om tot God te bid, om met mekaar oor die dinge van die Here te praat, om sy genadegawe van verlossing opnuut te ontvang, en om die leer van Jesus rustig te sit en bepeins. Die reaksie wat Elia te wagte was, is ook ’n soort teken dat God sy verlore kinders terug verwelkom het; dat “hierdie volk kan erken… dat hulle hart tot U laat terugkeer,” soos dit in 1 Konings 18:37 gestel word” (OAB). Die mensehart wat terugkeer na God is nie iets wat ons self kan vermag nie. Ons kan bloot reageer op die genade wat Hy ons vrylik skenk. 

Let wel: Die alles-verterende vuur uit die hemel val nie op die skuldige nie, maar op die offerhande. Dit is ’n vooruitwysing op Jesus, wat “sonde vir ons gemaak [is], sodat ons kan word geregtigheid van God in Hom” (2 Kor. 5:21, OAB). ’n Koor van spontane lofprysing en belydenis het daardie dag opgegaan. Die Baälspriesters is egter om die lewe gebring omdat hulle God se oproep doelbewus geïgnoreer het, waarna verkwikkende reën die droogtevervloeking gebreek het. 

`In watter toestand verkeer jou “huisaltaar”? Watter konkrete dinge kan die gesin doen om daardie “altaar” te “herbou,” indien dit wel “bouvallig” is?`