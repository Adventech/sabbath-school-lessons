---
title:  Die profesie oor versoening
date:   23/06/2019
---

`Vergelyk die profesie oor die terugkerende Elia met die Nuwe-Testamentiese beloftes oor versoening. Mal. 4:5, 6; Matt. 11:14, 15; 17:10; Mark. 6:15 en Luk. 1:17.` 

In Maleagi se tyd doen God ’n beroep op sy volk: “Keer terug na My toe en Ek sal na julle toe terugkeer” (NLV) maar dan kom die hoogmoedige teenvraag: “Waarom moet ons ons bekeer?” (Mal. 3:7, NAB). Die gefrustreerde profeet kondig egter ’n laaste kans op herlewing vir die verbondsvolk aan. Hy eggo Elia se profesie oor ouer en kind wat versoen word (in 1 Kon. 18:37). Maleagi sê dat Elia sal terugkeer en dat hy “die hart van die vaders sal terugbring tot die kinders, en die hart van die kinders tot hulle vaders” (Mal. 4:6; OAB, woordorde effens aangepas). Uit hierdie twee profesieë het die Joodse leer ontwikkel wat sê dat Elia persoonlik as voorloper van die Messias sou terugkeer (vgl. Matt. 17:10 en Mark. 6:15). Die Nuwe Testament sê egter dat Johannes die Doper daardie profesie vervul het (Matt. 11:14, 15; Luk. 1:17). 

`In die 1953-vertaling praat dit van harte wat “teruggebring” word en in die 1982-vertaling van “versoening.” Wat beteken dit?` 

Hierdie skriftuur kan op ’n aantal verskillende maniere geïnterpreteer word. Dit kan, ten eerste, op die versoening tussen God en sy verbondsvolk dui. God is die Vader (Jes. 63:16) wat van harte “terugkeer” na sy kinders – deur af te sien van sy woede oor hul ongehoorsaamheid (Miga 7:18, 19) – en wat nou vra dat hulle ook na Hom moet terugkeer (Jes. 44:22, Mal. 3:7). Dit kan ook, ten tweede, op ’n verbondshernuwing dui, waar die nuwer geslag na die trou en geloof van hul voorsate terugkeer. Die profetiese oproep vir Gods kinders om in die voetspore van die patriarge te volg, is iets wat herhaaldelik in die Ou Testament voorkom. Of hulle verblyf in die beloofde land wel ’n geseënde ervaring is, hang direk van hul getrouheid aan die verbond af (Deut. 4:29-31). Ten derde kan dit ook op die herstel en vernuwing van gesinsbande dui. Die ouer-kind-verhouding is dus ’n soort verbondsgetrouheid in die kleine. Hier het ons weereens die nakom van bepaalde verpligtinge tussen ouer en kind, en die feit dat dit ten nouste met die nuwe geslag se voortgesette erf van die land, asook God se voortgesette seëning van daardie nuwe gesinseenheid, saamhang (Spr. 2:21). 

`Hier het ons die band tussen God en gelowige, maar ook dié tussen gesinslede, wat herstel word. Hoekom behoort die een die ander voor af te gaan?`