---
title:  Versoening by die Jordaan
date:   26/06/2019
---

Uit die engel Gabriël se voorspelling (Luk. 1:17) en uit Jesus se getuienis blyk dit dat Johannes die Doper inderdaad die lankverwagte Elia sou wees en was (Matt. 11:14; 17:12, 13). Daarbenewens bevestig die vier evangelieskrywers dat Johannes inderdaad die “boodskapper” was wat die paaie vir die Messias sou gelykmaak (Matt. 11:10, Mark. 1:2, Luk. 7:27; vgl. Mal. 3:1). 

`Let op die hoofkenmerke van Johannes die Doper se prediking. In watter opsig was sy boodskap “’n terugbring van die mensehart tot God”? Matt. 3:2, 8; 14:4; Mark. 1:4 en Luk. 3:3, 8, 9, 11, 13, 14.` 

Soos ’n outydse boer wat deur harde grond moes ploeg voordat hy kon saai, wys Johannes die mense op hul sonde en doen hy ’n ernstige oproep: Bekeer julle. Met die mens is dit maar so: Sonder selfondersoek, sonder die besef wat fout met jou is, is daar geen behoefte vir ’n beter lewe nie. Johannes se prediking het die mens tot inkeer gebring, ’n ommeswaai en terugkeer na die gewydheid van God en sy gebod, en die feit dat hulle sy volmaakte geregtigheid gemakeer het. Nederigheid en gedragsverandering via ’n Godgerigte lewe is die tekens van ware bekering. Johannes die Doper het die vlak, selfgesentreerde skynheiligheid van diegene wat Abraham as hul stamvader geëien het, blootgelê. Sodoende het hy die dieper betekenis van hul voorvaders se geloof aan die lig probeer bring. 

`Hoe het Johannes se prediking die weg vir Jesus gebaan? Joh. 1:35-37 en 3:27-30.` 

God het aan Johannes getoon dat Jesus die Lam van God is. Toe Johannes dus vir Jesus op hierdie wyse aan die mense bekend gestel het (Joh. 1:29, 36), het hy letterlik die mense se harte tot God teruggebring. Twee van Johannes die Doper se dissipels – Andreas en die Evangelieskrywer Johannes (wat later ook daardie dag se gebeure geboekstaaf het) – het byvoorbeeld die woestynprediker verlaat en Jesus begin volg. Die Eliaboodskap dui dus nie net op die sondaar se behoefte aan bekering nie. Dit identifiseer ook die Outeur van ons redding: Christus. Oor Hom raak ons begeesterd, en tussen Hom en ons medemens bring ons ’n ontmoeting mee. 

`Gestel Johannes die Doper het by julle kom kuier. Wat dink jy sou sy boodskap aan jou en jou huismense gewees het?`