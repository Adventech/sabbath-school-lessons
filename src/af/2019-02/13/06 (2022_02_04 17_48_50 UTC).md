---
title:  Terugkeer in die eindtyd
date:   27/06/2019
---

As Adventiste voel ons dat ons, tot ’n mate, dieselfde roeping as Johannes die Doper het. Hy was die roepstem tot bekering en hervorming, ter voorbereiding op Jesus se eerste koms. As beweging het ons ’n soortgelyke taak, maar dié keer in aanloop tot die wederkoms van Christus. 

`Lees Lukas 1:17 biddend. In watter opsig is hierdie ’n raak beskrywing van ons sending?` 

Die hemelse Vader het die harte van sy kinders teruggebring tot Hom, en deur die kruis het Hy ook sy kinders onderling versoen. Die Eliaboodskap pleit by elke gesin om hierdie ongelooflike goeie nuus van harte te glo (2 Kor. 5:18-21; vgl. Ef. 2:11-18) en om deur sy genade gevul te word namate die Heilige Gees ’n ryke liefdesoes in hulle voortbring. 

Groot is die wêreld se behoefte aan daadwerklike voorbeelde van onbaatsugtige naastediens, en blywende en onwankelbare toewyding aan God. Deur Gods genade kan die Christelike gesin die vergestalting van hierdie dinge wees. Tog moet ’n mens ook onthou dat die evangelieboodskap wat ons uitdra ook op die evangeliewerker self van toepassing is. Die evangeliebeginsels – dié van liefde, eenheid en selfopoffering – moet eers onder gelowiges, en veral in ons eie huisgesinne, uitgeleef word; want daarsonder is ons nie by magte om die blye boodskap uit te dra nie; nóg die mooi kanselwoorde, nóg die logiese uiteensettings en bybelseminare is afdoende. Nee, ons lewens (en veral ons gesinslewens) moet ’n aanskouingsles vir die wêreld wees – van al daardie dinge waarvan ons preek: Van inkeer en berou, van versoening, van wedersydse liefde en van toewyding. Met krag van Bo het Johannes die Doper ’n bekeringslewe gelei, ’n lewe wat sy prediking doeltreffend gemaak het. Deur Gods genade kan ons hom dit nadoen, maar slegs namate ons ons samewerking aan die Here gee. 

Danksy Jesus is ons nou deel van die hemelse gesin (Ef. 3:15). Ons bely dat ons God dien. Onthou net: Of ons gesinne nou uit een of meer lede bestaan, ons word geroepe om getuies vir God te wees. Deur ons sien die wêreld hoe ’n gesin lyk – hetsy klein of groot – wat deur die krag van die evangelie getransformeer is. ’n Kragtiger getuienis as dit is daar beslis nie! 

`Wat kan jy doen, om op ’n spesiale wyse, aan die mense naaste aan jou (of dit nou huismense of familie of selfs vriende is) te toon dat jy vir hulle omgee en liefhet?`