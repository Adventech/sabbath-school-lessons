---
title:  Versoening net voor die voleinding
date:   22/06/2019
---

### Leesverwysings vir hierdie week se studie 
Maleagi 4:5, 6; Matteus 11:14, 15; 17:10; 1 Konings 16:29-17:24 en hfst. 18:20-45; asook Matteus 3:2.

> <p>Geheueteks</p>
> “Kyk, voordat die groot en angswekkende Dag van die Here aanbreek, stuur Ek die profeet Elia na julle toe. Hy sal ouers met hulle kinders versoen en kinders met hulle ouers. As dit nie gebeur nie, sal Ek die land met vernietiging tref” (Maleagi 4:5, 6; NAB, woordorde effens aangepas; vgl. OAB).

Ons lei ons lewens in fases. Soms verloop dit soos ons verwag, ander kere nie juis nie. Partymaal is die gesinsband heg met eenheid wat heers, ander kere hang alles aan ’n draadjie. Soms is dit reeds gebroke. Een ding is seker: Ons kán en móét in die lig van Gods beloftes wandel; ongeag die lewensfase waarin ons ons as individue of as gesinne bevind, of selfs die toestand waarin ons albei verkeer. Aan daardie beloftes moet ons vasklou – met ons hele wese, en met al ons krag en mag – want uiteindelik is dit al hoop wat ons het. Tog is dit so ’n wonderbare hoop. Die Woord van God is die ene beloftes; beloftes wat ons, ongeag die lewensfase van die gesin en sy lede, as gelowiges kan eien. Daardie beloftes is vir die individu, vir geliefdes, vir die gesin en ook ander bloedverwante, asook die kerkgesin. Hier in die laaste week van dié kwartaal bekyk ons ’n aantal verhale, beloftes en ervarings uit die Skrif. Elkeen speel natuurlik teen ’n bepaalde agtergrond af. Tog sal ons telkens lesse daaruit probeer put, ten spyte van die moderne wêreld waarin ons woon. Ongeag die wie, waar en watter fase van ’n mens se lewe, is een ding seker: Dat jy waarskynlik met persoonlike stryd, vrees en bekommernis te kampe het. Gelukkig aanbid ons ’n God wat bewus van ons stryd teen struikelblok en uitdaging is. Wat meer is, Hy is die God wat – en dit kan ons vir seker weet – reeds daardie probleme voor is! 

_*Bestudeer hierdie week se les as voorbereiding vir Sabbat 29 Junie._