---
title:  ’n Liefdevolle bekenning
date:   07/05/2019
---

Baie mense bespeur ook ’n soort “terugkeer na Eden” as motief in Hooglied. Hoewel die paartjie wat daarin beskryf word, duidelik nie die eerste man en vrou is nie, laat dit ’n mens tog aan die Edenverhaal dink. God se bedoeling, dat die man en die vrou “een [moet] word” (Gen. 2:24, 25), word deurgaans m.b.v. fyn metafore en simboliek in Hooglied uitgebeeld. 

`’n Getroude paartjie behoort hulle tot wederkerigheid in die binnekamer te verbind. Hoe toon Hooglied daardie beginsel? Hooglied 4:7 tot 5:1. Hoe stem dit met Paulus se onderwysing in 1 Korintiërs 7:3-5 ooreen?` 

In die gedig sê Salomo vir sy beminde: “Kom saam met my” (Hoogl. 4:8, NAB), wat sy ook dan doen. Later sê sy vir hom: “Laat my beminde in sy tuin kom” (hfst. 4:16, OAB), en dit is presies wat hy doen (hfst. 5:1). Volgens die Bybelse leer is daar geen dwang of manipulasie in hierdie intieme omgangsoomblik nie. Albei tree vrylik en op ’n liefderyke wyse tot die liefdedaad toe. Die een is die ander se “tuin.” “Salomo” en “Sulammities” is beide vorms van die Klassieke Hebreeuse woord sjalom. Laasgenoemde dui op die begrippe “vrede” en “heelheid.” Let daarop dat die een die ander in hierdie liefdeslied bewonder (Hoogl. 4:1-5, 5:10-16). Die balans in hul verhouding blyk selfs uit die strukturering van die gedig; te wete die wisselwerking tussen die manlike en die vroulike, in die vorm van opeenvolgende pare. In hoofstuk 2 vers 16 lees ons: “Die man wat ek liefhet, is myne, en ek syne” (NAB). Dit dui op die verbond tussen die man en die vrou, en weerspieël die gebeure in Eden: “Dit is nou… been van my gebeente en vlees van my vlees” (Gen. 2:23, OAB). 

`Die 1953-vertaling praat dikwels van die liefdedaad tussen ’n man en ’n vrou as ’n “bekenning.” Hoe verryk dit ons begrip oor die liefdesband wat God met die gelowige het? Gen. 4:1, 25; 1 Sam. 1:19; Luk. 1:34; Joh. 17:3; 1 Kor. 8:3.` 

Die Ou Vertaling gebruik die werkwoord “beken” om die intieme omgangsoomblik tussen man en vrou te verwoord. In daardie liefdevolle bekenning ontbloot die een sy of haar diepste wese aan die ander. Dit is nie net ’n liggaamlike eenwording nie, maar ook ’n innerlike samesmelting. Beken beskryf ook die verhouding tussen die gelowige en God. Vir die oordeelkundige Christen beteken die huwelik ’n unieke en tedere soort kennismaking en verkenning – tesame met kameraadskap, toewyding en onbegrensde verrukking – en skenk die gelowige insae in die mees verhewe en heilige misterie op aarde: Die eenheid tussen Christus en sy kerk.