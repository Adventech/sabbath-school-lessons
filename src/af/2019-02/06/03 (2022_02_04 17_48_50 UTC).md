---
title:  Die liefdes in die liefdeslied
date:   06/05/2019
---

`Beskryf die onderskeie aspekte van die liefde wat in Hooglied na vore gebring word. Hfst. 1:2, 13; 2:10-13, 16; 3:11; 4:1-7; 5:16; 6:6; 7:1-9 en 8:6, 7.` 

In Hooglied sien ons ’n boesemvriendskap tussen twee mense; hoedat hulle saam tyd spandeer, openlik met mekaar praat, en vir mekaar omgee. Salomo wys hoedat twee sulke vriende uiteindelik ’n getroude paartjie word. In ’n stadium sê die vrou in die gedig: “Dit is my vriend” (Hooglied. 5:16, OAB; let ook op die NAB se “lewens-MAAT”). Die woordjie vriend dui op kameraadskap en ’n platoniese vriendskap, m.a.w. ’n band waarin seks nie die botoon voer nie. Gelukkig is die man wat sy eggenote, of die vrou wat haar eggenoot, ’n geliefde vriend of vriendin kan noem. In die gedig word die intense, wedersydse aangetrokkenheid asook die liggaamlike en emosionele verrukking wat die man en die vrou by mekaar voel, m.b.v. intieme komplemente en koesterende liefdesgebare uitgebeeld. Hierdie aspek van romantiese liefde – intieme omgang – is doodnatuurlik. Dit is ’n gawe van die Skeppergod ten einde binding binne die huwelik teweeg te bring. As ’n getroude paartjie toelaat dat die liefde van God in hul harte werk, bring dit ’n “verfyning, suiwering, verheffing en veredeling” van hul menslike liefde mee (Ellen G. White, The Adventist Home, bl. 99). 

Salomo se gedig gee dus uiting aan die mees verhewe idees aangaande die liefde. Tog is ware liefde nie eie aan die mens nie. Dit is ’n gawe van die Heilige Gees (Rom. 5:5) en dít is die soort liefde wat man en vrou tot ’n blywende eenheid saambind. Dit is ook die soort liefde wat toewyding bring, waarsonder die ouer-kind-verhouding glad nie kan klaarkom nie aangesien dit ’n vertrouensgevoel by die kind help skep. Boonop is ware liefde ook die selfopofferende soort, wat gelowiges in die liggaam van Christus saambind. Hooglied roep die Christen tot hierdie ware liefde, om dít die aktiewe bestanddeel tussen ’n getroude man en vrou te maak. 

`Op ’n eiesoortige manier weerspieël die intimiteit in Hooglied die soort intimiteit tussen God en die gelowige. Hoe so? Lig ’n paar ooreenkomste uit (byvoorbeeld: om tyd met jou liefdesmaat deur te bring, die oorgee van jou wese aan jou liefdesmaat, e.s.m.). Dink ook aan enige ander ooreenkomste.`