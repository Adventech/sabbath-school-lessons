---
title:  Beskerm die Skepper se geskenk
date:   09/05/2019
---

God het die mens om ’n bepaalde doel manlik en vroulik geskape (Gen. 1:26-28). Beide die man en die vrou dra sy beeld. Tog is die samevoeging van teenoorgestelde geslagte – ten einde die huwelik se liggaamlike “eenwording” te bewerkstellig – ’n unieke weerspieëling van die veelvlakkige eenheid binne die Godheid. Voorts stel die eenwording van manlik en vroulik ons in staat om voort te plant, om nuwe lewe te skep. Dit is ’n uitdrukking van die beeld van God eie aan die mens. 

`Hoe voel die Skrif oor seksuele praktyke wat nie in pas met die Skepper se oorspronklike plan is nie? Lev. 20:7-21, Rom. 1:24-27 en 1 Kor. 6:9-20.` 

Die Bybel het ’n afkeur in alle praktyke en gebruike wat God se beeld in die mens skend of vernietig. Sekere seksuele praktyke is verbode. Die Here wil sy kinders op die regte paadjie hou sodat hulle nie die ware doel van menslike seksualiteit ondermyn nie. Wanneer ons lewens van aangesig tot aangesig met die voorskrifte van God kom, besef ons ons sonde. 

`Ons leef in ’n sondige wêreld. Watter houding behoort gelowiges teenoor hul eie uitdrukking van die seks-gawe, asook hul medemens s’n, te hê? Rom. 8:1-14; 1 Kor. 6:15-20; 2 Kor. 10:5; Gal. 5:24; Kol. 3:3-10; 1 Tess. 5:23, 24.` 

As Christene is ons die wederkoms te wagte, daardie dag van bevryding waarin die verval wat sonde meebring tot ’n einde sal kom. Ons gaan daardie dag gelowig tegemoet, met die volgende ingesteldheid: Deur Christus se kruisdood is ons dood vir die sonde, terwyl ons ook deur sy opstanding lewendig gemaak word. Deur voortdurende gebed, waaksaamheid en die krag van die Gees het ons die sondige natuur aan die kruis genael. Terselfdertyd onderwerp ons toenemend ons gedagtes aan Christus. Ons bely God se eienaarskap oor ons liggame en seksualiteit, en gebruik hierdie gawes in ooreenstemming met die Godsplan. God vergewe elkeen wat sy of haar sonde bely (1 Joh. 1:9). Diegene wat voorheen losbandig geleef het of wat by sondige seksuele praktyke betrokke was, word boonop deur die evangelie in staat gestel om deel van die gemeenskap van heiliges te word. Ongelukkig is die mensdom se seksualiteit so deur sonde versteur dat sommige waarskynlik nie ’n volledige herstel in dié deel van hul menslike ervaring sal kan maak nie. So sal party dan besluit om liewers selibaat te bly as om die soort seksuele verhoudings te hê wat deur Gods Woord verbied word. 

`Wat behoort ons houding as ’n kerk byvoorbeeld teenoor gay mense te wees? Dink ’n bietjie aan die wyse waarop hulle hul eie seksuele oriëntasie beskou. Het dit ’n invloed op ons reaksie?`