---
title:  Vir verdere studie
date:   10/05/2019
---

“Die huwelik dra Christus se goedkeuring weg en behoort [dus] as ’n gewyde instelling beskou te word. Ware Christenskap beteken dat ’n mens nie die Here se planne teëgaan nie. God het bepaal dat die man en die vrou in die eg moet tree. Daardie gewyde band stel die paartjie in staat om met ’n gesinnetjie te begin, en die gesin is ’n verhewe instelling wat veronderstel is om ’n afbeelding van die hemelse gesin te wees. Aan die begin van sy openbare bediening het Christus doelbewus sy goedkeuring aan die huwelik verleen, die een wat God in Eden ingestel het. Daarmee wou Christus aan sy gehoor sê: Ek sal nie my teenwoordigheid van die bruilof-seremonie weerhou nie. Wat meer is, dat die huwelik een van die grooste genadegawes aan die mensdom is – as dit natuurlik met onbesoedelde liggame en met eerbied gedoen word, en in ’n gees van opregtheid en geregtigheid geskied” (Ellen G. White, Daughters of God, bl. 180, 181). Soos ons in Hooglied gesien het, kan seksuele liefde binne die huwelik ’n wonderlike ding wees. Tog kan ’n liefdesverhouding nie hou as dit bloot op uiterlike skoonheid en fisieke genot steun nie. Die ouderdom takel ’n mens se liggaam af. Maak nie saak hoe goed jou dieet is, hoe baie jy oefen of hoeveel plastiese sjirurgie jy ondergaan het nie – ’n mens se uiterlike skoonheid en jeug sal uiteindelik tot niet gaan. Salomo en die Sulammiet se huwelik is ’n lewenslange verbintenis. Die feit dat die een aan die ander behoort, is iets wat die paartjie dan ook driemaal te kenne gee (Hoogl. 2:16, 6:3, 7:10). Die eerste verwysing in dié verband lê klem op die paartjie se wedersydse eienaarskap (vgl. dit met Ef. 5:21, 33). In die tweede verwysing is daar ’n ommeswaai in die volgorde van wie eerste besit word. Dié keer is dit die vrou, waardeur sy haar onderwerping te kenne gee (lees ook Ef. 5:22, 23). In die derde verwysing gee die man uitdrukking aan sy begeerte na haar (Ef. 5:24-32). Hierdie soort liefde is onblusbaar ten spyte van die storms (Hoogl. 8:7), ’n koninklike seëlring waarvan die gesag blywend en bindend is (Hoogl. 8:6). 

**Vrae vir bespreking** 

`1. Vergelyk die gedeeltes waarin Salomo sy vrou as volmaak beskryf (Hoogl. 4:1-5, 6:8 en 7:1-9) met Adam se reaksie in Genesis, toe hy Eva die eerste maal gesien het (Gen. 2:23; OAB, NAB, DB, NLV en ABA). In watter opsigte stem die twee stelle beskrywings ooreen? Die vraag is net: Hoe behoort mans teenoor hul eie vroue op te tree? (Ef. 5:28, 29).` 

`2. Party beskou Hooglied as ’n allegoriese werk (m.a.w. ’n metaforiese storie waarin bykans elke karakter op iets of iemand in die regte lewe dui). Vir diesulkes gaan Salomo se liefdesgedig oor die band tussen God en sy kinders (oftewel die band tussen Jesus en sy bruid, die kerk). ’n Mens moet egter versigtig wees om nie die allegoriese in Hooglied te oorbeklemtoon nie. Inaggenome dié waarskuwing, is daar duidelik bepaalde aspekte van die verhouding tussen die man en die vrou wat met dié tussen God en ons vergelyk kan word. Identifiseer nou daardie aspekte. Vgl. Jes. 54:4, 5; Jer. 3:14 en 2 Kor. 11:2.`