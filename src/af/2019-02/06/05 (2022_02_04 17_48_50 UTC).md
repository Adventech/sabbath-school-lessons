---
title:  Liefde op die regte tyd
date:   08/05/2019
---

**Lees Hooglied 4:8 tot 5:1.** 

Hoofstuk 4:16 en 5:1 vorm die middelpunt van Hooglied en beskryf as’t ware die klimaks van die bruilof, waarin die huwelik tussen Salomo en die Sulammitiese vrou voltrek word. 

`Waarna verwys Salomo in die volgende skrifgedeeltes? Hoogl. 4:12, 16; 5:1; 8:8-10.` 

Dit kan seker as die mees oortuigende Bybelse bewyse ten gunste van die Godsplan beskryf word – te wete dat ’n mens kuis voor die huwelik moet bly. Besonder deurslaggewend is ’n verwysing na die Sulammiet se voortienerjare, waarin haar broers effe benoud wonder of sy uiteindelik ’n “muur” of ’n “deur” gaan wees (Hoogl. 8:8, 9). Met ander woorde: Gaan sy ’n kuise “muur” of ’n losbandige “deur” wees. As ’n jong volwassene bevestig sy haar kuisheid. Sy betree die kansel as ’n maagd. “Ek is ’n muur,” sê sy (Hoogl. 8:10, NAB). Tot en met die huweliksnag bevestig die koning dit ook. Hy sê dat sy “My beminde bruid is ’n tuin wat toegemaak is… ’n fontein wat afgekamp is” (Hoogl. 4:12, NAB). Die Sulammiet se eie ervarings voor en na die bruilof stel haar boonop in staat om haar ongetroude geslagsgenote voor te lig: Moenie oorhaastig wees op die liefdespaadjie wat tot die huwelik lei nie. Sy doen dit driemaal in Hooglied. Op daardie vroue – wat Salomo die “Vroue van Jerusalem” noem, doen sy ’n beroep om nie die intense begeerte van romantiese liefde vroegtydig aan te wakker nie – wag eerder totdat die aangewese tyd daarvoor aangebreek het (Hoogl. 2:7, 3:5, 8:4), m.a.w. wanneer hulle, net soos sy, veilig binne-in die band van die huweliksbelofte (en -gelofte) is. 

Vir die tweede maal in die gedig nooi die beminde sy bruid om alleen saam met hom te vertoef (Hoogl. 2:10, 4:8). Voor die huwelik kon sy nie saam met hom gaan nie, maar dié keer is sy die een wat hom na háár tuin toe nooi (Hoogl. 4:16), en hy aanvaar ook die uitnodiging (Hoogl. 5:1). Dit is nie net haar skoonheid wat hom bekoor nie. Sy is ook ’n hartedief (Hoogl. 4:9). Haar liefde bring hom in vervoering (Hoogl. 4:10); en hy is in ekstase oor die feit dat sy nou aan hom – en niemand anders – behoort nie, en boonop vir ewig: “My liefste, jy is soos ’n tuin met ’n hoë muur om. Jy is ’n fontein waarvan net ek kan drink, ’n put wat net aan my behoort” (Hoogl. 4:12, DB). Sy eenwording met hierdie volmaakte vrou is vir hom ’n beloofde land: “Jou lippe proe soos heuningstroop, my bruid, jou tong soos heuning en dikmelk” (Hoogl. 4:11, NAB). 

`Party mense is opreg spyt omdat hulle voorheen nie op die regte manier uitdrukking aan hul seksualiteit gegee het nie. Watter goeie nuus het die Bybel vir diesulkes? 1 Joh. 1:9. Vgl. Ps. 103:12, Jes. 55:7 en Joh. 8:11.`