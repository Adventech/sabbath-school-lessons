---
title:  Die onverdeelbare lewe
date:   05/05/2019
---

`Kyk na die volgende teksverse. Hoe sal jy die Bybelse siening oor die aard van liggaam opsom? Gen. 2:7; Ps. 63:1; 84:2; 1 Kor. 6:19, 20; 1 Tess. 5:23.` 

Party godsdienste het ’n dualistiese sienswyse. Volgens dié denkwyse is die vleesgedeelte ’n struikelblok vir die geesgedeelte. Die liggaam word dus in ’n negatiewe lig beskou, terwyl die “ewiglewende gees” positief is. In die Bybel vorm die liggaam egter ’n integrale [en onafskeibare] deel van ons totale wese, en daarmee saam die seksuele sy. Om lewendig te wees, beteken dat ’n mens “liggaam” en “gees” is (lees Gen. 2:7). Dit is dan ook hoekom die psalmdigter ’n totale oorgawe aan God maak – hy gee sy hele wese (Ps. 63:1, 84:2). Heiligmaking is iets wat die gelowige met sy of haar hele wese moet ondergaan, ’n opsysetting van die hele persoon vir die heilige doel waarvoor God die mens oorspronklik geskep het. 

`’n Positiewe houding jeens die menslike liggaam, en teenoor geslagsomgang as ’n liggaamlike uitdrukking van ons wese, word in Hooglied beskryf. Hoe blyk dit uit die volgende verse? Hooglied 1:2, 13; 2:6; 5:10-16 en 7:1-9.` 

In Hooglied is daar deurgaans ’n bewondering vir die menslike liggaam. Ons hoef ons nie te skaam oor die liggaamlike uitdrukking van die liefde tussen ’n man en ’n vrou nie. Al die emosies daarin word openlik uitgebeeld.  Daar bestaan in baie kulture allerhande streng taboes oor hierdie onderwerp, met die gevolg dat getroude paartjies dikwels sukkel om op ’n konstruktiewe wyse oor hul seksuele verhouding te praat. Kinders lei ook onder dié stilswye. Hulle kry dikwels geen opvoeding in dié verband nie, en dit in ’n gelowige huisgesin waar Christelike waardes met akkurate inligting gekombineer kan word. Die Bybel draai ook nie doekies om oor ons seksualiteit nie. Derhalwe is dit ’n oproep tot God se kinders om meer ontspanne oor hierdie onderwerp te wees sodat seks as ’n onontbeerlike en Godgegewe deel van die lewe met die nodige respek en waardigheid behandel kan word. 

`Hoe kan ons waak teen kulturele en hoofstroomwaardestelsels wat  seks tot suiwer dierlike drif reduseer  dit tot iets skandeliks maak waaroor ’n mens glad nie behoort te praat nie? Hoe wys vir die Bybel vir ons dat altwee uiterstes verkeerd is?`