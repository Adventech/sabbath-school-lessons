---
title:  Romantiese liefde vir die regte persoon
date:   28/04/2019
---

`Maak ’n lysie van die probleme en gevolge wat voorhuwelikse seksuele verhoudings of ander buite-egtelike seksuele verhoudings soos dié wat in Spreuke 5:3-14 beskryf word, inhou.` 

Vir die ongetroude gelowige is die diepgaande liefde en seksuele intimiteit tussen ’n man en ’n vrou iets wat vir die huwelik bewaar word, en vir die getroude is dit iets wat vir binne die grense van die huweliksband beskerm word. Hoewel Spreuke hier die manlike leser in gedagte het, ontvang vroue ’n soortgelyke onderwysing in die Hooglied van Salomo (hfst. 4:12-15). Die haas onweerstaanbare aantrekkingskrag van verbode liefde behoort teen die afgryslike gevolge van daardie sonde opgeweeg te word. In terloopse seks is daar geen sprake van toewyding nie, daarom voldoen dit ook nie naasteby aan die vereistes van ware intimiteit nie. Dit is ’n vermorsing van stoflike, liggaamlike en emosionele hulpbronne. Bowenal is dit ’n lewenskeuse waarvoor jy eendag voor God rekenskap sal moet gee. 

Seksuele intimiteit – die kosbaarste van ons Godgegewe gawes – is slegs toeganklik binne die huweliksbelofte (Matt. 19:5; 1 Kor. 7:3, 4; Heb. 13:4). In Spreuke word water as beeld ingespan. Die klem val op die voedsame en oorvloedige aard van daardie stof. Dit is ’n besonder tedere versinnebeelding van die plesier en satisfaksie wat ’n getroude paartjie in hul wedersydse liefde behoort te bereik. Dit word gekontrasteer met die vermorsing wat spruit uit ontrou. Let op die uitdrukking “die vrou van jou jeug” (Spr. 5:18, OAB). Dit dui op voortgesette toewyding ten spyte van die feit dat die paartjie ouer word. Vir die man is sy vrou steeds verruklik – haar “liefkosings bedwelm hom deurentyd” (vers 19; NAB, woordorde aangepas). As gevalle mense word ons so maklik deur ons seksuele begeertes verlok. So bly God se bedoeling daarmee dan in die slag. Danksy die Skeppergod beskik ons egter oor die vermoë om onderskeid te tref en dan ’n keuse te maak. Hierdie tipe versoekings moet voortdurend onderdruk word, sodat dit nie dalk die oorhand kry nie. ’n Vaste verbintenis tot God se plan vir ons seksualiteit – naamlik die beoefening daarvan binne die huweliksband – kan keer dat die gelowige hom of haar in verbode seksuele verhoudings begewe. Om lewenslank by God se plan – naamlik binnehuwelikse seks – te hou, is ’n keuse. Dit is nie net die verstandige ding om te doen nie, maar hou ook op sigself ’n magdom voordele in. 

`Gestel jy ken iemand wat seksueel maklik in versoeking gebring word, die soort versoeking wat ’n huwelik kan verwoes. Watter soort raad het jy vir hom of haar?`