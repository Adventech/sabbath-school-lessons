---
title:  Vir verdere studie
date:   03/05/2019
---

Met jou hart in die hemel. “Die hart van die gelowige moet met die grootste omsigtigheid bewaar word. Ons moet ’n voorliefde vir bepeinsing aankweek en ’n aanbiddingsgees in ons binnenste koester. Baie Christene sien op teen oomblikke van stille bepeinsing, teen die ondersoeking van die Skrif en gebed – kompleet asof dit tydrowend bedrywe is. As ons tog net hierdie dinge vanuit God se perspektief wil sien, sal die koninkryk van die hemel voorrang by elke gelowige geniet. Met jou hart in die hemel – dít is hoe die gelowige moet leef. Dit gee ’n mens die nodige dinamika vir die beoefening van deugde, en woema vir die verrigting van elke dagtaak. Om die hart en verstand hemelwaarts te rig, sal stukrag en erns aan die gelowige se doen en late verleen… Wanneer dit by geestelike prestasie kom, is ons steeds blote kindertjies… [Ef. 4:13.]” (Ellen G. White-kommentaar, die SDA Bible Commentary, vol. 3, bl. 1157). 

**Vrae vir bespreking** 

`1. Baie Christene maak gebruik van ’n ondersteuningsnetwerk in hul pogings om hul harte teen die versoeking van die bose te bewaar. Op watter manier kan dit bybelstudie en gebed, asook die transformasiewerk van die influisterende Gees aanvul? Hoekom is dit soms ’n goeie idee om professionele hulp te kry wanneer ’n bepaalde soort versoeking jou voortdurend laat sondig en jy duidelik nie kan stop nie?` 

`2. Laat elkeen nou sy of haar antwoord op Woensdag se laaste vraag met die klas deel. Bespreek telkens die implikasies. Soos dit die geval met die meeste genadegawes is wat die Skeppergod ons skenk, kan ons misbruik maak van humor en saamlag. So word dit dan ten kwade ingespan, met die gevolg dat dit ’n afbrekende uitwerking het. Hoe gebeur dit?` 

`3. Van watter eienskappe van die vrou maak populêre kultuur gewoonlik ’n vreeslike ophef, eienskappe wat skerp afsteek teen dié wat in Spreuke 31 vermeld word? Hoe kan die Christen keer dat hy of sy deel van hierdie degradering van die vrou word?` 

`4. Watter tipe kultuurgebonde houdings is die samelewing geneig om teenoor die gesin te hê, houdings wat duidelik teen die Bybelse leer oor dié Godgegewe instelling indruis? Daarenteen is daar kultuurgebonde houdings wat wel met Bybelse beginsels strook. Kan jy aan ’n paar dink? Hoe kan laasgenoemde gebruik word om die gesinslewe op te bou en te versterk?`