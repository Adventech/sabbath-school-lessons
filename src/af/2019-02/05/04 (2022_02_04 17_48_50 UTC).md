---
title:  Tere teregwysings
date:   30/04/2019
---

`Wat leer ons uit Spreuke oor hoe belangrik die teregwysing en dissiplinering van kinders is? Spr. 10:17; 23:13, 14; 29:1; en 29:15.` 

Ouers tugtig soms die kind om sosiaal-aanvaarbare gedrag by hom of haar aan te wakker, om ongehoorsaamheid te straf, of uit ontevredenheid omdat die kind hulle op een of ander manier in die skande gesteek het. Die vraag is net: Wat is die Godgegewe rede vir die tugtiging van minderjariges? Volgens Spreuke moet dit binne die konteks van ’n toekomshoop geskied (hfst. 19:18). Godvresende ouers besef dat die kind ’n sondige wese is, ook dat hulle slegs deur die krag van Christus hul opvoedingstaak kan volvoer (lees Ellen G. White, Education, bl. 29). Die taak waartoe die Christelike ouer geroep word, wat tugtiging insluit, is om die kind God-waarts te lei. Hoe om na die groen koring te kyk. In Christus word tugtiging nie as straf gesien nie, ook nie as gesagsvertoon nie, maar as ’n teregwysing ter wille van redding. Hier is die Godsplan vir kinderopvoeding: Met die wete dat sonde ’n besonder kragtige uitwerking op die mens het, rig die liefdevolle ma en pa die kind se skrede na Christus. Ouers wat vir hul kinders omgee, wys die fouterende kind op ’n mooi dog ferm wyse tereg. Hulle perk die kind in en lei hom of haar gedurende die vormingsjare op die regte paadjie. Die Afrikaanse spreekwoord “buig die boompie terwyl hy nog jonk is”, is hier besonder gepas. Daardie “buigwerk” word gedoen totdat die kind ’n selfbeheersing-sin aangeleer het; totdat hy of sy op God leer vertrou het, en uit sy eie in pas met die Godsplan vir verlossing, groei en volwassenheid leef. 

`Wat is Spreuke 13:24 en 23:13, 14 se boodskap aan ouers?` 

Wanneer ’n mens al die skrifgedeeltes oor die tugtiging van kinders bekyk, is daar slegs ’n paar wat in dié verband na “die roede” – oftewel “lat” (Heb. sjebet) – verwys. Die algemeen-aanvaarde siening in Christelike kinderopvoedingliteratuur is dat “die roede” hier op rigtinggewing dui, net soos die hemelse Herder wat sy kudde lei (Ps. 23:4). Elders wys die Skrif op geduldige onderwysing, die volgehoue stel van ’n goeie voorbeeld, goeie kommunikasie, asook ’n hegte ouer-kind-band om verandering by hom of haar aan te wakker (Deut. 11:18, 19). Die seun of dogter moet voel dat die ouers hom of haar liefhet. Dit is al manier hoe die tugtiging van die kind die verlangde uitwerking kan hê, d.w.s. om korrektief en verlossingsgerig te wees (Spr. 13:24). 

`Soms faal ouers in hul pogings om kinders te tugtig. Dalk was die straf te swaar of dalk het die kind nie die rede vir die tugtiging reg verstaan nie. Hoe dit ook al sy, hoe kan ’n mens dan dinge tussen jou en jou kind regstel?`