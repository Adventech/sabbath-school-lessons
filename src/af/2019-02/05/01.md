---
title:  Wyse woorde aan die gesin
date:   27/04/2019
---

### Leesverwysings vir hierdie week se studie 
Spreuke 5:3-14; Matteus 19:5; 1 Korintiërs 7:3, 4; Spreuke 13:22; 14:26; 17:22; 23:13 en 31:10-31.

> <p>Geheueteks</p>
> “Vertrou volkome op die Here en moenie op jou eie insigte staatmaak nie. Ken Hom in alles wat jy doen en Hy sal jou die regte pad laat loop” (Spreuke 3:5, 6; NAB). 

Ons almal se verhaal begin by ’n vader en ’n moeder – ongeag die lewensfase waarin ’n mens jou bevind en ongeag die tipe verhouding, indien enige, wat ’n mens na geboorte met hulle het. Boonop sit party mense nie hierdie patroon voort nie. Hulle bring nie nuwe geliefdes in die vorm van ’n gesinnetjie voort nie. Bestaande geliefdes – die broers en susters uit hul ouerhuis, en hul ma en pa se mense – is die sielsgenote wat hulle koester en liefhet. Spreuke bevat ’n mengsel van opvoedkundige materiaal, gedigte, vraagstukke en wysheidspreuke – ongeag die tipe lewensfase of mensverbintenis waarin die gelowige hom of haar bevind. Familie- en gesinsaangeleenthede word plek-plek direk behandel. In party gevalle kan die les in ’n wysheidspreuk na huisgenote en ander familie deurgetrek word. Die boek Spreuke is in werklikheid ’n soort “gesinsgids” waarin die geheime tot ’n godvrugtige lewe van ouer tot kind oorgedra word. Dit laat dink ’n mens aan die soort lewensadvies wat ’n ouer geneig is om in briefvorm aan ’n seun of dogter oor te dra – op die vooraand van ’n nuwe lewensfase – soos om universiteit toe te gaan, om by hul heel eerste woonstel of huis in te trek, of om die land of provinsie te verlaat op soek na werk. In Spreuke is dit ook so. Die pa sê vir sy seun: “My seun, jy moet luister na die onderrig wat jou vader jou gee; moenie wat jou moeder jou leer, verontagsaam nie” (Spr. 1:8, NAB). In Deuteronomium word ouers aangesê om hul oortuigings met die volgende geslag te deel. Dit is ook dan wat hier in Spreuke gebeur. Wat meer is, in die vader se pleidooi aan sy seun bespeur die leser ook ’n ander roepstem – dié van die hemelse Vader wat aan sy kinders sê: Kom leer by My. 

_*Bestudeer hierdie week se les as voorbereiding vir Sabbat, 4 Mei._