---
title:  ’n Beroep op pa’s
date:   29/04/2019
---

**Spreuke fokus op die volgende karaktereienskappe van ’n pa wat langtermyngevolge vir sy kind of kinders kan inhou:** 

`Spr. 13:22 en 27:23, 24`                                      

`Spr. 14:26`                                                 

`Spr. 15:1, 18 en 16:32`                                      

`Spr. 15:27`                                            

`Spr. 29:17`                                               

’n Pa se karakter beïnvloed sy kinders se lewens direk, asook sy nalatenskap aan hulle. Hy is ’n rolmodel by wie die kind ondersteuning, volgehoue toegeneentheid en leiding soek. ’n Pa op wie die hele gesin kan staatmaak – vir die voorsiening van lewensmiddels en ook die wyse bestuur van die huishouding – oor diesulkes het Spreuke net goeie dinge te sê. Spreuke sê: “Wie onregverdige wins maak, bring sy huis in beroering” (Spr. 15:27, OAB). Dié versteuring van die gesinsbalans geskied op vele maniere. Pa’s moet doelbewus toesien dat die gesin se belange, en nie die werkplek s’n nie, voorrang geniet. Die godvresende pa probeer sy bes om geduldig te wees en beheer oor sy emosies te verkry. Hy respekteer die kind se posisie as afhanklike. Hy dissiplineer die kind, maar met die grootste omsigtigheid, want hy wil nie sy mag oor die kind misbruik nie. Bowenal wil die toegewyde pa God en sy gebod volg. Hy laat hom deur die liefde van die Here en deur die Bybelse leer lei, sodat hy sy kinders op die beurt reg kan rig. Die belangrikste ding wat ’n pa egter kan doen, is om die ma van sy kinders lief te hê. Die volgehoue koestering van sy vrou en sy getrouheid aan haar (of die gebrek aan hierdie dinge) het ’n klinkklare uitwerking op die welstand van die kind, selfs tot in daardie kind se volwasse jare. Lojaliteit aan God; toewyding aan die huwelik en die gesin; en integriteit in die binnekamer, by die huis en in die openbaar – dít is die hooftemas in Spreuke. Sukses in al dié sfere hang natuurlik van elke persoon se innerlike ingesteldheid af. Die aanloklikhede van sonde is steeds daar – of dit nou seks, gemaksug, geld of mag is – maar ’n wyse man en pa hou die oog op God gerig, die een wat hom help om voortdurend reg te kies.