---
title:  Beter om op die hoek van ‘n dak te bly?
date:   01/05/2019
---

`Spreuke bekyk ook ’n paar van die haakplekke in gesinsverband, en boonop hier en daar met ’n tikkie humor. Kom ons bekyk ’n paar voorbeelde: hfst. 21:9, 19; 27:15, 16. Watter uitwerking het dié humoristiese insigte?` 

’n Paar spreuke het betrekking op hegte interpersoonlike verhoudings en hoe die betrokke partye teenoor mekaar optree. Die aanslag in dié lewenslesse is telkens lig en word op ’n pittige wyse oorgedra, soos dié oor die onsensitiewe vriend “wat vir jou liedjies sing as jy treurig voel” (Spr. 25:20, NAB) of die buurman wat dou voor dag “met ’n geskreeu môresê” (Spr. 27:14, NAB). Onder hierdie humoristiese spreuke vind ’n mens natuurlik ook dié oor die “gekyf van ’n vrou” en die “twisgierige vrou” (Spr. 19:13, 25:24) – die soort spreuke wat vroue drywe om hul eie oor mans te wil begin skrywe! Miskien voel hulle dat hierdie soort wysheidspreuke juis die soort probleem wat dit probeer aanspreek, vererger. Dit sonder vroue uit en dit terwyl mans, wie se bydrae tot die skep van die huislike atmosfeer ewe belangrik is, net so strydlustig as vroue kan wees. (Stel jou net voor hoe dit was om ’n vrou in Kajafas of Annas se huise te moes wees!) ’n Vrolike hart help. ’n Goeie humorsin is goed vir die gesinslewe. Dit is die olie wat die lewensmasjinerie beter laat loop. Dit breek die spanning en bring minder wrywing mee. “’n Vrolike hart bevorder die genesing, maar ’n verslae gees laat die gebeente uitdroog” (Spr. 17:22, OAB). Die wysgeer is ook nie bo hierdie raad verhewe nie. Hy neem sporadies van sy eie medisyne en gee die leser ook permissie om innig oor die irriterende gewoontes van ander te lag. Miskien moet ’n mens maar oor hierdie haakplekke lag (of effe verontwaardig saamlag as jy aan die ontvangkant van sulke spreuke is!). Dalk is dit ’n beter begin vir dié soort gesprek, ’n gesprek waarin die gewoontes en gedrag van ander bekyk word. Nietemin moet humor ook nie misbruik word om ernstige kwessies af te maak of te omseil nie. Soms is ’n ligte koors die simptome van ’n onderliggende, kroniese infeksie. Rusies, ’n geneul of konstante klagtes kan ’n teken wees dat daar ingehoue woede by een of meer gesinslede is, woede wat miskien aan wederkerigheidsprobleme of ’n gebrek aan kommunikasie tussen die twee toe te skryf is. Die klaende party meen dat die ander die hef in die hand het en nie bereid is om daaroor te kommunikeer nie. Die klaende party soek dus ’n teenwig vir hierdie dinge. Indien ’n kuur vir dié “huishoudelike infeksie” gevind kan word, sal die nare simptome verdwyn. In plaas daarvan om mekaar of die probleem te vermy, behoort huisgenote hul liefde vir God en hul wedersydse verbintenis tot eerlike gesprekvoering as herstelpunt te gebruik. Die bron van die woede moet saam geïdentifiseer en uitgesorteer word. 

`Hoekom is ligte oomblikke so belangrik in huisverband? Hoe kan dit ten goede gebruik word? Hoe kan dit verkeerd ingespan en ten kwade gebruik word? Skryf jou antwoorde neer, gereed vir eerskomende Sabbat.`