---
title:  Wanneer ’n vrou waarlik ryk is
date:   02/05/2019
---

`Wat is ’n vrou van inbors? Dit is die vraagstuk waarmee Spreuke afsluit. Identifiseer nou die prysenswaardige kenmerke en karaktereienskappe waarvoor sy beskik. Spr. 31:10-31.` 

Die vrou wat hier beskryf word, is net soos die digkuns – buitengewoon spesiaal. Vanaf die tiende begin elke vers met een van die 22 letters van die Hebreeuse alfabet. Kan ’n mens egter ’n vrou van inbors in alfabet-vorm besing? Duidelik nie. Woorde en letters ontbreek die wysgeer! Spreuke onderstreep hoe belangrik dit is om met ’n goeie vrou te trou. Vandaar ’n bekende sêding onder die rabbi’s: “’n Man se vrou is sy huis.” Die wysgeer sê: “’n Deugsame vrou is die kroon van haar man, maar een wat skande maak, is soos ’n verrotting in sy gebeente” (Spr. 12:4, OAB). Hier aan die einde van Spreuke het ons ’n kaleidoskopiese geheelbeeld van die vele en uiteenlopende vaardighede wat ’n deugdelike vrou het: Sy is ’n naaldwerker, eiendomsagent, landbouer, tuisteskepper en hoof- finansiële beampte. Intussen versorg sy boonop haar gesin, en hulle koester en prys haar. 

Hierdie uiteenlopende vaardighede kan ’n mens egter nie by elke liewe vrou te wagte wees nie. Dit is ook nie ’n soort punteleer waarop vroue geplaas moet word nie. Allermins. Die spesifieke eienskappe en vaardighede wat hier beskryf word, is slegs voorbeelde van algemene dinge waarop vroue (en ook mans) behoort te let – ’n lewe gevul met eienskappe soos egtheid, medelye, betroubaarheid, getrouheid, welwillendheid en vlyt. Wat is die geheim tot hierdie soort lewe? Volgens Spreuke 31:30 moet ’n mens “ontsag hê vir die Here” (NLV). Die woordjie wat in Spreuke 31:10 as “knap” (NAB) of “deugsame” (OAB)vertaal word, kan ook “krag” of “mag” of “rykdom” beteken. In Psalm 62:11 word dit as “rykdom” (NAB) vertaal. Dié Hebreeuse woordjie verskyn ook elders, in Josua 1:14, waarin daar van Josua se “dapper helde” gepraat word. Die New King James-vertaling gebruik die sinsnede “men of valour” (dapper mans) wat duidelik met “value” (waarde) verband hou. Die Afrikaanse vertalings steun egter op die begrippe “mag” en “krag” (vlg. die NLV, NAB en OAB). Boas gebruik ook die Hebreeuse woordjie, verwysende na Rut. Hy noem haar ’n “goeie” of “deugsame” vrou (Rut 3:11, NAB en OAB) – d.w.s. ’n vrou van innerlike waarde. In Spreuke 31:10 het ons dus in dié verband ’n sinspeling op die begrip “rykdom.” Rykdom van karakter en integriteit, van ontsag vir die Here, dít is die ware Jakob. Die waarde van hierdie eienskappe is vêr bokant dié van edelstene. 

`Noem ’n paar deugsame vroue wat vorm aan jou lewe help gee het? Kan jy aan enige eienskappe, deugde of ingesteldhede dink wat die Bybelse beskrywing en die deugsame vrou kan verruim?`