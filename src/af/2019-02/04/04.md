---
title:  Wanneer ’n huwelik vou
date:   23/04/2019
---

Benewens liggaamlike lyding en die dood, het sonde ook ander vorms van gebrokenheid aan die mensdom besorg. Die gesinseenheid het sekerlik die ergste deurgeloop. Die veelbewoë “gebroke gesin” is byna oorbodig, want watter gesin is nie – op een of ander manier – gebroke nie? Egskeiding is een van die moeilikste krisisse vir die gesin, benewens natuurlik die dood van ’n huisgenoot. Persone wat die traumas van egskeiding deurmaak, beleef ook ’n warboel emosies. Die eerste en algemeenste emosie is smart, wat afhangende van die individu maande of selfs jare lank kan duur, boonop met intensiteitsverskille. Party ervaar vrees; ’n vrees vir die onbekende, vir geldelike probleme, vir die onvermoë om kop bo water te hou. Ander gaan deur ’n fase van depressie en woede – en ja, jy het reg geraai – ook eensaamheid. 

`Watter algemene beginsels oor skei kan ’n mens uit die volgende skrifgedeeltes put? Mal. 2:16; Matt. 5:31, 32; 19:8 en 1 Kor. 7:11-13.` 

“As bringer van die verlossingboodskap behoort die kerk haar lede te dien. Vir elke behoefte van elke lidmaat behoort voorsiening gemaak te word. Elkeen moet gekoester word sodat almal uiteindelik volwassenheid in Christus kan beleef. Dit is ongetwyfeld so en word veral duidelik wanneer lidmate hulle tot [lewensveranderende] besluite verbind – dié wat lewenslank is, soos die huwelik, en dié wat ellende bring, soos egskeiding. Wanneer ’n paartjie se huweliksbootjie dreig om op die rotse te loop, behoort almal hul bes te doen – die paartjie self, asook die hele gemeente of die gesinnetjie wat daardie paartjie bedien – om versoening te probeer bewerkstellig, in pas met die Godgegewe beginsels vir die herstel van gebroke verhoudings (Hos. 3:1-3; 1 Kor. 7:10, 11; 13:4-7; Gal. 6:1). “Hulpbronne vir die ontwikkeling van ’n standvastige, Christelike huisgesin kan deur die gemeente of ander kerklike instellings bestel word. Dit sluit die volgende in: (1) Oriëntasieprogramme vir diegene wat op die punt staan om te trou, (2) verrykingsprogramme vir getroude paartjies en hul gesinne, en (3) ondersteuningsprogramme vir gebroke gesinne en geskeide individue” (die Seventh-day Adventist Church Manual, 19de uitgawe [Nampa, Idaho: Pacific Press Publishing Association, 2016], bl. 161). 

`Dink nou aan ’n paar praktiese en nie-veroordelende maniere om iemand wat tans egskeiding deurmaak, by te staan?`