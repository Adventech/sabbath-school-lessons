---
title:  Vir verdere studie
date:   26/04/2019
---

“Ten spyte van die besige lewe wat Henog gelei het, was hy getrou in sy gemeenskap met God. Hoe dringender en swaarder die taak, hoe opregter en gereelder sy gebede. Henog het herhaaldelik en op vasgestelde tye homself aan die gemeenskap onttrek. Nadat hy ’n tyd lank tussen die mense was, besig om hulle in woord en daad op die regte weë te lei, het hy hom afgesonder. Daar het hy in stilte op spys en drank van Bo gewag, daardie kennis wat slegs God ’n mens kan skenk. So het Henog dan omgang met [die lewende] God gehad en is hy algaande in die ewebeeld van God herskep. ’n Goddelike lig het uit hom gestraal, dieselfde soort wat die aangesig van Jesus omgewe het en steeds omgewe. 

Na afloop van sulke gebedstye was dit duidelik dat Henog by God was. Sy hemelse gelaat het selfs die goddelose met ontsag vervul” (Ellen G. White, Gospel Workers, bl. 52). Henog se voorbeeld is ongetwyfeld bemoedigend, ’n kragtige getuienis oor diegene wat hulle ter wille van gemeenskap met God afsonder. Tog beleef talle ’n soort afsondering wat totaal ongevraagd is. Omstandighede dwing hulle om alleen te wees. Hoewel ’n mens die vreugde van stille samesyn met die immerteenwoordige God kan geniet, smag jy somtyds na menslike kameraadskap en samesyn. Dit is dus van kardinale belang dat die gemeente moet saamwerk in ’n poging om uit te reik na die eensames. Soms sit so ’n persoon reg langs jou in die kerk, iemand wat swaar trek sonder dat jy dit besef. Partymaal val daardie eensaamheid ’n mens self ook te beurt, in welke geval jy na ’n betroubare persoon (in die kerk of elders) moet uitreik, sodat jou lyding ten minste onder iemand se aandag gebring kan word. Soms is daar geen uiterlike teken van die pyn wat eensames beleef nie. Party mense verdoesel dit met groot vernuf. 

**Vrae vir bespreking** 

`1. Hoe kan die gemeente maak om meer gevoelig vir die eensames in hul midde te wees?` 

`2. “Ek sê dit nie omdat ek te min het nie. Ek het geleer om tevrede te wees met dit wat ek het” (Fil. 4:11, ABA). Hier moet ’n mens egter nie Paulus se woorde uit verband ruk nie. Binne die regte konteks moet jy jou afvra: Hoe kan ek leer om ook so te lewe? Terselfdertyd ontstaan ’n ander vraag: Hoekom behoort ’n mens versigtig te wees om nie hierdie teksvers op ’n lukrake wyse aan eensames voor te hou nie?` 

`3. Dink aan ’n keer toe jy vreeslik eensaam gevoel het. Wat het jou deurgedra? Wat het jou seergemaak? Wat het jy daaruit geleer wanneer dit by die bystaan van eensames kom? Deel jou ervarings met die klas.`