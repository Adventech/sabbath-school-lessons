---
title:  In tye van eensaamheid
date:   20/04/2019
---

### Leesverwysings vir hierdie week se studie 

Prediker 4:9-12, Filippense 4:11-13, 1 Kointiërs 7:25-34, Matteus 19:8, Genesis 37:34 en Jesaja 54:5. 

> <p>Geheueteks</p> 
> “Verder het die Here God gesê: ‘Dit is nie goed dat die mens alleen is nie. Ek sal vir hom iemand maak wat hom kan help, sy gelyke’” (Genesis 2:18, NAB). 

‘n Skokkende dog interessante berig het jare terug opslae gemaak: ’n Jong vrou is dood in haar woonstel aangetref. Hoewel die dood van so ’n jongmens opsigself tragies is, is die groter tragedie dat haar lyk eers tien jaar na haar dood gevind is. Tien jaar later? Die vraag op almal se lippe (en ’n besonder geldige een) was: Hoe kan iemand so lank reeds dood wees sonder dat enigiemand daarvan weet, en dit in ’n groot stad soos dié, met ’n magdom mense om haar en ’n magdom kommunikasiemiddels tot haar beskikking? Die lyk in die woonstel is weliswaar ’n nare tragedie, maar darem nie ’n alledaagse verskynsel nie. Nietemin is dit tekenend van ’n bepaalde werklikheid – naamlik dat baie mense bitter eensaam is. In 2016 was daar selfs ’n artikel in die New York Times, “Researchers Confront an Epidemic of Loneliness.” Duidelik is dit ’n wesentlike probleem. 

Van die begin af het God dit so beskik dat die mens nie alleen moet wees nie. In Eden is ons vir samesyn geskep, om een of ander band tussen self en ander te handhaaf. Toe kom die sondeval. Sedertdien het alles drasties verander. Vandeesweek bekyk ons kameraadskap en eensaamheid in elke lewensfase, iets wat die meeste (of dalk almal van ons) al in ’n stadium beleef het. As jy nog nooit eensaam was nie, kan jy jouself gelukkig ag. 

_*Bestudeer hierdie week se les as voorbereiding vir Sabbat, 27 April._