---
title:  Die dood en eensaamheid
date:   24/04/2019
---

Iemand het eenmaal gevra: Wat is die verskil tussen ’n mens en ’n hoender wanneer dit by die dood kom? Die antwoord: In teenstelling met hoenders, wat immers ook aan die dood onderhewig is, weet die mens dat hy (of sy) eendag sal doodgaan. Hoenders het geen doodsbesef nie. Die naderende dood – daardie wete – het ’n geweldige impak op die manier wat ’n mens lewe. 

Ons weet maar al te goed dat alle verhoudings, selfs die huwelik, een of ander tyd voor ons gedugte aartsvyand – die dood – sal sneuwel. Dit maak nie saak hoe heg die band tussen jou en ’n geliefde is nie, hoe innig julle mekaar liefhet nie, hoe nou die kameraadskap tussen julle is of hoe baie tyd julle saam deurgebring het nie. Die dood wag ons in (tensy Jesus ons natuurlik met sy wederkoms verras). Wat meer is, ons besef dat die dood alle bande beëindig. Ons is immers nie hoenders nie. Dit is ongelukkig die lot van die mens. Dit was so reg van die begin af, toe ons stamouers gesondig het, en sal so wees totdat Jesus weer kom.Die Bybel sê nie wie eerste dood is nie. Was dit Adam of Eva? Hoe dit ook al sy, die een se dood moes besonder pynlik vir die ander gewees het, veral aangesien die dood nie deel van lewensgeskenk was nie. Soos ons in ’n vorige les gesien het, het Adam-hulle die val van die heel eerste herfsblare – die eerste tekens van die dood – met groot verdriet gade geslaan. ’n Mens kan jou skaars indink hoe traumaties die heengaan van ’n geliefde huweliksmaat vir Adam of Eva moes gewees het. 

Die probleem is dat die dood ’n alledaagse verskynsel geword het. Ons aanvaar dit as vanselfsprekend. Tog is dit nie iets wat die mens ooit veronderstel was om te beleef nie. Dit is dus te verstane hoekom ons dit nie kan klein kry nie, selfs al probeer ons ons bes. 

`Wat leer ons uit die volgende skrifgedeeltes oor die dood en hoe mense daarmee stoei? Jes. 57:1; Op. 21:4; 1 Tess. 4:17, 18; Matt. 5:4; 2 Sam. 18:33 en Gen. 37:34.` 

Ons staar die onafwendbare dood in die gesig. Dit is ongetwyfeld so. Tog is dit nie net ons eie nie, maar ook dié van ander, van geliefdes en selfs van ons eie sielsgenoot. So kom baie van ons, een of ander tyd, voor ’n routyd te staan; voor die eensaamheid wat volg op die dood van ’n ander. Dit is moeilik ja. ’n Mens proe die hartseer. In sulke tye van verlies kan, en moet jy dikwels, die beloftes van die Here aangryp. Watter vastigheid het die gelowige, per slot van rekening, in hierdie ou wêreld van sonde, lyding en die dood? 

`Dink aan iemand in julle gemeente wat na die dood van ’n geliefde vereensaam het. Hoe kan jy en jou medelidmate daardie persoon help?`