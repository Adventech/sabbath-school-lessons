---
title:  Kameraadskap
date:   21/04/2019
---

`Lees Prediker 4:9-12. Wat is die hoofgedagte hier? Watter algemene lewensbeginsel is hier ter sprake?` 

Bitter min mense kan alleen deur die lewe gaan. Dalk is jy ’n eenkantmens wat verkies om op jou eie te wees. Nietemin kom daar tye wanneer selfs jy na geselskap soek of dit selfs nodig sal kry, veral wanneer die nood druk. Ons is inderdaad vir samesyn en gemeenskaplikheid geskep. Hoe gelukkig is diegene wat huisgenote of naby familie het, geliefdes wat jou vertroosting en ondersteuning kan bied, veral wanneer ’n mens behoeftig is. Ongelukkig is daar mense in ons gemeentes, by ons werkplekke, en in ons gemeenskappe wat stoksielalleen is. Hulle het nêrens om aan te klop nie – nie net om hulp nie, maar ook om geselskap. Die eensaamheid kan sulke mense op enige tyd oorval. “Die moeilikste dag vir my is Sondae,” sê ’n ongetroude man. “Gedurende die week is ek by die werk, tussen ander mense. Op Sabbatte sien ek die kerkmense, maar op Sondae is ek stoksielalleen.” 

`Watter beginsels kan ons uit die volgende skrifgedeeltes put, veral wanneer ’n mens deur ’n eensame tyd in jou lewe gaan? Joh. 16:32, 33; Fil. 4:11-13.` 

As Christene beleef ons ’n tweevoudige werklikheid – dat God bestaan en dat ons gemeenskap met Hom kan geniet. Die hegte band tussen God en mens is dus iets waaruit die gelowige vertroosting kan put. Ten spyte van dié boesemvriendskap tussen Adam en God in Eden, word ’n ander soort band bygevoeg. “Dit is nie goed dat die mens alleen is nie” sê die Here (Gen. 2:18, NAB). Ja, die vriendskapsband tussen God en Adam was volmaak. Dit was immers voor die sondeval. Tog het die eerste mens behoefte aan kameraadskap en kontak met sy medemens gehad. Hoeveel te meer ons, sy nasate! Is eensaamheid steeds moontlik in die hedendaagse wêreld? ’n Mens bevind jou immers gedurigdeur tussen ander mense, nie waar nie? Dit is egter ’n wanopvatting. Van die eensaamste mense op aarde woon in groot stede, waar hulle dikwels interaksie met ander het. Die blote liggaamlike nabyheid van ander skakel nie outomaties die eensaamheids- en vervreemdingsgevoel uit nie, en voorsien nie outomaties in die mens se behoefte aan samesyn nie. 

`’n Mens weet nie altyd wie eensaam is of wie vervreemd voel nie, ook nie wie bloot seergekry en derhalwe net ’n simpatieke oor nodig het nie. Die uitgeworpenes is ook nie altyd duidelik sigbaar nie. Hoe kan ’n mens meer proaktief wees en ’n aanvoeling vir sulke persone ontwikkel?`