---
title:  Die ongetroude lewe
date:   22/04/2019
---

’n Jongvrou noem die voordele van enkellopend wees: “Twee keer het die geleentheid hom voorgedoen om sendingwerk in die buiteland te gaan doen, geleenthede wat ek telkens terstond kon aangryp.” ’n Getroude persoon met ’n gesinnetjie sou dalk langer geneem het om so ’n besluit te neem, aangesien daar ’n huweliksmaat en kinders is wat in ag geneem moet word. 

`Wat is volgens Paulus goeie redes vir ongetroud bly? 1 Kor. 7:25-34, NAB.` 

Die meeste mense neem aan dat trou God se wil vir hul lewens is. Het die Here dan nie gesê: “Dit is nie goed dat die mens alleen is nie?” Tog is daar baie voorbeelde in die Bybel van mense wat nooit getroud is nie, insluitende die vergestalting van alles wat reg en prysenswaardig is: Jesus Christus. Jeremia is aangesê om nie te trou nie (Jer. 16:1-3) – die versinnebeelding van God se oordele oor ’n bepaalde gebeurtenis in die geskiedenis. Ons weet nie of daardie beperking ooit gelig is nie. Een ding is egter duidelik: As enkellopende was hy ’n groot profeet. 

Let ook op Esegiël, wie se huwelikstaat klaarblyklik vir God minder belangrik was, en dit ten spyte van sy vrou se skielike afsterwe. Hy is nie eers toegelaat om vir haar te treur nie, maar is aangesê om sy aangewese bediening voort te sit (Eseg. 24:15-18). Die profeet Hosea is ’n verdere voorbeeld. Sy huwelik was opsetlik gebroke, tog kon hy sy bediening voortsit. Die dinge wat Hosea aangesê word om te doen, laat ’n mens boonop kopkrap: Die profeet moes met ’n prostituut trou, hoewel die Here goed geweet het dat sy Hosea vir ander mans sou versaak (Hos. 1-3). In retrospeksie verstaan ’n mens wat God daardeur probeer illustreer het: Die eensydigheid van die liefde tussen God en sy destydse volk, en ook tussen Hom en sy hedendaagse kinders. Tog moes dit uiters moeilik en pynlik vir Hosea gewees het, om te moet sien hoe jou persoonlike lewe as ’n demonstrasieles ingespan word. 

In al hierdie voorbeelde sien ons dat die gelowige se huwelikstaat nie juis ’n kwessie is (of was) nie. Vir God was die betrokke bybelfiguur se integriteit, gehoorsaamheid en vermoë om reg aan sy openbarings te laat geskied van groter belang. As gelowiges moet ons dus seker maak dat ons huwelikstaat nie die bepalende faktor in ons Christenskap word nie. Die algemeen-aanvaarde siening deesdae is mos: Trou, en word ’n volronde mens. Laat ons in dié verband op Paulus se vermaning let: “En word nie aan hierdie wêreld gelykvormig nie.” Nee, sê hy: “Gee julleself aan God as lewende en heilige offers wat vir Hom aanneemlik is” (Rom. 12:1, NAB; 2, OAB). 

`Op watter praktiese maniere kan jy ongetroudes, beide binne en buite die kerk, bedien?`