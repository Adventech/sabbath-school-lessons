---
title:  Enkellopend weens oortuiging
date:   25/04/2019
---

Natalie was ’n jong vrou. In haar sewende huweliksjaar het sy, op versoek van ’n vriendin, ’n poging by die plaaslike SDA-gemeente bygewoon. Na Natalie se bekering en Bybelse wedergeboorte sluit sy toe by die kerk aan – maar nie sonder vreeslike kapsie van haar man en sy ouers, asook haar eie ouers, en selfs die bure nie. Boonop het sy haar lewenstyl aangepas en in elke denkbare opsig in pas met haar nuutgevonde geloof begin bring. Tipies het sy die wind van voor gekry. Die felste teëkanting het van haar man gekom. Sy argument, en heel tereg, was: “Dit is nie die soort huwelik waartoe ek ingestem het nie. Jy het heeltemal verander. Die vrou wat ek getrou het, wil ek terughê.” Natalie sukkel reeds jare lank om haar geloof te beoefen. Hoewel sy getroud is, is sy geestelik gesproke enkellopend – “enkellopend weens oortuiging” soos ons dit sou noem. 

`Watter bemoediging bied die volgende skrifgedeeltes vir enigeen wat voel asof hulle “enkellopend weens oortuiging” is? Jes. 54:5; Hos. 2:19, 20 en Ps. 72:12.` 

Daar is oraloor “Natalies” in ons wêreld – mans of vroue wat getroud is, maar wat die kerk heeltemal alleen of net met hul kinders bywoon. Dalk het hulle met ’n andersgelowige getrou of miskien het hul lewensmaat nie saam met hulle by die kerk aangesluit nie; of dalk het hulle met ’n medegelowige getrou, maar dan verloor daardie maat om een of ander rede belangstelling in kerkgaan, ’n afvalligheid wat selfs tot vyandigheid teenoor die geloof kan lei. Hoe dit ook al sy, dit beteken dat die een huweliksmaat – en dit kan die man of die vrou wees – alleen kerk toe moet gaan of na afloop van die diens alleen die gemeenteete moet bywoon, of alleen aan die gemeente se uitreikprojekte of ontspanningsaktiwiteite moet deelneem. Diesulkes begeer dikwels om ’n bepaalde geldelike bydrae tot die kerk se werksaamhede te maak, maar betreur die feit dat hulle dit nie kan doen nie omdat hul lewensmaat nie daartoe instem nie. Hulle is dus getroud, maar voel geestelik-gesproke soos weduwees of wewenaars. 

`Watter praktiese dinge kan ’n mens doen om die gemeente se “enkellopendes van oortuiging” by te staan?`