---
title:  ’n Paar huweliksbeginsels
date:   03/06/2019
---

Net soos die Sabbat is die huwelik ’n gawe wat God ons in Eden geskenk het. As Sewendedag-Adventiste weet ons wat die Aartsbedrieër aan beide die Sabbat en die huwelik gedoen het, en ook die skade wat hy steeds aanrig. Selfs die beste huwelike gaan partymaal gebuk onder konflik.  Hier is nou enkele beginsels om paartjies deur sulke probleemtye te help. 

`Lees Efesiërs 1:7. Watter kernbeginsel, wat deel van elke huwelik behoort te wees, word hier vermeld?` 

’n Mens moet leer om te vergewe, veral wanneer jou lewensmaat dit nie verdien nie. Om iemand te vergewe wat dit wel verdien, verg nie juis veel nie. ’n Mens kan dit nie eers ware vergifnis noem nie. Maar om iemand te vergewe wat nie werklik daarop geregtig is nie – dít is die ware Jakob – en is die wyse waarop God ons deur Christus vergewe het, en steeds vergewe. Ons behoort dit ook te doen. Anders gaan ons huwelike hel op aarde wees (as dit inderdaad hou, wat hoogs onwaarskynlik is). 

`Lees Romeine 3:23. Watter kernbeginsels het ons hier?` 

Jou huweliksmaat is ’n sondaar; ’n wese wat tot ’n mate toe emosioneel, liggaamlik en geestelik aangetas is. Dit is iets waaraan ’n mens gewoond moet raak en waarmee jy vrede moet maak. Aanvaar dat jou eggenoot of eggenote foute het. Hanteer daardie dinge biddend. Die feit dat jy daarmee moet saamleef, beteken egter nie dat jy daarmee behep moet raak nie – want dan sal sy of haar swakhede jou lewe oorneem. Onthou net: ’n Heilige en volmaakte God aanvaar ons, deur Christus, net soos ons is. Elkeen van ons – wat kwalik heilig of volmaak is – behoort ons lewensmaats ook so te behandel. 

`Lees Filippense 2:4-8. Watter verdere belangrike beginsels kan ons inspan wanneer verhoudingsprobleme – insluitende dié in die huwelik – begin kop uitsteek?`