---
title:  Konflik
date:   02/06/2019
---

`Lees Matteus 7:5 en Spreuke 19:11. Watter twee belangrike beginsels kan onderlinge konflik help teëwerk?` 

Let op die woorde van die wysgeer: “Om rusie te begin, is om ’n damwal te breek; staak liewer die getwis voor die vloed jou tref” (Spr. 17:14, NAB). Wat ’n skerpsinnige waarneming! Sodra ’n konflik ontstaan, is dit partymaal ongelooflik moeilik om almal tot bedaring te bring. Volgens Romeine 14:19 kan konflik wel voorkom word. Hoe doen ’n mens dit? Deur onderlinge vrede en wedersydse opbou jou doelwitte te maak en dit aktief na te streef. As hierdie beginsels onontbeerlik vir harmonie is, des te meer in die gesin! 

Dit is goed om liewer ’n mens se aandeel in ’n konflik te erken, want dit kan help om harde harte te versag. Besin eers oor die stryd wat voorlê. Is dit die moeite werd? Spreuke sê: “’n Verstandige mens beteuel sy humeur en stel sy eer daarin om vergewensgesind te wees” (Spr. 19:11, NAB). Vra jou af: Watter uitwerking gaan dit binne die volgende drie dae op my lewe hê? Nog beter: Watter uitwerking gaan dit in die volgende vyf tot tien jaar op my lewe hê? Hoeveel paartjies se huwelike is al deur stormagtige waters, net om later te besef dat hulle oor beuselagtighede stry gekry het? Moenie dat ’n meningsverskil in ’n voortslepende konflik ontaard nie. In jou gesprek met die ander party – jou lewensmaat, ’n kind, ’n vriend of ’n kollega – moet die probleem of kwessie ter sprake duidelik omskryf word, en julle moenie toelaat dat die gesprek op loop gaan nie. Konflik neem dikwels ’n slegte wending wanneer bytende woorde oorneem; en wanneer die eintlike ding waaroor die betrokke partye stry gekry het uit die oog verloor word. Op die koop toe word die seerkry en probleme van die verlede opgehark (wat veral skadelik vir egpaartjies is). ’n Beter en sagter begin vir so ’n gesprek is om die band tussen jou en die ander persoon te bevestig. Noem teenoor daardie persoon dat jy werklik vir hom of haar, asook vir julle vriendskap/ verhouding, omgee. Sodra jy al jou positiewe gevoelens jeens die ander party bevestig het, kan die kwessie aangeroer word. Maak egter seker dat jy nooit ’n positiewe stelling met die woordjie maar opvolg nie. Sodoende kanselleer jy die positiewe wat jy sopas gesê het, uit. Sodra jy jou gevoelens en sienings gedeel het, moet jy ook hoor wat die ander persoon te sê het, wat sy of haar invalshoek is. Bepeins daardie persoon se sienings en gevoelens. Dan eers kan jy ’n oplossing voorstel wat almal se beswil op die hart dra (Fil. 2:4, 5). 

`Dink aan bepaalde konflikte tussen jou en ’n ander wat in retrospeksie ’n bietjie belaglik en sinneloos lyk. Wat het jy intussen uit daardie ervarings geleer, wat jou en daardie party kan help – of ten minste jou kan help – om nie weer stry oor sulke dinge te kry nie?`