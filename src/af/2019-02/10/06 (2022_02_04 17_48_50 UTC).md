---
title:  Vergifnis en vrede
date:   06/06/2019
---

`“Vra julle elke dag af hoe julle wil hê ander mense teenoor julle moet optree. Gaan tree dan eerste so teenoor hulle op. As julle so leef, doen julle alles wat die Bybel van julle vra” (Matt. 7:12, DB). Dink nou aan jou interpersoonlike verhoudings binne en buite gesinsverband, en aan bepaalde probleemsituasies wat ’n toepassing van hierdie teksverse makeer. Skryf nou daardie situasies neer, en hoe jy met hulp van Bo die vermelde voorskrif telkens gaan toepas.` 

Let op die voorskrif in Hebreërs: “Beywer julle vir vrede met alle mense asook vir ’n heilige lewe, waarsonder niemand die Here sal sien nie” (Heb. 12:14, NAB). Selfs al doen ’n mens al die voorgeskrewe stappe is daar altyd diegene wat aanhou om ’n mens seer te maak, wat nie na jou wil luister of wil verander nie. Party sal wel om verskoning vra, maar ander nie. Hoe dit ook al sy, om die paadjie van vergifnis te stap waarvan ons vroeër melding gemaak het, bly steeds die beste – veral wanneer dit ’n huisgenoot is. Om die waarheid te sê, vergifnis is onontbeerlik in geskilbeslegting, veral in gesinsverband. Wanneer iemand teen ’n mens sondig, geniet die duiwel dit vreeslik om ’n wig tussen jou en die fouterende party te drywe, om ’n padblokkade op te stel sodat jy nie daardie persoon met die selfopofferende liefde van Christus kan bereik nie. Vergifnis is ’n keuse, die afdraaipaadjie wat die padblokkade omseil. 

“Ons beleef nie [God se] vergifnis omdat ons genoeg mense vergewe het nie. Nee, ons beleef dit elke keer wat ons woord by daad voeg en ander vergewe. Die boustene van vergifnis vind ’n mens in die onverdiende liefde van God, en ons houding teenoor ander is al bewys dat ons met daardie liefde gebou het. Dit is dié dat Christus sê: ‘Met dieselfde oordeel waarmee julle oor ander oordeel, sal oor julle geoordeel word, en met dieselfde maat waarmee julle vir ander meet, sal vir julle gemeet word’ [Matt. 7:2, NAB]” (Ellen G. White, Christ’s Object Lessons, bl. 251, met ’n tikkie parafrase). Soms is ’n mens self die fouterende party. Dan moet jy die band tussen jou en die seergemaakte party probeer herstel. Dit beteken dat jy dalk daardie persoon fisies sal moet nader, en moet sê hoe spyt jy oor jou seermaakgedrag is, en dat jy dan daardie persoon om vergifnis moet vra. Dit is presies wat Jesus ons aansê om te doen: “As jy dus jou gawe na die altaar toe bring en dit jou daar byval dat jou broer iets teen jou het, laat staan jou gawe daar by die altaar en gaan maak eers vrede met jou broer en kom dan en bring jou gawe” (Matt. 5:23, 24; NAB). Dit is lekker wanneer iemand wat ’n mens seergemaak het, jou om verskoning en vergifnis kom vra. Dit is ewe lekker om self ook hierdie dinge te vra en so jou medemens te koester. 

`Daar is so baie dinge waarvoor die Here ons vergewe. Hoe help dit ’n mens om ander te leer vergewe?`