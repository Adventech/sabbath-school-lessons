---
title:  Konflik en die rol van woede
date:   04/06/2019
---

Almal van ons het in ’n stadium al woede ervaar; maar wanneer daardie woede op ’n gesinslid gerig word, is dit soveel moeiliker. Woede kan, tesame met die onwilligheid om te vergewe, die hele huisgesin en die gesinslewe asook alle ander mensverhoudings vergiftig, en sodoende pyn en lyding bring. 

`Lees Efesiërs 4:26, 27 en Prediker 7:9. Hoe tref ’n mens onderskeid tussen woede as ’n emosie en woede as sonde? Hoe weet jy wanneer jou woede gebalanseerd is?` 

`Jakobus 1:19 en 20 praat van ’n tegniek wat ’n mens, sover moontlik, altyd moet gebruik; veral wanneer huisgenote se handelinge en houdings jou woedend maak. Wat is daardie beginsel?` 

Onthou net: Moenie toelaat dat ander se doen en late jou in ’n dreigende onweerswolk verander nie – neem die negatiewe en maak dit positief. Bid vir diegene wat jou seermaak en voortdurend sleg behandel; vergewe hulle, en wees hulle tot seën. Aan die begin sal dit maar sukkel-sukkel gaan. Wanneer ’n mens egter besluit om so te leef en dan ook daarby hou, sal God die res uitsorteer. Die wortel van die kwaad – letterlik en figuurlik gesproke! – het soms met ’n mens se kinderjare te doen. Mense wat maklik kwaad raak, kom dikwels uit huise waar woede die botoon gevoer het. Dít is die soort voorbeeld wat vir hulle gestel is en derhalwe sit hulle daardie gedragspatrone voort, en dra dit uiteindelik ook aan hul eie kinders oor. Soms spruit woede uit onvervulde behoeftes of uit jaloesie, soos dit die geval met Kain was wat uiteindelik sy eie broer vermoor het. 

Soms het ’n mens rede om kwaad te wees. Tog is dit nie ’n verskoning om so te bly nie. Moenie jou voortslepende woede ontken of probeer goedpraat nie. Vra liewers die Here om jou te help om dit op ’n konstruktiewe wyse te hanteer. Die apostel Paulus gee nuttige raad in dié verband: “Moet jou nie deur die kwaad laat oorwin nie, maar oorwin die kwaad deur die goeie” (Rom. 12:21, NAB). 

`Ons het almal maar dinge wat die bloed laat kook, en wat partymaal so intens is dat dit ons pyn besorg. Soms het ons rede om kwaad te wees. Die vraag is net: Hoe gemaak dat daardie woede, deur die krag van God, nie ons en die mense om se lewens versuur nie?`