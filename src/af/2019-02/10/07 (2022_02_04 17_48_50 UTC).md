---
title:  Vir verdere studie
date:   07/06/2019
---

“Ouers is die regeerders van hul gesinnetjies, tog staan hulle al te dikwels nie saam nie. Die pa wat bitter min tyd met sy kinders deurbring, is [byvoorbeeld] is glad nie vertroud met sy kinders se onderskeie strepe en unieke temperament nie, met die gevolg dat hy onverbiddelik en ongenaakbaar optree. Hy beteuel nie sy humeur nie, maar tugtig uit woede. Die kind sien dit raak, en in plaas van gehoorsaamheid wek dit woede by hom of haar. Dan is daar die moeder. Wanneer die kind iets verkeerds doen, gee sy die een oomblik skiet, maar straf hom of haar vreeslik swaar die volgende oomblik. So weet die kind nooit wat om te verwag nie. Hy of sy kom in die versoeking om te sien hoe vêr ’n oortreding gevoer kan word voordat ouerlike ingryping kom. Op dié manier word die saadjies vir ’n totale misoes gesaai” (Ellen G. White, The Adventist Home, bl. 314, 315). “Die huis moet die middelpunt van die reinste en mees verhewe liefdesbetoning wees. Vrede, harmonie, toegeneentheid en blydskap behoort daagliks onverpoosd nagestreef te word; totdat hierdie kosbare eienskappe deel van elke huisgenoot se wese is. Die liefde is ’n plantjie wat baie mooi versorg moet word, of dit verwelk. Elke goeie beginsel moet gekoester word – dit is al hoe dit in die hart kan gedy. [Daarteenoor] moet Satan se plantjies – jaloesie, afguns, om ander met agterdog te bejeën, lelike praatjies, ongeduld, vooroordeel, selfsug, die begeer van ander se lewensmaats en besittings, asook verwaandheid en ydelheid – uitgetrek word. As ons die onkruid ignoreer, sal dit op die ou einde saadskiet en tallose [om ons] besmet. Ai, hoe baie [gelowiges] koester daardie onkruid wat die plantjies van liefde verdring en sodoende die innerlike besmet!” (bl. 195, 196). 

**Vrae vir bespreking** 

`1. Lees die volgende aanhaling uit ’n artikel oor die huwelik: “‘Die Hoëpriester wat ons het, is nie Een wat geen medelye met ons swakhede kan hê nie; Hy was immers in elke opsig net soos ons aan versoeking onderwerp, maar Hy het nie gesondig nie’ (Heb. 4:15, NAB). Christus het in ons skoene kom staan, sodat Hy die beste aanknopingspunt met die mens kon kry. Dít is hoe ons teenoor ons huweliksmaat moet optree. Probeer ’n gegewe situasie of krisis ook uit jou eggenoot of eggenote se oogpunt te beskou. Bepaal wat jou maat se invalshoek is, watter impak die bepaalde kwessie op hom of haar het (of gaan hê), en die presiese rede vir sy of haar gevoelens in dié verband. Hierdie beginsels maak nogal ’n groot verskil in die hantering van uitdagende probleemsituasies.” Op watter maniere kan ’n mens hierdie beginsel na alle konfliksituasies tussen jou en ander deurtrek?`

`2. Oordink die volgende vraagstuk: Is dit altyd ’n sonde om kwaad te wees? Verdedig jou siening wanneer dié kwessie in klastyd bespreek word.`