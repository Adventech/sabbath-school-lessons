---
title:  Konflik, mishandeling, mag en beheer
date:   05/06/2019
---

Onopgeloste konflik en onverwerkte woede kan ’n vreeslike negatiewe en afbrekende patroon begin volg, totdat dit in volgehoue mishandeling ontaard. Mishandeling het vele vorms – liggaamlik, verbaal, emosioneel, seksueel, e.s.m. Alle mishandeling, ongeag die vorm, druis egter teen die grondbeginsel van Gods koninkryk in. Wat is daardie beginsel? – onbaatsugtige liefde. 

`Watter onontbeerlike verhoudingsbeginsels bevat 1 Johannes 4:7, 8 en Kolossense 3:19?` 

“Manne, julle moet jul vroue liefhê en nie teen hulle verbitter word nie” (Kol. 3:19, OAB). Die Koinegrieks wat as verbitter vertaal word, dui inderdaad op bitterheid of woede wat die man teenoor sy vrou koester; en dit bring dan blywende pyn, intense vyandigheid en haatdraendheid mee. Paulus stel dit onomwonde dat ’n mens nie jou lewensmaat vyanddiggesind moet wees of geweld moet aandoen nie. Emosionele, seksuele en fisieke mishandeling is nie aanvaarbaar vir ’n Christenman nie. Wedersydse liefde is wel aanvaarbaar. Paulus noem ook pertinent hoe ware liefde daar uitsien: “Die liefde is geduldig, die liefde is vriendelik; dit is nie afgunstig nie, is nie grootpraterig nie, is nie verwaand nie. Dit handel nie onwelvoeglik nie, soek nie sy eie belang nie, is nie liggeraak nie, hou nie boek van die kwaad nie. Dit verbly hom nie oor onreg nie, maar verheug hom oor die waarheid. Dit bedek alles, glo alles, hoop alles, verdra alles” (1 Kor. 13:4-7, NAB). Let versigtig op dié eienskappe van die liefde. Nêrens is daar eers die geringste beduidenis dat enige vorm van mishandeling goedgepraat kan word of verskoonbaar is nie. 

’n Gesonde verhouding is die soort waarin albei partye beskut en veilig voel, waarin woede op ’n gesonde wyse bestuur word, en waarin diensbaarheid die norm is. Slagoffers van mishandeling ly dikwels aan skuldgevoelens, kompleet of hulle die straf moet dra omdat hulle dan die oortreder uitgelok het, of dat die mishandeling op ’n manier hul verdiende loon is. Neem ook in ag dat oortreders geneig is om beheervrate te wees. Om aanspreeklikheid op die slagoffer af te skuiwe, is boonop iets waarin hulle dikwels bedrewe is. Die feit bly staan: Niemand verdien om gemishandel te word nie, en oortreders is verantwoordelik vir hul besluite en optrede. Gelukkig bring die Bybel vertroosting, en nie skuldgevoelens nie, vir die slagoffers van mishandeling. In party gevalle moet die lydende partye nie bang wees om professionele hulp te gaan soek nie, veral wanneer die probleem onhanteerbaar raak. 

`Hoe jammer is dit dat party kulture so te sê vrouemishandeling goedkeur. Hoekom behoort die gelowige nooit hom of haar in sulke gedragspatrone te begewe nie, ongeag sy of haar kultuurbande?`