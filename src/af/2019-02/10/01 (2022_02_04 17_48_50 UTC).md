---
title:  Oomblikke van benoudheid
date:   01/06/2019
---

### Leesverwysings vir hierdie week se studie
Matteus 7:5; Efesiërs 1:7; Filippense 2:4-8; Efesiërs 4:26, 27; Jakobus 1:19, 20; Kolossense 3:19 en Matteus 7:12. 

> <p>Geheueteks</p> 
> “As julle kwaad word, moenie sondig nie, en moenie ’n dag kwaad afsluit nie” (Ef. 4:26, NAB).

Selfs in die mees voorbeeldige huise is daar somtyds struweling en konflik. Dit is eenvoudig so in ’n sondige wêreld. Wie se beurt dit is om die vullis uit te sit, of jou tienerdogter wel haar huiswerk voltooi het al dan nie, en of jou seun al sy take verrig het al dan nie – dit is die soort lastige dog eenvoudige goedjies wat huisgenote laat kopstamp. Tog kan dit gewoonlik, figuurlik gesproke, met die minimum stampe en stote uitgesorteer word. Daar is egter ander kwessies wat gesinsharmonie lelik kan ontwrig. Skoonma se neerhalende woorde en manipulerings wat ’n vrou se huwelik en gesondheid tot breekpunt drywe; die pa wat sy kinders mishandel omdat hy ’n sielkundige probleem het; die seun wat die godsdienstige waardes van sy ouerhuis in die wind slaan en homself aan seksuele losbandigheid oorgee; of die dogter wat aan dwelms verslaaf raak. 

In die Nuwe Testament word ons herhaaldelik aangesê om mekaar lief te hê (Joh. 13:34, Rom. 12:10); om in vrede en harmonie saam te woon (Rom. 15:5, Heb. 12:14); om geduldig en goedhartig teenoor mekaar te wees, en saggies met mekaar te werk (1 Kor. 13:4); om ander eerste te stel (Fil. 2:3); en om mekaar se laste te dra (Ef. 4:2). Natuurlik is al hierdie dinge makliker gesê as gedaan, selfs al is dit net binne gesinsverband. In vandeesweek se les bekyk ons ’n paar maniere om die plofbare oomblikke van benoudheid te ontlont. 

_*Bestudeer hierdie week se les as voorbereiding vir Sabbat, 8 Junie._