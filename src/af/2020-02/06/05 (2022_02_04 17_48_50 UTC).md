---
title:  Ons sondige en gevalle natuur
date:  06/05/2020
---

`Lees Johannes 9:39–41 en Johannes 12:42, 43. Wat het die mense in hierdie skrifgedeeltes verhinder om die waarheid van die bybelse boodskap te aanvaar? Watter woorde van vermaning en waarskuwing kan ons uit hierdie insidente op onsself toepas?`

Dit is maklik om met minagting na die godsdienstige leiers terug te kyk wat, ten spyte van sulke kragtige bewyse, Jesus verwerp het. Tog moet ons versigtig wees om nie self ‘n soortgelyke gesindheid teenoor sy Woord te koester nie. Daar is geen twyfel dat sonde ons verhouding met God radikaal gewysig, seergemaak en verbreek het nie.  Sonde tas ons hele menslike bestaan aan.  Dit beïnvloed ook ons vermoë om die Skrif te interpreteer.  Dit is nie net ons menslike denkprosesse wat maklik vir sondige doeleindes gebruik word nie, maar ons verstande en gedagtes is met sonde besoedel en daarom vir God se waarheid toegesluit. Die volgende kenmerke van hierdie verdorwenheid kan in ons denke waargeneem word: trots, selfmisleiding, twyfel, distansiëring en ongehoorsaamheid.

‘n Trotse persoon verhoog hom of haarself bo God en sy Woord.  Dit is waarom eiewaandie vertolker daartoe lei om die menslike rede te beklemtoon as die finale seggenskap oorwaarheid, selfs die waarhede wat in die Bybel gevind word. Hierdie gesindheid het tot gevolg dat die goddelike gesag van die Skrif verklein word. Sommige mense neig daarna om net na daardie gedagtes wat vir hulle aantreklik lyk, te luister, selfs as dit God se geopenbaarde wil teenwerk. God het ons teen die gevaar van selfmisleiding gewaarsku (Openbaring 3:17). Sonde maak ook dat twyfel gekoester word, wat meebring dat ons God se Woord nie glo nie. Terwyl ons twyfel, sal die vertolking van die bybelse teks tot onsekerheid lei. Die persoon wat twyfel, verhef homself ook dan vinnig om te beoordeel wat in die Bybel aanvaarbaar of nie aanvaarbaar is nie, en dit is baie gevaarlike grond om op te beweeg. In plaas daarvan moet ons liewer die Bybel in geloof en gehoorsaamheid benader, en nie met ‘n kritiese en twyfelagtige gesindheid nie.  Eiewaan, selfverblinding, en twyfel lei na ‘n gesindheid van distansiëring van God en die Bybel wat beslis tot ongehoorsaamheid sal lei, d.w.s., na ‘n onwilligheid om God se geopenbaarde wil te gehoorsaam.

`Het jy al ooit ondervind dat jy teen dit wat jy in die Bybel gelees het, in jou binneste stry — m.a.w., om teen dit wat duidelik aan jou getoon was teen te staan en liewer dit te doen wat jy graag wou doen?  Wat het gebeur, en wat het jy uit hierdie ondervinding geleer?`