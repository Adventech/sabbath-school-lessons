---
title:  Vertaling en interpretasie
date:  04/05/2020
---

Die Bybel was in baie ou antieke tale geskryf: die Ou Testament was grotendeels in Hebreeus met ‘n paar gedeeltes in Aramees geskryf, terwyl die Nuwe Testament in Koine Grieks geskryf was. Die meerderheid van die wêreld se bevolking praat of skryf tans nie daardie ou tale nie. Daarom moet die Bybel in verskillende moderne tale vertaal word. Maar, soos enige goeie vertaler weet, sluit elke vertaling altyd een of ander vorm van interpretasie in. Sommige woorde in enige gegewe taal het nie ‘n presiese gelykwaardige woord in ‘n ander taal nie.  Die kuns en die vaardigheid om versigtig te vertaal en dan die teks te vertolk, word “hermeneutiek” genoem.

`Lees I Korinthiërs 12:10, I Korinthiërs 14:26, Johannes 1:42, 9:7, Handelinge 9:36, en Lukas 24:27.  In al die bogenoemde verwysings sien ons die gedagte van interpretasie en vertaling. In Lukas 24:27 moes Jesus selfs die betekenis van die Skrif aan die dissipels verduidelik. Wat vertel dit aan ons oor hoe belangrik interpretasie is?`

Die Griekse woord hermeneuo waarvandaan die woord  hermeneutiek (interpretasie van die Bybel) afgelei is, stam van die Griekse god, Hermes, af. Hermes was as ‘n afgesant en boodskapper van die gode beskou, en as sodanig verantwoordelik vir, onder andere, die vertaling van goddelike boodskappe aan die mense.  Die uiters belangrike punt vir ons met betrekking tot die hermeneutiek is dat, as ons nie die oorspronklike tale kan lees nie, ons enigste toegang tot die Bybeltekste deur vertalings is.  Gelukkig is baie vertalings so goed dat dit die kernbetekenis oordra.  Ons hoef nie die oorspronklike taal te ken om die kernwaarhede wat in die Skrif geopenbaar word, te verstaan nie, selfs wanneer daardie taalkundige kennis tot voordeel kan strek.  En tog, selfs met ‘n goeie vertaling is die regte interpretasie van die tekste ook belangrik, soos ons in Lukas 24:27 gesien het. Dit is die hoofdoel van die hermeneutiek:  om met akkuraatheid die betekenis van Bybeltekste oor te dra en ons te help om te weet hoe om die leringe van die tekste in ons lewens tans toe te pas. Soos die vers in Lukas hierbo aandui, het Jesus dit vir sy volgelinge gedoen.  Stel jou voor hoe dit sou wees as Jesus die Bybelverse self aan jou kon verduidelik het!

`Baie mense het toegang tot verskeie vertalings, maar vele het nie. Waarom is dit belangrik om die Woord biddend te bestudeer en te probeer om die leringe daarvan te gehoorsaam, te midde van ‘n verskeidenheid beskikbare vertalings?`