---
title:  Hoe om deur geloof die Bybel te verstaan
date:  09/04/2020
---

`Lees Hebreërs 11:3, 6.  Waarom is geloof so noodsaaklik om God en sy Woord te verstaan? Waarom is dit onmoontlik om God te behaag sonder geloof?`

Alle ware opvoeding vind in die konteks van geloof plaas.  Dit is volslae geloof in sy ouers wat die kind in staat stel om nuwe dinge te leer.  Dit is ‘n vertrouensverhouding wat die kind lei om die basiese en fundamentele aspekte van die lewe en van liefde te leer ken. Daarom groei kennis en begrip in ‘n liefdevolle en vertrouensverhouding.  In dieselfde gees vertolk ‘n goeie musikant ‘n musiekstuk baie goed wanneer hy of sy nie net die instrument bemeester het deur tegniese bedrewenheid nie, maar wanneer hy of sy ‘n liefde vir die musiek, die komponis en die instrument tentoonstel.  Op dieselfde manier verstaan ons die Bybel verkeerd wanneer ons dit met ‘n gesindheid van skeptisisme benader of die metode in twyfel trek, in plaas daarvan om dit in ‘n gees van liefde en geloof te benader.  Die apostel Paulus het die volgende geskryf, “En sonder geloof is dit onmoontlik om God te behaag” (Hebreërs 11:6). Dit is dus noodsaaklik om die Bybel gelowig te benader en die bonatuurlike oorsprong daarvan te erken, liewer as om dit as net nog ‘n boek te sien.

Sewendedag-Adventiste het duidelik hierdie insig in die bonatuurlike oorsprong van die Skrif in hulle eerste Fundamentele Leerstelling weergegee, wat verklaar: “Die Heilige Skrifte, die Ou en die Nuwe Testament, is die geskrewe Woord van God, deur Goddelike ingewing oorgedra aan heilige manne van God wat gespreek en geskryf het soos deur die Heilige Gees gedrywe.  In hierdie Woord het God die kennis aan die mens oorgedra wat nodig is vir sy verlossing. Die Heilige Skrifte is die onfeilbare openbaring van Sy wil. Hulle is die norm vir karakter, die toets vir ondervinding, die gesaghebbende openbaarder van leerstellings en die betroubare beskrywing van God se handelinge in die geskiedenis.” (Psalm 119:105;  Spreuke 30:5, 6;  Jesaja 8:20; Johannes 17:17; I Thessalonicense 2:13; II Timhe 3:16, 17;  Hebreërs 4:12;  II Petrus 1:20, 21.)

`Wat verbeur mense in hulle begrip van die Bybel wanneer hulle die Skrif nie met ‘n gelowige gesindheid benader nie?  Hoekom is hierdie soort geloof nie blind nie? Met ander woorde, watter goeie redes het ons vir hierdie geloof en waarom is geloof ‘n noodsaaklikheid wanneer ons met die waarhede van die Bybel te doen het?`