---
title:  Die ooreenkomste tussen Christus en die Skrif
date:  08/04/2020
---

`Lees Johannes 1:14; Johannes 2:22; Johannes 8:31, 32; en Johannes 17:17. Watter ooreenkomste sien jy tussen Jesus, die Woord van God wat vlees geword het, en die Skrif, die geskrewe Woord van God?`

Daar is ‘n ooreenkoms tussen die Woord van God wat vlees geword het (m.a.w., Jesus Christus), en die geskrewe Woord van God (m.a.w., die Skrif).  Net soos Jesus bonatuurlik deur die Heilige Gees verwek was, maar uit ‘n vrou gebore was, is die Heilige Skrif ook van bonatuurlike oorsprong, maar deur die mens geproduseer. Jesus Christus het mens gewordin tyd en ruimte. Hy het gedurende ‘n spesifieke tyd en op ‘n spesifieke plek gelewe. Tog het hierdie feit nie sy goddelikheid ongeldig gemaak nie, nog minder het dit Hom geskiedenisgebonde gemaak.  Hy is die enigste Verlosser, oral in die wêreld en dwarsdeur die eeue vir alles mense (lees Handelinge 4:12). Net so was God se geskrewe Woord, die Bybel, ook op ‘n spesifieke tyd en in ‘n spesifieke kultuur gegee. En net soos Jesus Christus is die Bybel nie tydgebonde nie, m.a.w. nie tot ‘n spesifieke tyd en plek beperk nie; in plaasdaarvan bly dit op alle mense oral in die wêreld, bindend.

Toe God Homself openbaar het, het Hy tot die menslike vlak neergedaal. Jesus se menslike natuur het al die tekens van menslike tekortkominge en die gevolge van 4,000 jaar se agteruitgang getoon.  En tog was Hy sonder sonde. Vergelykenderwys is die taal van die Skrif menslike taal, nie ‘n “volmaakte super-menslike” taal wat niemand kan praat of verstaan nie. Terwyl enige taal sy beperkinge het, is die Skepper van die mens en die Skepper van die mensetaal in staat om Sy wil volmaak aan die mens op ‘n betroubare manier, sonder om ons te mislei, te kommunikeer. Natuurlik is elke vergelyking beperk. Jesus Christus en die Heilige Skrif is nie identies nie.  Die Bybel is nie ‘n vleeswording van God nie. God is nie ‘n boek nie. God het deur Jesus Christus mens geword. Ons het die Bybel lief omdat ons die Verlosser wat in die bladsye daarvan aangekondig word, aanbid.

Die Bybel vorm ‘n unieke en onafskeidbare eenheid tussen God en die mens.  Ellen G. White het dit duidelik gesien toe sy die volgende geskryf het: “Maar, in die Bybel, met sy Godgegewe waarhede in menslike taal uitgedruk, het ons ‘n verbinding van die Goddelike met die menslike.  Hierdie verbinding het ons ook in die natuur van Christus, wat die Seun van God en die Seun van die mens is.  Net soos Christus is die volgende ook van die Bybel waar: ‘Die Woord het vlees geword en het onder ons gewoon’ (Johannes 1:14).” – Ellen G. White, Die Groot Stryd, bl. 8.

`Waarom moet die Skrif die grondslag van ons geloof wees? Waar sou ons daarsonder wees?`