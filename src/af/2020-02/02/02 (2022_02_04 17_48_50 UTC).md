---
title:  Die goddelike openbaring van die Bybel
date:  05/04/2020
---

`Lees II Petrus 1:19–21.  Hoe beskryf Petrus sy oortuiging van die oorsprong van die Bybel se profetiese boodskap?`

Die Bybel is nie soos enige ander boek nie.  Volgens die apostel Petrus was die profete op so ‘n manier deur die Heilige Gees gedrywe dat die inhoud van hulle boodskap van God gekom het.  Hulle het dit nie self uitgedink nie.  Dit het nie uit “kunstig-verdigte fabels” bestaan nie (II Petrus 1:16), maar die profetiese boodskap van die Bybel was van Goddelike oorsprong, en daarom is dit die volle waarheid en geloofwaardig. “Deur die Heilige Gees gedrywe, het die heilige mense van God gespreek” (II Petrus 1:21). God was aan die werk om deur middel van die openbaringsproses Sy wil aan uitgesoekte mense bekend te maak. Direkte verbale kommunikasie tussen God en bepaalde mense is ‘n onontkombare feit van die Skrif. Dit is waarom die Bybel spesiaal is en Goddelike gesag besit, en ons moet die Goddelike element in ag neem wanneer ons die Skrif interpreteer.  Deurdat ons heilige God die hoof-outeur van die Bybel se boeke is, is die “heilige Skrifte” die gepaste naam daarvoor (Romeine 1:2, II Timhe 3:15).

Dit was ook vir praktiese doeleindes gegee. Dit is “nuttig vir lering, tot weerlegging, tot teregwysing, tot onderwysing in die geregtigheid, sodat die mens van God volkome kan wees, vir elke goeie werk volkome toegerus” (II Timhe 3:16, 17). Ons het ook die hulp van die Heilige Gees nodig om wat God in sy Woord openbaar het, in ons lewens toe te pas. Volgens die apostel Petrus is die Goddelike geopenbaarde Woord geen saak van eie uitlegging nie. Ons het God se Woord en die Heilige Gees nodig om die betekenis daarvan reg te verstaan. Die Skrif sê ook, “Want die Here HERE doen niks tensy Hy sy raadsbesluit aan sy knegte, die profete, geopenbaar het nie” (Amos 3:7). Die Bybel se woorde vir “openbaring” (al die vorms hiervan ingesluit) betuig die gedagte dat iets voorheen verborge was en toe onthul en ontsluier was, en daarom bekend gemaak was.  Ons menslike wesens het so ‘n ontsluiering of openbaring nodig, want ons is sondige wesens, deur ons sondes van God geskei, en daarom van Hom afhanklik is om Sy wil te leer ken.

`Dit is moeilik genoeg om die Bybel te gehoorsaam selfs al glo ons dit is van Goddelike oorsprong.  Wat sou gebeur indien ons met wantroue die Goddelikeoorsprong daarvan bevraagteken?`