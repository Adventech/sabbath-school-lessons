---
title:  Herhaling, woordvorme en betekenis
date:  12/05/2020
---

In die Hebreeuse denkwyse is daar ‘n aantal maniere om gedagtes te bewoord sodat die betekenis daarvan vasgelê kan word en die belangrikheid van die begrip beklemtoon kan word. Anders as die Europese tale bevat Hebreeus geen leestekens in die oorspronklike taal nie, en so was daar in die taalstruktuur ander maniere ontwikkel om sulke gedagtes te kommunikeer.

`Lees Génesis 1:26, 27;  en Jesaja 6:1–3. Watter woorde word in hierdie skrifgedeeltes herhaal? Hoe word hierdie woordherhalings, versterk deur die verskillende begrippe wat herhaling openbaar?`

Een van die maniere hoe ‘n Hebreeuse skrywer ‘n sekere eienskap van God kon beklemtoon, was om dit driemaal te herhaal.  Om die hoogtepunt van God se skeppingswerk in die skeppingsverhaal te beklemtoon, benadruk die teks die unieke belangrikheid van die skepping van die mens. Die term bara’, “om te skep,” het altyd alleenlik God as die onderwerp. Dit wil sê, dit is net God wat die krag het om te skep sonder om afhanklik van reedsbestaande materie te wees.  Hier beskryf die teks die skepping van die mens: “En God het die mens geskape na sy beeld;  na die beeld van God het Hy hom geskape, man en vrou het Hy hulle geskape” (Génesis 1:27). Let op na die drievoudige herhaling van die woord “geskape”. Moses het dus beklemtoon dat die mens deur God geskape is en dat hulle ook na Sy beeld geskape is. Hierdie waarhede het hy geaksentueer.

In Jesaja se visioen, toe hy geroep was, herhaal die Serafs die woorde “Heilig, heilig, heilig is die HERE van die leërskare” (Jesaja 6:3). Die klem val op die heiligheid van ‘n ontsagwekkende God wie se teenwoordigheid die tempel vul. Ons sien ook hierdie heiligheid in die woorde van Jesaja waar hy in die teenwoordigheid van die Almagtige staan:  “Wee my, ek is verlore!” (Jesaja 6:5). Selfs ‘n profeet soos Jesaja, toe hy voor die heiligheid van die karakter van God te staan gekom het, het hy ineengekrimp omdat hy sy eie onwaardigheid besef het.  Ons sien dus hier, lank voor Paulus se uiteensetting van die mens se sondige toestand en die behoefte aan ‘n Verlosser (Romeine 1–3), hoe die Bybel die gevalle natuur van die mens beskryf, selfs in die persoon van die “goeie” Jesaja.

In Daniel 3 sien ons ‘n herhaling (met variasies) van die frase “die beeld wat koning Nebukadnésar opgerig het” (Dan. 3:1, 2, 3, 5, 7, 12, 14, 15, 18). Hierdie frase, of variasies daarvan, word 10 maal in die hoofstuk herhaal om Nebukadnésar se uitdagende handeling teenoor die beeld wat God aan hom deur Daniël onthul het, te beskryf (Daniël 2:31–45). Die klem val hier op die mens se soeke om homself in ‘n god te verander wat aanbid moet word, in teenstelling met die enige ware God, die enigste Een wat waardig is om aanbid te word.