---
title:  Die Sabbat en die skepping
date:  19/05/2020
---

Vandag word die sewendedag-sabbat in die sekulêre en die godsdienstige gemeenskappe erg aangeval.  Hierdie feit kan in die werkprogramme van die sakeondernemings in die wêreld gesien word; ook in die poging om die kalender in baie Europese lande te verander na Maandag as die eerste dag van die week en Sondag as die sewende dag;  en deur die onlangse pouslike omsendbrief oor klimaatsverandering waarin die sewendedag-sabbat die “Joodse Sabbat” genoem word en die wêreld aangemoedig word om ‘n rusdag te erken om aardverwarming te versag (Pope Francis, Laudato Si’, Vatican City: Vatican Press, 2015, bl. 172-173).

`Lees Génesis 2:1–3, Exodus 20:8–11, Markus 2:27 en  Openbaring 14:7. Hoe word die begrip van die skeppingsweek met die vierde gebod verbind?  Hoe word dit met die drie-engele boodskappe verbind?`

Die Bybel sê: “En God het op die sewende dag sy werk voltooi wat Hy gemaak het” (Génesis 2:2).  Baie skeppingsgelowiges beklemtoon God se werk gedurende die ses dae van die Skepping, maar hulle laat na om te erken dat God se werk nie op die sesde dag geeïndig het nie. Sy werk het geeïndig toe Hy die Sabbat geskep het.  Dit is hoekom Jesus kan verklaar: “ ‘Die sabbat is gemaak vir die mens, en nie die mens vir die sabbat nie’ ” (Markus 2:27).  Jesus kon hierdie gesaghebbende verklaring gemaak het omdat Hy die sabbat gemaak of geskep het as ‘n ewige teken en seël van God se verbond met sy volk.  Die sabbat was nie net vir die Hebreeuse volk gemaak nie, maar vir die hele mensdom.

Génesis noem drie dinge wat Jesus gedoen het nadat Hy die sabbatdag geskape het. Eerstens het Hy “gerus” (Génesis 2:2), en so aan ons ‘n Goddelike voorbeeld van sy begeerte om saam met ons te rus, gegee. Tweedens het Hy die sewende dag “geseën” (Génesis 2:3). In die skeppingsverhaal word die diere geseën (Génesis 1:22), en Adam en Eva word geseën (Génesis 1:28), maar die enigste dag wat spesifiek geseën word, is die sewende dag. Derdens het God dit “geheilig” (Génesis 2:3) of “heilig gemaak.”

Geen ander dag in die Bybel word deur sulke drie handelinge beskryf nie.  Dit word egter in die vierde gebod herhaal waar God met Sy eie vinger skryf en terugverwys na die skepping as die grondslag van die sabbat (Exodus 20:11).

`In Openbaring 14:7 en Exodus 20:11 word die Sabbatgebod regstreeks as die basis vir aanbidding van die Skepper genoem. Hoe word hierdie direkte verbintenis met die sabbat aan die eindtydgebeure gekoppel?`