---
title:  Die skeppingsdae
date:  18/05/2020
---

In die afgelope paar jare het daar ‘n tendens ontstaan dat die skeppingsweek nie letterlik plaasgevind het nie, en dat dit as ‘n metafoor, ‘n gelykenis of selfs ‘n mite gesien moet word. Dit het in die voetspore van die ewolusieteorie gevolg wat glo dat die ontwikkeling van lewe op planeet aarde oor lang tydperke plaasgevind het.  Wat leer die Bybel oor hierdie onderwerp? Waarom is die “dae” van die skeppingsweek in Génesis 1 letterlike en niefiguurlike dae nie?

`Lees Génesis 1:3–5 en Exodus 20:8–11.  Hoe word die term “dag” in hierdie kontekste gebruik?`

Regdeur die skeppingsverhaal dui die Hebreeuse woord y, of “dag,” op ‘n letterlike dag. Niks in Génesis se skeppingsverhaal dui daarop dat dit enigiets anders as ‘n letterlike dag beteken nie; dit is steeds soos ons vandag ‘n enkele dag verstaan.  Sommige skrifgeleerdes glo tog dat dit nie letterlike dae was nie;  hulle aanvaar selfs dat dit die outeur se bedoeling was om letterlike dae aan te dui. Dit is interessant dat God self hierdie naam aan die eerste tydeenheid toegeken het (Génesis 1:5). Y, of dag, word deur die frase “en dit was aand en dit was môre” gedefinieer (Génesis 1:5, 8, ens.).  Die woorddeel word in die enkelvoud gebruik, nie in die meervoud nie, en dit beteken ‘n enkele dag. Daarom moet die sewe dae van die Skepping as ‘n volledige tydeenheid verstaan word, en word dit deur die hoofgetal ’echad (“een”) aangedui en deur die rangtelwoorde (tweede, derde, vierde, ens.) opgevolg. Hierdie patroon dui op ‘n opeenvolgende volgorde van dae, waarvan die sewende dag die hoogtepunt is.  Daar is geen aanduiding in die gebruik van die terme of in die verhaal se vorm dat daar enige gapings tussen hierdie dae moet wees nie.  Die sewe skeppingsdae is inderdaad sewe dae soos wat ons tans die woord ‘dae’ verstaan. Die letterlike aard van die dag word ook as vanselfsprekend aanvaar toe God met sy eie vinger die vierde gebod geskryf het, en dui aan dat die basis vir die sewendedag-Sabbat op die volgorde van ‘n letterlike sewe-dae skeppingsweek gegrond is.

`Die skeppingsverhaal in Génesis beskryf nie die enigste skeppingsdaad in die Bybel nie. Daar is ook die herskeppingsdaad tydens die Tweede Koms, wanneer God die verganklike met die onverganklike “in ‘n oomblik, in ‘n oogwink, by die laaste basuin” gaan vervang (I Korinthiërs 15:52). As God dan die herskeppingsdaad in ‘n oomblik kan laat geskied, hoekom sou Hy biljoene jare gebruik het tydens die eerste skeppingsdaad, soos wat die teïstiese ewolusieleer verkondig?`