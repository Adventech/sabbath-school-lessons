---
title:  Die skepping, die sondeval en die kruis
date:  21/05/2020
---

Die Bybel voorsien ‘n ononderbroke skakel tussen die volmaakte skepping, die sondeval, die beloofde Messias en die uiteindelike verlossing. Hierdie hoofgebeure vorm die grondslag van die tema van die verlossingsgeskiedenis vir die menseras.

`Lees Génesis 1:31, Génesis 2:15–17, en Génesis 3:1–7. Wat het met God se volmaakte skepping gebeur?`

God het sy skepping as “baie goed” verklaar (Génesis 1:31). “Nou was die skeppingswerk voltooi . . . . Eden het op aarde gebloei. Adam en Eva het vrye toegang tot die boom van die lewe gehad.  Geen enkele smet van die sonde of skaduwee van die dood het die pragtige skepping geskend nie.” — Ellen G. White, Patriarge en Profete, bl. 47.  God het Adam en Eva gewaarsku dat as hulle van die verbode boom sou eet, hulle sekerlik sou sterwe (Génesis 2:15–17). Die slang het sy gesprek met ‘n vraag begin en toe wat God gesê het, weerspreek: “ ‘Julle sal gewis nie sterwe nie’ ” (Génesis 3:4). Satan het aan Eva groot wysheid belowe en dat sy soos God sou wees. Sy het hom klaarblyklik geglo.

`Hoe bevestig Paulus God se verklaring in Génesis 2:15–17?  Lees Romeine 5:12 en Romeine 6:23. Wat is die verband tussen hierdie leringe, en teïstiese ewolusie?`

In die Skrif sien ons hoe latere bybelse outeurs die vroeëre bybelse verklarings bevestig en addisionele insigte byvoeg.  In Romeine 5–8 skryf Paulus oor sonde en die mooiheid van verlossing: “Daarom, soos deur een mens die sonde in die wêreld ingekom het en deur die sonde die dood, en so die dood tot alle mense deurgedring het, omdat almal gesondig het” (Romeine 5:12).  Maar volgens ‘n ewolusionêre perspektief was die dood vir miljoene jare, voordat die mens geskape was, teenwoordig.  Hierdie gedagte het ernstige implikasies vir die bybelse lering oor die oorsprong van sonde, Christus se plaasvervangende dood op die kruis, en die plan van verlossing. As die dood nie verwant is aan sonde nie, dan is die loon van die sonde nie die dood nie (Romeine 6:23), en sou Christus geen rede gehad om vir ons sondes te sterf nie. Daarom is die skepping, die sondeval en die kruis onontkombaar verbind. Die eerste Adam is met die laaste Adam verbind (I Korinthiërs 15:45, 47). ‘n Darwinistiese geloof in ewolusie, selfs al word een of ander konsep van God in die proses ingesluit, sal die fondament van die Christendom vernietig.