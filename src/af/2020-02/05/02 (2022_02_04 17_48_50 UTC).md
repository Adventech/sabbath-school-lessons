---
title:  Die Skrif as die hoofnorm
date:  26/04/2020
---

Vanaf hulle ontstaan het Sewendedag-Adventiste hulleself as die mense van die Boek beskou, m.a.w., Christene wat in die Bybel glo.  Om die Skriftuurlike beginsel van sola Scriptura (die Skrif alleen) te bekragtig, erken ons die unieke gesag van die Bybel.  Die Skrif alleen is die hoofnorm van ons teologie en die opperste gesag van ons lewe en ons geloofsleer. Ander bronne soos godsdiens-ervaring, menslike redenasie, of tradisie, is onderhewig aan die Bybel. Die sola Scriptura-beginsel was immers bedoel om die gesag van die Skrif teen ‘n afhanklikheid van kerklike interpretasie te beskerm, en teen die moontlike aanvaarding van ‘n maatstaf van interpretasie uit bronne buite die Bybel.

`Lees I Korinthiërs 4:1–6, veral vers 6, waar Paulus sê  “om nie te dink bo wat geskrywe is nie.” Hoekom is hierdie punt so uiters belangrik vir ons geloof?`

“Om nie te dink bo wat geskrywe is nie”, sluit nie insigte in ander studievelde soos bybelse argeologie of geskiedenis uit nie.  Ander studievelde kan lig op sommige bybelse standpunte en die agtergrond van Skriftuurgedeeltes werp, en sodoende ons help om die bybelse teks beter te verstaan. In ons taak van interpretasie sluit dit ook nie die hulp van ander bronne soos leksika (‘n naslaanbron van woorde wat eie is aan ‘n taal), woordeboeke, konkordansies en ander boeke en kommentare uit nie.  Maar, om die Bybel reg te interpreteer, moet die teks prioriteit bo alle ander standpunte geniet, bo die wetenskap en bo sekondêre hulpmiddels. Ander benaderings moet versigtig uit die Skrif se standpunt geëvalueer word.

Wat ons positief wil bevestig wanneer ons die sola Scriptura-beginsel toepas, is dat indien ‘n teenstrydigheid in die interpretasie van ons geloofsoortuiging opduik, dan het die Skrif alleen die gesag ver bo enige ander bron van kerklike tradisie en beoordeling. Ons moenie meer as, of teen wat in die Bybel geskryf staan, aanvaar nie.  Ware Christenskap en oortuigende evangelieprediking is van ‘n ferm toewyding aan die gesag van die Skrif afhanklik.

“Die Skrif alleen is die ware heerser en meester van alle geskrifte en leerstellings op aarde.” — Martin Luther, Luther’s Works, vol. 32: Career of the Reformer II, ed. Jaroslav Jan Pelikan, Hilton C. Oswald, and Helmut T. Lehmann, vol. 32 [Philadelphia: Fortress Press, 1999], bl. 11, 12, (vry vertaal).

`Lees Handelinge 17:10–11.  Hoe bevestig hierdie verse waaroor ons hierbo oordie voorrang van die Skrif, gepraat het?`