---
title:  Sola Scriptura en Ellen G. White
date:  30/04/2020
---

`Lees Jesaja 8:20. Waarom is dit altyd belangrik om, volgens die Bybel, na die “wet en die getuienis” terug te verwys as die norm van ons leer en leerstellings? Wat beteken dit vir die bediening van die profete wat nie deel van die bybelse kanonieke boeke geword het nie?`

Wanneer ons oor sola Scriptura (die Skrif alleen) praat, word Sewendedag-Adventiste onvermydelik met die vraag gekonfronteer oor hoe om Ellen G. White te hanteer wat ook deur God geïnspireer was en as God se boodskapper gedien het vir sy oorblyfselvolk. Wat is die verwantskap tussen haar geskrifte en die Skrif?

Selfs wanneer Ellen White se geskrifte net vlugtig gelees word, toon dit duidelik dat die Bybel vir haar grondliggend en die middelpunt van haar gedagtes en teologie was. Sy het immers herhaaldelik bevestig dat die Bybel die hoogste gesag, norm en standaard vir alle leerstellings, geloof, en geloofspraktyke is (sien Die Groot Stryd, bl. 595). Voorts kan ook genoem word dat dit baie duidelik is dat sy die belangrike Protestantse beginsel van sola Scriptura ondersteun en gehandhaaf het (sien Die Groot Stryd, bl. 9).

Ellen G. White se eie siening was dat, wanneer haar geskrifte met die Skrif vergelyk word, dit die “kleiner lig is wat manne en vroue na die groter lig, die Bybel, toe moet lei”, (The Advent Review and Sabbath Herald, 20 Januarie, 1903), (vry vertaal).  Haar geskrifte is nooit ‘n kortpad na of ‘n vervanging vir enige ernstige Bybelstudie nie. Om die waarheid te sê, sy lewer die volgende kommentaar: “Jy ken nie die Skrif nie.  As jy God se Woord met ‘n begeerte bestudeer het om die bybelse standaard en Christelike volmaaktheid te bereik, sou jy nie die getuienisse nodig gehad het nie.  Dit is omdat jy nagelaat het om God se geïnspireerde Boek te leer ken het dat Hy jou deur eenvoudige, direkte getuienisse probeer bereik het.” — Ellen G. White, Testimonies for the Church, vol. 2, bl. 605, (vry vertaal).

Dis hoe haar geskrifte waardeer moet word. Net soos die Bybel se outeurs was sy ook geïnspireer, maar met ‘n ander doel.  Haar geskrifte is nie ter aanvulling van die Skrif nie, maar is aan die Heilige Skrif onderhewig.  Sy het nooit bedoel dat haar geskrifte die Skrif moes vervang nie;  in plaas daarvan het sy die Bybel tot die enigste standaard vir geloof en geloofspraktyk verhef.

`Dink na oor wat ‘n ongelooflike gawe ons deur die bediening van Ellen G. Whiteontvang het. Hoe kan ons leer om hierdie wonderlike lig wat ons deur haarontvang het meer te waardeer, terwyl ons ook die oppergesag van die Skrifhooghou?`