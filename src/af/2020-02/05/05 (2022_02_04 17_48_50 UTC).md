---
title:  Die Skrif interpreteer die Skrif
date:  29/04/2020
---

Omdat daar ‘n onderliggende eenheid in die Skrif is, kan die Bybel deur die Bybel self geïnterpreteer word. Sonder so ‘n eenheid kan die Skrif nie die lig wees wat sy eie betekenis openbaar nie, waar een gedeelte daarvan ander gedeeltes interpreteer en sodoende die sleutel word wat verwante skrifgedeeltes ontsluit.

`Lees Lukas 24:27, 44, 45. Hoe verwys Jesus na die Skrif om te verduidelik wie Hy is? Wat leer dit ons oor hoe ons die Skrif kan gebruik?`

Die mooiheid daarvan om die Skrif toe te laat om Homself te interpreteer, is dat dit verdere lig op sy eie betekenis werp.  Sodoende verbind ons nie verskillende skrifgedeeltes blindelings met mekaar om ons eie opinie te bewys nie.  In plaas daarvan neem ons versigtig die konteks van elke teksvers in ag. Behalwe vir die onmiddellike konteks voor en na ‘n skrifgedeelte wat ondersoek word, moet ons die konteks van die boek waarin die gedeelte voorkom, ook in ag neem. Ook omdat, volgens Paulus, “alles wat tevore geskrywe is ... tot ons lering tevore geskrywe” (Romeine 15:4) is, moet ons alles wat die Skrif oor ‘n gegewe onderwerp sê, bestudeer.

“Die Bybel is sy eie uitlêer.  Skrifdeel moet met skrifdeel vergelyk word.  Die student moet leer om die Woord as ‘n geheel te beskou, en om die verhouding van sy dele raak te sien. Hy moet ‘n kennis van sy grootse sentrale tema opdoen, van Gods oorspronklike doel vir die wêreld, van die ontstaan van die groot stryd en die verlossingswerk.” — Ellen G. White, Opvoeding, bl. 190.

Wanneer ons Skrif met Skrif vergelyk, is dit belangrik om die Bybel deeglik te bestudeer. Indien moontlik, moet ons dit in die oorspronklike tale doen, of ten minste met behulp van ‘n geskikte Bybelvertaling wat getrou aan die betekenis in die oorspronklike Hebreeus en Grieks is. Alhoewel ‘n kennis van die oorspronklike tale nie nodig is om die Bybel reg te verstaan nie, kan dit sekerlik help.  Indien dit nie moontlik is nie, sal die getroue en biddende studie van die Woord met ‘n nederige en onderdanige gesindheid, sekerlik baie vrugte afwerp.

`Dink aan ‘n leerstelling soos die toestand van die dode - deur op ‘n paar uitgesoekte gedeeltes te fokus – waar dit tot groot dwaling kan lei indien ander gedeeltes geïgnoreer word. Wat sê dit aan ons oor hoe belangrik dit is om alles wat die Bybel oor ‘n onderwerp te sê het, bymekaar te maak, om dit wat die Bybel leer, die beste te verstaan?`