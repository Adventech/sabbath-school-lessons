---
title:  Die eenheid van die Skrif
date:  27/04/2020
---

Die Bybel maak self daarop aanspraak dat “die hele Skrif deur God ingegee [is]” (II Timhe 3:16) en dat “geen profesie van die Skrif ‘n saak van eie uitlegging is nie,” en dat “deur die Heilige Gees gedrywe, die heilige mense van God gespreek [het]” (II Petrus 1:20, 21).  Deurdat God eintlik die Bybel se outeur is, kan ons die fundamentele eenheid en harmonie in die verskillende dele van die Skrif met betrekking tot die kernwaarhede wat dit leer, aanvaar.

`Lees Titus 1:9 and II Time 1:13.  Hoekom is die eenheid van die Bybel belangrik vir ons geloof?`

Die Skrif kan alleenlik op grond van sy eie eenheid Homself interpreteer, ‘n eenheid wat van goddelike inspirasie afhanklik is.  As die Skrif nie ‘n oorkoepelende eenheid in sy leringe gehad het nie, sou ons nie eenstemmigheid in leerstelling oor enige gegewe vraagstuk kon bereik het nie.  Sonder die eenheid van die Bybel, sou die kerk geen uitgangspunt gehad het om tussen waarheid en dwaling te kon onderskei nie, en om dwaalleer nie toe te laat nie. Dit sou geen vertrekpunt gehad het om dissiplinêre maatreëls toe te pas nie, of om afwykings van God se waarheid reg te stel nie.  Die Skrif sou sy oortuigende en bevrydende krag verloor het.

Jesus en die bybelse outeurs het egter die eenheid van die Skrif wat op Goddelike oorsprong gegrond is, aanvaar. Ons kan dit in hulle algemene gebruik sien wanneer hulle uit die Ou Testamentiese boeke aanhaal en dit in die regte verhouding met mekaar laat ooreenstem (Romeine 3:10–18; hier maak Paulus gebruik van Skriftuurlike aanhalings uit Prediker [7:20], Psalms [14:2, 3; 5:9; 10:7] en Jesaja [59:7, 8]). Die Bybel se outeurs het die Skrif as ‘n onafskeidbare samehangende geheel gesien waarin hooftemas verder ontwikkel word. Daar is geen disharmonie tussen die Ou en die Nuwe Testament nie.  Die Nuwe Testament bevat nie ‘n nuwe evangelie of ‘n nuwe godsdiens nie.  Die Ou Testament kry gestalte in die Nuwe Testament, en die Nuwe Testament bou op die Ou Testament. So het die twee Testamente ‘n wedersydse verhouding waarin hulle lig op mekaar werp.

Die Eenheid van die Skrif impliseer ook dat die hele Skrif (tota scriptura) in ag geneem moet word wanneer ons ‘n bybelse onderwerp bestudeer, liewer as om ons leer op geïsoleerde verklarings te bou.

`Wat moet ons doen wanneer ons verse of idees in die Bybel teëkom wat lyk asofhulle mekaar weerspreek?  Hoe moet ons te werk gaan om dit op te los?`