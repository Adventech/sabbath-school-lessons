---
title:  Die Bybel — Die gesaghebbende bron vanons teologie
date:  18/04/2020
---

### Skrifverwysings vir hierdie week se studie
Markus 7:1–13; Romeine 2:4; I Johannes 2:15–17; II Korinthiërs 10:5, 6; Johannes 5:46, 47; Johannes 7:38.

> <p>Geheueteks</p>
> “Tot die wet en tot die getuienis! As hulle nie spreek volgens hierdie woord nie, is hulle ‘n volk wat geen dageraad het nie” (Jesaja 8:20).

Daar is geen Christenkerk wat nie die Skrif gebruik om sy geloofsbelydenis te ondersteun nie. Tog is die rol en gesag van die teologie van die Skrif nie dieselfde in alle kerke nie. Die feit is dat die rol wat die Skrif in ‘n groot mate van kerk tot kerk speel, kan verskil.  Hierdie is ‘n belangrike, maar ingewikkelde onderwerp wat ons gaan ondersoek deur vyf verskillende invloedryke bronne wat op ons interpretasie van die Skrif inwerk, te bestudeer: tradisie, wedervaring, kultuur, rasionalisme (teorie dat die rede die grondslag van sekerheid is en dat slegs aangeneem moet word wat die verstand kan begryp), en die Bybel self. Hierdie bronne speel ‘n belangrike rol in elke teologie en in elke kerk.  Ons is almal deel van verskeie tradisies en kulture wat op ons inwerk.  Ons het almal wedervaringe wat ons denke vorm en ons begrippe beïnvloed.  Ons het elkeen ‘n verstand wat kan dink en dinge kan evalueer.  Ons almal lees die Bybel en gebruik dit om God en sy wil te probeer verstaan. Watter een van hierdie bronne, of kombinasies daarvan, gaan finaal bepaal hoe ons die Bybel interpreteer, en hoe word dit met betrekking tot mekaar gebruik?  Die prioriteit wat aan enige bron of bronne gegee word, lei tot baie verskillende aksentuering en resultate, en sal uiteindelik die rigting van ons teologiese siening bepaal.

_*Bestudeer hierdie week se les as voorbereiding vir Sabbat, 25 April._