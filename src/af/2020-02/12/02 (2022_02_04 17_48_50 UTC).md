---
title:  Moontlike redes vir skynbare weersprekings
date:  14/06/2020
---

`Lees II Timhe 2:10–15.  Paulus vermaan Timhe om ywerig te wees en om iemand te wees “wat die woord van die waarheid reg sny”.  Watter belangrike boodskap gee hy hier aan almal van ons?`

Geen bedagsame en eerlike student van die Skrif sal ontken dat daar dinge in die Bybel is wat moeilik is om te verstaan nie.  Hierdie situasie moet ons nie hinder nie.  Die feit is, op ‘n manier moet ons verwag om sulke haakplekke teë te kom. Per slot van rekening, ons is onvolmaakte en beperkte wesens, en geen persoon het ‘n volledige kennis van elke studieveld nie, wat nog van geestelike waarhede. Daarom, wanneer die onkundige en beperkte mensdom probeer om die wysheid van die Oneindige God van die Skrif te probeer verstaan, sal hulle haakplekke teëkom. Sulke probleme met die bybelse leringe bewys egter geensins dat wat die Bybel bevestig, onwaar is nie.  Diegene wat die bybelse leringe oor goddelike openbaring en inspirasie nie wil ontvang nie, verklaar dikwels dat dit vol weersprekinge en foute is. Omdat die Bybel vir hulle net ‘n gewone boek is, glo hulle dat dit onvolmaakte inligting en foute bevat.  Met so ‘n  gesindheid word daar dikwels geen ernstige poging aangewend om ‘n verduideliking vir die geestelike eenheid en betroubaarheid van die Skrif te vind nie, wat natuurlik die gevolg van goddelike inspirasie is.  Mense wat die eerste bladsye van die Skrif bevraagteken, byvoorbeeld die Skeppingsverhaal, kan ook gou ‘n groot deel van die res van die Skrif met twyfel en onsekerheid benader.  Sommige teenstrydighede in die Skrif kan die gevolg van klein foute wees wat met die oorskryf van die Bybel gebeur het, en ook deur die vertalers gemaak was. Ellen White het verklaar: “Sommige mense kyk na ons en vra, ‘Het daar nie dalk fout gekom met die oorskryf of met die vertaling nie?’  Dit is alles moontlik, en die mens wat so kleingeestig is om oor hierdie moontlikheid of waarskynlikheid te struikel, sal net so geneig wees om oor die verborgenhede van die geïnspireerde Skrif te struikel, omdat hulle kleinlike gedagtes nie God se doelstellings kan peil nie.  Ja, net so sal hulle baie maklik oor duidelike feite struikel wat deur die gewone mens aanvaar word, wat die goddelike kan onderskei en vir wie God se woorde duidelik, mooi, veelbetekend en vrugdraend is.  Al die foute in die Bybel sal vir geen siel probleme maak of veroorsaak dat enige voet struikel wat nie daarop uit is om met die eenvoudigste geopenbaarde waarheid fout te vind nie.” — Ellen G. White, Selected Messages, boek 1, bl. 16, (vry vertaal).

`Waarom is dit so belangrik dat ons die Bybel met ‘n gees van nederigheid en gehoorsaamheid benader?`