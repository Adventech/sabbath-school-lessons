---
title:  Hanteer moeilike Skrifgedeeltes innederigheid
date:  16/06/2020
---

`Lees Jakobus 4:6–10;  II Kronieke 7:14;  en Sefánja 3:12. Hoekom is nederigheid belangrik wanneer ons probeer om moeilike skrifgedeeltes te ondersoek?`

Baie mense het tot die verbasende besef en ootmoedige insig gekom dat hulle van iets of iemand buite hulleself afhanklik moet wees.  Hulle het besef dat hulle nie die maatstaf van alle dinge is nie. Hierdie mense plaas meer waarde op waarheid as op hulle eie ego se behoefte om altyd reg te wees, en hulle is bewus daarvan dat waarheid nie deur hulleself bepaal word nie, maar liewer op wat hulle teëkom. Miskien is die grootste waarheid wat hierdie mense verstaan, hoe min hulle werklik begryp wat waarheid is.  Hulle weet, soos Paulus skryf, dat hulle nou soos “deur ‘n spieël in ‘n raaisel” sien (I Korinthiërs 13:12).

Daar is vele voordele vir hierdie nederige denke: die gewoonte om nederig ondersoek in te stel, is die grondbeginsel van alle kennisneming, want die vryheid wat dit genereer, produseer ‘n natuurlike leerbare gesindheid.  Dit beteken nie dat nederige mense dikwels noodwendig verkeerd is nie, of dat hulle altyd hulle gedagtes sal verander en nooit tot ‘n vaste oortuiging sal kom nie. Dit beteken net dat hulle hulself aan bybelse waarheid onderwerp. Hulle is van die beperkinge van hulle kennis bewus, en daarom is hulle in staat om hulle kennis en ook hulle begrip van God se Woord op ‘n manier uit te brei wat nie deur die intellektuele persoon wat arrogant en trots is, gedoen sal word nie.

“Almal wat die Woord van God met nederige en soekende verstande benader, wat vasbeslote is om die voorwaardes van verlossing te wete te kom, sal verstaan wat die Skrif sê. Maar hulle wat die Woord ondersoek met ‘n gees wat nie met die Woord ooreenstem nie, sal weggaan sonder dat die Woord hulle harte aangeraak het.  Die Here sal nie met ‘n onverskillige persoon praat nie. Hy mors nie tyd om iemand wat oneerbiedig of onrein wil wees, te onderrig nie. Maar, die ou verleier mislei elke persoon wat aan sy voorstelle oorgee, en wat God se heilige wet as onbelangrik ag.  “Ons moet ons harte verootmoedig, en opreg en met eerbied die Woord van die Lewe ondersoek;  want alleenlik so ‘n persoon wat nederig en berouvol is, se begrip kan verhelder word.” —The Advent Review and Sabbath Herald, August 22, 1907, (vry vertaal).

`Hoe kan jy die regte balans tussen nederigheid en volkome sekerheid handhaaf? Byvoorbeeld, hoe sal jy op die volgende beskuldiging antwoord: Hoe kan julle Sewendedag-Adventiste so seker wees dat julle oor die Sabbat reg is, en dat al die ander verkeerd is?`