---
title:  'Moeilike vraagstukke: Gebruik die Skrif enbid daaroor'
date:  18/06/2020
---

`Lees Handelinge 17:11; 8:35 en 15:15, 16.  Wat het die apostels en lidmate van die vroeë kerk gedoen toe hulle met moeilike vraagstukke gekonfronteer was?  Hoe is die Skrif nog die beste bron vir sy eie interpretasie?`

Die beste oplossing vir bybelse vraagstukke word nog steeds in die Bybel self gevind. Sulke vraagstukke word die beste hanteer wanneer die Skrif as ‘n geheel geraadpleeg word, in plaas daarvan om ‘n enkele teksvers op sy eie te probeer verklaar.  Ons moet inderdaad die Bybel gebruik om ons te help om die Bybel te verstaan. Om te leer om in die Skrif te delf om die groot waarhede te ontdek, is een van die belangrikste metodes wat gebruik kan word. Wanneer jy nie ‘n skrifgedeelte verstaan nie, probeer om antwoorde uit ander Bybelgedeeltes wat oor dieselfde onderwerp gaan, te kry. Probeer om altyd duidelike bybelse verklarings te vind om daardie gedeeltes wat nie so maklik is om te verstaan nie, te verduidelik.  Dit is ook baie belangrik om duidelike verklarings in die Bybel nie met moeilik-verstaanbare gedeeltes onduidelik te maak nie. Ons moet eerder die Skrif self kans gee om die betekenis van ‘n gedeelte te verklaar, as wat ons nie-bybelse bronne, offilosofie, of die wetenskap gebruik om die betekenis daarvan te verduidelik. Dit was algesê dat ons op ons knieë vraagstukke letterlik vanuit ‘n ander perspektief beskou.  Want wanneer ons bid, stuur ons ‘n noodkreet uit dat ons goddelike hulp benodig om die Skrif te kan interpreteer en te verstaan.  Deur te bid, vra ons dat ons verstande verlig moet word deur dieselfde Heilige Gees wat die bybelse outeurs geïnspireer het om dit te skryf wat hulle geskryf het.  In gebed word ons motiewe ontbloot, en kan ons vir God sê waarom ons wil verstaan wat ons lees. In gebed vra ons vir God om ons oë oop te maak vir sy Woord en om ons ‘n gewillige gees te gee om sy waarheid te volg en uit te leef.  (Dit is uiters belangrik!) Wanneer God ons deur sy Heilige Gees lei nadat ons gebid het, weerspreek Hy nie wat Hy in die Bybel geopenbaar het nie. God sal altyd met die Bybel saamstem, en bevestig en voortbou op wat Hy die bybelse skrywers mee geïnspireer het om aan ons te kommunikeer.

`Hoe help gebed jou om jou gedagtegang so te rig sodat jy die Woord van God beter kan verstaan en gehoorsaam?`