---
title:  Vasberadenheid en volharding
date:  17/06/2020
---

`Lees Galásiërs 6:9. Alhoewel Paulus hier praat oor ons volharding om aan andere goed te doen, benodig ons dieselfde gesindheid wanneer ons met moeilike vrae te doen kry. Waarom is vasberadenheid en volharding met die oplos van uitdagings belangrik?`

Ware sukses vereis altyd volharding.  Dit wat ons te maklik bereik, neem ons nie ernstig op nie. Die moeilike gedeeltes in die Bybel gee aan ons ‘n geleentheid om ons aan die dink te kry, en die vasbeslotenheid en volharding waarmee ons ‘n oplossing probeer vind, openbaar hoe belangrik die vraagstuk vir ons is. Enige tyd wat ons gebruik om die Bybel te bestudeer om meer uit te vind oor die betekenis en die boodskap daarvan, is tyd wat goed gebruik word. Miskien sal die ondervinding om die Skrifte ywerig te ondersoek om ‘n antwoord te verkry, selfs al neem dit ‘n lang tyd, ‘n groter seën vir ons wees as die oplossing van die vraagstuk. Wanneer ons ‘n oplossing op ‘n kwelvraag kry, word dit ‘n kosbare ondervinding vir ons. Die feit dat jy nie ‘n probleem vinnig kan oplos nie, bewys nie dat dit nie opgelos kan word nie. Dit is merkwaardig hoe dikwels ons hierdie duidelike feit nie raaksien nie. Daar is baie mense wat, wanneer hulle ‘n moeilike gedeelte in die Bybel teëkom, min tyd daaraan spandeer en gevolglik geen oplossing kry nie, dan sommer dadelik tot die slotsom kom dat die probleem nie opgelos kan word nie. Sommige begin sommer om die betroubaarheid van die Bybel in twyfel te trek. Maar, ons moenie vergeet dat daar ‘n baie maklike oplossing kan wees, al sien ons dit met ons beperkte menslike wysheid – of onkunde – nie raak nie. Wat sal ons van ‘n beginner in algebra dink wat vir ‘n halfuur lank tevergeefs probeer om ‘n moeilike probleem op te los, en dan verklaar dat daar geen moontlike oplossing vir die probleem is nie net omdat hy nie ‘n oplossing kon vind nie?  Dieselfde beginsel geld vir ons wanneer ons die Bybel bestudeer.  Wanneer sommige probleme deur selfs jou ywerigste pogings nie opgelos word nie, laat staan dit vir ‘n tydlank, en beoefen dan intussen dit wat God jou duidelik getoon het.  Sommige geestelike insigte word eers duidelik nadat ons gewilliglik doen wat God ons reeds geleer het om te doen. Wees dus vasberade en volhard in jou bestudering van die Bybel. Die beoefening van geduld en volharding deur die eindtyd-gelowige, oorwin alles (lees Openbaring 14:12).

`Wat kan ons van ander mense leer wat ywerig en volhardend moeilike Bybelgedeeltes bestudeer het?  Hoe kan ons andere aanmoedig om nie hulle soeke na waarheid op te gee nie? Waarom hoef ons nie bang te wees wanneer ons ‘n moeilike skrifgedeelte teëkom nie?`