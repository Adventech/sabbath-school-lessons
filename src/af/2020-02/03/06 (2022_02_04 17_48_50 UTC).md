---
title:  Die apostels en die Bybel
date:  16/04/2020
---

Die Nuwe Testamentskrywers het die Bybel op dieselfde wyse as Jesus benader.  Wat leerstellings, die sedeleer en die vervulling van die profesieë betref, was die Ou Testament vir hulle die gesaghebbende Woord van God.  Ons vind niks, nêrens, waar hierdie manne iets gesê of gedoen het wat die gesag of geloofwaardigheid van enige deel van die Bybel betwis nie.

**Wat leer ons uit die verse hieronder oor hoe die apostels die gesag van God se Woord verstaan het?**

`Handelinge 4:24–26`

`Handelinge 13:32–36`

`Romeine 9:17`

`Galásiërs 3:8`

Let op hoe, in hierdie verse, die Skrif met die stem van God ooreenstem.  In Handelinge 4, net voordat hulle die Heilige Gees ontvang het, het die dissipels God vir die bevryding van Petrus en Johannes geloof.  In hulle lofprysing verhef hulle hul stemme en erken God as die Skepper omdat Hy deur Dawid, Sy dienskneg, gepraat het. Met ander woorde, Dawid se woorde is God se woorde. In Handelinge 13:32–36, verwys Paulus weer na Dawid, maar sy woorde word aan God toegedig, want vers 32 sê:  “die belofte wat aan die vaders gedoen is”. In Romeine 9:17, waar daar verwag word dat God die onderwerp sou wees, gebruik Paulus die woord “Skrif”, en sê: “Want die Skrif sê aan Farao”, wat eintlik vertolk kan word as “Want God sê aan Farao”.  In Galasiërs 3:8 word die onderwerp “Skrif” in die plek van “God” gebruik, wat toon hoe nabyverwant die Woord van God aan God self is. Dit is immers waar dat die Nuwe Testamentiese skrywers eenparig op die Ou Testament as die Woord van God, gesteun het.  Daar is honderde aanhalings uit die Ou Testament in die Nuwe Testament. Een skrifgeleerde het ‘n lys van 2,688 spesifieke verwysings saamgestel: 400 uit Jesaja, 370 uit die Psalms, 220 uit Exodus, ens. As daar by hierdie lys sinspelings, temas, en beweegredes of motiewe bygevoeg sou word, sou die lys aansienlik langer wees. Die boeke van die Nuwe testament is vol verwysings na die Ou Testamentiese profesieë wat dikwels deur die frase, “soos geskrywe is” (Matthé 2:5, Markus 1:2, 7:6, Lukas 2:23, 3:4, Romeine 3:4, 8:36, 9:33, I Korinthiërs 1:19, Galásiërs 4:27, I Petrus 1:16) voorafgegaan word. Al hierdie bevestig dat die Ou Testamentiese Skrif die fondament is waarop die leringe van Jesus en die profete gegrond is.