---
title:  Hoe die krag van die Woord verandering teweeg kan bring
date:  02/04/2020
---

`Lees II Konings 22:3–20. Wat het veroorsaak dat Koning Josía sy klere geskeur het? Hoe het dit wat hy ontdek het nie net vir hom nie, maar ook die hele volk van Juda verander?`

In 621 v.C. toe Josía ongeveer 25 jaar oud was, het Hilkía, die hoëpriester, “die wetboek in die huis van die Here” ontdek, wat waarskynlik die eerste vyf boeke van Moses of,spesifiek, die boek van Deuteronómium ingesluit het. Gedurende die heerskappy van syvader, Amon, en sy gruwelike grootvader, Manasse, het hierdie perkamentrol verlore geraak tydens die aanbidding van Baäl, Asjéra, en  “die hele leër van die hemel” (II Konings 21:3– 9). Toe Josía die voorwaardes van die verbond hoor, het hy sy klere geskeur en geween, want hy het besef hoe ver hy en sy volk kortgekom het om die ware God te aanbid. Hy het onmiddellik ‘n hervormingsproses dwarsdeur die land begin, die hoogtes verontreinig en die altare afgebreek, en die afgodsbeelde vernietig. Toe hy klaar was, was daar net een aanbiddingsplek in Juda oor:  die tempel van God in Jerusalem.  Die ontdekking van die Woord van God lei tot oortuiging en bekering, en gee krag om te verander.  Hierdie verandering het by Josía begin en uiteindelik na die res van Juda uitgebrei.

`Hoe word ons deur die Bybel oortuig van die krag daarvan wat ons lewens verander en aan ons die weg na verlossing toon?  Lees Johannes 16:13, Johannes 17:17, Hebreërs 4:12, en Romeine 12:2.`

Een van die kragtigste getuienisse van die krag van die Bybel is ‘n persoon se veranderde lewe. Dit is die Woord wat die mens se sonde en verdorwenheid deurdring, ons ware menslike natuur ontbloot en ons behoefte vir ‘n Verlosser uitlig. ‘n Unieke boek soos die Bybel wat die geskiedenis uitbeeld en met profesie deurdrenk is, en wat die krag het om lewens te verander, moet op ‘n unieke wyse vertolk word.  Dit kan nie soos enige ander boek geïnterpreteer word nie, want die lewende Woord van God moet in die lig van ‘n lewende Christus verstaan word wat belowe het om Sy Gees te stuur om ons “in die hele waarheid” te lei (Johannes 16:13). Die Bybel wat die openbaring van God se waarheid is, moet dus sy eie ingeboude beginsels van interpretasie bevat.  Hierdie beginsels kan gevind word deur te studeer hoe die outeurs die Skrif gebruik het en daardeur gelei was om die Skrif toe te laat om self die Skrif te interpreteer.