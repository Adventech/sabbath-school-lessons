---
title:  Die lewende Woord van God
date:  29/03/2020
---

Die belangrikste woorde is gewoonlik die laaste woorde wat ‘n persoon uiter.  Moses, die skrywer van die eerste vyf boeke van die Bybel (wat die grondslag van die Skrif is), het net voor sy dood, vir die volk ‘n lied voorgedra (Deuteronium 31:30–32:43).

`Lees Deuteronium 32:45–47.  Hoe beskryf Moses die Woord van God en die krag daarvan in die lewens van die Hebreërs waar hulle op die punt gestaan het om die Beloofde Land binne te gaan?`

Die laaste woorde wat Moses tot hulle gespreek het, bevat ‘n sterk vermaning. Hierdie woorde het die Here deur Moses met hulle gespreek;  hulle het dit in hulle harte bewaar. Moses wou so ook by hulle aandring dat hulle op God en Sy wil vir hule lewens moes fokus. Deur hierdie woorde vir hulle kinders te leer, sou elke geslag God se verbond, Sy verlossingsplan, aan die volgende geslag  deurgee.  Let daarop dat hulle nie enige woorde kon kies nie, maar dat hulle “al die woorde van hierdie wet” sorgvuldig moes bewaar. (Deuteronium 32:46). Aan die einde van die aarde se geskiedenis sal God ‘n volk hê wat die hele Skrif getrou sal gehoorsaam; wat die gebooie van God sal bewaar en die getuienis van Jesus Christus getrou sal hou (Openbaring 12:17). Hulle sal getrou aan die leer van die Bybel bly, want dit verseker nie alleen ‘n voller lewe op aarde nie, maar ‘n ewige eindbestemming - om die plek wat Jesus vir ons  voorberei het, in besit te neem (Johannes 14:1–3).

`Lees Johannes 1:1–5, 14;  Johannes 14:6.  Wat leer hierdie verse ons oor Jesus en die ewige lewe?  Hoe word die Woord wat vlees geword het, met die openbaring en inspirasie van die Skrif verbind?`

Jesus is die middelpunt en doel van die hele Skrif.  Sy vleeswording as die Messias was ‘n vervulling van die beloftes van die Ou Testament.  Omdat Hy geleef, gesterf en opgestaan het, word nie net die Skrif daardeur bevestig nie, maar veel meer - die groot belofte van die ewige lewe in ‘n hele nuwe bestaan.

`Lees Deuteronium 32:47.  Hoe het jyself die waarheid oor hoe gehoorsaamheid aan God se Woord “geen vergeefse woord vir julle” is nie, ondervind?  Waarom is geloof in God en gehoorsaamheid aan sy Woord nooit tevergeefs nie?`