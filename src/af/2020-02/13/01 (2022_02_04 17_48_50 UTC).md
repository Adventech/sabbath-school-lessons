---
title:  Om deur die Woord van God te leef
date:  20/06/2020
---

### Skrifverwysings vir hierdie week se studie
Filippense 2:12–16;  Lukas 4:4,8, 10–12; Psalm 37:7; Psalm 46:10; Psalm 62:1, 2, 5; Kolossense 3:16.

> <p>Geheueteks</p>
> “En word daders van die woord en nie net hoorders wat julleself bedrieg nie.” (Jakobus 1:22).

Die beste metode om die Bybel te bestudeer beteken niks as ons nie vasbeslote is om dit wat ons in die Skrif leer, uit te leef nie.  Wat vir opvoeding oor die algemeen geld, is ook waar vir die bestudering van die Bybel: jy leer nie net deur te lees en te luister nie, maar deur dit te beoefen wat jy geleer het.  Hierdie gehoorsaamheid lei ons na ‘n skatkamer vol geestelike seëninge waarvan ons andersins niks van sou geweet het nie, en plaas ons op ‘n opwindende lewensveranderende pad deur ons begrip en kennis te vermeerder.  As ons nie gewillig is om by God se Woord te bly en dit wat ons geleer het te beoefen nie, sal ons nie groei nie.  En ons getuienis sal belemmer word omdat ons lewens nie met ons woorde ooreenstem nie.

Ons groei in genade en wysheid deur geïnspireerde voorbeelde wat vir ons illustreer wat dit beteken om deur die Woord van God te leef. Daar is geen beter voorbeeld en geen groter motiverende krag as Jesus Christus nie.  Hy het aan ons ‘n voorbeeld gegee om na te volg.  Hy het ‘n lewe geleef wat met die wil van God ooreengestem het. Hierdie week bestudeer ons wat dit beteken om deur die Woord van God en sy Goddelike gesag te leef.

_*Bestudeer hierdie week se les as voorbereiding vir Sabbat, 27 Junie._