---
title:  Die lewende Woord van God en die Heilige Gees
date:  21/06/2020
---

Dit is baie belangrik om die Woord van God versigtig en met behulp van die regte metode, te bestudeer.  Maar, wat net so belangrik is, of selfs meer, is dat ons dit wat ons geleer het, toepas.  Die eintlike doel om die Bybel te bestudeer, is nie om meer kennis op te doen nie, hoe wonderlik dit ook mag wees. Die doel is nie om die Woord van God te bemeester nie, maar dat die Woord van God ons sal bemeester om ons lewens en ons denke te verander. Dit is wat regtig saak maak. Om gewillig te wees om die waarheid waarvan ons geleer het uit te leef, beteken dat ons gewillig sal wees om ons aan daardie bybelse waarheid te onderwerp. Hierdie keuse sluit soms ‘n intense worsteling in, want ons stryd gaan oor wie heerskappy oor ons denke en ons lewe sal voer.  En, op die ou einde, is daar net twee kante om van te kies.

`Lees Filippense 2:12–16. Wat sê hierdie verse oor hoe ons moet leef?`

Ja, God werk in ons, maar Hy doen dit deur die Heilige Gees wat aan ons die nodige wysheid gee om die Heilige Skrifte te verstaan.  Daarby is ons as sondige mense dikwels teen God se waarheid gekant, en as ons dan aan ons self oorgelaat word, sal ons nie die Woord van God gehoorsaam nie (Romeine 1:25;  Efésiërs 4:17, 18). Sonder die Heilige Gees is daar geen toegeneentheid, geen hoop, geen vertroue, geen liefderyke reaksie op God se boodskap nie. Deur die Heilige Gees is dit inderdaad “God wat in julle werk om te wil sowel as om te werk na sy welbehae” (Filippense 2:13). Die Heilige Gees is ‘n onderwyser wat begeer om ons na ‘n dieper begrip van die Skrif, en ‘n vreugdevolle waardering vir die Woord van God te lei.  Hy bring die waarheid van God se Woord onder ons aandag en gee ons nuwe insigte in daardie waarhede, sodat ons lewens deur getrouheid en ‘n liefdevolle gehoorsaamheid aan die wil van God, gekenmerk kan word.  “Niemand is in staat om die Skrif te verduidelik sonder die hulp van die Heilige Gees nie. Maar wanneer jy die Woord van God met ‘n nederige leerbare hart benader, sal die engele van God aan jou sy wees om jou met die bewyse van die waarheid te beïndruk.” — Ellen G. White, Selected Messages, boek 1, bl. 411, (vry vertaal).  Op hierdie manier word geestelike dinge met geestelike vergelyk (I Korinthiërs 2:13, 14) en is ons in staat om “elke oggend” God se Woord met ‘n vreugdevolle gesindheid te gehoorsaam (Jesaja 50:4, 5).

`Filippense 2:16 sê, “deurdat julle die woord van die lewe vashou”. Wat dink jy beteken dit? En hoe doen ons dit? Lees ook Deuteronium 4:4 wat iets soortgelyks leer.  Wat is ons aandeel in hierdie proses?`