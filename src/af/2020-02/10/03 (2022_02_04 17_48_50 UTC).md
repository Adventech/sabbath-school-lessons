---
title:  Jesaja, Hískia en Sánherib
date:  01/06/2020
---

`Lees Jesaja 36:1–3 en 37:14–38. Hoe het God sy volk volgens hierdie verslag verlos van ‘n massiewe Assiriese veldtog teen Juda?`

In 701 v.C., het Sánherib teen Juda opgetrek.  Die veldslag is in die Skrif opgeteken. Dit is ook deur Sánherib self op verskeie maniere beskryf.  In die geskiedenisrolle wat in die hoofstad Ninevé ontdek is, spog hy:  “Ek het ses-en-veertig van sy [Hiskía] se versterkte ommuurde stede en ontelbare kleiner dorpies in die omgewing daarvan, beleër en oorwin”, (vry vertaal). In Sánherib se paleis in Ninevé het hy sy oorwinning oor die Judese stad Lagis gevier, deur die mure van die hoofkamer te versier met reliëfafbeeldings van sy beleëring en gevegte teen die stad.

Die onlangse opgrawings by Lagis het die oorskot van die totale vernietiging van dié stad, nadat dit deur Sánherib verbrand was, opgelewer.  Maar Jerusalem was deur ‘n wonderwerk gespaar.  Sánherib kon net soos volg spog: “Wat Hískia, die Judeër, betref, ek het hom in sy stad soos ‘n voël in ‘n hok, opgesluit”, (vry vertaal). Daar is geen beskrywing van die vernietiging van Jerusalem nie, en geen verslag van gevangenes wat as slawe weggevoer was nie.

Dit is waar dat Jerusalem beleër was, maar die Bybel skryf dat die beleëring net vir een dag aangehou het, want die Engel van die Here het Jerusalem gered. Net soos Jesaja voorspel het: “ ‘Daarom, so sê die Here aangaande die koning van Assirië:  Hy sal in hierdie stad nie inkom en daar geen pyl in skiet nie en dit met geen skild aanval en daar geen wal teen opwerp nie. Met die pad wat hy gekom het, sal hy teruggaan, maar in hierdie stad sal hy nie inkom nie, spreek die Here.  En Ek sal hierdie stad beskut om dit te verlos, om My en om my kneg Dawid ontwil.’ ” (Jesaja 37:33–35).

Dis interessant dat slegs Lagis in Ninevé, die Assiriese hoofstad, duidelik uitgebeeld word. Jerusalem word nie teen die mure van die paleis uitgebeeld nie.  Sánherib kon slegs oor sy oorwinning van Lagis spog.  Die kragmeting tussen die God van die hemel en die gode van die Assiriërs word deur die verlossing van God se volk, gedemonstreer.  Hy sien die agressiewe handelinge van Assirië.  Hy hoor die woorde van Hiskía se gebed. God tree op in die geskiedenis.

`Hoe word jy herinner daaraan dat die God wat Israel so wonderbaarlik opdaardie tydstip en plek verlos het, dieselfde God is tot wie jy bid, van wie jyafhanklik is, en op wie jy vertrou?`