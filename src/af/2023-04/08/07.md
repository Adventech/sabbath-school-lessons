---
title:  Vir verdere studie
date:  24/11/2023
---

Lees die volgende gedeelte, “A Few Days at Long Point,” uit Arthur White se boek, Ellen G. White: The Australian Years: 1891-1900 (deel 4, bl. 100-104).

Die Evangelieskrywers het allerhande voorbeelde opgeteken van Jesus wat brûe bou na mense van ander kulture ten einde hulle te red (Matt. 8:28-34, Mrk. 5:1-20). Insgelyks word ons ook geroep om met mense van ander kulture bevriend te raak en hulle met die evangelie te bedien. Christus se soendood is vir almal — ongeag hul ras, nasionaliteit, agtergrond of persoonlike rykdom. Ons moet dit nooit uit die oog verloor nie. “Hy is die versoening vir ons sondes; en nie net vir óns sondes nie, maar ook vir dié van die hele wêreld” (1 Joh. 2:2, NAB).

“Manne en vroue is slegs liefderyk teenoor hul gesinne en versuim so omby die Godsplan te hou… hulle weerhou hul liefde van persone aan wie hullevertroosting kon bring en kon seën deur in diesulkes se behoeftes te voorsien…

“Wanneer die Here ons aansê om weldade vir vreemdelinge te verrig, bedoel Hy nie dat die toegeneentheid wat ons vir geliefdes het skielik moet begin taan nie, of dat ons nou mettertyd al minder vir ons eie huis- of landgenote moet omgee nie. ’n Mens hoef nie so te maak om te voldoen aan die Here se verwagting dat ons empatie verder as bekendes moet strek nie. Tog moet ons nie ons tedere liefde en simpatie tot die tuisomgewing beperk nie; en die seëninge wat God ons geskenk het, toesluit sodat andere nie saam met ons die voordele kan geniet nie” (Ellen G. White, The Advent Review and Sabbath Herald, 15 Oktober 1895).

Die verantwoordelikheid om persone buite ons gemaksone tot seën te wees, ongeag of hulle van ’n ander kultuur kom of bloot hulpeloos is, is ’n nieonderhandelbare mandaat wat van Jesus Christus Self kom (Hand. 1:8 en Mrk. 11:17).

**Vrae vir bespreking**:

`Wat is jou persoonlike gemaksone en waarom moet jy bereid wees om buite daardie gemaksone te beweeg wanneer die omstandighede dit vereis? `

`Watter implikasies hou die voorval in waar Jesus by ‘n geleentheid “’n vraat en ’n wynsuiper, ’n vriend van tollenaars en sondaars”’ genoem is (Matt. 11:19, NAB)? Wat het Jesus dan gedoen om hiervan beskuldig te word en wat sê dit vir ons oor persoonlike bediening of sendingwerk? `

`In hoe ’n mate behoort ’n Christen deel van andersgelowiges se feesvieringe te wees? Hoe doen die gelowige dit sonder om Bybelbeginsels te kompromitteer? `