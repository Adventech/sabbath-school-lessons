---
title:  Vriende se geloof
date:  19/11/2023
---

’n Kragtige Bybelverhaal in die Evangelies toon die moeite wat ’n groepie mansvriende gedoen het ten einde ’n behoeftige persoon — waarskynlik ’n vriend — na Jesus te bring. Dit bevat ’n belangrike les: dat die bediening van behoeftiges soms harde werk vereis.

`Lees Lukas 5:17-26 (lees ook Matt. 9:1-8 en Mrk. 2:3-12). Wat is sommige van die lesse oor sendingwerk en naastediens wat uit hierdie storie te put is?`

Wat leer ’n mens uit dié mans se besluit om die verlamde na Jesus te bring? — dat die versorging van hul vriend hulle verantwoordelikheid was. Die Here roep ons om soos die verlamde man se vriende te wees, naamlik om behoeftiges na Jesus Christus te lei. Dié soort werk verg geloof, optrede en geduld; asook ’n gewilligheid om, indien die situasie dit vereis, onkonvensioneel te wees. Die mans het na Jesus gekom, hoewel struikelblokke oorkom moes word. Hulle kon nie hul hulpelose vriend met gewone metodes by Jesus uitbring nie. Tog het hulle nie moed opgegee nie. Nee, hulle dink ’n nuwe manier uit om die man by Jesus te kry: hulle laat sak hom deur die dak! Lukas sê dat Jesus nietemin hul optrede goedgekeur het (lees hfst. 5:20).

Jesus begeer dat ons ons hulpelose vriende na Hom sal bring. Die Bybel verwys na Jesus as die Groot Geneesheer wat graag dié wat ly — ongeag wie hulle is — wil vergewe en genees.

Ellen G. White stel ons inderdaad voor die uitdaging om die hulpeloses by te staan: “Moenie wag om aangesê te word wat jou plig is nie. Maak oop jou oë en kyk wie om jou is. Stel jouself op hoogte met die hulpelose, die beproefde en die behoeftige. Moenie afsydig teenoor hulle wees of maak asof jy nie hul behoefte raaksien nie. Waar is diegene wat voldoen aan die vereistes van ware godsdiens waarvan Jakobus praat, die soort wat nie die vlek van selfsug of morele verval dra nie? Waar is dié wat bitter graag alles in hul vermoë wil doen om hul deel vir die groot verlossingsplan te doen?” (Ellen G. White, Testimonies for the Church, vol. 2, bl. 29).

Jesus Self demonstreer aan ons hoe om die hulpeloses by te staan, ’n taak waartoe Hy ons ook roep. Ten eerste, moet ons hulle bevriend; dan vind ons uit wat hul behoeftes is; en uiteindelik, lei ons hulle na Jesus, die enigste een wat hulle kan help. Dit is wat die vriende in hierdie Bybelverhaal gedoen het. Ons behoort ook so op te tree, ongeag die situasie waarin ons ons bevind. Ja, ons moet mense help tot by hul enigste Heer en Heiland: Jesus Christus.

`Wie om jou het vandag behoefte aan hulp? Wat gaan jy doen om hulle te help?`