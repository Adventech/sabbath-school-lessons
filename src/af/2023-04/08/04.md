---
title:  Vlugtelinge en immigrante
date:  21/11/2023
---

Vlugtelinge en immigrante is ’n warm patat in baie lande, veral omdat daar so baie van hulle is. Ongeag die rede daavoor — oorloë of natuurrampe of die soeke na beter ekonomiese omstandighede – miljoene om die wêreld is uit hul geboorteplekke ontwortel en verkeer in groot nood.

In Matteus 2:13 en 14 was Jesus ’n vlugteling. Sy aardse ouers, Josef en Maria, moes in die middel van die nag noodgedwonge uit Betlehem na Egipte vlug, en dit om weg te kom van die bloeddorstige Herodes. Die Bybel sê niks omtrent hul Egiptiese verblyf nie. Nietemin kan ’n mens jou indink dat hulle met uitdagings te kampe gehad het, dalk dinge waarmee moderne vlugtelinge nou nog te kampe het. Jesus se gesin moes asiel in die buiteland soek. Net so soek talle Moslems, Boeddhiste, Hindoes, Christene en ongelowige persone deesdae ook asiel in die buiteland.

Oor die algemeen is dit makliker om met mense van jou eie kultuur en taalgroep mee bevriend te raak, aangesien julle dieselfde maniere van dink en doen het. Dit is egter meer uitdagend om aansluiting by immigrante en vlugtelinge te vind — hulle lyk anders as ons, praat ander tale as ons, het ander godsdienstige waardes as ons en eet nie dieselfde kos as ons nie. Die evangelie roep ons om buite ons etniese, nasionale en kulturele gemaksones te beweeg, en om na die behoeftiges uit te reik, ongeag hoe baie hulle van ons verskil.

`Lees Deuteronomium 10:19, Psalm 146:9, Romeine 12:13 en Levitikus 23:22. Wat is die belangrike tema hier wat ons in gedagte moet hou?`

Hoe kan ’n mens immigrante en vlugtelinge bedien? Dit is moeilik, want in party lande is dit nie polities-korrek om met hulle te verkeer of hulle te help nie. Tog moet ons doen wat ons kan, en ook wanneer ons daartoe in staat is, om hierdie persone te bedien, persone wat waarskynlik deur diep waters gegaan het en nou in nood verkeer. So, in welke mate dit moontlik is, moet ons hulle help.

Bid eers oor die saak, en soek dan inligting oor immigrante en vlugtelinge. Baie plekke het organisasies wat na hierdie persone omsien. Jy kan vir een van dié organisasies begin werk of dalk kan jou gemeente se Sabbatskool met ’n immigrante- en vlugtelingbediening begin.

`Wat kan jy doen om immigrante en vlugtelinge wat jy ken, te help — selfs al is dit net ’n bietjie?`