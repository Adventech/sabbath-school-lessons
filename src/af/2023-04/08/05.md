---
title:  Om dié wat seerkry te help
date:  22/11/2023
---

Lewe op dié planeet kan vreeslik baie seerkry meebring. Wie van ons spring dit vry? Dit maak nie saak of jy jou in ’n milieu van finansiële welvaart en materialisme bevind nie en of dit een van armoede en materiële tekort is nie — almal beleef lyding en seerkry, en stoei met iets. ’n Mens hoef byvoorbeeld, net ’n bietjie opleeswerk oor antidepressante in die Weste te doen, om vas te stel dat Westerlinge ongelooflike somme geld jaarliks daaraan bestee, en dan besef jy dat materiële welvaart nie naastenby geluk en vrede waarborg nie.

> <p></p>
> “‘Die Gees van die Here is op My omdat Hy My gesalf het om die evangelie aan armes te verkondig. Hy het My gestuur om vrylating vir gevangenes uit te roep en herstel van gesig vir blindes, om onderdruktes in vryheid uit te stuur’” (Luk. 4:18, NAB).

`Wat leer ’n mens hieruit aangaande Jesus se optrede tydens sy aardse verblyf, asook wat ons, in ons eie sfeer, vir die behoeftiges om ons behoort te doen?`

Die Here roep ons om in alle mense se behoeftes te voorsien, selfs al weet ’n mens nie wanneer hulle — en selfs of party van hulle ooit — Jesus gaan aanvaar nie. Om andere met Jesus te bereik, is inderdaad die grondslag van ons sending. Die rede waarom ons egter behoeftige persone bystaan, is omdat ons hulle bloot wil help. Ons help hulle omdat ons Jesus as ons Heer en Heiland aanvaar het. Dit is waartoe die Here ons geroep het.

Hier sien ons Jesus se strewe om in alle mense se behoeftes te voorsien. Dit bied die gelowige ’n nastrewenswaardige beginsel uit die Skrif. Ons weet ook nie of elkeen wat Hy ooit gehelp het, Hom aanvaar het of nie.

Om waarlik andere te kan help, moet ’n mens eers insae in hul behoeftes verkry. Elke kultuur het ’n bepaalde etiket vir die behandeling van vriende. In Indië is dit gebruiklik om kos of iets te drinke vir gaste voor te sit. [In die algemeen] is dit makliker om ’n vreemdeling ’n geldjie in die hand te stop as ’n vriendelikheidsgebaar, of om ’n vriend te probeer troos wat pas ’n geliefde aan die dood afgestaan het. Jou vriend benodig waarskynlik meer as blote geldelike ondersteuning of stoflike dinge. Jou empatie en emosionele onderskraging gedurende daardie tyd van verlies, is waarskynlik die beste soort hulp.

Die belangrike beginsel wat ’n mens as Jesus se medewerker teenoor jou vriende moet volg, begin met die volgende doelstelling: om hulle onbaatsugtig lief te hê en eers hul behoeftes te verstaan voordat jy hulp probeer aanbied. Voorsien die dinge wat daardie persoon benodig, selfs al is jy onseker of hy of sy gereed is om Jesus te volg.

`Lees Matteus 25:34-40. Watter boodskap is hier vir die hedendaagse gelowige?`