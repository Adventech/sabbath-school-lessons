---
title:  Jesus se metode en respons
date:  13/11/2023
---

Die Bybel sê vir ons dat die wetsgeleerde Jesus wou toets. Tog het Hy geweet waarom die man daardie vraag vra. Ons verlangens en hartsbegeertes is inderdaad aan die Here bekend. Hy ken dit beter as wat ons dit self ken. In teenstelling met Jesus, weet ons beslis nie wat in ander mense se koppe en harte aangaan nie, wat hul ware motiewe is nie.

Somtyds vra andersgelowiges ’n mens uit na jou oortuigings. Ons Moslemvriende se vrae het byvoorbeeld met Jesus se Goddelikheid te make, soos: “Waar in die Bybel sê dit dat Jesus God is?” of “Waarom sê julle God is ’n enkele opperwese en praat dan van die Drie-eenheid?” Hierdie vrae kom uitlokkend voor. Tog getuig hierdie dinge dalk van ’n opregte behoefte aan Jesus, of ‘n onvervulde begeerte of ’n leegheid wat die vraer pla. Ons weet nie wat in hierdie persone se koppe en harte aangaan nie — ons hoef ook nie. Ons moet hulle bloot na die beste van ons vermoë bedien, ongeag hulle eintlike beweegredes.

`Lees Matteus 26:56, Handelinge 17:11, 1 Korintiërs 15:3 en 2 Timoteus 3:16. Hoe help hierdie verse ’n mens om Jesus se respons aan die wetsgeleerde in Lukas 10:26 beter te verstaan?`

Soms smag ons na antwoorde, maar wil nie self moeite doen om dit te vind nie. Wat het Jesus hieroor te sê gehad? Let op sy woorde: “‘Wat staan in die wet van Moses geskrywe? Wat lees jy daar?’” (Luk. 10:26, NAB). Jesus wys hier op ’n baie belangrike gedeelte van die leerervaring. Pleks van uitsluitlik luister na ander se uitlegte, behoort ons self die Skrif — die Woord van God — te lees. Die antwoorde waarna ons soek, staan reeds in die Bybel. Terwyl ons lees, rig die influisterende Gees ons skrede op die lewenspad.

God het ons sy Woord gegee. Dit bevat al die waarhede waarvan ons moet weet ten einde reg te leef, oor hoe ons ons medemens behoort te behandel, en hoe ons moet maak “om die ewige lewe te beërwe.” Onderwysers en predikante het weliswaar ’n rol te speel, maar uiteindelik moet ons self die Bybel oopslaan en soek na die waarhede wat saak maak. “U woord is ’n lamp vir my voet en ’n lig vir my pad” (Ps. 119:105, OAB). Hierdie vers is meer as net digterlik. Dit is die heilige waarheid, want dit vestig ons aandag op die Woord van God en hoe belangrik dit vir die gelowige is.

`Jesus, die Woord van God wat vlees geword het, het altyd die mense terugverwys na die Heilige Skrif. Wat sê dit vir ons oor die belangrikheid van die Bybel, en waarom ons enige filosofiese of teologiese redenasies wat ons vertroue daarin ondermyn, moet verwerp?`