---
title:  Vir verdere studie
date:  17/11/2023
---

Lees die gedeelte “The Good Samaritan” (bl. 497-505) uit Ellen G. White se boek, The Desire of Ages.

Die hedendaagse wêreld is vol honger, behoeftige en mishandelde mense. Jy kan jou deel doen, hoe “klein” dit ook al vir jou lyk. Ons gaan natuurlik nie al die wêreld se probleme oplos voor die wederkoms nie. Dit is nie waartoe ons geroepe is nie. Tot tyd en wyl het ons wel ’n taak. Dit kan iets kleins wees, soos om iemand te help wat nie genoeg kos het om te eet nie. ’n Mens kan ook ’n gemeentelid help wat onbillik en onregverdig behandel word, wat onder ander se bekromptheid deurloop (wat steeds ’n wesenlike probleem in hierdie ou wêreld is).

“Suiwer godsdiens, die soort wat vlekkeloos voor God die Vader is, is ‘om wese en weduwees in hulle verdrukking te besoek en jou vlekkeloos te bewaar van die wêreld’ [Jak. 1:27, OAB]. Weldade is die vrug wat Christus van ons verwag: vriendelike woorde en daadwerklike welwillendheid; om op ’n tederlike wyse om te gee vir die armes, die behoeftiges en die beproefdes. Wanneer ’n mens opreg met jou medemens simpatiseer, met diegene wat onder teleurstelling en verdriet gebuk gaan; wanneer ’n mens uitdeel aan die behoeftiges; wanneer jy dié wat naak is, klee, en vreemdelinge in jou sitkamer en in jou hart verwelkom — dan is die engele voor jou deur;  dan word die wroeginge beantwoord van bo. Elke daad wat van geregtigheid, genade en welwillendheid getuig, is soos musiek in die hemel. Vanuit die troonkamer sien die Vader diegene wat ander genadig is en reken hulle as sy kosbaarste besittings. ‘Hulle sal vir My ’n kosbare besitting wees die dag as Ek ingryp, sê die Here die Almagtige’ [Mal. 3:17, NAB]. Elke genadedaad aan die behoeftiges, aan dié wat swaarkry, word basies as ’n weldaad aan Jesus beskou. Wanneer ’n mens die armes voed, die beproefdes en onderdruktes simpatiekgesind is, en die weeskinders [en ontheemdes] bevriend, verstewig jy die band tussen jou en Jesus” (Ellen G. White, Testimonies for the Church, vol. 2, bl. 25).

**Vrae vir bespreking**:

`Let op die gebod om God en medemens lief te hê, wat verkeerdelik ingespan kan word om redding deur werke te probeer verkry. Hoe gemaak om nie in dié slaggat te beland nie? Waarom is die idee dat enige daad of vorm van verdienste, verlossing kan bring, so ’n gevaarlike dwaling - inaggenome wie Jesus in werklikheid is en wat Hy vir ons aan die kruis gedoen het (lees Fil. 2:5-8)? ’n Mens kan dus probeer werk vir jou verlossing (wat ’n fatale fout is) of jy kan die verlossing in Jesus wat reeds joune is, in jou handel en wandel en denke weerspieël. Hoe leer ’n mens egter om onderskeid te tref tussen die twee? `

`Sommige mense leef en dink anders as ons. Gevolglik is ’n mens inherent bevooroordeeld teenoor diesulkes. Hoe gemaak om daardie vooroordele raak te sien? `

`Hierdie week het ons ’n aantal skrifgedeeltes bekyk wat sê dat ons goedhartig teenoor andere moet wees, wie of wat ons naaste ook al mag wees. Watter ander verse en skrifgedeeltes rugsteun hierdie beginsel? `