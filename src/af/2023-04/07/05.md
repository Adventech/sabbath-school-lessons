---
title:  Om andere soos jouself lief te hê
date:  15/11/2023
---

`Lees Matteus 22:37-40. Hoe vergelyk Jesus se woorde hier met sy antwoord aan die wetsgeleerde in Lukas 10:27 en 28?`

In Matteus 22:37-40 stel Jesus dit onomwonde dat die daaglikse uitleef van ware geloof op twee gebooie steun. Lukas 10:27 en 28 maak dit boonop duidelik dat diegene wat hierdie twee dinge beoefen, die ewige lewe sal beërwe.

“Liefde is die onderliggende beginsel van God se regering in hemel en op aarde, en moet die grondslag van elke Christen se lewe wees. Dit is al manier om standvastigheid in die geloofslewe te kry en dit te behou. Dit is die enigste manier om beproewinge en versoekings te deurstaan” (Ellen G. White, Christ’s Object Lessons, bl. 49).

`Lees Galasiërs 5:14, Miga 6:6-8 en 1 Johannes 4:20 en 21. Hoe rugsteun hierdie gedeeltes Jesus se onderwysing in Lukas 10 en Matteus 22?`

Volgens Paulus word “Die hele wet… in hierdie een gebod saamgevat: ‘Jy moet jou naaste liefhê soos jouself’” (Gal. 5:14, NAB). Volgens die apostel kom die praktiese uitleef van ons liefde vir God slegs aan die lig, en slegs tot sy volle reg, deur die liefde wat ons vir ons medemens het. Hoewel hy sê dat “die regverdige… uit die geloof [sal] lewe” (Rom. 1:17, OAB), leef ’n mens nie daardie geloof in die geheim uit nie. Dit is nie vir andere ’n verborgenheid nie. Paulus, Miga en Johannes sê pertinent dat ons werke aan die wêreld toon dat die geloof wat ons bely, ’n werklikheid is.

In 1 Korintiërs draai Paulus ook nie doekies om nie: as jy voorgee om slim te wees of met jou weldade spog, of die soort geloof het wat berge versit of selfs jou lewe prysgee, maar jy het geen liefde nie, dan is jy “’n klinkende metaal of ’n luidende simbaal” (1 Kor. 13:1, OAB).

`Kyk na die Ellen G. White-aanhaling hierbo. Sy sê dat ’n mens sleg deur die liefde standvastig kan bly en versoeking te bowe kan kom. Hoe toon hierdie idee dat die bevel om lief te hê, nie verlossing deur werke is nie, maar juis die manier is waardeur ons uiting aan ons geloof in Jesus gee?`