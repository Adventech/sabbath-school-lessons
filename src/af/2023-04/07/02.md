---
title:  Die grootste vraag van alle vrae
date:  12/11/2023
---

Wie is ons? Waarom is ons hier? Wat gebeur met ’n mens wanneer jy doodgaan? Wat is ons uiteindelike lot? In vele opsigte is hierdie die groot vraagstukke waarmee ons as sterflike wesens stoei, wesens met ’n sterflikheisbesef (in teenstelling met alle ander sterflike wesens, soos otters en oesters, wat geen benul het nie.). In die Evangelie volgens Lukas kom iemand na Jesus met ’n vraag wat inderdaad die belangrikste van al die groot vraagstukke is.

`Lees Lukas 10:25. Wat het die wetsgeleerde gevra? Waarom het hy dit gevra?`

Benewens die erns van hierdie vraag, sê die Bybel vir ons dat hy gekom het om Jesus te toets. Ons weet tog dat sommige mense ’n mens somtyds met skeptisisme en selfs ongeloof nader, partymaal met vrae wat toon dat hulle die saak ligtelik opneem. Nietemin kan diesulkes steeds bereik word. Dit is presies hoe Jesus die wetsgeleerde benader het, wetende van die man se bymotief. Vir beide dié wetsgeleerde en vir die aanhoorders skep dit ’n potensiële keerpunt, wat Jesus toe benut om hulle tot selfondersoek te bring. Hoewel Jesus terdeë van die wetsgeleerde se bymotief bewus was, was Hy nie van plan om die man te ignoreer of hom op ’n oneerbiedige wyse te behandel nie.

Op die keper beskou is dit die heel grootste vraag: “Wat moet ek doen om die ewige lewe te beërwe?”Alle godsdienste — ongeag die rituele of praktyke wat gevolg word — probeer hierdie kritieke vraagstuk beantwoord. Dan het ons ook die presiese keersy van dié vraagstuk: watter sin is daar in sterwende wesens se lewens, inaggenome Jakobus 4:14 se beskrywing van ons bestaan: “’n damp wat vir ’n kort tydjie verskyn en daarna verdwyn” (OAB)? Die ewige lewe of die ewige dood – tussen dié twee moet ons kies.

`Lees 1 Korintiërs 15:30-32. Wat poog Paulus om hier tuis te bring oor die belangrikheid van die ewige lewe?`

Ten spyte van sy twyfelagtige motiewe het die wetsgeleerde ’n uiters belangrike vraag gevra. Jesus, wat altyd op die uitkyk vir evangelisasiegeleenthede was, het dit boonop vir die koninkryk benut.

`Hoe gemaak om die geleenthede wat ons te beurt val, raak te sien, aan te gryp en vir evangelisasie te benut – selfs al is die omstandighede nie juis wenslik nie?`