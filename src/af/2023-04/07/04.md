---
title:  Om die ewige lewe te beërwe
date:  14/11/2023
---

`Lees Lukas 10:27 en 28. Wat was die wetsgeleerde se antwoord op sy eie vraag?`

Dit was die wetsgeleerde se vraag en hy het dit self beantwoord: “‘“Jy moet die Here jou God liefhê met jou hele hart…” En: “Jy moet jou medemens liefhê soos jouself ”’”(Luke 10:27, NLV).

Wat was Jesus se respons? Hy sê vir die wetsgeleerde: “‘Jy het reg geantwoord’” (vers 28, NAB). Tog stel Jesus hom voor die uitdaging om die daad by die woord te voeg, want Hy sê vir hom: “‘Doen dit en jy sal lewe!’” (vers 28, NLV).

Vir die meeste gelowiges is dit nie te moelik om vrae oor hul geloofsleer reg te beantwoord nie. Die groot uitdaging is eerder om te doen wat hulle weet reg is asook die navolging van daardie dinge wat hulle glo. Baie mense met genoegsame kennis van die waarheid sal eendag verlore gaan omdat hulle nie daardie waarheid gehoorsaam uitgeleef het nie. Dit is hoe ernstig hierdie kwessie is. Die blote besef dat jy God en jou naaste moet liefhê, is nie genoeg nie. Jy moet dit dóén!

`Lees Jakobus 2:17-22. Hoe stem hierdie skrifgedeelte ooreen met Jesus se woorde aan die wetsgeleerde?`

As ons die Here liefhet, sal ons sy Woord lees en bid, asook sy gebooie onderhou en na sy roepstem luister — “met ons hele hart.”As ek sê dat ek my naaste liefhet, maar nie vir mede-gemeentelede omgee nie of as ek die behoeftiges ignoreer wanneer ek in staat is om hulle te help, is my geloof mos nutteloos, nie waar nie? Die Christelike geloof bestaan nie net uit ’n reeks bepaalde oortuigings nie, maar behels ook ’n lewenswyse.

“Sê nou jy sien ’n Christenbroer of -suster wat kos en klere nodig het, en jy sê: ‘Ek hoop dit gaan goed met jou; sorg dat jy warm aantrek en genoeg eet,’ maar jy gee nie vir daardie persoon kos of klere nie. Wat help dit dan?” (Jak. 2:15 en 16, NLV).

`Hoe besorg is jy oor andere se welstand? Hoe getrou is jy met die uitleef van Paulus se onderwysing: “Julle moenie net elkeen na sy eie belange omsien nie, maar ook na mekaar se belange” (Fil. 2:4, NLV)? Hoe kan jy, deur die genade van die Here, leer om meer vir jou medemens om te gee?`