---
title:  Vir verdere studie
date:  27/10/2023
---

“Liefde vir verloregaande siele was die inspirasie vir Abraham se gebed. Hoewel hy die sonde van daardie bedorwe en verworde stad verafsku het, wou hy [bitter graag] hê dat die sondaars gered moes word. Sy diepe belangstelling in [die wel en weë] van Sodom toon die [opregte] kommer wat ons vir die onboetvaardiges behoort te hê. Die sonde behoort ons met mag en mening te verfoei ja, maar die sondaar moet met medelye en liefde behandel word. Oral om ons is sondaars wat op die verdoemenis afstuur, [’n tragedie] net so hopeloos en verskriklik is as dié wat Sodom te beurt geval het. Elke dag is daar mense vir wie die genadedeur sluit, elke uur iemand wat sonder die genade van God te sterwe kom. [Die vraag is net:] waar is diegene wat die sondaar hierteen waarsku, wat ’n beroep op hulle doen om hierdie afskuwelike lot te ontvlug? Waar is die hande wat gryp na die siele [terwyl hulle tuimel na] die ewige dood? Waar is diegene wat in nederigheid en met gelowige vasberadenheid by die Here vir diesulkes pleit?

“Abraham se houding was dié van Christus. Die Seun van God — Hy Self is die groot middelaar wat by God vir die sondaar intree. Hy wat die prys daarvoor betaal het, ken die waarde van elke mens. Met ’n antagonisme teenoor die kwaad wat slegs in ’n wese met ’n vlekkelose bestaan moontlik is, betoon Christus ’n liefde teenoor die sondaar wat slegs uit oneindige goedheid kan spruit. Te midde van die foltering aan die kruis, terwyl die sonde van die ganse mensdom swaar op sy gemoed rus, bid Jesus vir moordenaars en vir diegene wat Hom verag: ‘Vader, vergeef hulle, want hulle weet nie wat hulle doen nie!’ (Luk. 23:34, OAB)” (Ellen G. White, Patriarchs and Prophets, bl. 140).

“Abraham is deur die omringende nasies as ’n magtige prins, en ’n wyse en bekwame hoofman vereer. Hy het nie sy invloed van sy medemens weerhou nie. In teenstelling met die afgodsaanbidders het Abraham se lewe en karakter ’n merkbare invloed ten gunste van die ware geloof gehad. Sy getrouheid aan God was onwankelbaar, terwyl sy innemende houding en goedhartigheid, vertroue en vriendskap tussen Hom en andere ontlok het. Sy pretensielose grootsheid het eer en respek ingeboesem” (Ellen G. White, Patriarchs and Prophets, bl. 133 en 134).

**Vrae vir bespreking**:

`Watter ander Bybelfigure is ook die vergestalting van ’n gelowige wat hul sending volvoer het? Wat van Johannes die Doper? Beskou jy sy sending as ’n sukses? `

`Lees Genesis 19:30-36. Wat sê dit vir ons oor die karakter van sommige van die mense wat uit Sodom gered is?`

`Watter andere lesse aangaanse sending en hoe dit gedoen behoort te word, kan ons uit Abraham se voorbeeld leer?`

`Abraham het by die Here vir Sodom en Gomorra ingetree. Bepeins nou die volgende vraag: was sy bemiddelingspoging, na jou mening, ‘n mislukking of ’n sukses?`