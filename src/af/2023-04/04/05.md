---
title:  Abraham se sending
date:  25/10/2023
---

`Lees Genesis 19:1-29. Wat was die gevolg van Abraham se gavrye, liefdevolle en biddende houding of ingesteldheid?`

Hierdie skrifgedeelte is nogal insiggewend en toon Lot se stand in die stad Sodom: “Lot het… in die poort van Sodom gesit” (Gen. 19:1, NLV). Dit beteken dat hy ’n belangrike figuur in daardie stad was, beslis ’n soort staatsamptenaar wat met die publiek gewerk het. Om in die stadspoort te kon sit, was immers ’n voorreg wat slegs amptenare, regters en konings beskore was (2 Sam. 19:8, Jer. 38:7 en Rut 4:1).

Genesis 19 loop byna parallel met hoofstuk 18 se verhaal van Abraham en die engele. Abraham en Lot sit in ’n ingang (hfst. 18:1 en 19:1). Albei nooi vreemdelinge na hul wonings om daar te rus (hfst. 18:3 en 4 en 19:2), en albei laat kook ’n maaltyd vir hul besoekers (hfst. 18:4-8 en 19:3). Hoewel die aard van Lot se swakhede nie aan ons bekend is nie, het hy duidelik ook oor goeie eienskappe beskik.

“Toe het die Here vuur en brandende swael uit die hemel op Sodom en Gomorra laat neerreën. Hy het hierdie stede en hulle omgewing totaal verwoes met al hulle inwoners en die plante en die diere” (Gen. 19:24 en 25, NLV).

Die presiese inwonertal ten tye van die oordele wat oor Sodom en Gomorra gebring is, is onbekend. Hier is wat ons wel weet: van die duisende [wat waarskynlik daar gewoon het], het slegs vier die stad verlaat, met slegs drie wat uiteindelik gered is. Dit stem ooreen met die Genesis-verhaal. Ons weet nie hoeveel mense toe op aarde was nie. Wat ons wel weet, is dat die meeste nie gered is nie.

Die handjievol wat uit Sodom gered is, het bepaalde implikasies vir ons sending: nie almal gaan gered word nie. Ons groot begeerte is dat almal Jesus en sy verlossingsplan sal aanvaar, maar elke mens op aarde het vrye keuse. Ons nooi mense om Jesus te kies. Ons taak is om daardie uitnodiging aan so veel as moontlik mense te rig. In die uitvoer van dié sending staan die Here ons by in die vorm van die influisterende Gees. Tog dwing Hy niemand om ’n bepaalde keuse te maak nie. Vrye keuse kom uiteindelik daarop neer dat verlossing die individu se keuse is — ongeag ons doen en late, ongeag die hoeveelheid voorbidding wat ons doen.

`Hoe leer ’n mens om nie mismoedig te raak as sendingprojekte nie die verlangde resultate oplewer nie?`