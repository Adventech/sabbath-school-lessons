---
title:  Die gawe van gasvryheid
date:  22/10/2023
---

`Lees Genesis 18:1-15. Watter aspekte van gasvryheid bespeur ’n mens in Abraham se reaksie op sy besoekers?`

Dit was in die middel van die dag toe Abraham by die tentdeur gesit het. Sy gedrag hier is ongewoon. In somermaande sit die son daardie tyd van die dag op sy hoogste. Almal soek dus na skaduwee en ’n vars briesie teen die vel. Wie weet, miskien het Abraham uitgehou in die vreeslike hitte om enigeen wat daarlangs verbygekom, te help.

Terwyl hy daar sit, gewaar hy drie reisigers. Dit was, bes moontlik, sy gewoonte om gasvry teenoor vreemdelinge te wees. Dit is waarom Abraham in hierdie ontmoeting die een is wat die leiding neem, want die Skrif sê dat hy opspring en hulle tegemoet hardloop. Met ander woorde (en hierdie punt is belangrik): Abraham tree reeds gasvry op voordat die mans in die rigting van sy tente beweeg het. Ja, hý neem die inisiatief.

“‘Rus eers in die skadu van hierdie boom terwyl ek water laat haal om u voete te was. Terwyl u my dan die eer aandoen om by my te vertoef sal ek ’n bietjie kos laat voorberei sodat u versterk kan word. Vertoef tog ’n rukkie voordat u verder reis’” (Gen. 18:4 en 5, NLV).

Abraham was bewus van sy sending: om in ’n wêreld wat deur paganisme, afgodery en politeïsme verswelg word, sy kennis van die lewende God met almal te deel. Soos blyk uit hierdie insident, was die eerste onmiddellike respons om sy uitreikverpligtinge na te kom, vir Abraham om gasvry teenoor hierdie vreemdelinge te wees — klaarblyklik by die  eerste aanblik van hierdie reisigers doer in die verte.

Tog het Abraham ook ander sendingverpligtinge gehad: “[Sy] groot huishouding het uit meer as ’n duisend mense bestaan, waarvan baie self ook gesinshoofde was, met heelwat nuwe bekeerlinge uit heidense gelowe. So ’n reuse huishouding het ’n patriarg met ’n ferm hand nodig gehad. Flou metodes en wispelturigheid sou doodgewoon nie deug nie… Abraham se invloed het verder as sy huishouding gestrek. Waar hulle ook al tent opgeslaan het, het Abraham langs syne ’n altaar vir die diereoffer en vir aanbidding opgerig. Wanneer sy tent afgeslaan is, het die altaar egter bly staan. Menige reisende Kanaäniet, wie se kennis oor die Almagtige aan die lewe van die Godvresende Abraham te danke is, het by daardie altare vertoef en offers aan Jehova gebring” (Ellen. G. White, Education, bl. 187).

Van meet af aan het dié patriarg verstaan dat God hom tot sendingwerk geroep het. Sy reis na die Beloofde Land was dus nie ’n lang vakansie nie, dit moes diegene om hom — en deur sy nasate, die ganse wêreld — tot seën wees.

`Watter beginsels uit Abraham se gasvryheid kan jy persoonlik nastreef?`