---
title:  Abraham se liefde vir almal
date:  23/10/2023
---

`Lees Genesis 18:16-33. Hoe het Abraham daardie wonderlike eienskap — sy besondere naasteliefde — aan almal bewys sonder om onderskeid op grond van stam, ras of kultuur te tref?`

Abraham se tweede goeie eienskap, wat ’n mens ook in Genesis 18 bespeur, was sy liefde vir ander mense – selfs vir diegene wat hy nie persoonlik geken het nie. Hierdie is ’n groot les vir elkeen van ons. Die mense van Sodom en Gomorra was sondaars, ver uit pas met die patriarg se waardes. Tog was hy innig lief vir hulle — vir ieder en elk — sonder om onderskeid op grond van ras, geslag, taal of godsdiens te tref.

Toe verwittig die Here vir Abraham van sy besluit om die stede Sodom en Gomorra te vernietig. “Toe sê die Here vir Abraham: ‘Die boosheid van die mense van Sodom en Gomorra het rugbaar geword, want hulle doen alles wat sondig is. Ek wil afgaan om te gaan kyk of dit waar is of nie. Dan sal Ek vir seker weet’” (Gen. 18:20 en 21, NLV).

Met die grootste nederigheid en ontsag rig Abraham sy versoek aan die Here: “‘U sal tog sekerlik nie die onskuldiges saam met die skuldiges laat doodgaan nie! Waarom sou U die onskuldiges en die skuldiges almal oor een kam skeer? U sal dit tog sekerlik nie doen nie! Moet die regter van die hele aarde dan nie doen wat reg is nie?’” (Gen. 18:25, NLV).

Vanweë sy naasteliefde was dit Abraham se groot begeerte dat al die inwoners van hierdie stede gered moes word, nie net die regverdiges nie. Die patriarg was waarskynlik deeglik bewus van hoe boos en verdorwe daardie mense was. ’n Mens wonder oor al die gruwels waarvan hy te hore gekom het, al hul vreeslike praktyke en denkwyses. Te oordeel na die gebeure wat in die volgende hoofstuk ontvou — die hele gedoente met Lot en die skare voor sy deur (lees Gen. 19:1-11) — was die mense van Sodom en Gomorra inderdaad die vergestalting van boosheid.

Nietemin het Abraham, wat self die liefde van God geken het, vir dié mense by die Here ingetree. Die patriarg het geweet dat die sondaar altyd kon terugkeer na God en berou kon toon. Vir Abraham het die redding van Sodom en Gomorra se inwoners ’n kans op berou vir daardie mense beteken.

Op grond van sy eerstehandse belewenis met God en sy liefde vir die mens, rig Abraham die versoek om begenadiging. Die patriarg het self ook ’n groot liefde vir sondaars gehad. Hy het besef dat waar daar lewe is, die verlossingshoop voortbestaan.

`Waarom is voorbidding (d.w.s. om vir behoeftige persone voor God in te tree) so belangrik in ’n mens se gebedslewe? Hoe help dit die gelowige om geestelik te groei, asook om God se liefde vir die sondaar toenemend as ’n werklikheid te beleef?`