---
title:  Abraham se biddende ingesteldheid
date:  24/10/2023
---

`Lees Genesis 18:23-32 en Jakobus 5:16. Wat behoort ons daaruit te leer aangaande die krag van voorbidding?`

Die dialoog tussen God en Abraham is ’n voorstelling van [hemelse] bemiddeling. Abraham word in hierdie hoofstuk as ’n middelaar uitgebeeld, wat voor God vir die mense van Sodom en Gomorra intree. Hy het namens, en ter wille van, hulle voor God gepleit. Hy het dus, in ’n sekere sin, as ’n skadubeeld opgetree, ’n simboliese uitbeelding wat wys op Jesus as ons middelaar voor die Vader. Ons sending vandag sal slegs met sukses bekroon word as ons hierdie vorm van gebed aktief begin gebruik.

Abraham het die inwoners van Sodom, Gomorra en die ander omliggende stede geleer liefkry. Dit is waarom sy gebed eerlik en opreg was. Abraham het in ’n stadium geveg teen die vier konings wat pas die konings van Sodom en Gomorra se leërs verslaan het. Na Abraham se oorwinning het Bera, die koning van Sodom, Abraham en die koning van Salem, Melgisedek, tegemoetgegaan. Bera het versoek dat sy mense mag terugkeer na hul huise: “‘Gee net my mense terug, maar hou die besittings vir jouself’” (Gen. 14:21, NLV). Dit toon hoe opreg dié koning se liefde vir sy mense was. Aangesien liefde een van Abraham se edelste karaktereienskappe was, het hy die konings van Sodom en Gomorra liefgehad, met die gevolg dat hy voorbidding vir hulle en hul mense gedoen het. “Liefde vir verloregaande siele was die inspirasie vir Abraham se gebed” (Ellen G. White, Patriarchs and Prophets, bl. 140).

Abraham het nederigheid en deursettingsvermoë in sy gebede aan die dag gelê. Toe die Here dus aan sy eerste versoek gehoor gee — naamlik om die stad te spaar indien 50 regverdiges daarin gevind kon word — sit hy sy bemiddeling voort.

Ons sending kan nie suksesvol wees sonder gebed nie — meer spesifiek, sonder voorbidding nie. Na ’n ontmoeting, of na ’n preek of ’n Bybelstudie, moet ’n mens vir die persone met wie jy pas kontak gehad het, bid. God verhoor hierdie gebede en werk in die harte van diegene na wie ons uitgereik het. Dit is nie ons slim woorde of hoe wel ter tale ons is, wat ons vriende en kennisse tot oortuiging bring nie, maar die Heilige Gees. Dit is waarom ons, met elke uitreikgeleentheid, vir elkeen afsonderlik voorbidding moet doen.

`Lees Romeine 8:34 en Hebreërs 7:25. Wat leer ’n mens hieruit oor wat Jesus namens en vir ons doen? Hoe help hierdie waarheid ons om ons rol as “middelaars vir ons medemens” beter te verstaan?`