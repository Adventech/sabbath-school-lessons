---
title:  Balling in ’n Vreemde Kultuur
date:  17/12/2023
---

Dit is nooit maklik om weggevoer te word na ’n vreemde land of kultuur nie. Dalk is dit ’n bietjie moeilik vir ons om in die Jode se skoene te staan, ’n volk wat eers ballinge in Babilon en toe in Persië was.

Geeneen van ons woon tog in ’n Adventisteland waar ons geloofsbeginsels, al is dit net tot ’n mate, deel van die landswette is nie. Voordat die Jode in ballingskap weggevoer is, het hulle in hul eie land gewoon waar hul geloofsbeginsels ook in die landswette vasgelê was.

Dink net hoe maklik dit, in ’n sekere sin, vir die Jode voor die ballingskap moes wees om getrou aan God te bly. Dit sou tog, per slot van rekening, makliker wees om die sewendedag-Sabbat te onderhou, siende dat God se rusdag in werklikheid deel van die land se wetstelsel was, nie waar nie?

Die ganse Joods-Christelike geskiedenis bring egter ’n belangrike feit aan die lig: trou aan die Here spruit nie uit die landswette nie (ongeag of dit gunstig teenoor die geloofslewe is al dan nie), maar uit die hart, die binneste van die mense. Wanneer trou nie van binne kom nie, gee dit gou aanleiding tot sonde, afvalligheid en ondergang.

“‘Hierdie volk kom dien My met hulle mond, met hulle woorde. Hulle eer My met die woorde wat hulle sê, maar hulle hart is ver van My. Daarom probeer hulle My dien met wette wat mense gemaak het, dit is nie Ek wat daardie wette gemaak het nie’” (Jes. 29:13).

Daarenteen kan selfs die mees ongunstige omgewing nie diegene wat vasbeslote is om getrou te wees aan God, van gehoorsaamheid weerhou nie.

`Lees Daniël 1:1-12, 3:1-12 en 6:1-9. Dié drie skrifgedeeltes beskryf uiteenlopende situasies. Wat leer ’n mens nogtans hieruit oor die tipiese uitdagings waarmee God se kinders in ’n ongelowige of andersgelowige kultuur te kampe het?`

Ongeag die situasie waarin ’n mens jou bevind of die plek waar jy woon, dompel die lewe elkeen van ons in ’n omgewing wat tot ’n mate (hetsy a.g.v. die landswette of die kultuur, of selfs beide) ongelooflik uitdagend vir ’n mens se geloof en getuienis kan wees. Hoewel hierdie verhale in Daniël altyd op ’n betreklike “goeie” noot eindig, toon dit dat ’n mens selfs in uitdagende omstandighede getrou aan God kan bly. Selfs al het elkeen van hierdie verhale tragies geëindig, het hierdie jongmanne steeds die regte ding gedoen.

`Dink aan jou eie kultuur [of selfs gesamentlike landskultuur].Wat is sommige van die uitdagings wat dit jou geloofslewe bied? Hoe reageer jy daarop?`