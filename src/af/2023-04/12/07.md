---
title:  Vir verdere studie
date:  22/12/2023
---

“Elke huishouding en elke skool; elke ouer, onderwyser en kind op wie die evangelielig geval het, bereik ’n kruispad soos dié, hierdie vraag wat op so ’n stormagtige tyd in die geskiedenis van Israel aan koningin Ester gestel is: ‘Wie weet, miskien is dit juis met die oog op ’n tyd soos hierdie dat jy koningin geword het!’ (Est. 4:14, NAB)” (Ellen G. White, Education, bl. 263).

“Ester was ’n beeldskone Joodse meisie. Sy was Mordegai se niggie. Hy het haar na haar ouers se dood ingeneem en het haar as sy eie dogter grootgemaak. God het vir Ester gebruik om die Joodse volk in Persië van uitwissing te red” (L.W.: die tweede paragraaf hierbo dien as ’n  agtergrondskets oor die Bybelkarakter,  Ester, en verskyn op bladsy 45 van die boek Daughters of God. Die paragraaf is nie deur Ellen White geskryf nie, maar die volgende twee wel.)

“In antieke tye het die Here op ’n wonderbaarlike wyse deur vroue wat hulle aan God gewy het, gewerk. Daardie vroue het saam met die mans gestaan wat die Here as sy ambassadeurs gekies het. So het hulle tesame vir die Here gewerk. God het vroue gebruik om groot en besliste oorwinnings te behaal. By ’n aantal geleenthede het die Here, in krisistye, bepaalde vroue na vore gebring en het deur hulle tallose lewens gered. Deur koningin Ester het die Here se volk van ’n grootse tragedie gered. Toe geen aardse mag [of gesag] hulle kon uitred nie, het Ester en die vroue wat by haar was, gevas en gebid. Die vroue het vinnig opgetree en die krisis die hoof gebied. Sodoende het hulle verlossing vir hul volksgenote bewerkstellig…

“’n Studie oor Ou-Testamentiese vroue se bydraes tot die werk van God bied ’n mens lesse wat gelowiges in staat sal stel om die krisisse in hedendaagse evangelisasiewerk die hoof te bied. Dalk beland ons nie in die gevaarlike en pynlik prominente posisie as die Jode in die tyd van Ester nie. Tog kan bekeerde vroue dikwels ’n belangrike rol speel, al is die omstandighede meer alledaags. Vele het dit al gedoen en staan ook gereed om dit weer te doen” (Ellen G. White, Daughters of God, bl. 45 en 46).

**Vrae vir bespreking**:

`Die boek Ester laat ’n mens met ’n aantal onbeantwoorde vrae, veral oor Ester se rol aan die koninklike hof. Sy het inderdaad ’n invloedryke pos in Persië beklee, tog [was sy deel van ’n harem]. Hoe versoen ’n mens hierdie dinge met haar geloof? Kan ’n mens dit daarmee versoen? `

`“‘en as ek omkom, dan kom ek om’” (Est. 4:16, OAB). Ester se beroemde woorde weerklink deur die millennia heen, as ’n voorbeeld van getrouheid te midde van doodsgevaar. In watter opsig is haar woorde ’n vooruitwysing op die dinge wat die kinders van die Here in die eindtyd in die gesig sal staar, wanneer die kwessies in Openbaring 13 ’n realiteit word? `

`Bespreek die vraag aan die einde van  se les in klastyd, oor of ’n mens somtyds jou geloof moet verswyg. Behoort dit ooit so vir ons te wees? `