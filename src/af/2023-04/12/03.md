---
title:  Binne ’n koninklike hof in die vreemde
date:  18/12/2023
---

Uiteindelik, na die val van Babilon en die opkoms van Medo-Persië, het baie van die Jode na hul geboorteplekke teruggekeer. Tog was daar uitsonderings. Sommiges het verkies om te bly op die plek waar hulle reeds vir meer as  ’n geslag lank gewoon het.

Hierdie geskiedenis vorm die agtergrond van Ester en bied die leser ’n bietjie konteks vir dié Bybelkarakter se verhaal. Die gebeure speel af “in dié dae toe koning Ahasvéros op sy koninklike troon in die stadsvesting van Susan gesit het” (Est. 1:2, NAB). Dit is hier waar die Bybelvertelling ontvou, met hierdie koning wat die Persiese Ryk regeer.

In hoofstuk 1 verval Vasti in onguns by die koning, wat daartoe lei dat hy ’n ander koningin soek:  ’n plaasvervanger vir die onthefde Vasti. Dit is binne hierdie konteks dat Ester en haar oom, Mordegai, die eerste keer verskyn.

`Lees Ester 2:1-9. Wat leer hierdie verse ons oor die situasie waarin Mordegai en Ester verkeer het?`

Klaarblyklik was Mordegai ’n koninklike amptenaar wat daagliks in die paleispoort gesit het, en wat saam met sy aangenome dogter (of dalk niggie), Ester, in die stad Susan gewoon het. Vanweë hul stand en waar hulle gewoon het, was hul versonke in antieke Persiese kultuur. Dit verklaar, ten dele, waarom Ester gekies is om voor die koning te verskyn. Die Bybel sê: “Die koning se opdrag is uitgevoer. Hulle het ’n groot klomp meisies na Susan toe gebring en hulle onder die paleisbeampte Hegai se sorg geplaas. Ester was ook onder hierdie groep meisies wat na die paleis toe gebring is” (Est. 2:8, DB).

`Lees Ester 2:10 en 20. Wat gebeur hier en waarom sê Mordegai vir Ester aan om so te maak?`

Hoewel dié Bybelgedeelte nie die presiese rede aangee nie, is dit nie moeilik om dit uit te werk nie. Hulle was buitestaanders; en dit in ’n vreemde kultuur en godsdiens wat soms, soos ons aanstons sal sien, buitelanders vyandiggesind was; en daarom was dit wys om hul agtergrond en herkoms te verswyg.

`Onder watter omstandighede, dink jy, is dit waarskynlik wys om liewers nie ’n mens se oortuigings openbaar te maak nie? — of behoort ’n mens dit nooit ooit weg te steek nie? Indien nie, waarom nie?`