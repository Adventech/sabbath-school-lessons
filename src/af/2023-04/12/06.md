---
title:  Die wonderwerk agter die Purimfees
date:  21/12/2023
---

Bybelkenners wys al duisende jare lank op die feit dat God se naam nie in die boek Ester verskyn nie. Dit is die enigste Bybelboek waar ’n mens dié vreemde verskynsel teëkom. Tog bespeur die Jode hier die hand van God in hul redding, met die gevolg dat dié boek deur God se volk by die kanon ingesluit is.

Die vraag aan die moderne gelowige is: bespeur óns ook God se teenwoordigheid in ons alledaagse lewens? God se optrede kan soos normale, alledaagse gebeure voorkom. As ons dus nie mooi daaraan aandag skenk nie, sal ons nie sy teenwoordigheid in ons lewens raaksien nie.

`Lees Ester 9:1-12. Wat was die gevolge van Ester se poging om in te gryp?`

Die Purim-wonderwerk neem ’n ongewone vorm aan. Dit is ’n versteekte wonderwerk, vermom in die gewaad van alledaagse gebeure. Die dekreet om die Jode uit te wis, is nie herroep nie. ’n Nuwe wet is wel bekragtig, dat die Jode hulself kon verdedig.

Let ook op ’n verdere verwikkeling en hoe God deur daardie gebeure werk. Die Perse kon sien dat God ter wille van die Jode ingegryp het.

En die gevolge hiervan? — “baie uit die volke van die land het Jode geword” (hfst. 8:17, OAB). Dit is ’n wonderbaarlike voorbeeld van hoe die Here dit bewerk het dat verlore siele tot God en die waarheid gebring word.

Die leiers van die Joodse volk het ook die hand van die Here in hierdie krisis bespeur. Nadat hulle oor hul vyande geseëvier het, het hulle ’n jaarlikse fees (bekend as Purim) afgekondig ter herdenking en viering van daardie dag se gebeure. Purim is tradisioneel ’n denkseggingstyd ter herinning aan die oorwinning wat God bewerkstellig het.

`Uitdaging: Dink aan iets wat God vir jou gedoen het. Bid om die nodige moed om vandeesweek iemand op jou gebedslys daarvan te vertel.`

`Uitdaging 2.0: Begin ’n dagboek of joernaal waarin jy al die klein dinge (of groot dinge) wat God vir jou doen, neerskryf. Hersien dit gereeld en bid dat die Here vir jou hierdie dinge op die regte oomblik in herinnering sal roep, sodat jy iemand daarvan kan vertel.`