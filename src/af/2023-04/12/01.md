---
title:  Ester en Mordegai
date:  16/12/2023
---

### Skrifverwysings vir hierdie week se studie
Daniël 1:1-12 en 6:1-9; asook Ester 2:1-10 en 20, 3:1-15, 4:1-14 asook 9:1-12.

> <p>Geheueteks</p>
> “Ek maak jou ’n lig vir die nasies sodat die redding wat Ek bewerk, die uithoeke van die aarde sal bereik” (Jes. 49:6, NAB).

Een van die inspirerendste Bybelverhale — ’n voorbeeld van “interkulturele bediening” — is dié van Ester. Oor die millennia heen het vele skrywers kommentaar oor hierdie boek gelewer. Tot vandag toe vier baie Jode die fees bekend as Purim, gebaseer op die gebeure in Ester 9:26-31.

Ester en haar oom Mordegai was Jode wat in die hoofstad van die Persiese Ryk, Susa, gewoon het. In teenstelling met die meeste Jode wat teruggekeer het na Juda, het Mordegai en sy mense, om een of ander rede, in die land van hul ballingskap agtergebly.

Danksy ’n reeks gebeure het die Here dit so beskik dat Ester, in ’n stadium, koningin van die Persiese Ryk word. “Die koning het meer van Ester gehou as van enigeen van die ander vroue en hy was meer in sy skik met haar as met enige ander jongmeisie. Hy het toe die kroon op haar kop gesit en haar koningin gemaak in die plek van Vasti” (Est. 2:17, NAB, wisselvorm-aanpassing: “vroue”).

Dit is in hierdie hoedanigheid dat Ester toe, al was dit effe teësinnig, ’n deurslaggewende rol in Bybelgeskiedenis gespeel het. Op ’n eiesoortige manier toon hierdie verhaal hoe die kinders van die Here, selfs in die buiteland, vir die waarheid kan getuig.

Namate jy tyd het, kan jy vir vandeesweek se les deur Ester lees (of net daardeur vluglees).

_*Bestudeer hierdie week se les ter voorbereiding vir Sabbat, 23 Desember._