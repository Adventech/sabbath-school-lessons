---
title:  Mordegai se getroue uitlewing van sy geloof
date:  19/12/2023
---

Mordegai en Ester was buitestaanders in ’n vreemde land en kultuur. As hulle getrou aan die lewende God wou bly, sou hulle kort voor lank die wind van voor kry. Dit is wat inderdaad toe met Mordegai gebeur het.

`Lees Ester 3:1-15. Wat het hier gebeur, en waarom?`

In Ester 3 vereer koning Xerxes (oftewel Ahasveros) vir Haman deur hom tot ’n hoë pos met baie mag, te bevorder. So moes almal toe voor Haman neerbuig. Ons lees egter: “maar Mórdegai het nie gebuig of neergeval nie” (hfst. 3:2, OAB). Die Bybel sê nie waarom Mordegai nie voor hierdie man wou neerbuig nie. Ons weet egter waarom hy dit nie wou doen nie. Mordegai was ’n opregte Jood. Hy was nie bereid om hulde te bring aan ’n nasaat van Agag nie. Agag was immers ’n Amalekiet, ’n nasie wat die Jode sedert hul uittog uit Egipte vyandiggesind was (Deut. 25:19). Hoe kon ’n getroue Jood dan voor ’n Amalekiet neerbuig of kniel, of trouens enigeen behalwe die lewende God aanbid?

“En die dienaars van die koning, in die poort van die koning, het aan Mórdegai gesê: Waarom oortree jy die gebod van die koning?” (Est. 3:3, OAB). Hoewel ons nie sy presiese respons het nie, sê die volgende teksvers: “Hy het hulle… laat verstaan dat hy ’n Jood is” (vers 4, NAB). In sy respons het Mordegai seker die geleentheid gehad om te verduidelik dat hy ’n aanbidder van die lewende God was, die een wat hemel en aarde geskape het; en dat hy derhalwe nie enige ander wesens, soos die gevalle mens, kon aanbid nie. Ongetwyfeld het Mordegai op ’n manier oor sy geloof getuig, ’n geloof waarby hy so streng gehou het dat hy sy eie lewe, en ongelukkig ook dié van andere, in gevaar gestel het.

“Te midde van die morele duisternis waarin die koningshuise van Babel verkeer het, het Daniël en sy vriende, en ook Mordegai, hul ligte helder laat skyn” (Ellen G. White, Advent Review and Sabbath Herald, 13 Mei 1884).

Toe Haman die Joodse volk wou uitwis, beskryf hy hulle soos volg: “‘Daar is ’n volk wat versprei is oor al die provinsies van u koninkryk en wat hulle self apart hou van die ander volke. Hulle gebruike verskil van al die ander nasies s’n en hulle gehoorsaam nie die wette van die koning nie’” (Ester 3:8, NAB). ’n Groep mense wie se gebruike van ander nasies s’n verskil, en wat nie die koning se wette gehoorsaam is nie? Hier het ’n mens die volmaakte resep vir vervolging.

`Op watter maniere word gelowiges nou nog soos Mordegai van ouds getoets? Hoe behoort ’n mens te midde van sulke omstandighede te reageer?`