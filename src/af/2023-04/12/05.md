---
title:  In ’n tyd soos hierdie
date:  20/12/2023
---

`Lees Ester 4:1-14. Waarom is dit nou skielik die gepaste tyd vir Ester om haar Joodskap bekend te maak?`

Toe Mordegai by Ester om hulp aangeklop het, was sy reeds ’n aantal jare lank met Ahasveros getroud. Volgens die wette van antieke Persië kon niemand egter die troon sonder ’n duidelike uitnodiging van die koning nader nie. Enigeen wat hierdie reël verbreek het, het met sy of haar lewe gespeel. Bewus van dié risiko, betree sy nietemin die troonkamer sonder ’n uitnodiging.

Mordegai se sterk geloof het Ester s’n aangewakker. Mordegai se woorde aan Ester vorm juis die middelpunt van hierdie Bybelboek: “‘Moenie dink omdat jy in die paleis bly, jy is enigsins veiliger as enige ander Jood nie. As jy in ’n krisistyd soos hierdie stilbly, kom daar dalk van ’n ander kant af hulp vir die Jode. Hulle word dalk gered, maar dan sal jy en jou familie as verraaiers beskou word. Dan sal julle nie meer welkom wees by julle eie mense nie. Wie weet, dalk moes jy juis koningin word om jou volk te help?’” (hfst. 4:13 en 14, DB).

Mordegai doen hier ’n beroep op Ester se liefde vir die volk. Sy woorde is inderwaarheid ’n wekroep tot geloof. Niemand het geweet sy is Joods behalwe Mordegai nie, en toe sy uiteindelik besluit om in te gryp, huiwer sy nie om haar lewe vir haar volksgenote af te lê nie.

Haar geloof in God was sterk. Sy het besef dat sukses nie moontlik was sonder hulp van Bo nie. Haar antwoord op Mordegai se boodskap toon daardie geloof: “‘Gaan maak al die Jode wat in Susan is, bymekaar en vas ter wille van my. Julle moet drie dae, dag en nag, niks eet en drink nie. Ek en my kamerpersoneel sal ook vas. Daarna sal ek na die koning toe gaan, al is dit teen die wet. As ek moet omkom, moet ek maar omkom’” (hfst. 4:16, NAB). Mordegai het hierdie opdrag aan die hele Joodse gemeenskap in Susan deurgegee. Terwyl hulle vas en bid, berei sy haarself op daardie lewensgevaarlike oomblik voor. “Op die derde dag het Ester haar koninklike klere aangetrek en in die binneste voorhof van die paleis gaan staan, regoor die ontvangsaal van die koning. Die koning was op die troon in die ontvangsaal regoor die ingang. Toe hy koningin Ester in die voorhof sien staan, het sy hom so bekoor dat hy die goue septer wat in sy hand was, na haar toe uitgesteek het. Ester het nader gekom en die punt van die septer aangeraak” (Ester 5:1 en 2, NAB).

`Toe die Jode van ouds hulself in hierdie tipe situasies bevind het, was gebed altyd deel van die vasproses. Hoewel groepsbelange — te wete oorlewing — duidelik hier die groot beweegrede was, vorm gebed tot God die middelpunt van daardie respons. Watter voor-die-hand-liggende les put ’n mens hieruit?`