---
title:  'Openbaring: God se laaste sending'
date:  24/12/2023
---

Die inleidingsreëls van Openbaring bied ‘n aanduiding dat hierdie boek oor God se sending aan die mens gaan.

`Lees Openbaring 1:1-7. Waaraan kan ’n mens sien dat die fokus in Openbaring op God se laaste sending aan die mens is?`

Nadat die inleidende verse Jesus as die bron en fokus van Openbaring aantoon, sinspeel Openbaring 1:4 en 5 daarop dat al drie lede van die Godheid hulle tesame vir die redding van die mens beywer. Die Vader is die ewige God wat was en wat is en wat kom. Die Heilige Gees, wat op ’n kragtige wyse onder die eerste-eeuse gemeentes gewerk het, word pertinent genoem. Daarna beskryf Johannes vir Jesus. Hy is “die getroue getuie, die eersgeborene uit die dood” (Op. 1:5, OAB), die een wat die wettige eienaar van hierdie planeet is. Satan se groot poging om sy koninkryk op aarde te vestig, lê nou aan skerwe. Benewens die oorwinning wat God hier oor Satan behaal, reinig die Skeppergod se gestorte bloed ons ook van die skande en skuld wat sonde bring.

`Lees Openbaring 1:6 en 1 Petrus 2:9.Wat beteken die titels wat hier vir die verlostes gebruik word?`

Die hoofdoel van God se sending aan die mens is nie net om die verloregaandes buite gevaar te stel nie. Die verlossing wat God bring, gee ons ’n nuwe en eerbare status omdat God se beeld in ons herstel is. As verlostes verander ons dus in adellikes (oftewel konings [en koninginne]) omdat ons deur die bloed wat Jesus vir die mensdom gestort het bloedverwante van die Koning van die heelal is. As lede van die koningshuis sluit ons nou by die koninklike gesin aan om verlossing aan ander mense te bring. Ons is dus priesters! Hierdie adellikheid omskep ons in priesters! Christus rig sy kerk as ’n “koninkryk” op, met die afsonderlike lede as “priesters.” Om ’n lid van die koninkryk te wees, is dus om ’n priester te wees.

In Openbaring 1 vers 7 blyk die dringendheid van hierdie sending: Jesus kom weer, en al die nasies sit en sak en as omdat hulle verlore is. Die Here begeer om versoen te word met diegene wat van Hom vervreemd is.

Die boek Openbaring begin dus met God se sending aan die mens.

`God het ons nie net geskape nie, maar ons ook vrygekoop. Boonop was die prys hemelhoog. Waarom behoort ons, ongeag ons omstandighede tans, soveel hoop hieruit te put?`