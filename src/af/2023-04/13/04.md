---
title:  Die eindkrisis
date:  26/12/2023
---

Aan sy dissipels het Jesus gesê, en vandag ook aan ons: “Gaan dan heen, maak dissipels van al die nasies, en doop hulle in die Naam van die Vader en die Seun en die Heilige Gees; en leer hulle om alles te onderhou wat Ek julle beveel het. En kyk, Ek is met julle al die dae tot aan die voleinding van die wêreld. Amen” (Matt. 28:19 en 20, OAB). Dit is Jesus se groot opdrag aan die gelowige en in vele opsigte ook die opdrag van die drie-engeleboodskap, ’n oproep aan [en beroep op] “alle nasies en stamme en tale en volke” (Op. 14:6, OAB). Dit gee basies uiting aan ’n ander sy van die groot opdrag: ons roeping as “die waarheid wat by… [ons] is” (2 Pet. 1:12, NLV, persoonlike voornaamwoord aangepas ter wille van konteks; let ook op die Engelse vertalings van hierdie sinsnede).

`Lees 1 Johannes 4:8, 2 Petrus 3:9, 1 Timoteus 2:4, asook Genesis 12:3. Waarom is elke groep mense belangrik vir die Here?`

Die liefde van Christus is vir die ganse mensdom, geen groep mense word uitgelaat nie. In teenstelling met die uitverkiesingsleer, wat sê dat Jesus slegs vir ’n handvol uitverkorenes — die “room” van die Christendom — gesterf het, stel die Bybel dit onomwonde dat Christus se dood vir almal op aarde was. Dinge soos ras, etnisiteit of enige ander faktor is onbelangrik. As jy ’n mens is, het Jesus Christus vir jou gesterf. Jesus het vir jou gesterf, kant en klaar. Al vraag wat elkeen op aarde moet beantwoord, is: hoe reageer ek op sy soendood?

Met Jesus se wederkoms sal daar slegs twee duidelike groepe wees: diegene wat hulself aan Satan se gesag onderwerp het d.m.v. die godsdienstige en politiese instellings wat in Openbaring 13 en 17 beskryf word; en diegene wat hulself geheel en al aan Jesus Christus oorgegee het, wat deur hul onderhouding van “die gebooie van God” (Op. 14:12, OAB) getrou hul geloof uitgeleef het.

Vandat die Here ons gevorm het, het die mensdom al die nodige bewyse oor wie God is, en oor die geregtigheid en liefde wat Hy bring (Rom. 1:18-21). Almal wat nog ooit geleef het, sal dus geoordeel word, op grond van hul samewerking met God en die soort lewens wat hulle gelei het — ongeag hoe goed of swak hulle [die Bybel] verstaan het (hfst. 2:11-16).

In die eindtyd sal die wêreld egter ’n toenemende polarisering beleef, met die gevolg dat vryheid van oortuiging al minder gerespekteer word. Die mense sal gedwing word om hulle by Satan se kant te skaar. Die evangelie moet dus so gou as moontlik verkondig word. Satan se skrikwekkende en onderduimse planne moet ontbloot word. Mense moet daarvan te hore kom. Dit is juis waaroor die drie-engeleboodskap, asook ons sending, gaan.

`Dink na oor Christus wat vir jou persoonlik gesterf het. Hoe kan ’n mens steeds aanvoer dat ‘n bepaalde sonde — hoe sleg dit ook al was — nie behoorlik deur Jesus se soendood aan die kruis gedek is nie?`