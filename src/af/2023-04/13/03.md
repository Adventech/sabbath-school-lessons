---
title:  Die drie-engeleboodskap en sending
date:  25/12/2023
---

Openbaring beeld die grootstrydtema op ’n kragtige en aanskoulike wyse uit, met hoofstuk 12 vers 12 as die mees dramatiese voorbeeld: “Daarom, wees verheug, o hemele en dié wat daarin woon; wee die bewoners van die aarde en die see, want die duiwel het na julle neergedaal met groot woede, omdat hy weet dat hy min tyd het” (OAB). Al die ongelooflike dinge en gebeure wat in hierdie boek beskryf word, laat ’n mens wonder of enigeen wel kop of stert hiervan kan uitmaak. Al wat duidelik nie raaiselagtig is nie, is die feit dat die grootstrydmotief in die laaste dae ’n hoogtepunt bereik.

`Lees Openbaring 14:6-12. Wat word hier uitgebeeld? Wat het hierdie verse met ons sending en met die boodskap wat ons bring, te doen?`

Die middelpunt van ons sending (wat God se sending is), is die boodskap wat ons bring (wat God se boodskap is): die evangelie. Hierdie boodskap is dus ons sending. Die wêreld moet gewaarsku word teen die komende krisis, met elke mens wat noodgedwonge sal moet kies:  die [ewige] lewe, of die [ewige] dood.

> <p></p>
> “‘Wie nie aan my kant is nie, is teen My. En wie nie saam met My die skape bymekaarmaak nie, jaag hulle uitmekaar’” (Luk. 11:23, NAB).

`Hier sê Jesus iets wat direk op ons sending betrekking het. Wat is dit?`

Die drie-engeleboodskap in Openbaring 14 vorm die kern van die boodskap wat ons as Sewendedag-Adventiste geroep is om aan die wêreld te verkondig. Dié boodskap draai om twee temas, die grondslag waarop ons prediking berus: die “ewige evangelie” (Op. 14:6, OAB) en die aanbidding van die Skeppergod. Hierdie twee temas verskyn ook in die beskrywing van die heiliges: “Hier kom die lydsaamheid van die heiliges te pas; hier is hulle wat die gebooie van God en die geloof in Jesus bewaar” (vers 12, OAB, [let wel: party Engelse vertalings gebruik die sinsnede “the faith of Jesus”]). Ongeag al die ander dinge wat ons doen — al die weldade wat ons verrig — moet ons nooit ons spesiale roeping en sending uit die oog verloor nie; naamlik om die hoop wat in die “ewige evangelie” te vinde is aan ’n verloregaande wêreld te verkondig, en om die mensdom te waarsku teen die dinge wat hierdie planeet in die laaste dae gaan oorval.

`“‘Wie nie aan my kant is nie, is teen My’” (Luke 11:23, NAB). Wat sê Jesus hier? Hoe verstaan jy dit? Waarom behoort sy woorde ons tot selfondersoek te bring, om te sien na wat of wie ons hartsverlange is?`