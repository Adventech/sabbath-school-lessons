---
title:  Sendingsukses wat God teweegbring
date:  27/12/2023
---

Wat behels sendingsukses?  Groot is die versoeking om dit aan baie doopkandidate, groot gemeentes en ’n snelle groeikoers te meet. Vir party is sendingsukses om elke stam en groep mense op aarde met die waarheid te bereik, en dat ons dit met radio, die internet en TV kan bespoedig. Hoewel al hierdie dinge reg en goed is, moet ons Paulus se woorde aan die kerk in Korinte voor oë hou: “Ek het die saad van die evangelie in julle hart geplant en Apollos het dit nat gehou, maar dit was God wat gesorg het dat daardie saad groei” (1 Kor. 3:6, DB). Met ander woorde: ons fokus op die proses en God fokus op die groei.

Soos ons reeds gesien het, het God se sending aan die mensdom ten doel om die verloregaandes in elke groep op aarde te red, deur hulle in lojale dissipels van Jesus te omskep wat aktief by sy sending betrokke is.

**Lees die volgende teksverse. Wat sê dit vir ons oor die karakter van diegene wat volgelinge van Jesus word?**

`2 Kor. 11:2`

`Jes. 30:21, Joh. 10:27 en 16:12 en 13`

`2 Tess. 2:9-11, Heb. 3:12 en 13, 1 Joh. 1:8`

`1 Joh. 1:9, Op. 7:14 en 19:8`

Dissipels van Jesus is rein van hart, en van handel en wandel. Hulle bly getrou aan Jesus soos ’n kuise bruid getrou aan haar bruidegom bly. Hulle luister na die stem van die influisterende Gees, en volg sodoende waar die Meester lei. As deel van daardie leiding betrek Christus ons by uitreikwerk. Hierdie dissipels het nie ’n sweempie bedrieglikheid nie. Hulle word nie deur twyfel lam gelê, deur valse leerstellings op ’n dwaalspoor gebring of in onsedelikheid gedompel nie. Hulle meen ook nie dat hulle sedelik- of geestelikgesproke beter as andere is nie. Hulle besef dat hulle onvolmaak is, en behoefte aan God se suiwerende genade en medelye het. Derhalwe is hulle ook ontvanklik vir medelgelowiges se teregwysing en onderrig. Sendingsukses bring hierdie soort dissipel voort.

`Wat beteken dit om “’n reine maagd aan Christus” (2 Kor. 11:2) te wees? Hoe kan ons, as sondaars, so rein voor God wees en andere op hierdie paadjie na reinheid bring?`