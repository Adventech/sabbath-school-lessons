---
title:  Die einde van God se sending
date:  23/12/2023
---

### Skrifverwysings vir hierdie week se studie
Openbaring 1:1-7, 1 Petrus 2:9, Openbaring 14:6-12, Lukas 11:23, 1 Timoteus 2:4, Openbaring 21:1-4

> <p>Geheueteks</p>
> “Aangesien al hierdie dinge so aan hulle einde gaan kom, moet julle des te meer vroom en aan God toegewy lewe. Leef in verwagting dat die dag van God kom en beywer julle daarvoor” (2 Petrus 3:11 en 12, NAB).

Die boek Openbaring skets ’n magdom uiteenlopende eindtydtonele. Al die gebeure in die Bybelboek draai egter om die kosmiese konflik tussen Christus en Satan. Satan verloor sy houvas op die planeet en begin om diegene wat getrou aan God is, te vervolg. Die vertelling bereik ’n hoogtepunt met Jesus wat terugkeer om sy kinders te red, beide die regverdiges wat lewendig ten tye van sy wederkoms is, asook al dié wat sedert die sondeval te sterwe gekom het. Openbaring toon ook die vernietiging van Satan en die bose met vuur, en hoe Jesus sy ewige koninkryk op die herskape aarde vestig.

Openbaringstudente verken die boek met groot entoesiasme. Hulle poog ook om die voortekens en geprofeteerde gebeure te identifiseer wat deurslaggewende oomblikke in die kerkgeskiedenis (d.w.s. vanaf die eerste eeu n.C. tot en met die einde van die wêreld) aandui. Hierdie strewe is ook reg en goed.

In hierdie kwartaal se finale les kom ons tot ’n belangrike ontdekking: dat Openbaring ook oor sendingwerk gaan, met ’n sending-gerigte God wat ons roep om ’n sending-gerigte kerk te wees. Ons roeping tot die verkondiging van die sogenaamde “teenswoordige waarheid” — [Eng.:  “present truth”] of dan, “die waarheid vir ons tyd” — duur voort totdat almal vír of téén God besluit het.

_*Bestudeer hierdie week se les ter voorbereiding vir Sabbat, 30 Desember._