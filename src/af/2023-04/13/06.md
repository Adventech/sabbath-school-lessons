---
title:  God se sending volbring
date:  28/12/2023
---

`Lees Openbaring 21:1-4 en hoofstukke 21:22 tot 22:5. Watter toneel word hier beskryf?`

Die nuwe aarde gaan voorwaar ’n paradys wees! Dood en sonde is dan iets van die verlede;  Satan en boosheid is vernietig. Ons ontmoet ons dierbare Heiland en word met geliefdes herenig. Die nuwe aarde word gevul met mense van alle etnisiteite en tale.

Die Wêreldkonferensie-sendingraad het ’n aantal wêreldsendingmaatstawwe geïdentifiseer ten einde te bepaal of ’n groep mense as ‘bereik’ of ‘onbereik’ beskou behoort te word. ’n “Bereikte groep mense” is een met genoeg lede en hulpbronne ten einde ’n doeltreffende getuienis aan die res van die groep te verseker, en makeer nie bystand van buite nie. Dit het aanbiddingsdienste, Bybels en ander leesstof in die groep se moedertaal; met inheemse persone as kerkleiers wat sonder die hulp van ’n tolk aan die res van die groep kan getuig.

’n “Onbereikte groep mense” is ‘n groep wat geen aktiewe Adventistegemeenskap bestaande uit inheemse persone het nie, en wat ook nie genoeg lede of hulpbronne het om doeltreffend, maar sonder hulp van buite daardie kultuur, aan hul eie mense te getuig nie.

Elke gemeente en konferensie moet, met die oog op sendingwerk, vasstel uit watter groepe mense hul bedieningsveld bestaan. Die tyd is ryp om tyd en moeite aan God se sending vir die mensdom te gee; naamlik om dissipels van alle groepe  mense te maak, ten einde die Heiland se wederkoms te bespoedig.  En om die beloofde nuwe hemel en nuwe aarde met hierdie groepe te kan deel.

`Uitdaging: Hoe bespoedig jy die wederkoms van Christus? Plant jy saadjies van hoop in die harte van diegene wat die blye boodskap moet hoor? Gee jy die nuwe gelowiges water deur hulle te laat verstaan hoe om ’n lewe te lei van lojale gehoorsaamheid aan Christus? Bid vir geleenthede om die belofte oor die herstelde en herskape aarde met die mense op jou daaglikse gebedslys te deel.`

`Uitdaging 2.0: Party van jou “dissipels” is dalk gereed om Christus as Heer en Heiland te aanvaar. ‘n Deel van dié proses is om by ’n gemeente of ’n gevestigde groepie aan te sluit. Probeer jou indink hoe daardie eerste kerkbywoning vir hom of haar gaan voel. Watter tipe ervarings gaan daardie bekeerling hê? Hoe gereed is jou gemeente of groepie om nuwe mense te verwelkom en dissipels van hulle te maak? Is jy bereid om met ’n splinternuwe kerkgroep te begin, en nie net om nog lidmate by ’n bestaande gemeente te voeg nie? Ontwikkel ’n strategie om swak plekke in die evangelisasieproses aan te spreek. Deel jou idees met die gemeente se leierskap en implementeer tesame ’n plan om die gemeente in ’n leerskool vir doelbewuste ‘dissipelmaking’ te omskep.`