---
title:  Vir verdere studie
date:  29/12/2023
---

“Die groot verlossingsplan lei daartoe dat die wêreld ten volle in die guns van God gebring word. Alles wat ons vanweë sonde kwyt was, word dan herstel. Dit is nie net die mens wat verlos word nie, maar ook die aarde wat die gehoorsames se ewige tuiste word. Satan het 6,000 jaar lank baklei om in besit van die aarde te bly, maar nou word God se oorspronklike doel met die skepping bereik — ‘en die heiliges van die Allerhoogste sal die koningskap ontvang, en hulle sal die koninkryk in besit neem tot in ewigheid, ja, tot in alle ewigheid’ [Dan. 7:18, OAB]” (Ellen G. White, Patriarchs and Prophets, bl. 342).

Voor hierdie dinge bewaarheid kan word, is dit ons plig om by God se sending aan te sluit. So kan ons die wêreld waarsku, sodat mense God se [genadegawe] kan aanvaar en uiteindelik deel van sy beloofde herskepping kan wees.

“My groot begeerte is dat ’n magdom evangeliewerkers hulle sal beywer vir diegene wat nog nie die bewyse vir ons geloof ken nie. Talle het die groot lig van die drie-engeleboodskap ontvang en behoort dit nou aan die ganse wêreld te verkondig. Ek wil graag my deel doen en die weg vir andere baan om die lig van die waarheid verder te verkondig. Mag die Here ons help om die wapenrusting van geloof aan te trek. Alle gelowiges moet saamstaan vir dié gewyde taak: om die laaste wekroep aan die wêreld deur te gee” (Ellen G. White, Brief 390, 1907, ongepubliseerd).

Deur die loop van dié kwartaal het ons verskeie aspekte en kwessies m.b.t. God se sending aan die mensdom bestudeer. Hierdie week het ons hierdie studie afgesluit. Die soeklig was op Openbaring se hoofinsigte, betreffende die aard van ’n herstelde band tussen God en mens. Ons het ook gesien hoedat hierdie dinge ’n hoogtepunt bereik, in die vorm van ’n visioen oor die volvoerde sending — die herskepping en herstel van die aarde. Die vernietiging van sonde en lyding sal weliswaar die vreesaanjaendste oomblikke in die wêreldgeskiedenis wees. Nietemin gee die Here ons ’n blik op ’n toekoms anderkant hierdie komende verwoesting.  Hy bemoedig en vertroos ons met die belofte van ’n herstelde aarde.

**Vrae vir bespreking**:

`Wat is die “ewige evangelie?” Waarom is dit ewig? Waarom behoort hierdie evangelie se leer die grondslag van ons sending te vorm? `

`Waarom word die drie-engeleboodskap so beklemtoon? Hoe reageer ’n mens op die stelling dat ons slegs op Jesus behoort te fokus, en nie op hierdie drie-engeleboodskap wat kwansuis “negatief” is, en daarby ook nog sterkbewoorde waarskuwings insluit nie? `

`Hoe het hierdie kwartaal jou gehelp om nie net die belangrikheid van sendingwerk te verstaan nie, maar ook hoe jy en jou gemeente daadwerklik daarby betrokke kan raak, siende dat ons daartoe geroepe is? `