---
title:  Die God wat graag by ons wil wees
date:  02/10/2023
---

`Lees Genesis 17:7, 26:3 en 28:15. Watter kernbegrip skemer hier in God se belofte aan Abraham en sy nageslag deur?`

In die ontvouende verhaal van die Ou Testament gee die Here steeds uiting aan sy sending-ingesteldheid ten einde sy doelwit te bereik. Let op die volgende voorbeeld. Na die sondvloed besluit die mense van Babel om op een plek ’n groot nedersetting te begin sodat hulle ’n stad daar kon bou asook ’n toring wat tot aan die hemel sou reik. Die Here gryp egter in. Hy verwar hul tale met die doel om hulle oor die aarde heen te verstrooi (Gen. 11:1-9). Daarna brei Hy sy sending uit, met die roeping van Abram (wat later Abraham genoem sou word) sodat die hele wêreld deur hul getrouheid aan God en medemens geseën kon word (hfst. 12:1-3). God se belofte aan Abraham en sy nasate was veelvuldig. Tog troon een uit bo die res. Etlike kere verklaar Hy dinge soos: “Ek sal jou God wees” of “Ek sal by jou wees” of selfs “Ek is by jou” (lees Gen. 17:7 en 8, asook hfst. 26:3 en 28:15, NAB).

Later in die geskiedenis beland Josef in Egipte, maar weliswaar as een wat gelei word om Israel se verlossing te bewerkstellig. “Die Here was by Josef ” (hfst. 39:2, 21 en 23) — so sê die Woord — elke tree van Josef se lewenspad, selfs in die donkerste tye. Geslagte later, ter vervulling van sy sending aan die mensdom, stuur die Here vir Moses na Farao om sy volk uit Egiptiese slawerny te bevry. Toe Moses die opdrag ontvang — m.a.w. die dag toe hy “uitgestuur” word — sê die Here vir hom: “Ek sal met jou wees” (Eks. 3:12, OAB en NAB). Keer op keer bevestig Jahweh sy diepe begeerte om by sy volk te wees.

Lees Eksodus 29:43 en 45. Wat was een van die hooffunksies van die Ou-Testamentiese tabernakel? God wou op ’n nuwe wyse saam met sy kinders wees. Dié begeerte om by Israel te woon, het Hy aan Moses bevestig met die opdrag om ’n tabernakel op te rig, en met die tot stand bring van ’n besonder doelbewuste asook doelgerigte aanbiddingstelsel wat op die hoofwerktuig van sy sending aan die mensdom — Jesus Christus — sou vooruitwys. “Die diereoffers en die priesterlike orde van die Joodse stelsel is ingestel om die dood en middelaarswerk van Christus te versinnebeeld. Opsigself het geeneen van daardie seremonies enige betekenis gehad of meriete ingehou nie. Slegs die verband met Christus het daaraan beslag gegee” (Ellen G. White, The Advent Review and Herald of the Sabbath, 17 Desember 1872).

`Op watter maniere ervaar jy die teenwoordigheid van God persoonlik?`