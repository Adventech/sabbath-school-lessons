---
title:  Die God wat sal terugkeer om ons te kom haal
date:  05/10/2023
---

`Lees Johannes 14:1-3. Op watter manier sluit dit by die Skrif se eindtydboodskap aan?`

Een van Jesus se kosbaarste beloftes tydens sy aardse bediening was dié oor “die gelukkige dag waarna ons uitsien” [soos Titus dit stel in hfst. 2:13, NAB]; en weerspieël opnuut die Skepper se begeerte om vir ewig by ons te wees. Jesus sê pertinent: “‘En as Ek gegaan het… kom Ek terug en sal julle na My toe neem, sodat julle ook kan wees waar Ek is’” (Joh. 14:3, NAB, klem verskaf).

Volgens die apostel Johannes sal daardie belofte uiteindelik bewaarheid word. “En ek het ’n groot stem uit die hemel hoor sê: Kyk, die tabernakel van God is by die mense, en Hy sal by hulle woon, en hulle sal sy volk wees; en God self sal by hulle wees as hulle God” (Op. 21:3, OAB).

“Die verlossingstaak is volvoer. Die sonde wat voorheen so oorvloedig was, word nou deur ’n veel oorvloediger genade vervang. Hierdie planeet, die plek wat Satan vir homself toegeëien het, word nie net bevry nie, maar ook opgehef… Hier, waar die Seun van God by die mensdom tuisgegaan het, waar die Hemelkoning geleef en gely en gesterf het — [ja] hier, op die dag dat alles nuutgemaak word — sal die tabernakel van God by die mens wees… Terwyl die verlostes van ewigheid tot vergetelheid die lig van God bewandel, sal hulle Hom vir sy onbeskryflike gawe — Immanuel, ‘God met ons’ — loof ” (Ellen G. White, The Desire of Ages, bl. 26).

Hier het ons die mooiste uitbeelding van verlossing. Die lewende God, met sy sending-ingesteldheid teenoor die mens, vervul uiteindelik sy hartsbegeerte — Hy is vir ewig by sy kinders. Wat ’n ongelooflike voorreg om deel van daardie werklikheid te wees!

**Weeklikse Uitdagings**. Deur hierdie kwartaal nooi ons jou herhaaldelik om doelbewus by God se sending aan die mensdom betrokke te raak. Dit bied jou die geleentheid om self daardie sending raak te sien en eerstehands te ervaar. Benut hierdie afdeling en die belewenisse wat dit bring. Bepeins dit. Neem die lesse wat jy daaruit put en deel dit weekliks met die Sabbatskoolklas. Daarbenewens sal “Uitdaging 2.0” jou tot ’n meer direkte betrokkenheid by God se sending aanspoor.

`Uitdaging: Bid eerskomende week elke dag dat God jou die hartsbegeertesal gee om regstreeks by sy sending aan die mensdom betrokke te wees.`

`Uitdaging 2.0: Maak kennis met iemand wat jy nog nie by die naam ken nie — dalk een van die bure, ’n kollega, ’n winkelier, ’n minibusbestuurder of ’n skoonmaker. Begin om elke dag vir daardie persoon te bid.`