---
title:  'God se sending aan ons: Deel 1'
date:  30/09/2023
---

### Skrifverwysings vir hierdie week se studie
Genesis 3:9-15 en 28:15, Eksodus 29:43 en vers 45, Matteus 1:18-23; asook Johannes 1:14-18, 3:16 en 14:1-3.

> <p>Geheueteks</p>
> “Maar die Here God het na die mens geroep en vir hom gevra: ‘Waar is jy?’” (Genesis 3:9, NAB).

Die oorsprong en doel van sending — [d.w.s. “sendingwerk” of “die uitstuur om ’n gewyde taak te verrig”] — is slegs by God te vinde. Uitreikwerk het nie by die roeping van Abram (Gen. 12:1-4) of by die uittog uit Egipte (Eks. 12:31-42) begin nie, selfs nie by Jesus se aardse sending (Matt. 1:18-25) of Paulus se sendingreise (Hand. 13:4 tot 14:26) nie. Nee, dit het by God Self begin toe Hy die heelal tot stand gebring en later ook die mens geskape het (Gen. 1:26 en 27).

In die Skrif sien ’n mens hoe God doelbewus uitreik na sy kinders omdat Hy begeer om by ons te wees. Sedert die grondlegging van die aarde smee hy ’n hegte band met Adam en Eva. Selfs nadat sonde kop uitgesteek het, sit hy daardie uitreikwerk voort, maar nou met die doel om vriendskapsbande met die mensdom te herstel. Hierdie sending sál uiteindelik volvoer word (Openbaring 21-22) — ’n wete wat ons aanspoor tot daardie sending, tot die verkondiging van die ewige evangelie aan die ganse mensdom (hfst. 14:6 en 7).

Enige volwaardige sendingprojek behoort dus te draai om die individu se band met die Skeppergod, met ’n deeglike besef dat God ten diepste ’n Opperwese is wat uitreik na die mens. Dít is die grondslag van ware sending. Alvorens ons God se sending verstaan, is dit van kardinale belang dat ’n mens die God van daardie sending beter verstaan.

_*Bestudeer hierdie week se les ter voorbereiding vir Sabbat, 7 Oktober._