---
title:  Vir verdere studie
date:  06/10/2023
---

“Die verlossingsplan is nie later bygelas nie. Dit was nie iets wat inderhaas na die val van die mens saamgeflans is nie. [Nee], dit was ‘die openbaring van die verborgenheid wat eeue lank verswyg is’ (Rom. 16:25, OAB)… Dit was ’n ontvouing van beginsels wat sedert die ewige voortyd die grondslag van God se regering vorm. God en Christus was van meet af bewus van Satan se afvalligheid en dat die mens voor die magtige misleidings van die Aartsbedrieër sou swig en sou sondig. Tog het God dit nie so beskik nie. Hy het wel vooruit geweet dat dit sou gebeur en het voorsorgmaatreëls getref om iets aan hierdie afgryslike ramp te doen. So groot was sy liefde vir die mens dat Hy met ’n verbond belowe het om ons sy eniggebore Seun te skenk, ‘sodat elkeen wat in Hom glo, nie verlore mag gaan nie, maar die ewige lewe kan hê’ (Joh. 3:16, OAB)” (Ellen G. White, The Desire of Ages, bl. 22).

“Christus het nie aan sy dissipels gesê dat hulle werk maklik sou wees nie… Tog sou hulle nie alleen staan in die stryd nie. Hy het hulle van sy bystand verseker; ook dat hulle, indien hulle hul sending met geloof aangepak het, die beskerming van die Almagtige sou geniet… Indien hulle gehoorsaam aan sy Woord was, en in pas met Hom gewerk het, kon hulle nie misluk nie. ‘Gaan na al die nasies,’ het Hy hulle beveel. ‘Gaan tot aan die uithoeke van die aarde, met die versekering dat my teenwoordigheid selfs daar met julle sal wees. Werk gelowig en met sekerheid, want Ek sal julle nooit as te nimmer versaak nie. Ek sal altyd by julle wees, besig om julle te help met die taak wat julle opgelê is; besig om julle te rig, te troos, te heilig, te onderskraag en jul woorde doeltreffend te maak sodat andere se aandag hemelwaarts getrek word’” (Ellen G. White, The Acts of the Apostles, bl. 29).

**Vrae vir bespreking**:

`Bepeins die volgende:Watter betekenis is daarin dat God se eerste woorde aan die gevalle mens, nie was: “Wat het jy gedoen?” nie, en ook nie: “Waarom was jy ongehoorsaam aan My nie?” Nee, dit was: “Waar is jy?” Watter troos behoort ons hieruit te put, spesifiek aangaande God se bedoeling vir ons en ons geliefdes?`

`Wat beteken dit dat God, in die persoon van Jesus, Self aarde toe gekom ten einde ons te red. Die gekruisigde Christus was die hoogste uitdrukking van die Skeppergod as ’n God van sending. Wat sê dit vir ons aangaande sy karakter?`

`Sendingwerk behoort aan die Here. Derhalwe sal Hý ons toerus en bemagtig vir die taak. Hoe dus gemaak met die vrees en daardie gevoel van ontoereikendheid wat ’n mens soms beetpak te midde van die geweldige uitdaging wat wêreldwye evangelisasie die gelowige bied?`