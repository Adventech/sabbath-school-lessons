---
title:  Die God wat altyddeur by ons is
date:  04/10/2023
---

Jesus se lewe en bediening was die hoogtepunt van God se openbaring aan die mens. In ongeveer drie jaar se tyd kon God meer omtrent Homself en die presiese aard van sy sending openbaar as met enige van die ander maniere wat Hy vir die vorige geslagte gebruik het. Christus was die volmaakte “Beeld van die onsienlike God,” die een in wie “die ganse volheid sou woon,” wat “alles met Homself sou versoen nadat Hy vrede gemaak het deur die bloed van sy kruis” (Kol. 1:15, 19 en 20, OAB). In [die persoon en lewe van] Christus is die sending-ingesteldheid van God aan die mens geopenbaar. Jesus het inderdaad daardie sending uitgestippel: “‘Die Seun van die mens het… gekom om te soek en te red wat verlore is’” (Luk. 19:10, NAB).

`Lees Johannes 3:16 en bepeins dit deeglik. Hoe sien ’n mens hier die wisselwerking tussen die liefde van God enersyds, en sy sending andersyds?`

Later in Jesus se bediening, in aanloop tot die laaste week van sy lewe, was die mensdom se ewige lot in die weegskaal. Die gebeure wat in daardie tyd ontvou het, het al die verwagtinge van die verlede en die toekomshoop van komende geslagte bymekaar uitgebring. Let op die viering van Pasga wat die bevryding uit Egiptiese ballingskap versinnebeeld het. Nou kom Jesus Christus hier — God wat mens geword het — en gee sy lewe om ons uit die ballingskap van sonde te bevry. Die apostel Paulus skryf: “Christus was sonder sonde, maar God het Hom in ons plek as sondaar behandel sodat ons, deur ons eenheid met Christus, deur God vrygespreek kan wees” (2 Kor. 5:21, NAB).

`Lees Matteus 28:18-20. Watter belofte vind ons in Jesus se groot opdrag aan sy dissipels? Hoe skenk dit ons verlossingsekerheid namate ons by daardie opdrag betrokke raak?`

Christus se kruisdood vorm deel van die versoeningsproses. Dit was nie die slotgebeurtenis nie. Deur sy opstanding het Jesus die dood oorwin, waarna Hy “‘alle mag in die hemel en op aarde [gegee is]’” (Matt. 28:18, NAB). Op grond van hierdie werklikheid stuur Hy al sy volgelinge uit om dissipels van die mensdom te maak. Hy voeg boonop ’n wonderlike belofte by daardie sending: “‘Ek is vir altyd by julle, tot aan die einde van die wêreldgeskiedenis’” (vers 20, NLV, klem verskaf).

`Dink aan Jesus se belofte om vir altyd by ons te wees. Hoe beleef jy dit eerstehands — in jou lewe en in jou persoonlike bediening?`