---
title:  Die God wat een met ons geword het
date:  03/10/2023
---

Die Ou Testament toon hoe die Skepper sy verlossingsplan van stapel stuur. Volgens dié plan moes Israel sy karakter, wese en doelwit aan die wêreld bekend maak. Al sy doen en late strook met sy sendingplan. Deur die profeet Jesaja verklaar Hy: “Ek is God. Daar is geen ander nie. Ek is God. Niemand is soos Ek nie. Ek maak bekend wat gaan gebeur nog voor dit gebeur. Wat Ek besluit, voer Ek uit. Wat Ek wil, doen Ek” (hfst. 46:9 en 10, NLV). In die Nuwe Testament verkry God se begeerte om by die mensdom te wees ’n nuwe dimensie. Wat in Eden slegs ’n belofte was (Gen. 3:15), word deur die vleeswording van Christus uiteindelik ’n werklikheid.

`Lees die verhaal oor die aankondiging oor Jesus se geboorte in Matteus 1:18-23. Watter kernfeite aangaande God put ons hieruit?`

“God met ons.” Immanuel. Eers het God in die tabernakel[heiligdom] onder die mense gewoon en nou woon Hy in lewende lywe onder hulle, as Jesus van Nasaret. Met die geboorte van Jesus gee God inderdaad uiting aan die blywende behoefte om in vlees en sending by ons te wees. Die Seun van God was immers ten volle God én mens, die een wat verklaar: “Ek is die weg en die waarheid en die lewe; niemand kom na die Vader behalwe deur My nie” (Joh. 14:6, OAB).

`Lees Johannes 1:14-18. Wat leer ’n mens uit die vleeswording van Christus aangaande sy sending aan die mensdom?`

God het vooruitgang gemaak met sy sending en was meteens, deur Jesus Christus, in lewende lywe by sy volk. Die “die enigste Seun van die Vader… vol genade en waarheid” (Joh. 1:14, NAB) het die Ou-Testamentiese profesieë kom vervul. In ooreenstemming met sy Goddelike plan het Hy een met ons geword, God in vlees en bloed. Die Skeppergod wat uitreik na die mens het die strewe na die verwesenliking van sy doelwitte voortgesit.

`Dink hieroor na: wat beteken dit dat God se liefde vir die mens so groot was dat Hy ons in die vorm van ’n mens besoek het. Hoe behoort ’n mens op daardie liefde te reageer, veral wanneer dit by uitreikwerk kom?`