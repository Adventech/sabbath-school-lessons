---
title:  Die God wat uitreik na ons
date:  01/10/2023
---

God het die mens na sy beeld geskape, met ’n volmaakte wêreld as geskenk. Die Here wou hê dat die band tussen ons en Hom volmaak moes wees, en sy kosbaarste karaktereienskap — die liefde — sou die kern wees. Ten einde die opregtheid van daardie liefde te verseker, skenk Hy die mens egter ook ’n ander kosbare gawe: vrye keuse, die vryheid om te kies wie of wat ons wil volg. Die Here het natuurlik duidelike voorskrifte aan Adam en Eva rakende die gevare en dodelike gevolge van ongehoorsaamheid gegee (Gen. 2:16 en 17). Die sluwe Satan mislei egter die vrou: hy oortuig haar dat ’n mens wel van die boom van kennis goed en kwaad kan eet, sonder om enige negatiewe gevolge te dra. Hy verklaar die teendeel van God se oorspronklike waarskuwing en sê: “Julle sal dan net soos God wees en weet van goed en kwaad” (Gen. 3:5, NLV). Ongelukkig het Eva besluit om van die boom se vrugte te eet en het ook vir Adam daarvan gegee. Die tweetjies het dus dieselfde gekies. So is die volmaakte skepping toe met sonde beklad.

Daardie gebeurtenis het God se oorspronklike plan vir, en doel met, die nuutgeskape aarde in die wiele gery. So het die redding van die mensdom dan God se sending geword. ’n Verlossingsplan wat uitgedink is “nog voordat die wêreld geskep is” (Ef. 1:4, NAB), is toe geïmplementeer.

`Lees Genesis 3:9-15. Wat was God se eerste woorde aan Adam na die paartjie se sondeval? Waarom is dit, nou nog, van beduidende teologiese belang?`

Die Here het natuurlik presies geweet waar die mens was. Dit was Adam en Eva wat verdwaal het, maar wat uit pure vreesbevangenheid dit nie kon raaksien nie. Nietemin moes die Here vir Adam-hulle persoonlik aanspreek sodat hulle die skrikwekkende gevolge van hul sonde kon besef. Wat meer is, Satan moes oorwin word. Met dié doel voor oë stel die Here sy sending aan die mensdom bekend — die verlossingsplan (lees Gen. 3:14 en 15) — die enigste manier wat “God in Christus die wêreld met Homself [sou] versoen” (2 Kor. 5:19, OAB).

Let egter hier op ’n belangrik feit: voordat Hy vir Adam-hulle konfronteer en die belofte oor versoening aan hulle deurgee, kom soek die Here eers na die gevalle mens. Die situasie blyk hopeloos te wees. Nietemin kom die vraag wat Hy aan Adam stel op die identifisering van twee deurslaggewende aspekte neer: dat ons gevalle wesens is en dat God ’n sending-ingesteldheid het. Ons is dus verlore met ’n uiters dringende behoefte aan verlossing. Hy is die een wat ons vind, vasbeslote om ons te red en by ons te wees.

`Dwarsdeur die geskiedenis vra God aanhoudend: “Waar is jy?” Hoe beleef jý dié vraag? Wat beteken dit vir jou persoonlik en hoe antwoord jy die Here?`