---
title:  “Hierdie Jesus wat julle gekruisig het”
date:  08/11/2023
---

Handelinge 2 boekstaaf die uitstorting van die Heilige Gees tydens Pinkster. Terwyl Jesus se volgelinge bid, verskyn vuurtonge bo hul koppe. Met dié besef hulle toe dat die beloofde krag van die Heilige Gees aan hulle geskenk is.

`Lees Handelinge 2:1-41. Wat het met die dissipels gebeur nadat hulle die Heilige Gees tydens Pinkster ontvang het?`

Die dissipels het ander tale begin praat, “soos die Heilige Gees dit aan hulle gegee het om onder sy leiding te doen” (Hand. 2:4, NAB). Uiters belangrik hier is die feit dat God elkeen ten bate van ongelowiges bemagtig het. Dit was nie bloot tot eie voordeel nie. Dit was ook nie ’n seëning om hulle geskik vir die hemel te maak of om met groter gemak besigheid in ’n vreemde taal te doen nie. Hierdie seëning is gegee ten einde God se sending aan die verloregaandes te volvoer. Vandag roep die Here elke gelowige om hul gawes en talente ter uitbou van sy sending aan ongelowiges te gebruik. Ons beskik dus oor Godgegewe vermoëns. Vir ’n hoër roeping as dié hoef ons nie te wag nie, naamlik dat elkeen sy of haar spesifieke gawes en talente in diens van sendingwerk gebruik.

Die uitstorting van die Heilige Gees het daartoe gelei dat baie berou oor hul verwerping van die Messias getoon het. Van hulle was sekerlik in Jerusalem met sy kruisiging. Dink net aan die kragtige prediking hier, met Petrus wat sommige van hulle beskuldig van Christus se kruisdood. Duidelik besef hulle net daar dat hulle verkeerd gedoen het. Met hierdie sondebesef roep hulle diepbewoë uit: “Wat moet ons doen, broeders?” (Hand. 2:37, OAB).

Selfs hulle kon vergifnis ontvang. Petrus sê vir hulle: “‘Bekeer julle en laat elkeen van julle gedoop word in die Naam van Jesus Christus, en God sal julle sondes vergewe en julle sal die Heilige Gees as gawe ontvang’” (Hand. 2:38, NAB).

Deur saam te werk — in eenheid met mekaar en die Heilige Gees — het hierdie volgelinge van Jesus bekering en die vergifgnis van sonde gepreek — selfs vir diegene wat regstreeks by die kruisiging van Christus betrokke was! Dít is die krag van die evangelie. As hierdie boodskap ons nie tot sendingwerk aanspoor nie, wat sal dan? Ons word geroep om die evangelie oraloor te verkondig — aan die sondige, gevalle en verworde mens op hierdie sondige, gevalle en verworde planeet. Ons taak is nie om andere te veroordeel nie, maar om van die reddende krag van Jesus te getuig.

`Dink aan die feit dat selfs party van die persone wat skuldig aan Christus se kruisdood was, die gawe van verlossing gegun is. Waarom behoort dit ons, ten eerste, moed vir ons eie verlossing te gee; en ten tweede, aan te moedig om voor ander te getuig, ongeag hoe sleg die betrokke persoon blyk te wees?`