---
title:  ’n Blik op die vroeë Christelike kerk
date:  09/11/2023
---

`Lees Handelinge 2:41-47. Hoe sien die vroeë Christelike kerk daar uit in hierdie skrifgedeelte?`

Handelinge 2 eindig met ’n pragtige uitbeelding van hoe die vroeë Christelike kerk was. Vers 41 sê dat die dopelinge “by die getal van die gelowiges gevoeg” is (NAB). ’n Mens kan dit soos volg vertolk: dat iemand sommetjies gesit en maak het deur telkens die getal nuwe gelowiges by dié van die bestaande gelowiges te voeg, en sodoende tred met die stygende ledetal gehou het. Dit is ietwat van ’n vlak vertolking. Hierdie begrip — die idee van byvoeging — dui op ’n dieper werklikheid: naamlik dat nuutgedoopte gelowiges as gelykes by die kerk aangesluit het.

Intussen was dissipelmaking ’n kernfunksie van die vroeë Christelike kerk. Met die byvoeging van nuwe lede is gelowiges op drie maniere op die paadjie van dissipelskap gebring. Ten eerste het hulle voortgesette onderrig ontvang, aangaande die apostoliese leer en aangaande die werking van die gemeenskap van gelowiges. Die sinsnedes, “leer van die apostels” en “in die gemeenskap” beteken letterlik “onderrig” en “vennootskap.” Die apostoliese leer het dwaalleer aan die kaak gestel. Dit het ook nuwe verklarings gegee vir die dinge wat mense gesien en beleef het. Tog het die apostoliese waarheid nie gesê hoe die mense hul nuutgevonde geloof in die alledaagse lewe moes uitleef nie. Nee, die toepassing van daardie waarheid is op ’n ander manier geleer: deur die wedersydse band tussen groep en individu. Nuwe gelowiges is versigtig en doelbewus geleer hoe om dissipels te wees, deur direkte onderrig in die regte leer, asook deur daaglikse betrokkenheid by ander gelowiges — alles onder toesig en leiding van die geestelik-volwasse en deeglik-gegronde apostels.

Dit is swak prediking wat mense aansê om hul plig te doen, maar nie hoe om dit te doen nie. Selfs al lees ’n mens selfdoenboeke hieroor of luister na preke wat verduidelik hoe jy dit moet doen, is daar geen plaasvervanger om eerstehands te sien hoe mense hierdie dinge doen en hulle dan na te doen nie. Paulus het dit al te goed geweet en het sy volgelinge aangesê om sy voorbeeld te volg net soos hy dié van Christus gevolg het (1 Kor. 11:1). Wanneer andere jou sien en merk dat jy Christus as ’n werklikheid beleef, sal dit ook ’n uitwerking op hulle hê.

`Uitdaging: Hoop jy dat iemand wat jy ken ’n gelowige sal word? Bid daagliksvir daardie persoon, dat hy of sy Jesus sal ontmoet.`

`Uitdaging 2.0: Wie lei jy na ’n vriendskap met Jesus en onderrig jy in dieweë van dissipelskap? Soek na maniere om daardie persoon deel van diegemeenskap van gelowiges te maak.`