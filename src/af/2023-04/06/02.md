---
title:  Om die Blye Boodskap te verkondig
date:  05/11/2023
---

`Lees Lukas 24:1-12. Wat was die respons van diegene wat van die verrese Christus te hore gekom het?`

Lukas sê dat die vroue vroeg die oggend na Jesus se dood na sy graf toe is. Hulle het speserye by hulle gehad, so hulle was waarskynlik van plan om Jesus se lyk te versorg aangesien die Sabbat reeds verby was. Die vroue was egter geskok toe hulle by die graftombe aankom. Dit is dan veronderstel om geseël te wees en tog is dit dolleeg! Terwyl hulle so staan en kopkrap, verskyn twee mans in glimmende klere aan hulle. Skielik is die vroue vreesbevange. Tog het dié mans ’n boodskap vir hulle. Die mans herinner die vroue aan Jesus se opstandingsbelofte en sê dat Hy inderdaad uit die dood opgestaan het soos Hy gesê het Hy sou doen. Opgewonde keer die vroue dadelik terug na die plek waar al die dissipels en baie van Jesus se volgelinge gebly het, en vertel daar alles wat hulle gesien en gehoor het. Hulle het behoorlik oorgeborrel van vreugde, m.a.w. hulle was gretig om die goeie nuus oor die verrese Heiland te verkondig.

Kan jy jou indink hoe die vroue gevoel het? Hulle het pas ’n aangrypende — en duidelik ontsagwekkende — ervaring gehad, en nou maak die dissipels hul goeie tyding as “onsin” af. Hulle wou die vroue nie glo nie. Dit is toe dat Petrus, wat nie geweet het of hy die vroue moes glo of nie, hom tot by die graftombe haas om self te gaan kyk.

Net soos Petrus huiwer baie gelowiges om iets as die waarheid te aanvaar net omdat iemand so sê. Petrus was wel bereid om die vroue aan te hoor. Nietemin het die belewenis wat hierdie vroue gehad het, hom eers later te beurt geval. Aanvanklik beleef hy net die leë graftombe. Al wat gebeur, is sy reaksie daarop: hy was “vol verwondering oor wat gebeur het” (Luk. 24:12, NAB). So hy het Jesus se graftombe heeltemal anders as die vroue beleef.

Van groter belang hier is die vroue se onmiddellike reaksie op die goeie nuus oor Jesus: hulle wou dit dadelik verkondig. Is daar enigsins ’n groter motivering vir sendingwerk as dié: om aan andere te wil vertel wat Jesus vir jou gedoen het? Die is die allerbeste rede om die goeie tyding te verkondig — dat Jesus verlossing bring, dat Hy die mensdom se enigste hoop is — nie waar nie?

’n Mens moet natuurlik die Here self eers beleef voordat jy vir andere van Hom kan vertel. Die begeerte om gekoesterde belewenisse oor te dra, vorm ’n integrale deel van die motivering tot sendingwerk. Op die keper beskou, is daar geen sprake van iets oordra as jy niks het om oor te dra nie, of hoe?

`Dink aan die wyses waarop jy die Here en sy liefde al wesenlik ervaar het. Waarom is daardie belewenisse vir jou so kosbaar en hoe motiveer dit jou om met hierdie Blye Boodskap na andere uit te reik?`