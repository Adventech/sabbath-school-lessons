---
title:  ’n Profetiese grondslag
date:  06/11/2023
---

`Lees Lukas 24:36-49.Wat het hier gebeur? Waarom was dit so ’n deurslaggewende belewenis vir die apostels?`

Interessant genoeg wou die dissipels aanvanklik nie die vroue glo nie omdat hulle bang was. Toe hulle Jesus uiteindelik sien en die versekering ontvang dat Hy inderdaad lewe, kon hulle uit pure “blydskap en verwondering” dit nie glo nie (Luk. 24:41, NAB). Het jy al ooit gevoel dat iets te goed is om te glo? Dit is wat die dissipels en die ander mense daardie dag in die bovertrek ervaar het.

Indien Jesus met hierdie ervarings aan sy dissipels volstaan het, sou hul geloof in die tydperk na sy hemelvaart dalk algaande verswak het. Dié belewenisse sou dalk hul krag verloor het. Miskien sou hulle daarvan vergeet het of dalk sou hulle dit in twyfel begin trek het. Daarom stop Jesus toe nie by die aanraking van sy littekens of om vis reg voor hulle te eet nie. Nee, Hy neem hulle deur die Woord en wys die profetiese grondslag van sy werk en bediening. Met ander woorde: hoe aangrypend hierdie ervarings met Hom ook al was, moes hul geloof ook in die Woord van God gegrondves wees.

“‘Toe Ek nog saam met julle was, het Ek aan julle verduidelik dat alles wat in die wet van Moses en in die profete en die psalms oor My geskryf is, vervul moet word’” (Luk. 24:44, NLV).

Hier het ons ook ’n kragtige motivering tot getuienis, tot sendingwerk: die Woord van God. Jesus besef dat sy dissipels se ervarings vastigheid gekort het, en daarom moes hulle eers die rede vir sy noodsaaklike dood en die betekenis van sy opstanding begryp. Hulle moes ’n kopskuif ondergaan, weg van politieke aspirasies oor ’n aardse koninkryk, na die groot oplossing vir die sondeprobleem en Christus se oorwinning oor die dood. Die evangelie transendeer die strewe na politieke selfregering vir Israel. Dit toon Christus se oorwinning oor Satan en waarborg dat alle boosheid op aarde eendag vernietig sal word, dat die aarde herskep sal word en dat God [eendag] tussen sy mense sal woon. “Toe het Hy hulle verstand geopen om die Skrifte te verstaan” (Luk. 24:45, NLV) sodat hulle hierdie waarhede kon verstaan, waarhede wat hulle aan die wêreld moes verkondig.

Ons ervarings met Jesus het geen drakrag sonder die grondslag van die Woord nie. Die profesieë wat dui op die historiese gebeure wat in aanloop tot die eerste en tweede koms van Christus ontvou, asook die historiese gebeure wat daartydens ontvou, is deel van daardie Woord. As ’n mens hierdie waarhede behoorlik verstaan, kan jy gereed en gemotiveerd vir sendingwerk wees.

`Hoe goed is jy weerlê in die profesieë wat op Christus dui — d.w.s. wat op beide sy eerste en tweede koms dui? Waarom behoort ons veral in die laaste dae in die Woord van God, insluitende Bybelprofesie, gegrondves te wees. Waarom is dit van kardinale belang vir ons sending om dit reg te verstaan?`