---
title:  Wagtende en sendingwerk
date:  07/11/2023
---

Lukas 24 sluit af met Jesus se hemelvaart (Luk. 24:50-53). Tog eindig dinge nie daar nie. Die skrywer, Lukas, skryf ook die boek Handelinge. Net voor sy hemelvaart roep Jesus sy dissipels tot sendingwerk en gee hulle ’n belofte, tesame met die onmiddelike bevel om in Jerusalem te wag todat hulle “‘met krag van bo toegerus is’” (Luk. 24:49, NAB; lees ook Hand. 1:4-8).

Jesus het die dissipels aangesê om in Jerusalem te wag totdat hulle die beloofde Heilige Gees uit die Vaderhand ontvang het, die Gees wat hulle sou bemagtig om getuies in Jerusalem, Judea en Samaria, asook ander wêrelddele te wees.

`Lees Handelinge 1:12-26. Wat het die dissipels, wat in daardie stadium uit ongeveer 120 mans en vroue bestaan het, gedoen terwyl hulle so wag?`

Jesus het ’n duidelike sending aan sy dissipels gegee: hulle moes getuies vir Hom in die wêreld wees. Tydens die wagperiode het die dissipels hulle op twee maniere op daardie sending voorberei. Lukas sê dat hulle, ten eerste, aangehou het om eensgesind te bid en by die voete van die Here te smeek. Almal het presies geweet wat Jesus se oproep aan hulle behels het en hulle het daardie sending boonop aanvaar. Dit het hulle aangespoor om eensgesind in lofprysing en gebed te wees. Lukas sê nie waaroor hulle gebid het nie. Ongetwyfeld was dit om vir wysheid, krag en moed te vra sodat hulle hul sending kon volvoer. Hulle is ons werklikwaar tot ’n voorbeeld.

Ten tweede het hulle in daardie wagperiode die logistieke aspek van hul sending beplan. Neem in ag dat Judas vir Jesus oorhandig het om tereggestel te word, waarna hy sy lewe geneem het. Dit het ’n gaping in die twaalf gelaat. Terwyl hulle so wag, bid hulle om die Here se leiding en kies toe ’n plaasvervanger. So die dissipels het basies hulself georganiseer en die begin van hul sending beplan. Petrus het ’n leidende rol in hierdie besluite geneem. Niemand het hierdie skuif bevraagteken nie. Almal het dit as wysheid van bo beskou. Onder hulle was die besef asook die vertroue dat God by hulle was en in hul midde gewerk het. Tydens daardie wagtydperk het hulle dus nie handjies gevou gesit nie. Nee, dit het van doelgerigtheid en sending-georiënteerde optrede getuig.

Terwyl ons ook op die uitstorting van die Heilige Gees wag ten einde God se groot sending aan die mens te volvoer, moet ons saamstaan en mekaar onderskraag (Heb. 10:24, 25), biddend dat God ons sy Gees sal skenk. Ons behoort ook as individue en gesamentlik as ’n kerkgenootskap in pas met God se groot doelwit te kom: die redding van dié wat verlore gaan.

`Hoe leer ’n mens om op die Here te wag en nie intussen op te hou glo nie? Hoe kan jy, net soos die dissipels, tydens daardie wagtydperk jou tyd op sy beste benut?`