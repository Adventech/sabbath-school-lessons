---
title:  Geloof op die aarde?
date:  14/12/2023
---

In Lukas 18:8 stel Jesus die volgende vraag aan die einde van een van sy gelykenisse: “‘maar as die Seun van die mens kom, sal Hy wel die geloof op die aarde vind?’” (Luk. 18:8, OAB). As Christus se hedendaagse dissipels moet ons vasstel wat Jesus van ons verwag. In hierdie verhaal sien ons dat Jesus, selfs te midde van donker tye, geloof van ons verwag.

`Lees Matteus 8:10 en 13, Matteus 9:2 en 20:29-34, Markus 2:5 en 10:46-52, asook Lukas 18:35-43. Wie in hierdie skrifgedeeltes, het volgens Jesus, geloof?`

Hierdie lys sluit mense in wat selfs in die geestelike duisternis van die stede geloof aan die dag gelê het. In Kapernaüm wys Jesus op ’n aantal persone met geloof. In Matteus 8:10 en 13 het ons ’n bekeerde heiden in die vorm van die hoofman oor honderd, en sy geloof was groot. Ons ontmoet ook vier diepgelowige vriende wat deur ’n dak gebreek het om hul verlamde vriend tot by Jesus te bring (Matt. 9:2, Mrk. 2:5). In Markus 10 is die eens-blinde Bartimeus wie se geloof die duistere Jerigo verlig.

Terselfdertyd is ’n mens dieselfde sterk geloof by Joodse Bybelkarakters te wagte, persone wat immers deel van God se verbondsvolk was. In Jesus se tuisdorp, Nasaret, blyk dit egter dat swak geloof — selfs pure ongeloof — die Meester se aardse sending belemmer het. “Julle kleingelowiges!” sê Jesus etlike kere aan sy dissipels aangaande [hulle en] hul volksgenote (Matt. 6:30, 8:26, 14:31 en 16:8). In Matteus 17:17 roep Jesus verslae uit: “o Ongelowige en verdraaide geslag” (OAB).

’n Les wat die moderne dissipels hieruit kan put, is dat geloof in onverwagse plekke te vinde is: in die stede onder buitelanders, paganiste en andersgelowiges. Net soos Jesus moet ons in nederigheid na die stede gaan, op soek na diegene wat, sodra hulle die waarheid gehoor het, positief met ’n reddende geloof in Jesus, sal reageer. Hierdie mense is beslis daarbuite.

`Uitdaging: bid opreg vir ’n sterker geloof sodat jy elkeen — hetsy naby ofver — in liefde kan nader.`

`Uitdaging 2.0: Hoe het jy Jesus leer ken en van die drie-engeleboodskap geleer? Maak ’n lys van drie geestelike seëninge wat jy al deur jou hegte vriendskap met Jesus beleef het. Berei jou voor om hierdie dinge met die Sabbatskoolklas te deel.`