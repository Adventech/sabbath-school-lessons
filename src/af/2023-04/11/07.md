---
title:  Vir verdere studie
date:  15/12/2023
---

“Onder diegene wat die Jode as heidene bestempel het, was persone wat die Bybelprofesieë aangaande die Messias beter as die geestelike leiers van Israel verstaan het. Party het uitgesien na sy koms, dat Hy die bevryder van sonde sou wees. Filosowe het probeer om die geheimenisse van die Hebreeuse manier van doen te ontsyfer, maar die Jode se skynheiligheid en dweepsug het die verkondiging van die lig verhinder” (Ellen G. White, The Desire of Ages, bl. 33).

“Die Here Jesus, ons magtige Verlosser, het vir hierdie [kosbare] siele gesterf. Hý kan die skille van apatie van hul oë afhaal, Hý kan ’n simpatieke houding in hulle aanwakker, Hý kan hulle harde harte sag maak, Hý kan die skoonheid en krag van die waarheid aan hulle bekend maak. God is die Meestersendeling, en nie die beperkte mens nie. Tog roep Hy ons as die werktuie [en werkers] deur wie Hy lig aan diegene in die duisternis bring. Die Here het kosbare siele in al die kerkgenootskappe en dit is ons nie geoorloof om negatiewe veralgemenings oor andersgelowiges te maak nie. Nee, in nederigheid en liefde moet ons eerder die waarheid in Jesus aan almal bekend maak. Laat die mense opregtheid en toewyding by ons bespeur, laat hulle die karakter van Christus in ons sien — dít sal ’n aangetrokkenheid tot die waarheid by hulle aanwakker… Die medewerkers van Christus moet Hom as die Verlosser van die wêreld verhef. Hulle moet die lewensgewende woord aan andere bring” (Ellen G. White, The Advent Review and Sabbath Herald, 17 Januarie 1893).

**Vrae vir bespreking**:

`Dink aan al die onmiddellike behoeftes in jou plaaslike gemeenskap, behoeftes wat jou en jou gemeente die geleentheid bied om uit te reik na mense wat nog nie die Adventwaarheid gehoor het nie. `

`Let op die Ellen White-aanhaling en wat sy oor andersgelowiges te sê het: “Die Here het kosbare siele in al die kerkgenootskappe en dit is ons nie geoorloof om negatiewe veralgemenings oor andersgelowiges te maak nie.” Die vraag is net: hoe wys ’n mens iemand op sy of haar dwaling sonder om hulle terselfdertyd persoonlik af te kraak? `

`“‘maar as die Seun van die mens kom, sal Hy wel die geloof op die aarde vind?’” (Luk. 18:8, OAB). Wat bedoel Jesus met hierdie retoriese vraag? Wat is die verskil tussen geloof en ongeloof? Hoe is dat party mense, wat in hul leeftyd die regte geloofsoortuiging gehad het, skielik by die wederkoms as ongelowig bestempel word? `