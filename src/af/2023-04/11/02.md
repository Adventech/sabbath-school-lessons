---
title:  Sending aan die mense buite Judea
date:  10/12/2023
---

Die Skrif sê dat Jesus en sy dissipels Gennesaret verlaat (Matt. 14:34) en “na die gebied van Tirus en Sidon” gegaan het (Matt. 15:21, NLV). Waarom nou die Joodse Galilea verlaat en dit om heidense plekke te besoek? Hierdie reis na volksvreemde streke was onderneem, sodat hulle die nie-Joodse beleweniswêreld eerstehands kon verken en kennis kon opdoen wat nie so maklik in Galilea verkrygbaar was nie. Dit was ’n leerskool om sy dissipels voor te berei op hul roeping — naamlik om alle soorte mensgroepe, insluitende stedelinge, te bereik.

`Lees Rigters 3:1-6, 1 Konings 5:1-12 en 11:1-6. Watter agtergrond-inligting bied hierdie skrifgedeeltes ’n mens oor hierdie twee stede?`

In Rigters 3:1-6 sien ’n mens dat God m.b.v. hierdie antieke volke die Israeliete se geloof getoets het. Ongelukkig was hierdie een van die vele kere dat Israel misluk het: “Die Israeliete het met hulle begin ondertrou en hulle gode aanbid” (vers 6, NLV). Hierdie nasies was dus van meet af aan, ’n struikelblok vir Israel.

In 1 Konings 5:1-11 merk ’n mens die goeie betrekkinge tussen die Sidoniërs en die Hebreërs. Hoewel die ekonomiese bande in ’n sekere sin wedersyds-voordeling was, duur die negatiewe invloed van hul handelsvennote se paganisme en afgodery [op Israel] ongetwyfeld voort.

Ten eerste toon Konings 11:1-6 die verreikende aard van daardie negatiewe invloed: koning Salomo trou met ’n Sidoniese prinses wat daartoe lei dat hy afvallig raak. “Hy het Astarte, die godin van die Sidoniërs… gedien” (1 Kon. 11:5, NAB).

Tog neem Jesus, ten spyte van dié gebiede se paganisme en afgodery, en hul negatiewe invloed op die uitverkore volk, sy dissipels soontoe. Op hierdie wyse wy hy hulle in by interkulturele sendingwerk in die stedelike milieu, terwyl hulle leer om hul vooroordeel en selfbeheptheid te oorkom. Hy demonstreer aan sy dissipels hoe omvattende sendingwerk in die stedelike milieu onder alle kulture en nasionaliteite veronderstel is om te werk.

Adventistesendingwerk in die stede staar vele uitdagings in die gesig, o.m. gesondheids- en omgewingsprobleme. Hierby kan ’n mens ook in party gevalle die hoë lewenskoste, rassisme, dweepsug, nasionalisme en beperkinge op godsdiensvryheid voeg. Ten spyte van hierdie struikelblokke moet ons ons vir die redding van stedelinge beywer.

`Wat kan jy doen om diegene te help wat by stedelike sendingwerk betrokke is?`