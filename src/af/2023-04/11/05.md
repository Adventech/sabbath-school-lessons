---
title:  “Stuur haar weg”
date:  13/12/2023
---

In die onbereikte stede en voorstedelike woonbuurte woon vele wat smag na hoop. Die vraag is net: wat, in Jesus se tyd, het verhoed dat die volk van God die Messias-hoop aan buitelandse stede soos Tirus en Sidon wou bring? Die buurnasies het gesmag na die geprofeteerde hoop wat die Messias se eerste koms sou bring, maar die volk van die Here het hulle blindgestaar teen nasionalisme, trots en vooroordeel, met die gevolg dat hulle ’n reuse evangelisasiegeleentheid misgeloop het. In ons moderne stede is baie groepe aan wie ons die wederkomshoop kan bring, die goeie nuus oor “die gelukkige dag wat ons verwag” (Tit. 2:13). Dit is wat Jesus van sy moderne dissipels verwag. Net soos vir Jesus, behoort ras of nasionaliteit nie belangrik vir ons te wees nie.

`Lees Handelinge 10:9-16, 28, 34 en 35. Hoe sal jy die les wat die Heilige Gees ons hier leer, opsom?`

Terwyl Petrus op sy middagete wag, ontvang hy ’n visioen. Daar op die dakbalkon daal ’n groot tafeldoek met allerhande onrein voëls en soogdiere daarop uit die hemel neer. Driemaal word hy aangesê om op te staan en van die diere te eet. Die Here gebruik dié visioen om Petrus oor sy godsdienstige trots en vooroordeel teenoor die nie-Jode te konfronteer. Oplaas dring die waarheid tot Petrus deur: “‘Weet julle, ek sien nou dat God niemand voortrek nie,’ het Petrus geantwoord. ‘Hy het regtig nie witbroodjies nie! Hy aanvaar almal wat respek vir Hom het en wat doen wat reg is, maak nie saak uit watter volk hulle kom nie’” (Hand. 10:34 en 35, DB).

Laat ons nou, teen hierdie agtergrond, die lesse wat ons uit Tirus en Sidon geleer het, bepeins. Let weer op Jesus en sy interaksie met die besete dogtertjie se moeder. Watter lesse het die dissipels uit hierdie reis na Tirus en Sidon geleer wat ook met Petrus se visioen verband hou? Hoe kan ons hierdie insigte op ons lewens en op Christus se eindtydoproep tot stedelike sendingwerk toepas? Watter vooroordele maak dat ons stedelinge se behoeftes miskyk? Watter geleenthede skenk die Here ons in die stede — ter verruiming van ons begrip oor sending, en ten einde ons kleinlikheid, nasionalisme en geestelike trots op ’n liefdevolle wyse te konfronteer?

Jesus het sy dissipels met die grootste geduld geleer. Hulle het nog nie mooi verstaan dat God se groot verlossingplan die ganse mensdom ingesluit het nie; en nie net ’n enkele nasie of landelike, etniese groep nie. Die Heilige Gees kan ons help om ons vooroordeel en vooropgestelde idees te oorkom, sodat ons ons sending aan die stede kan volvoer.

`Lees Galasiërs 2:11-13. Uit hierdie gedeelte leer ons dat dit moeilik kan wees om al die vooroordeel waarmee ’n mens grootgeword het, geheel en al te laat vaar. Hoe so?`