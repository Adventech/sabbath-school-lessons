---
title:  Die bekendstelling van ’n nuwe God
date:  06/12/2023
---

Noudat Paulus die Ateense denkers se aandag het, verskuif sy blik na die lewende God.

`Lees Handelinge 17:24-27. Watter benadering volg Paulus hier ten einde sy gehoor te bereik?`

Vir mense wat soveel aandag aan geestelike dinge geskenk het, dat hulle sommer ’n altaar aan ’n onbekende god opgerig het, was Paulus se woorde prikkelend. Hy praat van ’n Skeppergod wat nie in ’n tempel woon nie, een wat niks van die mens benodig nie, maar wat nietemin in ons behoeftes voorsien. Die Ateense samelewing was deurspek van Griekse mitologie, waarin die gode onvoorspelbaar, selfsugtig en wreed was. Die soort God wat Paulus pas beskryf het, was aangrypend en verfrissend. So neem dié Areopagiete dan hul eerste wankelmoedige treëtjies na ’n God van liefde.

Hulle maak nou kennis met hierdie God wat hulle voorheen nie geken het nie! Hy begeer inderdaad ook dat mense Hom moet leer ken.

Die apostel het waarskynlik langer by die Areopagus gepraat as die enkele woorde wat Lukas in sy vertelling opgeteken het. Lukas som dus die apostel se rede op, bes moontlik met die oog op ruimtebeperkings. Indien dit wel die geval is, het Paulus waarskynlik meer inhoud aan die pasgelese begrippe gegee. Kom ons sit nou die opeenvolgende begrippe in Paulus se rede uiteen:

1\. Hy komplimenteer eers hul bestaande vlak van geestelike insig en hul opregte navolging daarvan.

2\. Dan toon Paulus dat hy hom van hul oortuigings vergewis het en bepaalde dinge geïdentifiseer het waarvoor hy respek het.

3\. Daarna vestig hy hul aandag op iets wat hy in hul godsdiens raakgesien het, iets wat hulle bely hulle self nie verstaan nie.

4\. Daarna werp hy lig op ’n aspek van God, met die wete dat hulle desperaat vir daardie insig was — naamlik dat daardie “onbekende” God wel bestaan, en dat Hy hulle liefhet en nie ’n onbetrokke God is nie.

5\. Uiteindelik, reg aan die einde van sy rede, kom Paulus by die waarskuwing uit: wat dit beteken om daardie “onbekende God” waarvan hulle so pas geleer het, van die hand te wys.

Die apostel het sy gehoor so ver as moontlik geneem, met die bietjie kennis oor die Ateense godsdiens wat hy wel tot sy beskikking gehad het. As ’n mens kyk hoe ver hy hulle gebring het, het hy beslis goeie vordering gemaak.

`In Paulus se beredenering wys hy op beide die skepping en die Skeppergod (lees ook Rom. 1:18-25). Waarom word dit aanvaar as ‘n goeie benadering, al dien dit slegs as ’n vertrekpunt? Waarom is die skepping so ’n kragtige aanduiding van ’n lewende God?`