---
title:  Vir verdere studie
date:  08/12/2023
---

Wat is die hoofles wat ons uit Paulus se Areopaguservaring put? Hier het ons ’n benadering waarin ’n gelowige eers sy sendingveld eerstehands en op voetsoolvlak verken ten einde die evangelie aan onbereikte ongelowiges te bring, met die gevolg dat die eerste gemeentetjie in ’n heidense stad tot stand gebring word.

“Die apostel Paulus se woorde, sy houding, asook die omgewing waarin hy hom bevind het – hierdie dinge het die geïnspireerde Woord geboekstaaf sodat dit vir die opeenvolgende nageslagte bewaar kon word. Dit getuig van sy onwankelbare vertroue, sy moed te midde van eensaamheid en teëspoed, en die oorwinning wat hy in die hartjie van paganisme vir die Christelike geloof behaal het.

“Paulus se woorde is ’n ware skatkis vir die kerk. Hy bevind hom [hier] in ’n moeilike posisie. Die apostel kon maklik sy trotse luisteraars verkeerd opgevryf en so homself allerhande probleme op die hals gehaal het. ’n Direkte aanval op sy gehoor se gode en op hul vername denkers — en hy dreig om dieselfde paadjie as Sokrates te loop. Met ’n takt wat spruit uit Goddelike liefde verskuif hy egter hul aandag, vanaf die heidense gode na die ware God, die een wat aan sy gehoor onbekend was” (Ellen G. White, The Acts of the Apostles, bl. 240 en 241).

Deur sy persoonlike omgang met die mense, en die bestudering van hul godsdiens en kultuur, asook sy respek vir hul toewyding aan geestelike dinge, vermag Paulus iets agtenswaardig in Atene. Hy laat die kerk met ’n belangrike insig [oor sendingwerk]: om nie jou gehoor te ontstel nie. Wat die apostel hier reggekry het, is opsigself ’n reuse God-geïnspireerde prestasie. Volgens Ellen G. White is dít die ryke kennis-oes wat die kerk uit hierdie verhaal behoort te put.

**Vrae vir bespreking**:

`Gebruik die verhaal van Paulus in Atene as ’n model vir stadsevangelisasie. Wat is die eerste stap vir enigeen wat so iets onderneem? `

`Watter soort gedrag vereis dit van gelowiges wat graag brûe wil bou na stedelinge (of selfs na plattelanders) wat nie die Here ken nie; of ook selfs na diegene wat in ander kerkgenootskappe of gelowe is? `

`Waarteen moet ’n mens waak, veral reg aan die begin, wanneer jy met ’n nuwe evangelisasieprojek begin en al die moderne afgode teëkom wat jou nuwe gehoor slaafs aanbid? `

`In sy rede kon Paulus met ’n bekendstelling van die God wat die Ateners liefhet, volstaan het. Dit sou boonop byval gevind het. Tog voer hy sy argument tot by die deurslaggewende waarheid, tot by die opstanding en die punt waar party mense hom as waansinnig beskou het. Was dit ’n wyse idee? Gee ’n rede vir jou standpunt. `