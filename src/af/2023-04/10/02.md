---
title:  ’n Hebreër in Atene
date:  03/12/2023
---

`Lees Handelinge 17:1-16. Hoe het Paulus in Atene beland en wat was sy reaksie op die dinge wat hy daar teëgekom het?`

Atene was “vol afgodsbeelde” (Hand. 17:16, NLV). Sy eie mense se geskiedenis getuig van ’n swakheid vir afgodery, en dit ten spyte van volgehoue waarskuwings. Dit is seker die rede vir die apostel se groot ontsteltenis toe hy al die afgodsbeelde in die stad sien, maar ongetwyfeld ook omdat hy die Ateners jammer gekry het — want hier was mense wat sonder ’n ontmoeting met die lewende God in sonde sou sterwe.

Ons moderne stede is ook vol afgode, hoewel dit nie so ooglopend is as wat dit in Paulus se tyd was nie. Ongelukkig het baie gelowiges die vermoë om deur ’n stad te gaan sonder om ‘n enkele een te gewaar. Paulus was egter ingestel op die influistering van die Gees en kon dus reageer. Die apostel was die ander gelowiges, wat nie verstaan het dat die evangelie vir die hele mensdom was nie, ver vooruit. Hy het besef dat die Ateners ook soos alle ander mense, gered wou wees. Paulus het ook verstaan dat die wêreldevangelisasie diegene insluit wat heeltemal onbereikbaar was, insluitende paganiste wat afgodsbeelde aanbid het asook die filosowe wat die strate van Atene bewandel het.

Dit is waarom Paulus gereeld die opelugmarkte besoek het waar hierdie mense was. ’n Mens kan sê dat hy sodoende die eerste Wêreldsending-studiesentrum op die been gebring het, waar hy die markplein as studie- en proefterrein gebruik het. So kon hy metodes formuleer ten einde tot die harte en denke van paganiste deur te dring.

Die apostel het besef dat hy nie die Ateners op dieselfde wyse as die Jode of selfs die Godvresende nie-Jode kon benader nie. Eersgenoemde het nie die God van Israel of die wonderwerke wat Hy in Israel verrig het as verwysingsraamwerk gehad nie. Hoewel hierdie begrippe en oortuigings onontbeerlik vir die Jode en selfs vir die Godvresende nie-Jode was, het dit nie veel beteken vir die mense wat Paulus in die Ateense markplein teëgekom het nie. Hierdie mense het ’n heeltemal ander soort benadering vereis.

Vandag probeer ons dikwels uitreik na mense wie se agtergrond nie juis met die sogenaamde “Joods-Christelike” erfenis ooreenstem nie. Gevolglik moet ons, net soos die apostel Paulus, leer om ons benadering aan te pas. Iets wat byvoorbeeld in Buenos Aires werk, is dalk nutteloos in Bangkok.

`Watter soort afgode aanbid die mense in jou samelewing? Hoe bring ’n mens hulle tot die besef dat daardie dinge nutteloos is?`