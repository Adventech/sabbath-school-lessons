---
title:  Paulus in die Areopagus
date:  04/12/2023
---

Inaggenome Paulus se roeping, was hy vasbeslote om die evangelie te preek, ongeag waar hy hom bevind het. Dit is presies wat hy hom voorgeneem het om in Atene te doen.

`Lees Handelinge 17:18-21. Op watter verskillende maniere het die paganiste van die markplein op Paulus se redevoering en vrae gereageer?`

Paulus — met sy “vreemde gode” — het duidelik ’n goeie indruk op die mense van die markplein gemaak (Hand. 17:18), derhalwe neem hulle hom na die Areopagus, ’n gedeelte van die stad waar wetlike en religieuse standpunte beoordeel is. Nietemin lyk dit nie asof Paulus hier voor ’n hof gedaag is nie. Klaarblyklik was dit bloot om hom en sy “nuwe leer” aan te hoor (vers 19). Paulus se welbesprokenheid, en sy passievolle evangelisasie en intellektuele vermoë, is sekerlik nie iets wat die Ateners kon miskyk nie, selfs al het hy idees gehuldig wat vir hulle baie vreemd was.

Handelinge 17:21 sê dat die Ateners heeldag die nuutste idees aangehoor en bespreek het. Probeer Lukas hiermee sê dat hulle lui was? Bes moontlik nie. Hy poog waarskynlik om daarop te toon dat hulle ervare filosofiese denkers en debatteerders was. Die Grieke het, om die waarheid te sê, filosowe soos Sokrates, Plato en Aristoteles opgelewer – denkers wie se invloed tot by die hedendaagse wêreld strek. Atene was eeue lank die middelpunt van intellektualiteit en filosofiese denke. Inderwaarheid kan net sekere van hierdie denkers — in die moderne sin van die woord — as ateïste beskou word. Heelparty was op ’n manier gelowig. Nietemin het baie van hul filosofiese idees radikaal van die Christelike leer verskil. Die Epikuristiese en Stoïsynse denkrigtings laat byvoorbeeld nie veel ruimte vir ’n verrese Messias nie.

Paulus was oortuig dat die Heilige Gees die kennis en redenaarsvernuf wat hy aan die voete van Gamaliël geleer het in Atene kon gebruik. In werklikheid het die Gees veel meer nut gehad vir die vaardighede wat hy in die strate van Atene geleer het. “Die wysste mense onder sy gehoor was verstom oor sy argumentasie. Hy was duidelik vertroud met hul kuns, literatuur en godsdiens” (Ellen G. White, The Acts of the Apostles, bl. 237).

`Na Paulus se ervaring met die Ateense paganiste en filosowe skryf hy aan die Korintiërs: “Ek het my voorgeneem om met julle oor niks anders te praat nie as oor Jesus as die Christus, en wel oor Hom as die gekruisigde” (1 Kor. 2:2, NAB). Watter les behoort ons hieruit te put aangaande Christus as die middelpunt van ons boodskap, ongeag aan wie ons dit verkondig?`