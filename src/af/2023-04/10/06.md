---
title:  Oorgang na die volle Waarheid
date:  07/12/2023
---

`Lees Handelinge 17:24-34. Wat voeg Paulus nog by sy getuienis voor die Areopagiete?`

’n Verdere interessante verwikkeling in Paulus se getuienis is dat hy party van die Ateners se eie skrywers aangehaal het, siende dat hierdie aanhalings betreklik na-aan Skriftelike beginsels was. Dit skep toe ’n verdere geleentheid om sy gehoor aan nog meer Bybelwaarheid bloot te stel. Met ander woorde: hy gebruik die kennis wat hy van hul geloofstelsel het in ’n poging om gemeenskaplike grond met sy gehoor te vind, en dan daarop voort te bou. Dit is ongetwyfeld so in sendingwerk, dat kennis van jou gehoor se godsdiens en die soeke na ooreenstemmende insigte, ’n kragtige manier is om tot andere deur te dring.

Let ook op die feit dat Paulus hierdie gemeenskaplike grond gebruik om sy gehoor in ’n bepaalde rigting te stuur: Jesus se opstanding en die hoop wat dit die Ateners bied. Let ook op Lukas se beskrywing van die mense se reaksie, nadat Paulus sy rede met die opstanding afgesluit het. Party het dit as belaglik afgemaak, andere wou hom weer oor hierdie onderwerp hoor praat, en sommiges het gelowiges geword. Die hoofpunt van hierdie verhaal, vir elkeen wat erns met sendingwerk wil maak, is dat almal in werklikheid geluister het. Dit was deurgaans Paulus se hoofdoelwit.

Ons weet dat party mense die evangelie gaan verwerp. Voordat hulle dit egter verwerp, moet ons ons uiterste bes doen om te verseker dat hulle darem eers die waarheid wat hulle uiteindelik gaan verwerp, ten minste behoorlik verstaan. Paulus se benadering tot die Ateners, asook sy strategiese gebruik van die kennis wat hy oor hulle opgedoen het, was belangrik. Hy skep ’n ontvanklikheid by hulle vir die goeie nuus: hierdie God wat julle voorheen nie geken het nie, is in werklikheid die een wat julle geskep het. Wat meer is: Hy het julle lief en begeer dat julle Hom persoonlik moet ken. Ten spyte van die verlede se onkunde, was en is Hy die Ateners nietemin genadig. Tog sal die oordeelsdag eendag aanbreek. As al hierdie dinge egter vir julle ongeloofwaardig klink, is daar klinkklare bewyse hiervoor, in die vorm van Christus se opstanding.

Noudat die mense hierdie boodskap uiteindelik gehoor en verstaan het, moes hulle besluit: gaan ons dit summier verwerp of verder ondersoek instel. Party het inderdaad besluit om meer hieroor uit te vind en het volgelinge van Jesus geword (Hand. 17:34).

`Uitdaging: Bid om die nodige insig sodat jy vir Christus kan getuig aaniemand wat jy ken.`

`Uitdaging 2.0: Verken die volgende idee: om sosiale media as ’n soort “Areopagus” te gebruik, een waarin jy dieselfde duidelikheid, takt en oorleg as Paulus aan die dag kan lê ten einde sendingwerk onder ongelowiges te doen.`