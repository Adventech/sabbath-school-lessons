---
title:  Paulus en die onbekende God
date:  05/12/2023
---

Let op die feit dat Paulus nie die Ateners se valse gode of valse godsdiens afgekraak het nie. Inteendeel, hy soek na soveel as moontlik positiewe punte — hoewel dié maar yl gesaai was — en bou daarop voort.

`Lees Handelinge 17:22 en 23. Wat doen Paulus hier in ’n poging om hierdie mense met die evangelie te bereik?`

“‘Ateners, ek sien dat julle in alle opsigte baie godsdienstig is’” (Hand. 17:22, NAB). Hier komplimenteer die apostel paganiste! Hul godsdiens was in elke opsig dwaas en tog prys Paulus hul toewyding daaraan, want toewyding aan onverstandige geestelikheid is ten minste meer prysenswaardig as om jou geestelikheid heeltemal te verwaarloos.

Voorts skryf die apostel: “‘Terwyl ek deur julle stad geloop en kyk het na die plekke waar julle aanbid…’” (vers 23, NAB). Hierdie moeite wat Paulus doen om die Ateense godsdiens te bekyk, toon dat hy respek vir sy gehoor het. Die apostel val nie, figuurlik-gesproke, met die deur by die huis in nie. Hy doen hom nie voor as ’n wêreldberoemde kenner wat daarop aandring dat sy gehoor dadelik op ’n duisend plekke aan hul lewens moet verander, en dit omdat hy al die regte antwoorde het nie. Hy was natuurlik ’n kenner! Hy het inderdaad al die regte antwoorde vir sy gehoor gehad! Tog is dit nie hoe Paulus homself hier bekend stel nie, want anders sou hulle hom uit die staanspoor verwerp het. In stede daarvan sien die Ateners hom as iemand wat omgee vir die mense en hul welsyn op die hart dra.

’n Mens kan sê dat Paulus, met sy kommentaar oor die inskripsie, “‘“Aan ’n onbekende god”’” (vers 23, NAB), ’n soort raakpunt benut het. Die Ateners het ook in ’n opperwese geglo — in vele, om die waarheid te sê (m.a.w. nie net in ’n enkele God nie, maar ’n klomp gode). Dit was egter ’n goeie vertrekpunt aangesien party Grieke in daardie tye ongelowig was. Hierdie “onbekende god” baan dus die weg vir ’n dieper gesprek. Hy sien ook nie neer op hierdie altaar aan ’n onbekende god nie, hoewel hierdie idee van “’n onbekende god” nie die Here se goedkeuring wegdra nie. Nee, hy bewonder hulle, waardeer hul ernstige benadering tot geestelikheid. Hier is immers mense wat geld spandeer en moeite doen om iets te aanbid wat hulle glad nie ken nie, en dit in ’n poging om noukeurig te wees, om nie gapings in hul geestelikheid te laat nie.

Was dit ’n mistasting? Ongetwyfeld, maar dit kon in ’n later stadium aangespreek word. Dit was bloot ’n vertrekpunt. Aan die bietjie waarheid tot hulle beskikking was hierdie mense getrou — dit is al wat saak gemaak het. Hiermee kon die Heilige Gees werk, het Paulus besef. Dit was ’n invalshoek wat sy gehoor se aandag kon prikkel.

`’n Mens kom gereeld mense teë. Met watter invalshoeke en raakpunte kan ‘n mens geleenthede vir dieper gesprekke met daardie persone skep?`