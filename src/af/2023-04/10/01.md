---
title:  'Sending aan die onbereiktes: Deel 1'
date:  02/12/2023
---

### Skrifverwysings vir hierdie week se studie
Handelinge 17, 1 Korintiërs 2:2 en Romeine 1:18-25.

> <p>Geheueteks</p>
> “‘Hierdie God het die wêreld gemaak en ook alles wat daarin is. Hý is die Here van die hemel en die aarde, en Hy woon nie in tempels wat mense gemaak het nie’” (Handelinge 17:24, ABA).

Met verwysing na wat Paulus in Atene gedoen het, skryf Lukas: “Hy het in die sinagoge met die Jode en die godvresendes geredeneer en elke dag op die stadsplein met die verbygangers gepraat” (Hand. 17:17, NAB). Dit maak sin dat Paulus in sy sending meer gemaklik onder die Jode — onder sy eie mense — sou wees. Tog was hy nie tevrede met ’n ekslusiewe sending nie. Hy is ook geroep om ander mense te bereik.

Paulus kon sy sending ook tot die “godvresende” nie-Jode beperk het, persone wie se wêreldbeskouing aangrypend verander het. Hulle het reeds ’n Bybelse grondslag gehad waarop Paulus kon voortbou, al het hulle nog nie ’n ontmoeting met die God wat hulle “gevrees” het — Jesus die Messias — gehad nie.

Nee, Paulus gaan reg tot by die andersgelowige. Terwyl hy in Atene is, ’n stad beroemd vir filosowe en filosofie, doen hy daar ook sendingwerk. Baie van daardie mense se agtergrond en wêreldbeskouings het hemelsbreed van die Jode en hul gewyde geskiedenis verskil. Boonop vorm daardie einste geskiedenis die grondslag van die geloof wat Paulus aan die Ateners wou oordra.

Hoe het Paulus hierdie mense probeer bereik, en wat kan ons uit daardie pogings leer?

_*Bestudeer hierdie week se les ter voorbereiding vir Sabbat, 9 Desember._