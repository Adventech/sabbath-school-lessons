---
title:  Nebukadnesar
date:  26/11/2023
---

As Sewendedag-Adventiste glo ons in ’n beginsel wat as “onbeperkte versoening” bekend staan. Dit beteken dat ons, in teenstelling met party Christene, glo dat Christus se soendood vir die ganse mensdom was en is. Met ander woorde, verlossing is nie net vir ’n handvol uitverkorenes nie. Die Here “wil hê dat alle mense gered word en tot kennis van die waarheid kom” (1 Tim. 2:4, NAB). Gevolglik offer Jesus sy lewe op as “versoening vir ons sondes; en nie net vir óns sondes nie, maar ook vir dié van die hele wêreld” (1 Joh. 2:2, NAB). Dit is waarom almal, “nog voordat die wêreld geskep is… in Christus uitverkies [is]” (Ef. 1:4, NAB). Tog aanvaar baie nie daardie uitverkiesing nie. Hierdie uitverkiesing van die ganse mensdom verklaar waarom Bybelkarakters van uiteenlopende agtergronde wel die goeie tyding aanvaar het.

`Lees Daniël 4. Wat gebeur hier met die koning en wat sê dit vir ’n mens oor een van die wêreld se invloedrykte persone wat die verlossingsboodskap aanvaar het?`

Die verhaal van koning Nebukadnesar is ’n merkwaardige voorbeeld van hoe die Here ongelowige maghebbers in Bybelse tye bereik het. Die tipe oordele wat God hier oor hom bring, is baie diselfde as dié wat God oor die konings van Israel van ouds gebring het (lees bv. 2 Kron. 32:25 en 26, 1 Kon. 14:21-31 en 1 Sam. 28). Die Bybelverhaal van Nebukadnesar wat tot sy sinne kom en erkenning aan die Skeppergod bring, toon dat God vir die rykes en maghebbers omgee, en ook die swakkes en behoeftiges. In vers 37 lees ’n mens hoedat die magtigste man van die destydse wêreld verklaar: “Ek, Nebukadnesar, prys en eer en loof die Koning van die hemel. Alles wat Hy doen, is reg, sy optrede is regverdig. Hy het die mag om hoogmoediges te verneder” (Dan. 4:37, NAB). As hierdie waarheid tog net kon deurdring tot al die rykes, maghebbers en trotsaards van ons tyd — almal mense wat net so sterflik soos die res van ons is!

Wat leer ’n mens uit hierdie verhaal? Eerstens, dat die Here toegewyde gelowiges, soos Daniël, gebruik om ongelowige maghebbers te bereik. Tweedens, dat Hy tydens die getuienisproses direk kan ingryp ten einde daardie persone te bereik. Dit was oor sy trots en arrogansie dat God vir Nebukadnesar letterlik en figuurlik onttroon het. Hoewel dit hier op ’n besonder dramatiese wyse gebeur het, is daar heelwat ander maniere waarop die rykes en die maghebbers tot verootmoediging gebring word.

`Dalk is jy, gemeet aan wêreldse standaarde, nie ryk of invloedryk nie.Waarom moet ’n mens nietemin waak teen die soort arrogansie wat Nebukadnesar aanvanklik getoon het? Dalk is dit makliker om daardie houding te hê as wat jy dink. Hoe so?`