---
title:  Naäman
date:  27/11/2023
---

Christus het vir almal gesterf — ongeag hul agtergrond, etnisiteit of stand, of hoe ryk of arm hulle is. Die Here bereik maghebbende nie-Christene in hierdie wêreld en verwag van hulle om te wandel volgens die lig wat hulle ontvang het (lees Ellen G. White, The Acts of Apostles, bl. 416).

`Lees 2 Konings 5:1-19. Wat leer ons uit hierdie verhaal oor mense vir Christus wen?`

In 2 Konings 5:17-19 het Naäman twee ongewone versoeke nadat die Here hom van melaatsheid genees het. Ten eerste vra hy toestemming om twee muilvragte van Israel se grond na Sirië te neem, wat hy vir die aanbidding van die lewende God wou gebruik. Hy sê: “‘Daarop wil ek brandoffers en ander diereoffers bring, net aan die Here, nie langer aan enige ander god nie’” (vers 17, NAB). Ten tweede vra Naäman toestemming om [as ’n hoflikheidsgebaar] steeds saam met sy koning voor die gode neer te buig, hoewel hy hulle nie self meer aanbid het nie.

Naäman het nou in die enigste ware God geglo. Nietemin het hy steeds bepaalde paganistiese sienings gehad. Die feit dat hy van Israel se grond na Sirië geneem het, toon dat hy die Skeppergod nog nie mooi verstaan het nie. Moontlik het hy die grond as noodsaaklik beskou. Inaggenome die feit dat die afgode wat hy voorheen aanbid het streekgebonde was, het hy dalk gemeen dat die lewende God ook so was; of dalk wou hy bloot ’n altaar bou met grond wat van Israel gekom het, [dalk as ’n aandenking van die wonderwerk wat God vir hom gedoen het] — wie weet? Hoe dit ook al sy, hy het sy geloof in die Skeppergod met ou, paganistiese oortuigings gemeng. Die verhaal van Naäman toon die soort konteks waarbinne hedendaagse nie-Christene ook die Here aanneem. So een van die lesse wat ons hieruit leer, is dat bekeerlinge se verandering in wêreldbeskouing ’n geleidelike proses is.

Naäman se tweede versoek pla meer as die eerste. Waarom nou toestemming vra om saam met jou koning voor ’n afgodsbeeld te buig en dan die Here om vergifnis te vra? Die profeet se respons bied ’n leidraad: “Gaan in vrede” (vers 19, OAB). As ’n hooggeplaasde in Sirië het Naäman bepaalde verpligtinge gehad wat met sy nuwe geloof gebots het. Dit is belangrik dat bekeerlinge — veral bekeerlinge van buite die Christelike geloof — die nodige ondersteuning en leiding kry terwyl hulle stoei met kulturele en sosiale verpligtinge wat nie strook met hul nuutgevonde geloof nie.

Neem in ag dat Naäman sy heidense geboorteland as ’n melaatse verlaat het, en toe as ’n geneesde persoon en dissipel van die Skeppergod teruggekeer het. Die saadjie het maar pas ontkiem, ’n nuweling op die geloofspad wat nog baie moes groei.

`Wat leer ’n mens hieruit oor die feit dat ’n mens nie nuwe gelowiges moet probeer ryp druk nie, veral dié wat ’n nie-Christelike agtergrond of kultuur het?`