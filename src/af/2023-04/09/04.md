---
title:  'Om aan geleerdes te getuig: Nikodemus'
date:  28/11/2023
---

Nikodemus was ’n geleerde man. Die Bybel sê dat hy ’n Fariseër en lid van die Joodse raad was (Joh. 3:1, NAB). Jesus verwys na hom as “die bekende leermeester van Israel” (vers 10, NAB). Hy het die Bybel goed verstaan en het opreg na ’n geestelike belewenis in die Here gesmag. Op die oog af was hy ’n modelgelowige. Nikodemus het al die gebooie onderhou en was ’n gesiene leier in die Joodse samelewing. Hy was ryk en in die boonste gestoeltes. Vir baie was dit ’n teken dat God Hom geseën het. Desnieteenstaande was dit  oppervlakkige vroomheid, blote uiterlike vertoon.

`Lees Johannes 3:1-12. Wat bring dit aan die lig oor Nikodemus se geestelike behoeftes en hoedat Jesus dit dadelik aangespreek het?`

Toe Nikodemus vir Jesus nader, probeer hy die skyn behou, die bekende uiterlike as front voorhou. Tog weet die Here wat in dié raadslid se hart aangaan. Net so weet die Here wat in alle rykmense en maghebbers se harte aangaan, ongeag hul lewensverhaal en herkoms. Nikodemus het juis gekom omdat Jesus se leer hom tot inkeer gebring het. Sy trots keer egter dat hy Jesus Christus hier openlik as Heer en Heiland aanvaar. Tog verander daardie nag sy lewe onherroeplik. Hoewel hy uiteindelik tot die oortuiging kom dat Jesus wel deur God gestuur is, bely hy nog nie openlik dat hy ’n volgeling van Jesus Christus is nie.

`Lees Johannes 7:43-52 en 19:39. Wat leer ’n mens uit hierdie gedeeltes oor Nikodemus en Jesus?`

Hierdie Skrifgedeeltes toon dat Jesus se optrede en leer duidelik groot inslag by Nikodemus gevind het. Voortaan poog hy dus (in die tyd voor Jesus se inhegtenisname en kruisdood) om die Meester te beskerm deur raadsbesluite in ’n gunstige rigting te stuur. Na Jesus se dood is daar ook ’n huldeblyk aan die Meester. So Jesus het ongetwyfeld deurgedring tot Nikodemus — ’n man wat ten spyte van sy veelgeprese kennis en wysheid ’n skreiende behoefte aan die Verlosser gehad het, soos dit inderdaad met ons almal die geval is.

`Party mense sê graag, “Ons het die waarheid” (wat wel waar is), en meen dan dat daardie kennis opsigself voldoende is om hulle te red. Hoe waak ’n mens teen hierdie wanopvatting? Hoe baie gelowiges sal eendag verlore gaan — en dit terwyl hulle oor genoegsame Bybelkennis, insluitende die drieengeleboodskap beskik het, om nie verlore hoef te gaan nie?`