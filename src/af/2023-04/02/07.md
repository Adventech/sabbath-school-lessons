---
title:  Vir verdere studie
date:  13/10/2023
---

Tot ’n getuienis vir al die nasies. “Die Heiland se woorde, ‘Julle is die lig vir die wêreld’ [NAB], dui op ’n belangrike feit: dat Hy ’n wêreldwye sending aan sy volgelinge toevertrou het. Net soos die son se lig die mees verafgeleë wêrelddele binnedring, beskik die Here dit ook so dat die lig van die evangelie elke liewe siel op aarde moet bereik. As die kerk net hul roeping in Christus aktief wil uitvoer, sal dit elkeen wat tans in die duisternis verkeer en in die doodskaduwee sit, verlig. Plek van op ’n enkele plek saambondel, pleks van hul pligte versuim en van weier om die kruis op te neem, sal lidmate dan oor die aarde heen versprei sodat elkeen persoonlik die lig van Christus daar kan uitstraal. Net soos die Heiland sal lidmate hulle dan vir die redding van siele beywer. Dan sal ‘hierdie evangelie van die koninkryk’ [NAB] aan die ganse mensdom verkondig word.

“Vanuit alle lande word nou die Masedoniërs se pleidooi gehoor: ‘Kom oor… en help ons’ [NAB]. Die Here het nuwe sendingvelde aan ons oopgestel. Hemelwesens het saamgewerk met die mens. [Ja], die voorsienigheid van die Here is ons altyd een tree voor — sy krag en mag sluit by ons menslike inspanning aan. Dié wat nie die hand van die Here hierin kan sien nie, is waarlik blind. Diegene wat nie kan hoor hoe die ware Herder sy skape [tot evangelisasie] roep nie, is gewis doof. Party het egter God se roepstem gehoor en daarop gereageer. Laat elkeen wie se hart deur die Gees geheilig is nou reageer, deur die lewensgewende boodskap aktief te verkondig. As mans en vroue getrou en nederig hul aangewese, Godgegewe sending opneem, sal die Here se almag geopenbaar word, met talle wat hulle tot die waarheid bekeer. Merkwaardig sal die vrug van hul [hierdie dienaars se] pogings wees” (Ellen G. White, The Advent Review and Sabbath Herald, 14 November 1912).

**Vrae vir bespreking**:

`Die geloofwaardigheid van die kerk se invloed in die gemeenskap word hoofsaaklik bepaal deur die mate waartoe ons — die liggaam van Christus — toonbeelde van God se liefde in sy sending aan die mensdom is. Hoe reageer jy persoonlik op hierdie uitdaging?`

`Dink aan die plaaslike gemeenskap se nie-Adventiste. Hoe dink jy voel hulle oor die Adventistekerk? Hoe verstaan hulle die kerkgenootskap? Hoe weet jy dit? Gestel hulle beskou dit in ’n positiewe lig. Hoe kan daardie beskouing nog verder verbeter word? Hoe gemaak as hulle egter die kerk in ’n negatiewe lig beskou?`

`Waarom is dit so belangrik om die “ewige evangelie” as middelpunt van ons wêreldsending te hê? Dink aan die boodskap wat ons aan andere bring. Kan daar enigsins sprake van ware hoop, vir enigeen in enige wêrelddeel, sonder die groot evangeliehoop as middelpunt wees? M.a.w. bring ons waarlik hoop aan die wêreld sonder die goeie tyding oor Jesus se kruisdood ten bate van die mens?`