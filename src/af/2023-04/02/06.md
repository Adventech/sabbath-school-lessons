---
title:  'Die wêreld: Die arena vir sendingwerk'
date:  12/10/2023
---

`Lees Openbaring 7:9 en 10. Wat sê hierdie teksverse oor die vêrreikende, geografiese bestek van God se sending aan die mens?`

Hierdie week se les fokus doelbewustelik op twee kerntekste oor sending. Dit het ‘dissipelmaking’ beklemtoon, as die middelpunt van Jesus se opdrag en die middelpunt van die eerste engeleboodskap oor die ewige evangelie. Interessant genoeg het dié twee tekste darem ’n raakpunt: dit sê waar hierdie sending sigself afspeel. Die een in Matteus sê: “Gaan dan na al die nasies toe en maak die mense my dissipels” (hfst. 28:19, NAB, klem verskaf). Openbaring sê: “aan die bewoners van die aarde en aan alle nasies en stamme en tale en volke” (hfst. 14:6, OAB, klem verskaf).

Met ander woorde, die evangelie van Christus moet alle klasse, nasies, tale en etniese groepe bereik. Die invloed van die evangelie is van so ’n aard dat dit die verlostes in ’n groot broederskap byeenbring. Ons het ’n enkele rolmodel en dit is Jesus Christus. As ons die waarheid aanvaar soos dit in Jesus gestalte vind, sal [die skeidsmure] van nasionale vooroordele en jaloesies afgebreek word, en ons deur die gees van die waarheid verenig word.

Toe Jesus gesê het, “‘julle sal my getuies wees’” (Hand. 1:8, NAB), het Hy drie uiteenlopende geografiese gebiede in gedagte gehad:

Die eerste gebied: “‘in Jerusalem’” (NAB). Op daardie tydstip was Jesus se dissipels naby Jerusalem. So wat Hy basies gesê het, is: “Begin om jul ervarings met die Here met die mense om julle te deel.” Ons sending begin tuis — by ons huisgenote, ons bure en ons vriende. Hierdie is die primêre uitreikgebied.

Die tweede gebied: Dan voeg Jesus by: “‘sowel as in die hele Judea en in Samaria’” (NAB). Ons sending betrek ook diegene wat in een of ander figuurlike opsig naby ons is, maar wat letterlik ’n hele ent van ons af woon. In hierdie groep is mense wat dalk dieselfde taal as ons praat — mense met ’n soortgelyke kultuur, maar wat die lewe anders as ons beleef en beskou. Dit is ons sekondêre sendinggebied.

Die derde gebied: Dit lê nog verder — “‘tot in die uithoeke van die wêreld’” (NAB). God se sending roep ons om na persone van alle plekke, nasies, tale en etniese groeperings uit te reik. Dit is ons tersiêre en groot strewe.

`Uitdaging: Bid elke dag van hierdie week vir jou plaaslike gemeenskap. Die Here het jou doelbewus daar geplaas.`

`Uitdaging 2.0: Lees ’n bietjie op oor die demografie van jou plaaslike gemeenskap. Demografie verwys na die soort mense waaruit ’n geografiese gebied bestaan – op grond van dinge soos etnisiteit, religie, ouderdom, finansiële welvaart, taal, e.s.m. Vra die Here om jou te wys hoe jy ’n kanaal kan wees waarlangs sy liefde na andere vloei.`