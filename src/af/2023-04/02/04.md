---
title:  'Die ewige Evangelie: Die sendingboodskap'
date:  10/10/2023
---

`Lees Openbaring 14:6 en 7. Watter aspekte van God se sending aan die mens bespeur jy in die eerste van die drie engele se “ewige evangelie” (OAB)?`

Dit is die enigste plek in die Skrif waar die woorde “ewig” en “evangelie” met mekaar verbind word. Die evangelie is die goeie nuus oor God se genade aan almal deur Jesus Christus. Hy het na die wêreld gekom om sy “genade en waarheid” (Joh. 1:14, OAB) aan die mens te openbaar. Hy het ’n sondelose lewe gelei en toe aan die kruis gesterf as a plaasvervangende offer ten einde die loon van ons sonde te dra (Jes. 53:4 en 5, 1 Pet. 3:18). Hy het egter uit die dood opgestaan. Daarna het Hy opgevaar na die hemel, waar die Vader Hom verheerlik het en waar Hy nou in die hemelse tempel as Middelaar vir ons intree (Op. 1:18, Hand. 2:33, Heb. 7:25). Hy vervul eersdaags sy grootste belofte: om in krag en majesteit terug te keer, en om uiteindelik na die duisendjaar God se koninkryk op aarde te vestig (Joh. 14:1-4, Hand. 1:11, Op. 21:1-4). Hierdie is almal noodsaaklike werklikhede in die kaleidoskopiese ewige evangelie.

Die feit dat hierdie ’n ewige evangelie is, is nietemin merkwaardig. Dit is die enigste evangelie wat vir ons redding bring en bly onveranderd so tot God se sending aan die mens volvoer is. Daar sal nooit ’n ander evangelie wees nie. Dwaalleer en misleidende leerstellings, dié kom en gaan (Ef. 4:14); maar die verlossingsboodskap, die ewige evangelie, is onveranderlik; en diegene wat daarin glo en uit gehoorsaamheid daarvolgens leef, sal beloon word (lees Deut. 5:33 en Rom. 2:6).

Dieselfde evangelie-opdrag wat aan die eerste dissipels gegee is, word vandag ook aan ons gegee. Hierdie taak — om oraloor dissipels vir Christus te maak — moet ons voortsit. Die vraag is net: watter soort dissipels moet ons maak? Dalk die soort wat as goed, eerlik, ten volle toegewyd en liefdevol beskryf kan word? Hierdie eienskappe is weliswaar onontbeerlik. Tog is dit nie al nie. Ons moet dissipels maak wat aan al die Bybelse elemente van dissipelskap voldoen (Luk. 9:23, Joh. 13:34 en 35, 2 Kor. 5:17), die soort dissipelskap wat aktief die volgende hoofdoelstelling nastreef: om self vir die wederkoms van die Meester, Jesus Christus, gereed te wees en om ook andere daarop voor te berei.

“Die aankondiging van God se oordeel [Op. 14:6 en 7] is ’n aankondiging dat die wederkoms van Jesus aangebreek het. Dié aankondiging word die ewige evangelie genoem. Hieruit blyk dit dat die prediking van die boodskap oor die wederkoms van Christus, en die aankondiging dat dit naby is, ’n noodsaaklike deel van die blye boodskap is” (Ellen G. White, Christ’s Object Lessons, bl. 227-228).

`Hoe sluit die oordeelsbegrip by die eerste engeleboodskap se “ewige evangelie” aan? Waarom is dit noodgedwonge so dat die evangelie ’n kernelement van die oordeelsbegrip vorm?`