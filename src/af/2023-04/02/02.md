---
title:  'Die drie-enige God: Die oorsprong van sending'
date:  08/10/2023
---

God se sending in die Bybel het Jesus as die vertrekpunt, die middelpunt en die enigste verlosser. Christus Self het gesê: “Ek is die weg en die waarheid en die lewe; niemand kom na die Vader behalwe deur My nie” (Joh. 14:6, OAB). Jesus help ons egter ook om die Drie-enigheid as die kern van God se sending aan die mens te verstaan.

Alles wat Christus gedoen het, was óf vir sy hemelse Vader óf het van die Vader gekom (lees Joh. 4:34, 5:30 en 12:45). Nietemin moet ’n mens altyd in gedagte hou dat Jesus se eerste koms nie die beginpunt van daardie sending was nie. Nee, die Vader het dit reeds voor die grondlegging van die wêreld aan Hom gegee (vgl. Ef. 1:4 en 1 Pet. 1:20).

God se uitreikprogram aan die mens het dus voor die skepping van ons planeet begin en Hy het besluit om deel van die verhaal van die mensdom te word ten einde sy doelwit te bereik.

Die Seun het die wêreld geskep (Joh. 1:3). “Maar toe die volheid van die tyd gekom het” (Gal. 4:4, OAB), het God sy liefde aan die mensdom bewys deur sy Seun hiernatoe te stuur (Joh. 3:16 en 17). Die Seun is op aarde gebore, het aan die kruis gesterf en het die dood oorwin. Daarna stuur God die Vader die Heilige Gees aarde toe (hfst. 14:26 en 16:7) wat die wêreld tot ’n sondebesef bring (hfst. 16:8-11). Vandag sit Hy die Vader en die Seun se sending voort, deur die kinders van die Here te bemagtig en hulle as sendelinge uit te stuur (hfst. 14:26 en 16:13 asook 14).

`Lees Johannes 20:21 en 22. Hoe vorm hierdie wete — dat sendingwerk by die Vader, die Seun en die Heilige Gees begin het — ons eie uitreikwerk?`

Hoewel die Woord “Drie-eenheid” nie in die Skrif verskyn nie, is bewyse van die Godheid se sending-gerigte optrede volop. Let byvoorbeeld op die keer toe Jesus na die opstanding aan sy dissipels verskyn en aan hulle gesê het: “En kyk, Ek stuur die belofte van my Vader op julle. Maar julle moet in die stad Jerusalem bly totdat julle toegerus is met krag uit die hoogte” (Luk. 24:49, OAB, klem verskaf). Hier het ons die aard van die Godheid se sending, in ’n neutedop: die Vader se belofte, die Seun se versekering dat die belofte in vervulling sal gaan, en die belofte self, die koms van die Heilige Gees (vgl. Luk. 3:16; Hand. 1:4, 5 en 8).

Hieruit leer ons dat hierdie sending nie die mens s’n is nie, maar aan die drie-enige God behoort. Derhalwe sal dit nie misluk nie.

`Die hele Godheid — die Vader, die Seun en die Heilige Gees — is by sieleredding betrokke. Waarom is hierdie gedagte so vertroostend?`