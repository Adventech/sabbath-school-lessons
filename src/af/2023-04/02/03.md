---
title:  'Om ‘dissipels te maak’: Die hoofdoel van die sending'
date:  09/10/2023
---

`Lees Matteus 28:16-20. Watter elemente van dissipelskap kan jy in hierdie skrifgedeelte identifiseer?`

Matteus 28:16-20 omskryf die Bybelse mandaat. In Engels staan dit as algemeen as die “Great Commission” (Matt. 28:18-20) bekend; in Afrikaans bloot as “Jesus se opdrag” (NAB) of “Jesus se finale opdrag” (NLV). Jesus sê in hierdie skrifgedeelte sy dissipels aan om uit te gaan en dissipels van mense te maak, om hulle te leer in geloof, en om hulle as lede van die dissipel-gemeenskap op te neem (lees ook Mark. 16:15 en 16, Luk. 24:44-49, Joh. 20:21-23 en Hand. 1:8).

Die basiese komponente van Matteus 28:16-20 kom op vier eenvoudige aspekte neer: (1) Jesus beveel sy dissipels om na Galilea te gaan om by Hom te wees (verse 16 en 17); (2) Hy kom na hulle toe en verklaar dat Hy die mag en gesag het (vers 18); (3) gee dan opdrag dat sy dissipels ’n spesifieke taak moet uitvoer, naamlik om dissipels te maak (verse 19 en 20); en (4) belowe ook om tot die voleinding van die wêreld by sy dissipels te wees (vers 20).

Die maak van dissipels is die kern van Jesus se opdrag aan sy volgelinge. Dit is ook die hooftaak van God se sending aan die mensdom. Let op die eerste deel van Matteus 28:19. ’n Direkte vertaling van die oorspronklike Koinegrieks lees soos volg: “Julle het gegaan, derhalwe moet julle dissipels maak…” Dié bywoord, “derhalwe,” is die grondslag waarop die vermelde gebeure en handelinge rus (Matt. 28:18). Jesus se mag, gesag en opperheerskappy — al hierdie dinge spruit inderdaad uit die oorwinning wat Hy met die opstanding behaal het.

“Make disciples” is die enigste werkwoord [in bekende Engelse vertalings soos die NIV, let ook op die King James en New King James] wat hier in die bevelsvorm gebruik word. [Die ander werkwoorde is in die sogenaamde “present continuous tense”]: “teaching them” en “baptizing them.” [Vergelyk dit met die Afrikaans waarin al die werkwoorde in die bevelsvorm is.] Tesame met die wêreldwye verkondiging van Jesus se leer, vorm die die doop en onderrig van mense bloot die eienskappe van die vernaamste proses: aktiewe dissipelmaking en -wording. Hiermee vestig Jesus sy dissipels se aandag op ’n enkele doelwit: die maak van dissipels. Dit is inderdaad een van die grootste skrifgedeeltes oor sendingwerk in die hele Bybel. Dit word afgesluit met Jesus se belofte dat Hy voortdurend by sy volgelinge sal wees.

Duidelik is hierdie opdrag nie net bedoel vir Jesus se eerste dissipels wat daardie dag saam met Hom was nie. Dié handjievol mense kon tog nie “alle volke” bereik ten einde hul nuutgevonde sending — te wete, om dissipels te maak — te volvoer nie. Jesus se opdrag om dissipels te maak, het dus ’n universele bestek: elke ware volgeling van Jesus Christus behoort by dissipelmaking betrokke te wees. Wat meer is, die boodskap wat oorgedra moet word — te wete die ewige evangelie oor en van Jesus Christus — is bedoel vir die hele wêreld. Dit het geen geografiese, sosiale of etniese perke nie.

`Die sending is duidelik: “maak dissipels.” Watter uitwerking het die Meester se opdrag op jou lewenswyse, en die manier wat jy persoonlik na andere uitreik? Wat kan jy doen om meer betrokke by hierdie opdrag te wees?`