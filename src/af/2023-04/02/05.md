---
title:  'God se volk: Kanale vir sending'
date:  11/10/2023
---

Deur die geskiedenis het God sy kinders – diegene wat sy karakter getrou weerspieël en die Godsplan daadwerklik gehoorsaam is. Wie is die kinders van die Here? Dit is elkeen wat Hy geroep het en wat sy uitnodiging aanvaar het om deelgenote van sy genade te word. Elkeen van hierdie persone is God se werktuie in die volvoering van sy sending aan die mens — dit was so in die verlede, is so hede en sal so in die toekoms wees.

`Lees Genesis 12:1-3 en Deuteronomium 7:6, 11 en 12. Wat was die Here se oorspronklike plan met sy Ou-Testamentiese kinders?`

God se verbond met Abraham en sy nasate het ’n spesifieke doel gehad. Hulle is geroep, geskep en gestuur om werktuie van God se sending aan die mens te wees — kanale waarlangs sy seëninge na ander nasies moes vloei (vgl. Deut. 28:10 en Jes. 49:6). Hulle is egter binne die raamwerk van hul verbond met God gekies, wat steun op die implisiete voorwaarde dat hulle die geloof in God en gehoorsaamheid aan Hom behou (Gen. 22:16-18, Eks. 19:5 en 6, Deut. 28:1 en 2, asook 2 Kron. 7:14). Hierdie proses (om Israel se buurnasies nader na God te trek) kan as God se sendingstrategie in die Ou Testament beskryf word.

God se sending aan die mens word in die Nuwe Testament voortgesit. Die verrese Heer en Heiland vernuwe nou sy sendingstrategie (sien Matt. 28:18-20, Hand. 1:8). Nou werk dit só: Christus se dissipels — d.w.s. diegene wat deel van die kerk is — gaan uit na die wêreld. Dit is in teenstelling met Israel van ouds, waar die wêreld na hulle toe moes kom. [Nietemin] het sendingwerk nie by die kerk ontstaan nie. Inteendeel, die kerk bestaan omdat God steeds ’n sending het wat volvoer moet word en Hy gebruik sy kerk om dit te doen.

Die vraag is net: wat is die kerk se sending dan? Dit is dieselfde sending as dié wat die kerk in die lewe geroep het: “‘Die Seun van die mens het immers gekom om te soek en te red wat verlore is’” (Luk. 19:10, NAB). Hoewel niemand in die kerk enigeen kan red nie, kan en moet ons ander wys op die een wat dit wel kan doen: Jesus Christus.

“Die sending van Christus se kerk is om verloregaande sondaars te red. Dit is om die liefde van God aan die mensdom bekend te maak en om hulle, deur die krag van daardie liefde, vir Christus te wen” (Ellen G. White, Testimonies for the Church, vol. 3, bl. 381). Wat ’n voorreg en ongelooflike verantwoordelikheid!

`Net soos die liggaam nie sonder suurstof kan klaarkom nie, kan die kerk nie sonder sendingwerk klaarkom nie. Sonder suurstof gaan ’n mens dood. Sonder God se sending aan die mens gaan die kerk ook dood. Wat kan jy persoonlik doen om jou gemeente lewend te hou?`