---
title:  Abraham word geroep
date:  17/10/2023
---

In ooreenstemming met sy roeping en getrou aan God se bevel, het Abraham die landstreek ingegaan. Klaarblyklik het dinge sommer met die intrapslag begin skeefloop. Hy kom aan op die plek waarheen God Hom aangesê het om te trek, en daar is skielik probleme. Die Skrif sê: “In daardie tyd het die Kanaäniete die land bewoon” (Gen. 12:6, NAB) — paganiste bekend vir hul wreedheid en gewelddadigheid. Dit is ook geen wonder dat die Here direk na Abraham se aankoms aan hom verskyn het met die belofte: “‘Aan jou nageslag gee Ek hierdie land’” nie (Gen. 12:7, NAB). Abraham het ongetwyfeld behoefte aan vertroosting gehad.

Tog was daar ook ander probleme vir die arme patriarg. Wel, ten minste aanvanklik.

`Lees Genesis 12:10 tot 13:1. Watter ander krisis het opgeduik en watter foute het hierdie Godsman begaan?`

Hoe teleurstellend vir die arme Abraham: hy laat ’n gemaklike en bes moontlik welvarende bestaan in sy geboorteland agter, en gaan “sonder om te weet waar hy sou uitkom” (Heb. 11:8, NAB). Een van die eerste dinge wat hy by sy bestemming in die gesig gestaar het, was ’n hongersnood! Dit was so erg dat hy moes wegtrek van die plek waar hy aangesê is om hom te vestig. Hy moes hom in ’n nuwe landstreek gaan hervestig. Om alles te kroon, het dinge nog slegter daar gegaan.

“In Abraham se Egiptiese verblyf bespeur ’n mens dat hy nog las van menslike karaktergebreke en onvolmaaktheid gehad het. Deur weg te steek dat Sara sy vrou was, gee hy sy wantroue in die Almagtige te kenne; ’n gebrek aan daardie bo-menslike geloof en dapperheid wat hy so dikwels en so edelmoedig aan die dag gelê het, waarvan hy die vergestaling was… Abraham se gebrek aan geloof het [egter] sy vrou se lewe in gevaar gestel. Na die koning van Egipte van Sara se skoonheid te hore gekom het, het hy haar na sy paleis laat bring met die doel om haar as vrou te neem. Tog was die Here Abraham-hulle genadig. Hy het Sara beskerm deur die koninklike huishouding met sy oordele te tref ” (Ellen G. White, Patriarchs and Prophets, bl. 130).

Niemand het ooit gesê dat sendingwerk maklik is nie, maar Abraham het alles vererger deur leuens en bedrog. Gelukkig is die Here ’n lankmoedige God en Hy het nie sy dienskneg oor hierdie fout verwerp nie, wat beslis ook nie sy laaste sou wees nie. Ten spyte van ons flaters kan ons — net soos Abraham — vir ons foute, sondes en mistastings vergewe word, as ons gelowig aan die Here vasklou en ons aan Hom onderwerp. Wat meer is, die Here kan ons steeds vir sy sending gebruik. Hoe vertroostend is dié wete!

`Watter lesse kan ons uit Abram se verblyf in Egipte leer?`