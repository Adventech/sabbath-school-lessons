---
title:  Die vroeë Christelike kerk en gemaksones
date:  18/10/2023
---

`Lees Handelinge 8:1-4. Wat het daartoe gelei dat die vroeë Christelike kerk verstrooi is en sodoende buite hul gemaksone geneem is?`

Tot op hierdie punt was die vroeë Christelike kerk hoofsaaklik in Jerusalem geleë (oftewel, binne Joodse grondgebied en onder die Joodse volk). Toe die vervolgings begin het waarby Saulus, ’n vrome Jood en Fariseër, aktief betrokke was, is die kerk in Jerusalem oor Judea en Samaria heen verstrooi. In Handelinge 1:8 het Jesus die volgende voorspel: “julle sal my getuies wees in Jerusalem sowel as in die hele Judea en in Samaria” (NAB). Hierdie woorde het in vervulling gegaan, soos blyk uit Handelinge 8 vers 4: “Die gelowiges wat uitmekaar gejaag is, het so ver as wat hulle gegaan het, die evangelie verkondig” (NAB).

Selfs na die kerk uit Jerusalem begin beweeg het, het hulle steeds in die Joodse gebiede van daardie landstreek of in die Joodse woonbuurte van ander stede gepreek. Handelinge 11:19 dui aan dat die kerk sover as Fenisië (Lebanon) en Siprus verstrooi is, maar dat hulle in daardie stadium nog nie die blye boodskap aan enigeen benewens die Jode verkondig het nie. Jesus se dissipels en die vroeë Christelike kerk het gemeen dat bekering tot Christus slegs vir die Jode bestem was, en nie vir die nie-Jode nie. Hulle sienings oor die kerk se sending was steeds baie nougeset.

Petrus, ’n dissipel van Jesus en een van die leidende figure in die vroeë Christelike kerk, was gekant teen die verkondiging van die evangelie aan nie-Jode, ten spyte van die feit dat Paulus dit reeds begin doen het. Petrus was bekend as die apostel vir die besnydes (d.w.s. die Jode) en Paulus as die apostel vir die nie-Jode (Gal. 2:8). Aan die begin wou Petrus nie eers saam met nie-Jode gesien wees nie (Gal. 2:11 en 12). Die Here het egter vir Petrus buite sy gemaksone geneem en ’n hartsverandering by hom teweeggebring. Hy het begin leer waaroor die oproep tot evangelisasie in werklikheid gegaan het, asook wat Jesus se dood veronderstel was om reg te kry op aarde.

`Lees Handelinge 10:9-15, asook verse 28 en 29. Watter boodskap gee die Here hier aan Petrus? Hoe behoort ons, in ons dag en datum, hierdie beginsel op ons sendingwerk toe te pas?`