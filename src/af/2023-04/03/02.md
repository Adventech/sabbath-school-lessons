---
title:  Beweeg buite jou gemaksone
date:  15/10/2023
---

Die Here wil hê dat ons buite ons gemaksones moet beweeg ten einde andere te bereik. Die begeerte om slegs tussen mense van ons eie groep te wil wees — persone wat dieselfde etnisiteit of stand of belangstellings as ons het — kan tot selfsug en selfs tot allerhande euwels lei. Hierdie gevare is een van die lesse wat ’n mens uit die verhaal oor die toring van Babel put.

`Lees Genesis 11:1-9. Wat wou dié mense doen? Wat was die ware rede agter hierdie onderneming en waarom het die Here dit verhoed?`

Hierdie verhaal oor die toring van Babel toon die mense se selfsugtige ambisie. Hulle wou ’n kolossale gebouekompleks oprig, ’n stad en ’n toring soos geen ander op aarde nie. Die mense het gesê: “Kom, laat ons vir ons ’n stad bou en ’n toring waarvan die spits tot aan die hemel reik; en laat ons vir ons ’n naam maak” (Gen. 11:4, OAB).

Bespeur ’n mens nie dikwels dieselfde ambisies by die hedendaagse mens nie? Die sfeer is nie van belang nie — politiek, kuns, sakeondernemings of selfs godsdiens — noem maar op. Daar is altyd mense wat vir hulle ’n naam wil maak. Hoe vergeefs en betekenisloos is hul dade net nie! (Lees Pred. 2:1-11).

Die Bybel sê in Genesis 11:4 dat hierdie mense ’n toring wou bou om te keer dat hulle oor die aarde verstrooi word. Om selfsugtige redes wou hulle op een plek saamkoek. Die Here het egter ander planne gehad.

Hierdie mense het inderdaad saamgestaan om hul doelwit te bereik, maar toe sê die Here: “‘Hier is hulle een volk en almal het een taal. Hulle het nog maar net begin om iets te doen. Hierna sal niks wat hulle beplan vir hulle onmoontlik wees nie’” (Gen. 11:6, NAB). Hierdie ambisieuse plan was in werklikheid boos.

Hoewel die Skrif dit nie in soveel woorde sê nie, sê Ellen G. White dat die toringbouers nie God se belofte wou glo dat die aarde nooit weer met water vernietig sou word nie (Gen. 9:14 en 15). Hulle eie bouery en planne was vir dinge wat hulle gemeen het veiligheid sou bring, in plaas daarvan om op God se Woord te vertrou. Wat hul ware motiewe ook al was, die Here het geweet dat dit nie edel was nie. Dit het van pure selfsugtige ambisie getuig. So keer die Here toe dat hulle hul voorgenome doelwitte bereik.

`Is jy deel van ’n etniese groep of gemeenskap wat gemakliker op hul eie is? Op watter moontlike maniere kan jy betrokke raak by mense wat nie die deel van jou ras, etnisiteit of nasionaliteit is nie?`