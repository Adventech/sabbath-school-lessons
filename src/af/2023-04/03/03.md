---
title:  Om die hele mensdom tot seën te wees
date:  16/10/2023
---

`Lees Genesis 12:1-3. In watter opsig was God se voorskrif aan Abram ’n oproep tot sendingwerk?`

Die Here het vir Abram (wie se naam later na Abraham verander is) aangesê om sy geboorteplek en mense te verlaat, en na ’n ander land te gaan. Dit was alles deel van die Godsplan, om Abraham as ’n werktuig vir sy doelwitte op aarde te gebruik. Abraham het ook gegaan soos die Here beveel het. Dalk roep die Here jou — as deel van sy plan vir jou lewe — om weg van bekendes en geliefdes te trek, en na ’n vreemde plek te gaan waar jy Hom kan dien en sodoende andere tot seën kan wees.

**Lees die volgende teksverse. Wat sê elkeen omtrent God se verbond, Sy belofte aan ons?**

`Gen. 3:15`

`Gen. 17:19`

`Num. 24:17`

`Jes. 9:6`

`Dan. 9:24–27`

`Matt. 1:21`

Uit hierdie teksverse blyk dit dat God sy belofte sou verwesenlik, te wete die een wat Hy in Eden gemaak het wat sê dat ’n spesiale persoon — die Losser — as oplossing vir die sondeprobleem gestuur sou word. Hierdie Messias, Jesus Christus, sou uit die nasate van Abraham en Isak (deur Sara) kom. Hebreers 11:9 sê dat Jakob en Isak erfgename van die belofte was wat God met Abraham gemaak het.

Dit laat ’n mens met die vraag: het Abraham wel verstaan hoe die beloofde Erfgenaam deur hom sou kom. Indien wel, in hoe ’n mate? Nietemin het hy gelowig weggetrek. “Omdat Abraham geglo het, het hy gehoor gegee toe God hom geroep het om weg te trek na die plek toe wat hy as erfdeel sou ontvang. Hy het weggetrek sonder om te weet waar hy sou uitkom” (Heb. 11:8, NAB).

Hy is ons waarlik tot voorbeeld!

`Gestel die Here roep jou om weg te trek, “sonder om te weet waar jy sal uitkom?” Hoe reageer ’n mens daarop? Waarom?`