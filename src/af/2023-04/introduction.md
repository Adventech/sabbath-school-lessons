### God se sending – My sending

**Hou op praat; voeg die daad by die woord!**

In een van ons ou Adventistetydskrifte was daar jare gelede ’n moderne gelykenis, een oor ’n verskriklike moeras. Mense wat die voetpaadjie deur die moeras gevolg het, het dikwels die pad byster geraak en in die dodelike dryfsand beland. Die vergeefse noodkrete van die sinkende slagoffers is tot by die nabygeleë dorpie gehoor. Dit was vreeslik.

’n Dorpsvergadering is belê om die krisis te bespreek. Om die waarheid te sê, dit was die eerste van vele. Referate is gelewer. Kundiges het die situasie bestudeer en het met allerhande teorieë vorendag gekom om te bepaal waarom mense die voetpaadjie verlaat en in die dryfsand beland. Moontlike oplossings is selfs voorgestel. Tog het niemand ooit die daad by die woord gevoeg nie. Nog vergaderings is belê. Die kwessie is tot die dood toe bespreek. So het dit jare lank voortgeduur. Party het selfs verhandelings daaroor geskryf en gassprekers is genooi. Kermisse en basaars is gehou om geld in te samel om verversings te koop vir diegene wat ure lank in daardie vergaderings moes sit. Uiteindelik is fondse selfs ingesamel om die saal waarin die vergaderings gehou is, klankdig te maak sodat die noodkrete van die verlorenes en sterwendes nie die voortgesette samesprekings kon steur nie. Tog het niemand ’n vinger verroer om diegene wat in nood verkeer het, by te staan nie. Wat meer is, niks is gedoen om te keer dat mense in die moeras verdwaal nie. Inderdaad: geen dade is by die baie woorde gevoeg nie.

Soos daardie dorpie en sy mense wil ons beslis nie optree nie – nie as ’n kerkgenootskap nie, nog minder as lede van ’n Sabbatskoolklas op gemeentevlak. Ons geniet inderdaad die tye van saam bid, dink en praat. Dit is inderdaad ’n tyd om te deel. Maar ons begeer meer as net hierdie tye van samesyn. ’n Mens wil uitgaan na die gemeenskap – iets vir en saam met hulle doen. As ’n gemeente wil ons ’n verskil in ons plaaslike en in oorsese gemeenskappe maak. Ons wil immers ons sending volvoer. Ons sien mos uit na die wederkoms van Christus.

Hierdie kwartaal se Bybelstudiegids vir Volwassenes vestig juis die aandag op aktiewe uitreik, om iets daadwerkliks te doen. Ons gaan vele wonderlike Bybelverhale bekyk. Ons gaan opwindende belewenisse en aangrypende voorbeelde teëkom. Ons sal hoor van die beskikbare hulpbronne, hulpmiddels ter uitreiking na die mense in ons buurt (veral diegene wat nie binne die Christelike leer grootgeword het nie). Tog dien hierdie dinge bloot as ’n aanmoediging, as moontlikhede. Die hoofsaak — die kern — van die onderwerp wat weekliks bespreek word, is eintlik aan die einde van elke Donderdag se les te vinde. Daar sal die leser ’n bepaalde taak vind om hom of haar tot daadwerklike optrede uit te daag.

Dié kwartaal bied ons teologiese insigte oor uitreikwerk, asook hulpmiddels en idees wat jy daarvoor kan inspan. Elke Donderdag se les stel jou boonop voor ’n bepaalde uitdaging, wat mettertyd moeiliker raak. Dit begin egter met maklike takies. Deur die loop van die kwartaal neem die uitdagings stapsgewys (en soms met ’n sprong!) toe. Die doel daarmee is soos volg: jy aanvaar die voorgestelde uitdaging, bid vir die leiding van die Heilige Gees en pas die leermateriaal op daardie uitdaging toe, waarna jy en jou mede-Sabbatskoollede jul wedersydse ervarings die daaropvolgende week kortliks bespreek. Laasgenoemde is egter nie ’n tyd vir spog nie. Nee, dit is bloot ’n konstruktiewe uitruil van wedervaringe – om te sien watter benaderings doeltreffend was en watter nie. Hierdie groepaktiwiteit bring dan nuwe idees voort. Gebedslyste word al hoe langer (hetsy privaat of gemeenskaplik).

Ons groot wense vir hierdie kwartaal is dat dit ’n onvergeetlike een sal wees – maar nie oor die mooi gedagtes, aangrypende stories of diep teologiese begrippe wat bekyk en bedink gaan word nie. Van dié het ons inderdaad vele. Nee, ons wil graag terugkyk op ’n kwartaal waarin die Heilige Gees ons nederige pogings geneem, en evangelisasiewonderwerke tot eer en verheerliking van sy Naam bewerk het.

_Die Sentra vir Wêreldsending (“Global Mission Centres”) is deur die Wêreldkonferensie in 1980 op die been gebring. Dit staan onder leierskap van die Wêreldkonferensie vir Adventistesending. Daar is tans ses sentra, gestig met die doel om die kerk se evangelisasiepogings meer doeltreffend te maak, veral wanneer dit by die stig van nuwe kerkgroepe onder die groot nie-Christelike bevolkings van die wêreld kom._

_Die onderskeie sentrumhoofde ten tye van hierdie skrywe was Petras Bahadur, Richard Elofer, Kleber Gonçalves, Clifmond Shameerudeen, Doug Venn en Greg Whitsett. Hierdie Bybelstudiegids vir Volwassenes is deur die vermelde sentrumhoofde of -direkteure opgestel, in samewerking met Gary Krause (die direkteur van Adventistesending), Homer Trecartin (’n afgetrede direkteur van die Sentra vir Wêreldsending) en Jeff Scoggins (die beplanningshoof van Wêreldsending) opgestel. Besoek gerus www.GlobalMissionCenters.org vir meer inligting._