---
title:  'Ons verskonings: Ongemaklike konfrontasies'
date:  01/11/2023
---

“Ag, Here, ek het dit geweet toe ek nog in my land was. Daarom het ek reg in die begin na Tarsis toe gevlug. Ek het geweet U is ’n genadige en barmhartige God, lankmoedig en vol liefde. U sien maklik af van die straf wat U aangekondig het” (Jona 4:2, NAB). Wat ’n pragtige gebed bid Jona hier — of is dit?

`Lees Jona 4. Wat was fout met Jona?`

Jona het die mense waarna God hom gestuur het vuriglik gehaat. Soveel so dat hy eerder wou doodgaan as om aansien te verloor, want vir hom was dit ’n reuse verleentheid dat die oordeelsdag wat hy vir die stad voorspel het toe nooit gekom het nie. Nineve was veronderstel om die volgende Sodom en Gomorra te wees. Hy het gereken op God se oordele op hierdie gehate nasie. Sy wêreldbeskouing het skielik begin wankel toe dit nie gebeur nie en hy sou eerder doodgaan as om toe te laat dat daardie beskouing meegee.

Vir die tweede keer in die verhaal van Jona konfronteer die Here hom, maar nie met ’n paar woorde of ’n volle preek nie. Die teregwysing kom in die vorm van ’n ervaring. Wêreldbeskouings is nie iets wat op aandrang verander nie. Hulle verander ook nie omdat ’n mens van iets nuut of buitengewoon te hore gekom het nie. Die vorming en verandering van jou wêreldbeskouing geskied dikwels deur jou belewenisse, en hoe jy dan daardie belewenisse verklaar en vertolk.

Die ervaring wat God hom gegee het, was sodat Jona kon sien dat sy wêrelbeskouing verwronge is. Eers laat die Here ’n plant so vinnig groei dat dit binne die bestek van ’n dag aan die profeet genoegsame skaduwee teen die snikhete dag gebied het. Jona is toe vreeslik dankbaar, maar nie teenoor die Here, die een wat die wonderwerk verrig het nie. Nee, hy is bloot in sy noppies oor die plant. Pleks dat hy dit as ’n onverdiende wonderwerk beskou, sien hy dit as ’n paslike en welverdiende seëning, die vrug van sy harde werk. Toe verwelk die plant skielik. Hierdie teëspoed ontstig Jona. Skielik bevraagteken hy sy eiewaarde wat tot selfmoordgedagtes lei.

Na hierdie bonatuurlike belewenis kom die gesproke deel van die teregwysing. Die Here praat mooi met Jona. Die profeet sien hoe dwaas dit van hom was om meer waarde aan ’n plant as aan die duisende mans, vroue en kinders van Nineve, insluitende hul diere, te heg.

`Dié verhaal eindig nie met die soort ontknoping wat ’n mens hier te wagte is nie. Nêrens lees ons dat Jona hom bekeer het nie. Inteendeel, die onvoltooide storie eindig by die leser. Dit laat ons met die vraag: hoe gemaak in reaksie op God se besorgheid oor al die booswigte, al die afknouers en al die onbereikte massas op hierdie planeet?`