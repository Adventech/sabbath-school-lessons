---
title:  Hier is ek! Stuur my!
date:  02/11/2023
---

Jona se wedervaringe is meer as net ’n wonderbaarlike verhaal. Die feit dat God die Nineviete ten spyte van Jona se swak getuienis kon red, is ’n duidelike aanmaning — dat ons slegs ’n kanaal vir die Heilige Gees is, dat slegs die Here enigeen tot ’n sondebesef en tot bekering kan bring. Dit maan die gelowige dat die Here slegs gewillige en nederige boodskappers soek, medewerkers wat volg waar Hý lei.

`Lees Jesaja 6:1-8. Wat is die hoofgedagte in hierdie skrifgedeelte?`

Die oproep is gegee. Die Here soek na vrywilligers wat bereid is om te gaan. Aan hierdie oproep gee ons gehoor deur ons aan sy leierskap te onderwerp, deur te luister wanneer Hy praat, gevolg deur die besluit om Hom te gehoorsaam, ongeag wat Hy vra.

Jona se verhaal toon ook God se liefde vir mense wat woon in plekke waar Sy liefde nie beleef word nie en Sy stem nie gehoor word nie. Net soos die Here vir Nineve jammer gekry het, het Hy ook medelye vir die miljoene stedelinge wêreldwyd, waar bome en blomme deur geboue vervang is, waar die voortdurende lawaai dit moeilik maak om stil te raak en te luister. Aangaande die mense van Nineve het God gesê: “‘Hulle weet nie wat is reg en wat is verkeerd nie’” (Jona 4:11, ABA). Die Here benodig boodskappers wat bereid is om sy boodskap van hoop te neem na diegene wat deur die [nimmereindigende] gewoel en aakligheid van die lewe verswelg word.

Jesaja het ’n stem gehoor wat vra: “Wie kan Ek stuur?” (hfst. 6:8, NAB). Wat is jou antwoord?

`Uitdaging: Neem ’n vel papier saam na u sabbataskoolklas, of gebruik jou gebedsjoernaal. Dink aan 10 persone wat jy weet ongelowig is, wat ons “toekomstige dissipels” gaan noem. Skryf hul name neer, indien jy dit ken. Hou dit altyd byderhand en bid vir die res van die kwartaal daagliks vir elkeen van hierdie 10 toekomstige dissipels. Vra dat God jou sal help om bevriend te raak met diegene wat reeds kennisse is. Bid ook dat daardie vriendskapbande hegter sal raak; dat jul wedersydse vertroue sal verdiep. Intussen moet jy besonder oplettend wees. Watter behoeftes, hartseer en pyn bespeur jy by elkeen? Vra die Here om hulle met daardie dinge te help.`

`Uitdaging 2.0: Kies jou naaste stad asook een in ’n ander wêrelddeel. Begin om te bid vir diegene wat in elk van dié twee stede woon en werk. Bid dat die Here ’n sterk Adventisteteenwoordigheid in hierdie plekke op die been sal bring, sodat daardie lidmate die Adventwaarheid — die waarheid oor Jesus se spoedige koms — met die inwoners kan deel.`