---
title:  Verskonings om nie sendingwerk te doen nie
date:  28/10/2023
---

### Skrifverwysings vir hierdie week se studie
Jona 1-4, Nahum 1:1, 2 Konings 17:5 en 6, Psalm 24:1, Jakobus  1:27 en Jesaja 6:1-8.

> <p>Geheueteks</p>
> “Toe het ek die Here hoor vra: ‘Wie kan Ek stuur? Wie sal ons boodskapper wees?’ Ek het geantwoord: ‘Hier is ek! Stuur my!’” (Jesaja 6:8, NAB).

Nie almal wat geroepe is, was egter so inskiklik soos Abraham nie. Jona is ’n sprekende voorbeeld (lees Jona 1-4). Die Here roep vir Jona om die hoofstad van die Assiriese Ryk, Nineve, te veroordeel. Die murasies van dié stad is geleë in die moderne Irak. Dit is sowat 900 kilometer van Jerusalem af, destyds niks minders as ’n maand se reis ver nie. Jona het nie net geweier om te gaan nie. Hy het sommer in die teenoorgestelde rigting gevlug. Met sy aankoms in Joppe, koop hy vir hom ’n plek op ’n skip na Tarsis (wat in die suidweste van die hedendaagse Spanje geleë is). Afhangende van die weer, sou dié 3,200-kilometerlange bootreis ’n volle maand geneem het. Jona wou nie die koning van Assirië konfronteer nie;  derhalwe gebruik hy die maand wat dit sou geneem het om Nineve te haal, om so ver as moontlik van daardie stad af weg te kom. Die vraag is net: waarom doen hy, wat ’n Godsman is, so iets?

Die Nineviete was berug vir hul boosheid, ’n wrede nasie wat ook Israel en Juda aangeval het. Nietemin stuur die Here vir Jona na Nineve om die koning en sy land oor hul ongekende boosheid te konfronteer (Jon. 1:2). Die bewoording is baie dieselfde as dié wat God met verwysing na Sodom en Gomorra in Genesis 18:20 en 21 gebruik het. Soos ons aanstons sal sien, was Jona egter g’n Abraham nie.

Let op Jona se houding en die verskonings wat ons dikwels uitdink om nie sendingwerk te doen nie. Wat kan ons daaruit leer?

_*Bestudeer hierdie week se les ter voorbereiding vir Sabbat, 4 November._