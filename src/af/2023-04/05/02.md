---
title:  'Ons verskonings: Vrees'
date:  29/10/2023
---

`Lees Nahum 1:1 en 3:1-4, 2 Konings 17:5 en 6, asook hfst. 19:32-37. Wat sê hierdie verse vir ’n mens oor die stad Nineve, en die destydse betrekkinge tussen Assirië en Israel? Let op die aard van daardie betrekkinge. Was dit dalk die rede waarom Jona besluit het om eerder Tarsis toe te gaan?`

Een van die redes waarom Jona nie bereid was om Nineve toe te gaan nie, was dalk uit pure vrees. Die Assiriërs was ’n gedugte vyand en Nineve het as die hoofstad van daardie koninkryk gedien.

“In die antieke wêreld, toe Israel verdeeld was, was Nineve een van die grootste stede, die hoofstad van die Assiriese Ryk… Toe dié stad sy hoogtepunt bereik het, was dit die middelpunt van misdaad en boosheid. Die Skrif beskryf dit as ’n ‘bloedbevlekte stad… vol bedrog, gevul met buit.’ Nahum gebruik beeldspraak en vergelyk die Nineviete met ’n wrede leeu wat net wil verslind. ‘Want wie het nie onder jou wreedheid gely nie?’ (Nahum 3:1 en 19, NAB) vra die profeet” (Ellen G. White, Prophets and Kings, bl. 265).

Nineve was ’n asemrowende stad. Geskiedskrywers sê dat Sanherib die stad aansienlik vergroot het. Hierdie aanbouings sluit die massiewe suidwestelike paleis in, met ’n omtrek van 503 by 242 meter en minstens 80 vertrekke. Hy het ook 18 kanale laat bou om water na Nineve te bring, soms so ver as 65 kilometer van die stad af. Nineve was seker ‘nn vreeslik intimiderende stadsplek.

Die Assiriërs was egter ook ’n wrede nasie. In die kronieke wat die verowering van Babilon boekstaaf, spog Sanherib oor sy militêre prestasies, dat hy die strate van Babel met die lyke van inwoners jonk en oud gevul het. Klipreliëfs wat tydens uitgrawings ontdek is, beeld ook wrede tonele uit: soldate wat hul slagoffers die paalstraf oplê (d.w.s. om op ’n skerpgemaakte paal te sit totdat dit die veroordeelde deurboor). Duidelik was dit nie mense met wie jy sou wou paaie kruis nie. Hulle het nie gehuiwer om geweld te gebruik teen diegene in wie hulle ’n gly gekry het nie — oordadige, bloeddorstige geweld. Die blote gedagte om op straat tussen al die Nineviete te wees, het Jona met vrees en bewing gevul.

Ten spyte van al hierdie dinge, lees ons dikwels Jona se verhaal met groot afkeur omdat hy toegelaat het dat vrees die uitvoer van God se bevele in die wiele ry. Tog is ons net so skuldig as Jona, want ons maak dikwels dieselfde fout — ons laat toe dat vrees oorneem, in plaas daarvan dat God oorneem.

`Was jy al oortuig dat God jou gelei het om ’n bepaalde ding te doen, iets wat jy uit pure vrees liewer nie wou doen nie, maar toe wel gedoen het. Watter lesse het jy uit daardie ervaring geleer?`