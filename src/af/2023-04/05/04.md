---
title:  'Ons verskonings: Ongerief'
date:  31/10/2023
---

Met die insluk van Jona (lees Jona 2) toon God op ’n besonder dramatiese wyse sy liefde en genade. Die gebed wat Jona gevolglik bid, toon dat die profeet inderdaad ook hierdie liefdesboodskap van God raakgesien het. Net omdat Jona ’n wonderbaarlike ervaring met die Here gehad het, beteken egter nie dat hy sommerso van sy ou gewoontes en denkwyses afgesien het nie, al is hy toe Nineve toe.

`Lees Jona 3. Hoe het die mense op Jona se prediking gereageer? Watter lesse leer ’n mens hieruit ten opsigte van getuieniswees vir Christus?`

Ongeag hoe Jona persoonlik oor die Nineviete gevoel het, het hy God se boodskap toe aan hulle deurgegee – met verstommende resultate. Die mense van Nineve het tot bekering gekom! Jona moes baie dinge deurmaak ten einde ’n taak wat vir hom onaangenaam was, te volvoer. Tog het hy enduit gehou en derhalwe die Here daardeur verheerlik.

Diegene wat bereid is om opofferings te maak, al is dit ook teësinnig, is die persone wat die spreekwoordelike “wa” van God se sending “deur die drif trek.” Ons [persoonlike] waardes moet opsy staan en God se sending aan die verloregaandes moet voorrang geniet. Soos Jona het ons soms vooroordele wat maak dat ons nie na ’n bepaalde persoon of groep uitreik nie.

Om ’n mens se vooroordele vierkantig in die oë te kyk, verg ootmoedigheid. Sendingwerk verg ook tyd en energie. Om tyd en naasteliefde opreg aan ander te bied, kan nogal uitputtend wees. Ons leef in die era van die oorspanne individu, en dit omdat elkeen met hul eie lewens en probleme probeer tred hou. Om andere te moet onderskraag, klink darem na te veel inspanning!

Laastens vereis sendingwerk dikwels ’n kopskuif aangaande ons gevoelens oor geld en hoe ons dit graag wil bestee. Die versorging van individue of groepe, die aanskaf van leesstof en sendingmateriaal, die besteding van geld aan dienste of die koop van geriefgoedere ten einde tyd vir sendingwerk in te ruim, — wat dit ook al is — sendingwerk het allerhande uitgawes. Sendingwerk vereis opofferings, ongeag die vorm wat dit aanneem.

Tog is daar goeie nuus: ten spyte van Jona se onvolwaardigheid het die Here die Nineviete op ’n kragtige wyse tot bekering gebring. Wat ’n blye dag vir die hemelskare! Ongelukkig was Jona nie saam met hulle bly nie. Hy het die seëninge wat daaruit te put was, misgeloop.

`Watter opofferings vra die Here jou om te maak (of vir watter toekomstige opofferings moet jy gereed wees), ten einde sy liefde met iemand anders te deel? Hoe heelhartig is jou vertroue in God se belofte dat Hy jou lewe deur daardie opofferings sal verryk?`