---
title:  'Ons verskonings: Wanopvattings'
date:  30/10/2023
---

Met die storm ter see het Jona die skuld op homself gepak (Jona 1:1-12). Die afleiding wat hy hier maak, toon flussies die soort beskouing of uitkyk wat die mense van ouds gehad het, met die Skeppergod wat vir vele “gode” aangesien is. Die antieke mense het gemeen dat elke land of landstreek hul eie gode het, terwyl die see die chaotiese koninkryk van demone was. Die matrose van ouds het dus geglo dat offers dié demone tot bedaring kon bring. Hoewel Jona ’n Hebreër was, is sy sienswyse waarskynlik deur die algemeen-aanvaarde sienings van daardie tydvak beïnvloed.

`Lees Jona 2:1-3 en verse 7-10. Jona begin hier om die Voorsienigheid te verstaan. Hoe so?`

Hoewel Jona gevlug het uit ’n gebied waar die inwoners Jehova as hul God bely het, leer hy op die moeilike manier: selfs al reis jy oorsee na vreemde kulture, bly Jehova aan die stuur van hemel en aarde. Die wind en die golwe het aan God behoort. Die visse ook. “Die aarde en alles wat daarop is, die wêreld en dié wat daar woon, alles behoort aan die Here” (Ps. 24:1, NAB). Jona het tot inkeer gekom en teruggekeer na die soewereine Heerser van hemel en aarde. Daarom het hy sy sondes bely en is hy gered.

Nietemin is ons ook geneig tot wanopvattings oor wie God is en wat Hy van ons ons verwag. Let op die volgende voorbeeld: God begeer dat ons liewers op ons eie verlossing moet let, derhalwe moet ons in afsondering van hierdie bose wêreld leef. Dit is nogal ’n algemene wanopvatting. Hoewel ons aangesê word om onsself “skoon te hou van die besmetting van die wêreld” (Jak. 1:27, NAB), behoort die kern van ons fokus te wees om ander bekend te stel aan die hoop en seëninge wat God ons bied.

Nog ’n wanopvatting wat keer dat ons aan Jesus se roeping tot evangelisasie gehoor gee, is om te glo dat óns ons sendingsukses bepaal. Inderwaarheid kan ons net so min enigeen red as wat Jona die stad Nineve kon red. Lei ons dus aan ’n soort “verlossers-waan” wanneer dit by sendingwerk kom? Ons roeping as dissipels is nie om die reddingswerk te doen nie. Nee, ons is bloot medewerkers van God en Christus in die redding wat Hý bring. Ons getuig wel van die bepaalde maniere waarop Hy tans ons lewens verander. Dit is egter danksy die influisterende Gees dat mense na God toe getrek word. Ons plant die saadjies van die waarheid, maar dit is God wat harte tot bekering bring. Ons sien dikwels God se rol in sendingwerk vir ons eie aan. Hierdie wanopvatting is genoeg om enigeen tot verskonings te dryf oor waarom hulle nie sendingwerk kan doen nie. So, die Here het wel vir Jona gebruik, maar dit was God wat Nineve tot inkeer gebring het en nie Jona nie.

`Die is uiters moeilik om siele vir Christus te wen, so moeilik dat ons, as mense, dit nie op ons eie kan doen nie. Hoe leer ’n mens dus om liewers die wen van siele aan God oor te laat, met dien verstande dat die Gees wel ons lewens en getuienisse as kanale gebruik?`