---
title:  Skild, helm, en swaard
date:  20/09/2023
---

`Wanneer en hoe moet gelowiges as stryders in die groot stryd, die skild, die helm en die swaard gebruik? Efésiërs 6:16, 17.`

Paulus se skild is die groot, reghoekige skild van ’n Romeinse legioensoldaat wat van hout gemaak is en met leer oorgetrek is. Die kante daarvan buig inwaarts om aanvalle van die kant af, af te weer. As die skilde met water deurweek was, kon dit “die vurige pyle . . . uitblus”, pyle wat in pik gedoop was en aan die brand gesteek was. Paulus se beskrywing van die “skild van die geloof” weerkaats die Ou Testament se gebruik van die skild as ’n simbool van God wat sy volk beskerm (Génesis 15:1, Ps. 3:4). Om die “skild van die geloof” op te neem (Efésiërs 6:16), is om die kosmiese stryd met vertroue in God aan te durf. Hy veg namens die gelowiges (Efésiërs 6:10), voorsien die beste wapenrusting (Efph. 6:11, 13), en verseker oorwinning.

Die Romeinse oorlogshelm was van yster of brons gemaak. Om die nek agter te beskerm, was ’n plaat aan die bol van die helm vasgemaak, ook plate om die ore te beskerm en plate wat ’n wenkbrourand gevorm het, en skarnierplate om die wange te beskerm. Deur middel van die nodige beskermingsmaatreëls het die helm, “die helm van verlossing” (Efésiërs 6:17), die aanvanklike verlossing wat gelowiges ondervind het in eenheid met die verrese, opgevaarde en verhoogde Christus, gesimboliseer (Efésiërs 2:6–10). Om die “helm van verlossing” te aanvaar, beteken om die vrees vir die bose magte wat so algemeen in daardie tyd was, te verwerp, en om, in plaas daarvan, op die Oppermag van Christus te vertrou (vergelyk Efésiërs 1:15–23 en 2:1–10).

Die laaste item van die wapenrusting is “die swaard van die Gees – dit is die woord van God” (Efésiërs 6:17), verwysende na die Romeinse legioensoldaat se kort, tweesnydende swaard. Gewoonlik was die aanvalstaktiek om twee werpspiese (wat nie deur Paulus genoem word nie) na die vyand te gooi en dan al stormende die swaard uit te trek en steekbewegings uit te voer. Die gelowiges se swaarde is  “die woord van die Gees” omdat dit deur die Gees voorsien word, ’n wapen wat as “die woord van God” geïdentifiseer word”. Paulus tree as ’n generaal op en gee bevel om die wapens op te neem deur beloftes van hoop en oorwinning met die goddelike Opperbevelvoerder se hulp, te spreek.  Dit is hierdie beloftes wat in Efésiërs 6:10-20 gegee word wat “die woord van God” as hoofwapen in die stryd teen kwaad, uitmaak. Die “woord van God” verwys dus na die uitgebreide beloftes van die evangelie wat ons in die Bybel vind.

`Selfs al hou ons nie van so baie militêre beelde nie, wat moet hierdie uitbeeldings ons leer oor hoe letterlik die groot stryd werklik is, en hoe ernstig ons dit moet opneem?`