---
title:  'Die kerk: ’n verenigde strydmag'
date:  17/09/2023
---

`Lees Efésiërs 6:10–20. Wat sê Paulus oor die tipe stryd waarin die kerk betrokke is? Is Paulus hoofsaaklik besig om net ’n gelowige se individuele geestelike stryd teen die kwaad uit te beeld, of die kerk se stryd as verenigde liggaam teen die bose magte?`

Oorwinning in die Griekse en Romeinse oorlogsgevegte was afhanklik van die soldate se samewerking in ’n militêre eenheid, en veral in hulle ondersteuning aan mekaar in die hitte van die stryd.  Individualisme in gevegte was as ’n kenmerk van barbaarse vegters gesien, wat hulle tot ’n nederlaag verdoem het.

Daar is belangrike redes om Paulus se denkrigting te steun wat, in ooreenstemming met die gebruiklike militêre verstandhouding van samewerking, hoofsaaklik die kerk se gedeelde stryd teen die bose in Efésiërs 6:10–20, aanspreek: 1. Dié skrifgedeelte vorm die klimaks van ’n brief wat oor die kerk se belange gaan. Dit sou vir Paulus vreemd gewees het om die brief met ’n uitbeelding van ’n Christenstryder wat alleen die bose magte van die duisternis probeer aandurf, af te sluit; 2. Aan die einde van die skrifgedeelte bring Paulus Christenkameraadskap sterk na vore in sy oproep dat daar “vir al die heiliges” (Efésiërs 6:18–20) gebid moet word; 3. Die belangrikste van alles is dat Paulus vroeër in die brief toe hy die magte van die bose genoem het, hy die magte teenoor die kerk as ’n geheel geplaas het, en nie teenoor ’n individuele gelowige nie:  “sodat nou deur die gemeente aan die owerhede en magte in die hemele die menigvuldige wysheid van God bekend gemaak kan word” (Efésiërs 3:10).

Daarom beeld Efésiërs 6:10–20 nie ’n afgesonderde alleenstryder uit wat die bose opponeer nie. In plaas daarvan, spreek Paulus die kerk as ’n krygsmag aan. Hy doen ’n beroep op ons om in ’n verenigde front met die volle wapenrusting aan die stryd flink saam te stry. Paulus kies om sy kragtige fokus op die kerk met volgehoue beskrywings van die kerk as die liggaam van Christus (Efésiërs 1:22, 23 en 4:1–16), die gebou/tempel van God (Efésiërs 2:19–22) en die bruid van Christus (Efésiërs 5:21–33), af te sluit met ’n finale metafoor, die kerk as die krygsmag van die lewende God. Terwyl ons “die dag van onheil” (Efésiërs 6:13), die finale stadiums van die lang stryd teen die kwaad nader, is daar nie tyd om vaag oor ons toewyding aan God of ons lojaliteit aan mekaar as mede-stryders van Christus, te wees nie.

`Op watter maniere kan ons as ’n korporatiewe ligaam in die groot stryd saamwerk om mekaar in ons worstelinge teen die bose, in watter vorm ook al, te help?`