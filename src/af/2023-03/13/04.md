---
title:  'Skoene: Die kerk bring vrede'
date:  19/09/2023
---

’n Romeinse soldaat wat vir die stryd sou voorberei het, sou ’n paar sterk, militêre sandale aan sy voete vasgebind het. ’n Sool wat uit baie lae bestaan het, was ook onder die sool met growwe skoenspykers bedek wat die soldaat gehelp het om op die grond vas te trap en so “staande” te bly (Efésiërs 6:11, 13, 14). Paulus verduidelik hierdie militêre voetbedekking met ’n taal wat in Jesaja 52:7 gebruik word om die oomblik te vier wanneer ’n boodskapper die nuus bring dat Yahweh´die stryd namens sy volk gewen het (Jesaja 52:8–10), en nou heers daar vrede: “Hoe lieflik is op die berge die voete van hom wat die goeie boodskap bring, wat vrede laat hoor” (Jesaja 52:7).

`Hersien die agt kere wat Paulus vrede in Efésiërs beklemtoon. Waarom gebruik hy ’n gedetailleerde militêre metafoor wanneer hy vrede so na vore bring?  Efésiërs 1:2;  2:14, 15, 17; 4:3 en Efésiërs 6:15, 23.`

Paulus jubel oor Christus se werk van vrede, Jesus “ons vrede”, die Een wat vrede bring “aan julle wat ver was en aan die wat naby was” (Efésiërs 2:14–17), en daardeur word Jood en heiden “tot een nuwe mens” verenig (Efésiërs 2:15). Deur die evangelieverhaal van Christus se reddingsdaad en sy kreatiewe vredesaanbod lewend te hou, deur sy oorwinning in die verlede te vier en vooruit te sien na sy oorwinningskreet in die toekoms, moet gelowiges hulle voete skoei en gereed staan vir die stryd.  Soos die boodskapper in Jesaja 52:7, is gelowiges boodskappers wat Christus se oorwinning en sy vrede aankondig.

Paulus wil egter nie hê dat sy oproep tot die stryd verstaan moet word as ’n oproep om militêre wapens teen die vyand te gebruik nie. Dis hoekom hy die gelowiges na “die bereidheid vir die evangelie van vrede” verwys (Efésiërs 6:15). Sy wens vir gelowiges is om nie veglustig in hulle verhoudings met ander te wees nie, omdat hy eenheid, opbouende spraak, en ontferming beklemtoon het (lees veral Efésiërs 4:25–5:2). Die kerk moet “vrede maak” d.m.v. die evangelie se wapentuig van Christelike deugde (nederigheid, lankmoedigheid, vergifnis, ens.), en praktyke (gebed en aanbidding). Sulke handelinge is strategies, en wys na God se grootse plan om alle dinge in Christus te verenig  .

`Hoe help die volgende aanhaling ons om te verstaan wat Paulus se militêre beeldspraak in ons lewens as gelowiges moet beteken?  “God doen ’n beroep op ons om die wapenrusting aan te trek. Ons wil nie Saulus se wapenrusting hê nie, maar die volle wapenrusting van God. Dan kan ons met harte wat vol is van Christus se teerheid, barmhartigheid en liefde die werk doen.” — Ellen G. White, [Australasian]Union Conference Record, 28 Julie, 1899, (vry vertaal).`