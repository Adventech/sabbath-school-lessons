---
title:  Die gordel en borswapen
date:  18/09/2023
---

`Wat is Paulus se siening oor hoe gelowiges hulle voorbereiding vir die stryd teen die bose moet begin?  Efésiërs 6:14; lees ook I Petrus 4:1 en 5:8; Romeine 8:37–39.`

Paulus se waarskuwing oor ’n intense stryd (Efésiërs 6:13) berei lesers voor vir sy laaste oproep om staande te bly (sy vierde oproep, vergelyk Efésiërs 6:11, 13), en is ’n oproep vol raad oor hoe om die stryd te stry (Efésiërs 6:14–17). Paulus beskryf die aksie as “julle lendene . . . omgord” (vergelyk Jesaja 11:5). Antieke lospassende kledingstukke moes rondom die middel vasgebind word voordat daar gewerk kon word, of voor daar geveg kon word (vergelyk Lukas 12:35, 37 en 17:8). Paulus sien in sy gedagtes hoe die gelowige met sy wapenrusting beklee word soos wat ’n Romeinse legioensoldaat met sy militêre leergordel met versierde metaalplaatjies en ’n gespe omgord word. Vanaf die gordel het ’n aantal leerrieme wat met metaalskywe bedek was, afwaarts gehang om ’n “voorskoot” te vorm, en wat dan ook as ’n sigbare rangordeteken gedien het. Die noodsaaklike funksie daarvan was om die lospassende kleed op te bind en ook ander artikels in plek te hou.

Waarheid is nie eie aan die gelowiges nie;  dit is ’n gawe van God (vergelyk redding in Efésiërs 2:8). Dit mag egter nie abstrak bly nie, soos wat ’n afgeleë bate geen veranderende inwerking op hulle lewens kan hê nie. Hulle moet God se waarheid “aantrek” om hierdie goddelike gawe te beleef en te gebruik. Dis nie soseer dat hulle God se waarheid besit nie, maar dat God se waarheid hulle besit en hulle beskerm.

Paulus dring dan daarop aan dat gelowiges “die borswapen van geregtigheid” moet aantrek (vergelyk I Thessalonicense 5:8). Net soos die waarheidsgordel is die oorsprong van die borswapen van geregtigheid ook goddelik, omdat dit deel van die wapenrusting van Yahweh in sy rol as die goddelike Stryder, is (Jesaja 59:17). Die borswapen wat deur die soldate in Paulus se tyd gebruik was, was gemaak van yster (klein ineengestrengelde ysterringe), geskubde pantser (klein skubbe van brons of yster wat mekaar oorvleuel), of ysterbande wat mekaar oorvleuel en saamgebind is.  Hierdie borswapen het die noodsaaklike organe teen die houe en steek-aksies van die vyand se wapens beskerm. Dienooreenkomstig moet gelowiges die geestelike beskerming wat deur God se beskermende gawe van regverdigmaking aangebied word, ondervind. In Efésiërs assosieer Paulus regverdigmaking met heiligheid, goedheid en waarheid (Efésiërs 4:24 en 5:9), en dink hy daaraan as ’n eienskap om andere, veral mede-kerklede, regverdig en mooi te behandel.

`Op watter maniere het jy al die gedagte dat goedheid, heiligheid en waarheid aan jou beskerming kan bied, ondervind?`