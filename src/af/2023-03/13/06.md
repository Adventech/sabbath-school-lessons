---
title:  Om slagveldgebed te beoefen
date:  21/09/2023
---

In sy strydvermaning spoor Paulus gelowiges aan om as stryders “vir al die heiliges” gedurig te bid (Efésiërs 6:18), en vir hom as gevange gesant ook (Efésiërs 6:19, 20).  Hierdie oproep tot gebed kan as ’n verlenging van die militêre beeldspraak gesien word, omdat om tot God in gebed te roep (of tot die gode), ’n algemene praktyk op die antieke slagvelde was.  Om ’n bybelse voorbeeld te noem:  na Jahásiël se bemoedigende toespraak tydens ’n aanval op Juda, het Jósafat “die hele Juda en die inwoners van Jerusalem” gelei om “voor die aangesig van die HERE [neer te val] om die HERE te aanbid” (II Kronieke 20:18). Terwyl gebed nie ’n sewende item van die wapenrusting is nie, vorm dit ’n integrale deel van Paulus se wapenrusting en militêre metafoor.

In die eerste twee gebedsversoeke vra Paulus die geadresseerdes om in vurige, dringende en aanhoudende gebed “vir al die heiliges” (Efésiërs 6:18) deel te neem. As die kerk suksesvol wil wees in haar stryd teen die magte van die duisternis, sal sy haar afhanklikheid van God deur Geesgeïnspireerde gebed moet beoefen.

Paulus se tweede gebedsversoek is vir homself: “en vir my” (Efésiërs 6:19). Hy vra vir gebed dat God hom die regte boodskap moet gee (“sodat ’n woord my gegee mag word”), op die regte tyd (“as ek my mond oopmaak”), op die regte manier (“met vrymoedigheid . . . bekend te maak”), en hom moet help om ’n baie belangrike tema aan te spreek, (“die verborgenheid van die evangelie”) (Efésiërs 6:19). Hierdie laaste frase verwys na wat ons kan noem die “oop geheim” van God se ingryping in Christus, om heidene saam met Jode te red (lees Efésiërs 3:1–13) en so “een nuwe mens [te kan] skep” (Efésiërs 2:15 en ook  2:11–22) as ’n teken van die oorkoepelende plan om “alle dinge . . . onder een hoof in Christus te verenig” (Efésiërs 1:10).

`Hersien die volgende “oproepe tot gebed” in die Nuwe Testament.  Watter een inspireer jou die meeste?  Waarom? Lukas 18:1–8, Filippense 4:6, Kolossense 4:2, I Thessalonicense 5:16–18.`

Waarom word gelowiges so dikwels aangespoor om aan opregte volhardende gebed deel te neem? Paulus se militêre metafoor stel twee antwoorde voor: (1) die dreigende geestelike stryd teen ’n slagorde van bonatuurlike vyande is vreeslik, en ’n werklikheid; (2) God se beloftes vir geestelike krag en oorwinning word deur Paulus se militêre beeldspraak geïllustreer (Efésiërs 6:10–17). Opregte volhardende gebed bied vir ons ’n geleentheid om versigtig na hierdie beloftes te luister, om daaroor bly te wees en God te dank vir die hulpbronne van sy genade.