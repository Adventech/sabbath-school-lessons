---
title:  'Paulus in die gevangenis: Apostel vir die heidene'
date:  30/07/2023
---

`Lees Efésiërs 3. Terwyl jy lees, identifiseer een of twee hooftemas in hierdie hoofstuk. Watter hoofgedagtes noem Paulus hier?`

Efésiërs 3 het ’n interessante struktuur. Paulus begin die hoofstuk met hierdie woorde:  “Om hierdie rede is ek, Paulus, die gevangene van Christus Jesus vir julle wat heidene is” (Efésiërs 3:1). Dan wyk hy van hierdie gedagtegang af met ’n langdradige relaas oor sy werk as apostel aan die heidene (Efésiërs 3:2–13). Nadat hy op sy werk onder die heidene gefokus het, keer hy na sy oorspronklike gedagtegang terug met die frase, “Om hierdie rede” (Efésiërs 3:14), en konsentreer dan in verse 14–21 op sy oorspronklike gebedsverslag.

In Efésiërs 3:1 identifiseer Paulus homself as “die gevangene van Christus”. Dis sy manier om te sê dat, hoewel hy deur die Romeine as ’n gevangene aangehou word en dit lyk asof hy onder die beheer van die Romeinse Ryk is, daar ’n dieper, goddelike doeleinde in sy lewe aan die werk is. Hy is nie die gevangene van Rome nie, maar “die gevangene van Christus Jesus”! (vergelyk Efésiërs 4:1).

Paulus se verwysing na sy “verdrukkinge” (Efésiërs 3:13), en later na sy “kettings” (Efésiërs 6:20), dui daarop dat hy nie die gerief van huis-arres ondervind het nie (vergelyk Handelinge 28:16), maar dat hy in die tronk was. Dit was veral uitdagend om gedurende die eerste eeu in die tronk in ’n Romeinse onderaardse sel opgesluit te gewees het. Die Romeinse Ryk het nie goedgeorganiseerde tronke met sanitêre fasiliteite en gereelde maaltye instand gehou nie. Om die waarheid te sê, die Ryk se behoefte vir tronke was nie groot nie omdat inkerking nie as ’n strafmetode gesien was nie.  Mense was in tronke opgesluit net terwyl hulle verhoorafwagtend was, of terwyl hulle op teregstelling gewag het. Die norm was dat gevangenes vir hulle self moes voorsien en daarom was hulle van familielede en vriende afhanklik vir hulle voedsel en ander behoeftes.

Paulus se bekommernis was heelwaarskynlik oor die emosionele inwerking wat sy gevangenskap op die gelowiges sou gehad het, want, om ’n gevangene te wees, was ’n groot sosiale skande in ’n kultuuromgewing waar sosiale status ’n groot rol gespeel het. Hy het gevrees dat sommige sal vra, “Hoe kan Paulus ’n apostel en ’n boodskapper van die verheerlikte Christus, en dan ’n veragte gevangene wees?” Hy definieer daarom sy gevangenskap om die gelowiges te help om te sien dat dit deel van God se plan is. Hy ly namens hulle (“my verdrukkinge ter wille van julle”), en wat soos ’n bron van skande lyk, word dan iets tot hulle “eer” (Efesiërs 3:13).

`Hoe kan ons te midde van uitdagende omstandighede leer om op God en sy weë te vertrou?`