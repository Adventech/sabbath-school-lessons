---
title:  Die lang-verborge misterie van die Evangelie
date:  31/07/2023
---

`Wat was die verborgenheid wat aan Paulus toevertrou was? Efésiërs 3:1–6.`

Let op na die volgende terwyl jy Efésiërs 3:1–6 bestudeer:

Eerstens, Paulus skryf hierdie deel van die brief spesifiek aan die gelowiges uit die heidene wat in die huiskerke in Éfese bymekaar kom (Efésiërs 3:1).

Tweedens, Paulus maak daarop aanspraak om die ontvanger van iets te wees wat hy “die bediening van die genade van God” noem, en wat aan hom “verleen” is vir die gelowiges uit die heidene (Efésiërs 3:2). Hierdie rentmeesterskap, of hierdie bediening van genade, is Paulus se manier om die opdrag wat aan hom gegee was om die evangelie van die “genade van God” aan die heidene te verkondig, te beskryf (vergelyk Efésiërs 3:7, 8).

Derdens, Paulus maak daarop aanspraak dat ’n verborgenheid aan hom geopenbaar was, ’n onderwerp waaroor hy reeds vroeër in die brief (lees veral Efésiërs 1:9, 10 en 2:11–22) oor die “verborgenheid van Christus” (Efésiërs 3:3, 4) geskryf het.  Paulus wens nie om as die uitvinder van die evangelie bekend te word nie, maar hy maak aanspraak op ’n Godgegewe bediening om dit te verkondig.

Vierdens, Paulus was nie die enigste persoon wat die openbaring oor die verborgenheid vooruit ontvang het nie, want die Gees het dit aan Christus se  “heilige apostels en profete” openbaar op ’n wyse wat die openbaring van God se plan aan vorige geslagte, oortref (Efésiërs 3:5). Die term profete hier verwys waarskynlik na diegene in die vroeë Christen-huiskerke wat die gawe van profesie besit en beoefen het, liewer as na die profete van die Ou Testament. Die verborgenheid, wat eens nie bekend was nie, het nou wat ons ’n “geopende geheim” kan noem, geword.

Laastens verklaar hy: “dat die gelowiges uit die heidene mede-erfgename is en medelede van die liggaam en mededeelgenote aan sy belofte in Christus deur die evangelie” (Efésiërs 3:6).

Paulus voel hartstogtelik oor die evangelie en veral oor hoe dit deur die kerk wat uit beide Jode en gelowiges uit die heidendom bestaan, uitgedra word. Hierdie twee groepe het die boublokke van God se nuwe gemeenskap geword, sy “nuwe mens”, die kerk (lees Efésiërs 2:14–16). Ons kan ook sê dat hulle nou van vyande verander is na “mede-erfgename,” “mede-lede” (saamgevoeg in ’n enkelliggaam, die liggaam van Christus), en “mededeelgenote” van die evangeliebelofte (lees Efésiërs 3:6).

`Watter gesindhede, indien enige, hou jy aan vas, gesindhede wat dalk onsigbaar is en wat alles teëwerk wat deur die evangelie geleer word?  Hoe kan jy daarvan ontslae raak?`