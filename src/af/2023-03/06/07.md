---
title:  Vir verdere studie
date:  04/08/2023
---

Lees Ellen G. White, “ ’n Groot Godsdienstige Opwekking,” in die Die Groot Stryd, bl. 461–478.

“Hoe kan ons ons verdwergte geestelike toestand met die Skrif [Efésiërs 3:14–19] wat die volheid van kennis beskryf, harmonieer, en wat ons voorreg is om te besit? Hoe sien die Hemel ons wat elke geestelike en tydelike voordeel gehad het om in goedertierenheid te kan groei, as ons nie ons geleenthede benut het nie? Die apostel het nie hierdie woorde geskryf om ons met ydele hoop te streel nie, om ons te mislei of om ons met verwagtinge te vul net om in ons wandel teleurgestel te word nie. Hy het hierdie woorde geskryf om aan ons te toon wie ons en wat ons moet wees as ons erfgename van die koninkryk van God wil wees. Hoe kan ons arbeiders saam met God wees as ons ’n verdwergde ondervinding het? Ons weet wat die Christen se voorreg is, en ons behoort daarna te streef om die diep geestelike dinge van God wat die HERE graag wil hê ons moet hê, te verstaan.

“Glo ons werklik wat die Bybel leer? Glo ons werklik dat ons tot die kennis van God wat in hierdie teksvers vir ons voorgehou word, kan kom? Glo ons werklik elke woord wat deur die mond van God uitgaan? Glo ons die woorde wat deur die profete en apostels gespreek was, deur Jesus Christus wat die bron van alle lig en seëninge is, en in wie alle rykdom en volheid woon?  Glo ons werklik in God en in sy Seun?” — Ellen G. White, The Advent Review and Sabbath Herald, Oktober 1, 1889, (vry vertaal).

**Vrae vir bespreking**:

`Vergelyk Paulus se lofsang in Efésiërs 3:20, 21 met ander lofprysinge in die Nuwe Testament — Romeine 11:33–36 en  16:25–27; Filippense 4:20;  II Petrus 3:18b;  Judas 24, 25. Watter temas of gedagtes is deel van hierdie skrifgedeeltes? Hoe kan ons die gesindheid van lof en aanbidding wat hulle illustreer, ons eie maak?`

`Vergelyk Paulus se vier gebruike van die Griekse woord plēroma (“volheid”) in Efésiërs (Efésiërs 1:10, 23; 3:19 en 4:13). Hoekom dink jy is hierdie gedagte vir Paulus belangrik?`

`Watter een van al die handelinge van God wat Paulus in Efésiërs 3 loof, inspireer jou die meeste? Hoekom?`

`Paulus sluit die eerste helfte van Efésiërs af net soos hy dit begin het (Efésiërs 1:3–21) deur gebedstaal en lofprysing in te span.  Hy verheug hom in God se krag wat in die lewens van die gelowiges deur Christus en die Heilige Gees teenwoordig is (Efésiërs 3:16–21). Hoe kan ons, soos Ellen G. White hierbo skryf, hierdie krag beter in ons lewens ervaar?`