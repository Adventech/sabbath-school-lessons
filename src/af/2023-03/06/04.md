---
title:  'Die kerk: Openbaarder van God se wysheid'
date:  01/08/2023
---

`Wat sê Paulus oor God en die handelinge van God in Efésiërs 3:7–13?`

Paulus maak weer daarop aanspraak dat hy ’n “dienaar” volgens “die gawe van die genade van God geword het (Efésiërs 3:7; vergelyk Efésiërs 3:1, 2). Hierdie gawe word net soos die evangelie, nie volgens die verdienste van die ontvanger gegee nie, maar deur God se genade.  Paulus beklemtoon hierdie punt deur homself as “die geringste van al die heiliges” te beskryf” (Efésiërs 3:8).

Daar is ’n interessante volgorde in Paulus se begrip van homself wat waarneembaar is wanneer ons deur sy briewe lees soos wat hulle op mekaar volg. Aan die begin maak hy aanspraak op sy status as ’n goddelike geroepe apostel (Galásiërs 1:1).  Later, stel hy homself egter voor as “die geringste van die apostels” en “wat nie werd is om ’n apostel genoem te word nie” (I Korinthiërs 15:9). Hier in Efésiërs sien hy homself as die “geringste van al die heiliges” (Efésiërs 3:8). Uiteindelik beskryf hy homself as die “vernaamste” sondaar (I Timótheüs 1:15).

Hierdie denkrigting van Paulus kan dalk hierdie baie bekende aanhaling van Ellen G. White verduidelik: “Hoe digter u aan Jesus kom, hoe meer sal u u foute besef;  want u sal dan beter kan sien en u onvolmaakthede sal duidelik in teenstelling wees met Sy volmaak karakter.” — Skrede na Christus, bl. 64.

Paulus skryf dan verder. In Efésiërs 3:10 sê hy: “sodat nou deur die gemeente aan die owerhede en magte in die hemele die menigvuldige wysheid van God bekendgemaak kan word”. Wie is hierdie “owerhede en magte in die hemele” wat hier genoem word? Hoe maak die gemeente God se “menigvuldige” wysheid aan hulle bekend? Alhoewel Efésiërs 3:10 nie die aard van hierdie magte beskryf nie, blyk dit dat die beste is om hulle as die bose magte wat in Efésiërs 6:11, 12 beskryf word, te aanvaar. Indien dit so is, word die samestelling van die kerk wat nou uit Jode en heidene bestaan en wat eens, ver verwyderd van mekaar, deel van die mensdom gevorm het, ’n luide aankondiging vir hierdie demoniese “owerhede en magte in die hemele”, oor God se plan vir die toekoms “om alle dinge wat in die hemele sowel as wat op die aarde is, onder een hoof in Christus te verenig” (Efésiërs 1:10). Hulle word in kennis gestel dat God se plan onderweg is en dat hulle ondergang verseker is. Die aard van ’n verenigde kerk waarsku hulle oor hulle uiteindelike nederlaag.

`Indien jou eie gemeente Paulus se “werksbeskrywing” van die kerk in Efésiërs 3:10 ernstig opneem, hoe kan dit die manier hoe jy en jou mede-kerklede teenoor mekaar optree, verander?`