---
title:  Christus in jou hart
date:  02/08/2023
---

`Vergelyk Paulus se vroeëre gebedsversoek in Efésiërs 1:16–19 met sy pleidooi aan die gelowiges in Efésiërs 3:14–19. Op watter maniere stem die twee versoeke ooreen?`

In die Engelse vertalings van Efésiërs 3:14, 15 vind ons ’n belangrike woordspeling.  Dit is net gedeeltelik van toepassing in die Afrikaanse Ou Vertaling (AOV). Wanneer Paulus sê “buig ek my knieë voor die Vader . . . van wie elke geslag (Engels: family) in die hemele en op die aarde sy naam ontvang”, is hy besig om die fonetiese verbintenis tussen die Griekse woord vir Vader, patēr, en die Griekse term vir gesin (family), patria, te ondersoek. In Efésiërs loof Paulus die allesomvattende aard van God se plan van verlossing wat alle dinge (Efésiërs 1:9, 10) vir alle tye (Efésiërs 1:21) insluit. En hier maak hy aanspraak op “elke geslag (family) in die hemele en op die aarde” wat aan “die Vader” behoort.  Elke gesin (family), (patria), kry sy naam van die Vader, (patēr). Dit is baie goeie nuus!

Bepeins hierdie gedagte: Ten spyte van hulle onvolmaakthede en tekortkominge, behoort jou gesin aan God. Die wrede noodlot het nie jou gesin in sy greep nie, maar hulle is in God se besorgde hande. God is lief vir onvolmaakte gesinne. Hulle dra sy goddelike Naam.  Hulle dra sy merk van eienaarskap.

In Efésiërs 3:16–19 vra Paulus vir God om aan die gelowiges ’n oorvloedige geestelike ondervinding te gee wat gekenmerk word deur innerlike krag d.m.v. die Gees se teenwoordigheid (Efésiërs 3:16), ’n intieme verhouding met Christus wat ook uitgebeeld word as “in julle harte kan woon” (Efésiërs 3:17), en ’n gevestigde beskutte geestelike identiteit (“wat in die liefde gewortel en gegrond is” Efésiërs 3:17).

Terwyl Paulus poog om God te loof vir die ruim omvang van seëninge wat aan die gelowiges gebied word, sluit hy nie net drie dimensies in nie, maar vier — die “breedte en lengte en diepte en hoogte” (Efésiërs 3:18).  Hy identifiseer nie duidelik waarop hierdie dimensies van toepassing is nie, hoewel dit klaarblyklik die groot omvang van iets belangriks aandui, wat ’n interessante legkaart vir Bybelstudente word.  Beskryf hierdie dimensies God se wysheid (vergelyk Job 11:5–9 wat ook vier dimensies noem), of God se krag (vergelyk Efésiërs 3:16, 17), of dalk die heilige tempel van Efésiërs 2:19-22?  (Vergelyk Eségiël 43:13–16 wat vier dimensies noem;  Amos 7:7, 8;  Openbaring 11:1, 2.) Die beste mag wees om hierdie vier dimensies as die onmeetlikheid van “die liefde van Christus” (Efésiërs 3:19) te sien, en om die sinsnede, “julle in staat kan wees om . . . ten volle te begryp wat die breedte en lengte en diepte en hoogte is” (Efésiërs 3:18), se ooreenkoms met die sinsnede, “en die liefde van Christus te ken” (Efésiërs 3:19;  vergelyk Romeine 8:35–39), raak te sien.  Hoe ons ook al sy woorde insien, dit bring goeie nuus!