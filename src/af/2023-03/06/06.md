---
title:  Lofsang in die gemeente en in Christus Jesus
date:  03/08/2023
---

`Paulus sluit sy gebedsverslag af met ’n lofsang, ’n kort, poëtiese verklaring van lof aan God.  Waarvoor prys hy God? Efésiërs 3:20, 21.`

Paulus het sy gebede vir die gelowiges neergepen (Efésiërs 3:14–19).  Nou bid hy hardop en kragtig.  Sy lofsang gee aanleiding tot twee vrae:

1\. Word die kerk ontoepaslik deur hierdie skrifgedeelte verhoog deur dit op dieselfde vlak as Christus in die sinsnede “aan Hom die heerlikheid in die gemeente in Christus Jesus” (Efésiërs 3:21), te plaas?  Terwyl Paulus in ’n hoë mate in die kerk van Éfese belangstel, is dit duidelik dat Christus die Verlosser van die kerk is omdat dit Christus is wat in die harte van die gelowiges woon (Efésiërs 3:17).  In sy lofsang loof Paulus God vir die verlossing wat deur Christus Jesus aan die kerk gebied word.

2\. Beeld die sinsnede “deur alle geslagte tot in ewigheid” (Efésiërs 3:21) ’n ewige aardvaste toekoms vir die kerk uit deur Christus se terugkeer op die waglys te plaas?  Efésiërs voorspel ’n hoopvolle verwagting vir die toekoms. Byvoorbeeld, Efésiërs 4:30 fokus op “die dag van verlossing”. En die gelowiges sal Christus se oneindige krag en opperheerskappy “in die toekomstige” bedeling ondervind (Efésiërs 1:21).  Paulus se lofsang moet as ’n herdenking van Christus se oneindige mag wat Hy namens die gelowiges uitoefen, gelees word.

Deur weer Paulus se tweede gebedsverslag na te gaan (Efésiërs 3:14–21; vergelyk Efésiërs 1:15–23), sien ons hoe Paulus krag vind in die kosmiese omvang van die Vader se sorg (Efésiërs 3:14, 15), die onmiddellike beskikbaarheid van die Heilige Gees (Efésiërs 3:16), Christus se persoonlike vennootskap met die gelowiges (Efésiërs 3:17), en die onmeetbaarheid van die oneindige liefde van Christus (Efésiërs 3:18, 19). Hierdie is so waar dat hy ’n denkbeeld vorm van die gelowiges wat met al “die volheid van God” (Efésiërs 3:19) vervul word. Hy bring lof aan God vir hierdie geestelike waarhede, en verwonder hom aan die oorvloedige krag van God wat die heiliges tot hulle beskikking het (Efésiërs 3:20, 21).

Wanneer ons deur probleme, versoekinge of twyfel neergedruk word, kan ons hierdie opgeruimde verslag van Paulus se gebede lees. In sy gevangenskap rig hy ons oë op die uitgestrekte horison van God se doelwitte en genade, en herinner hy ons dat, wat ons omstandighede nou ook al is, ons deelgenote van God se finale plan is (Efésiërs 1:9, 10), en in sy krag wat in ons werk.

`Watter seëninge van God is vir jou veral waardevol? Probeer ’n lofgebed skryf om God vir daardie seëninge te loof.`