---
title:  Paulus as evangelis in Éfese
date:  25/06/2023
---

`Wat doen Paulus tydens sy eerste besoek aan Éfese aan die einde van sy tweede sendingreis? (Handelinge 18:18–21).`

Éfese was een van die grootste stede van die Romeinse Ryk met ’n bevolking van ongeveer 250,000 mense. Dit was die hoofstad van die Romeinse Ryk se rykste provinsie, die provinsie Asië, wat ’n groot deel beslaan het van wat later as Klein-Asië bekend geword het. In Paulus se tyd het hierdie provinsie ’n tydperk van uitermatige groei en voorspoed beleef. Die ligging van Éfese, wat ook ’n hawestad was, was waar belangrike landroetes gekruis het. Alhoewel die bevolking baie gode in die stad aanbid het, was die godin Artemis aanvaar as die god wat die stad beskerm het. Haar aanbidding was die fokuspunt van siviele seremonies, atletiekbyeenkomste en jaarlikse feestelikhede. (Die Romeine het Artemis Diana genoem; lees Handelinge 19:24 en 35.)

Paulus keer later gedurende sy derde sendingreis na Éfese terug (Handelinge 19:1–12), en vertoef daar vir “drie jaar” (Handelinge 20:31). Die apostel bring baie tyd deur in Éfese met die bedoeling om die Christengeloof se fondament stewig vas te lê.

`Watter vreemde gebeurtenis het daartoe gelei dat daar in Éfese ’n wydverspreide eerbied vir die “Here Jesus” ontstaan het? (Handelinge 19:13–20).`

Lukas vertel die vreemde verhaal van sewe rondreisende Joodse duiwelbesweerders wat in Éfese bedrywig was. Deur die name van beide Jesus en Paulus in hulle beswerings te gebruik, kry hierdie duiwelbesweerders toe ’n onaangename verrassing.  Toe die nuusflitse van hierdie gebeurtenis deur die strate van die stad bekend word, het “vrees op hulle almal geval, en die Naam van die Here Jesus is groot gemaak” (Handelinge 19:17). Hierdie gebeurtenis het ook ’n diepgaande uitwerking op sommige van die gelowiges gehad wat hulle duur handboeke oor towery toe voor almal verbrand het, en waarvan die waarde op “vyftigduisend silwerstukke” bereken was (Handelinge 19:19). Saam met die ander inwoners van die stad het die gelowiges geleer dat die aanbidding van Jesus nie met die aanbidding van enigiets of enigiemand anders vermeng moes word nie.

`Wat het die verbranding van hulle eie boeke aangedui, selfs tot hulle eie skade? Wat sê dit aan ons van ’n algehele toewyding aan die Here?`