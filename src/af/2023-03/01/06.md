---
title:  'Efésiërs: ’n Christus-gesentreerde brief'
date:  29/06/2023
---

`Hoe kondig Paulus die tema van sy brief aan? Efésiërs 1:9, 10.`

Hoe kan die boodskap van Efésiërs opgesom word? Vanuit die gevangenis word daar deur Paulus ’n visioen van God se Christusgesentreerde plan vir die volheid van tyd en die kerk se rol daarin, uiteengesit. God het deur Christus opgetree om sy plan te begin “om alle dinge wat in die hemele sowel as wat op die aarde is, onder een hoof in Christus te verenig” (Efésiërs 1:10), en Hy het dit gedoen deur die kerk as ’n entiteit te laat ontstaan wat uit beide Jode en heidene saamgestel is om ’n nuwe mensdom te vorm (Efésiërs 2:14). Gelowiges word geroep om saam te werk met hierdie goddelike plan en so aan die bose magte ’n teken te gee dat God se einddoel besig is om in werking te tree (Efésiërs. 3:10).

Soos Efésiërs 1:9 en 10 aankondig, is die eenheid wat God in gedagte het, in Christus gesentreerd. Daarom is dit geen verrassing om te ontdek dat Efésiërs ’n Christus-‘deurdrenkte’ brief is wat oral die handelinge van God in Christus loof en verheerlik, en die toegang wat die gelowiges tot die geestelike bronne wat deur Christus aangebied word, vier. Paulus gebruik die sinsnede “in Christus” en soortgelyke frases meer as dertig keer, en verhoog Jesus deurentyd. Terwyl jy die brief lees, let op na hierdie sinsnedes en wees bewus van hoe Paulus op verskeie maniere op Jesus fokus.

Paulus streef daarna om die geestelike toewyding van die gelowiges in Éfese weer te laat ontvlam deur hulle te herinner dat hulle ’n deel van die kerk is, wat die kern van God se plan is om alle dinge in Christus te verenig. Wanneer hy die woord “kerk” (die Griekse woord ekklēsia) in die brief gebruik, bedoel hy die “universele” kerk of die kerk oor die algemeen (en nie net ’n plaaslike gemeente nie).

’n Hoofstrategie wat hy gebruik, is om oor die kerk te praat, en hy doen dit deur duidelike metafore te gebruik waarvan vier van hulle nogal breedvoerig ontplooi word:

1. Die kerk as ’n liggaam (Efésiërs 1:22, 23, 2:16, 3:6,  4:1–16 en 25, 5:23, 29 en 30).
2. Die kerk as ’n gebou of tempel (Efésiërs 2:19–22).
3. Die kerk as bruid (Efésiërs 5:22–27).
4. Die kerk as ’n krygsmag (Efésiërs 6:10–20).

Elkeen van hierdie beelde onthul opsigself wat God se doel en bedoeling met sy kerk is.

`In die kerk waaraan jy behoort, die Sewendedag-Adventiste Kerk, verenig God ’n multinasionale, veeltalige, veelrassige, multikulturele gemeenskap (Openbaring 14:6, 7) wat die weg na die vervulling van sy plan om alle dinge in Jesus te verenig, aandui (Efésiërs 1:9, 10).  Hoe kan ons met God se grootse plan saamwerk?`