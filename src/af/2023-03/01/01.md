---
title:  Paulus en die Efésiërs
date:  24/06/2023
---

### Skrifverwysings vir hierdie week se studie
Handelinge 18:18–21;  19:13–20:1;  20:17–38;  Efésiërs 1:1,  2; 6:21–24;  3:13;  1:9, 10.

> <p>Geheueteks</p>
> “deurdat Hy aan ons die verborgenheid van sy wil bekend gemaak het na sy welbehae wat Hy in Homself voorgeneem het, om die volheid van die tye te reël, met die doel om alle dinge wat in die hemele sowel as wat op die aarde is, onder een hoof in Christus te verenig” (Efésiërs 1:9, 10).

Wanneer ons iets skryf, doen ons dit met ’n doel, en soms is daar ’n gewigtige rede daarvoor. In sy beroemde Gettysburgtoespraak in 1863 verwys Abraham Lincoln byvoorbeeld na die verskriklike verwoesting wat daar plaasgevind het tydens die Amerikaanse burgeroorlog toe ongeveer 7,000 soldate gesterf het. Hy spreek sy eie oortuiging teenoor die stigtersvaders van die land uitdagend uit, en beweer dat daardie Burgeroorlog die uiterste toets was of die nasie wat in 1776 tot stand gekom het, sou voortbestaan, of “van die aarde af sou verdwyn”.

Paulus se diepsinnige doel motiveer sy brief. As gevolg van sy gevangenskap (Efésiërs 3:13 en 6:20), en gedeeltelik as gevolg van die heersende vervolging en verleidings wat hulle moet verduur, kom dit voor asof die Efésiërs wil moedeloos word.  Paulus herinner hulle aan wat gebeur het toe hulle tot bekering gekom het, toe hulle Christus as hulle Verlosser aanvaar het en deel van die kerk geword het.  Hulle het Christus se liggaam geword (Efésiërs 1:19–23 en 4:1–16), die boumateriale in sy tempel (Efésiërs 2:19–22), die bruid van Christus (Efésiërs 5:21–33), en ’n goedtoegeruste krygsmag (Efésiërs 6:10–20). Hulle speel ’n strategiese rol in die vervulling van God se groot plan, om alles in Christus te verenig (Efésiërs 1:9, 10). Paulus skryf aan die gelowiges in Éfese om hulle van hulle volle identiteit en voorregte as volgelinge van Christus, bewus te maak.

_*Bestudeer hierdie week se les ter voorbereiding vir Sabbat, 1 Julie._