---
title:  Christus bo alle magte
date:  12/07/2023
---

Paulus het die verheerliking van Jesus gevier, Hy wat nou saam met sy Vader op die troon van die heelal sit. Nadat Hy die rang van Christus teenoor die Vader s’n gedefinieer het (“Hom laat sit het aan sy regterhand in die hemele”, Efésiërs 1:20), wend Paulus hom tot Jesus se rang teenoor die van “die magte”. As mederegeerder saam met die Vader, is Jesus “bo alle owerheid en mag en krag” (Efésiërs 1:21).

`Vergelyk Paulus se verwysing na bose geestelike magte in Efésiërs 1:21, 2:2 en 6:12. Waarom dink jy stel Paulus so belang in hierdie magte?`

Handelinge 19:11–20 se verhaal van die sewe seuns van Skeva illustreer dat Éfese tydens Paulus se leeftyd ’n sentrum vir die toorkunsbedryf was. “Die oorheersende kenmerk van die toorkunsbedryf dwarsdeur die Hellenistiese wêreld was die erkenning van ’n geesteswêreld wat letterlik elke aspek van die daaglikse lewe oorheers het.  Die doelwit van die toorkunstenaar was om tussen die goeie geeste en die skadelike geeste te kon onderskei, en om die spesifieke werkinge en die relatiewe krag en outoriteit van die geeste te kon agterkom.  Deur middel van hierdie kennis kon middele saamgestel word (bestaande uit besproke of geskrewe formules, geluksteentjies, ens.) om die geeste in belang van die individu te kon manipuleer.  Met die regte formule kon ’n siekte wat deur ’n gees veroorsaak was, gesond gemaak word, [of] ’n strydwa-resies gewen word.” — Clinton E. Arnold, Power and Magic: The Concept of Power in Ephesians, bl. 18, (vry vertaal).

Die belangstelling in die benoeming van gode en magte deur middel van towerspreuke was ’n kenmerk van die godsdienstige lewe in Éfese (lees Handelinge 19:13), en word selfs vandag nog deur sommige beoefen. Paulus se wens is om die verwantskap tussen Christus en “die magte” duidelik verstaanbaar te maak: Die verhewe Jesus is “bo alle owerheid en mag en krag” (Efésiërs 1:21).

Net om seker te maak dat die gehoor verstaan dat daar geen mag buiten die Oppermagtige heerskappy van Jesus is nie, voeg hy ’n sinspeling by wat na die praktyk wat beoefen was om die name van gode onder die invloed van towery op te noem, verwys:  “en elke naam wat genoem word” (Efésiërs 1:21).  Deur die dimensie van ruimte met die dimensie van tyd te vervang, beklemtoon Paulus die kronologie van Jesus se verhewe heerskappy.  Sy Opperheerskappy is van toepassing “nie alleen in hierdie wêreld nie, maar ook in die toekomstige” (Efésiërs 1:21).

`Watter hedendaagse manifestasies van hierdie selfde bose magte word nog beoefen, en hoe kan ons seker maak dat ons nie deur enige van die genoemde magte vasgevang word nie?`