---
title:  Om in die opstandingskrag deel te hê
date:  11/07/2023
---

In die oorblywende verse van Paulus se gebedsverslag, Efésiërs 1:20–23, brei Paulus uit oor die derde tema van insig wat hy hoop die Heilige Gees aan die gelowiges sal gee:  die ontsagtlikheid van God se krag wat Hy namens hulle uitvoer.  Hy begin deur na twee gebeurtenisse in die geskiedenis te verwys as die eerste illustrasie van God se mag: (1) die opstanding van Jesus uit die dood;  (2) die opheffing van Jesus tot die troon van die heelal of kosmos (Efésiërs 1:20).

`Hoe word God se krag deur die opstanding van Jesus uitgebeeld? Efésiërs 1:20; I Korinthiërs 15:20–22; Filippense 3:8–11; Hebreërs 13:20, 21; I Petrus 1:3.`

Die opstanding van Jesus is ’n onverhandelbare geloofsbelydenis van die Christelike geloof (I Korinthiërs 15:14, 17). Dit is omdat Christus opgestaan het dat die getroue gelowiges wag op die luisteryke toekomstige opstanding tot die ewige lewe ten tye van Christus se wederkoms (I Korinthiërs 15:20–23). Dit is omdat Christus opgestaan het dat ons na Hom kan opsien vir al die seëninge van die evangelie wat die teenwoordigheid van die Heilige Gees in ons lewens, insluit.

Die beeldspraak dat God “Hom [Christus] laat sit het aan sy regterhand” (Efésiërs 1:20), word uit Psalm 110:1 aangehaal, wat die mees aangehaalde skrifgedeelte in die Nuwe Testament is (ook van toepassing op die skrifgedeeltes hier aangehaal).  Die opheffing of verheerliking van Christus in Efésiërs is baie belangrik. Gelowiges word “saam laat sit in die hemele in Christus Jesus” (Efésiërs 2:6). Daarby verwys Paulus ook na die hemelvaart van Christus as inleidend om alles tot volheid te kan bring en gawes aan sy kerk te gee (lees Efésiërs 4:8–11).

In Efésiërs 4:8–11 waarsku Paulus ons om nie net aan te neem dat Christus rustend op die Vader se troon sit nie, maar bied eerder “die dinamiese Nuwe Testamentiese beeld van die verhefde Christus aan wat deur sy Gees deur die hele wêreld oorwinnend gaan, en om te oorwin”. — F. F. Bruce, The Epistles to the Colossians, to Philemon, and to the Ephesians (Grand Rapids, MI: Eerdmans, 1984), bl. 133, (vry vertaal). Paulus beeld dus die verheerliking of kroning van Christus nie net uit as ’n illustrasie van die goddelike krag wat aan die gelowiges beskikbaar is nie, maar as die bron van daardie krag.

`Op watter maniere benodig jy Christus se krag in jou lewe, en hoe kan ons ons beter toerus met daardie krag? Watter gewoontes mag ons toegang tot Sy krag verhinder?`