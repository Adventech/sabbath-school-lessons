---
title:  Vir verdere studie
date:  14/07/2023
---

Bestudeer die volgende twee beskrywings van Christus se verheerliking uit die geskrifte van Ellen G. White:

“Toe Christus die hemelpoorte binnegaan, is Hy te midde van die aanbiddende engele tot die troon verhef. Sodra hierdie plegtigheid afgehandel was, het die Heilige Gees in ryke strome op die dissipels neergedaal en is Christus in werklikheid verheerlik met die heerlikheid wat Hy van alle ewigheid af by die Vader gehad het.  Die uitstorting tydens die Pinksterfees was die Hemel se boodskap dat die inhuldiging van die Verlosser voleindig was. Ooreenkomstig Sy belofte het Hy die Heilige Gees van die hemel af na Sy volgelinge gestuur as teken dat Hy as priester en koning alle gesag in die hemel en op die aarde ontvang het en die Gesalfde oor Sy volk was.” — Die Handelinge van die Apostels, bl. 38-39.

“Die Vader omhels sy Seun, en die bevel weerklink: ‘Al die engele van God moet Hom aanbid’ Hebreërs 1:6.

“Met onuitspreeklike blydskap erken die owerhede en magte die opperheerskappy van die Vors van die lewe.  Die engele-leërskare val voor Hom neer terwyl die tempelhowe weergalm van die blye geroep: ‘Die Lam wat geslag is, is waardig om te ontvang die krag en rykdom en wysheid en sterkte en eer en heerlikheid en lof.’ Openbaring 5:12.

“Die oorwinningsliedere smelt saam met die musiek van engeleharpe totdat die ganse hemel skyn oor te loop van vreugde en lof. Die liefde het oorwin. Die verlorenes is gevind. Die hemele weerklink van die magtige geluid van stemme wat roep:  ‘Aan Hom wat op die troon sit, en aan die Lam kom toe die lof en die eer en die heerlikheid en die krag tot in alle ewigheid.’ Openbaring 5:13.” — Die Koning van die Eeue, bl. 834-935.

**Vrae vir bespreking**:

`Peins oor die “nou” en die “nog nie” van die heerskappy van Jesus.  In watter sin is Jesus alreeds die HERE van “alles”, met die demoniese magte wat aan Hom onderworpe is — d.w.s., die “nou”?  En in watter sin is sy heerskappy oor alles nog in die toekoms — die “nog nie”? (Lees I Korinthiërs 15:24–28).`

`In watter mate leef jy in die lig van Christus se heerskappy oor alle dinge?  Of in watter mate leef jy onder die outoriteit of gesag van hierdie ander magte, die gevalle magte wie se outoriteit in elk geval besig is om af te neem?  Hoe weet jy watter een is watter een, en hoe kan jy wegbly van die bose magte wat reeds vernietig is, maar nog algemeen in ons wêreld voorkom?`