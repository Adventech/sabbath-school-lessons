---
title:  Nou opgewek, opgevaar, en verheerlik saam met Christus
date:  18/07/2023
---

“Maar God, wat ryk is in barmhartigheid, het ons deur sy grote liefde waarmee Hy ons liefgehad het . . . lewend gemaak” (Efésiërs 2:4 en 5).  Hier, met die twee kragtige woorde “Maar God”, beweeg Paulus weg van sy droewige uitbeelding van die vorige lewens van sy hoorders (Efésiërs 2:1–3), na die nuwe hoopbelaaide werklikhede wat hulle lewens as gelowiges kenmerk (Efésiërs 2:4–10).

`In watter sin neem die gelowiges deel in Christus se opstanding, hemelvaart, en verheerliking? Wanneer vind hierdie deelname plaas? Efésiërs 2:6,7.`

Ons het opgelet dat Efésiërs ’n Christus-deurdrenkte brief is wat die gelowiges se samehorigheidsgevoel met Christus uitlig. In Efésiërs 2:5 en 6 brei Paulus op hierdie tema uit deur drie saamgestelde werkwoorde te ontplooi om ’n ongelooflike waarheid die lig te laat sien. Om deur God se handelinge in die geskiedenis die gelowiges self ook in belangrike verlossingsgebeurtenisse te laat deelneem, waar die Messias, Jesus, die middelpunt is.

Gelowiges: (1) word saam met Christus lewend gemaak of opgewek; (2) het saam met Christus opgevaar (wat Paulus heelwaarskynlik gebruik om die deelname van die gelowiges in Christus se hemelvaart aan te dui); (3) word saam met Christus “in die hemele” laat sit bedoelende dat die gelowiges in Christus se “bestyging” van die troon van die heelal deelneem. Hulle word saam met Jesus verheerlik.

Om die krag van Paulus se argument te waardeer, moet ons weer na Efésiërs 1:19–23 kyk en herroep dat in sy dood, opstanding, hemelvaart en verheerliking, Christus die oorwinning oor al die bose en geestelike magte behaal het, juis hulle wat eens die lewens van die gelowiges oorheers het. In die opstanding, hemelvaart en verheerliking van Jesus was hierdie magte – hoewel nog aktief en ’n bedreiging vir die mens se bestaan – volkome verdring. Die heelal het verander.  Die werklikheid het verander. Gelowiges is nie net toeskouers van hierdie gebeurtenisse nie, maar is persoonlik en intiem betrokke daarin. Omdat ons saam met Jesus lewend gemaak of opgewek is, saam met Hom opgevaar het en saam met Hom verheerlik is, is daar ’n hele nuwe reeks moontlikhede tot ons beskikking. Ons het die reg om van ’n duiwels-oorheersende bestaan na ’n lewe van geestelike oorvloed en mag in Christus te beweeg (II  Timótheüs 1:7).

`“Want God het ons nie ’n gees van vreesagtigheid gegee nie, maar van krag en liefde en selfbeheersing” (II Timótheüs 1:7). Hoe help die verse waarna ons in vandag se studie gekyk het ons om wat Paulus hier skryf, te verstaan?`