---
title:  Eens deur ons eie begeertes mislei
date:  17/07/2023
---

> <p></p>
> “... onder wie ons almal ook vroeër gewandel het in die begeerlikhede van ons vlees toe ons die wil van die vlees en van die sinne gedoen het;  en ons was van nature kinders van die toorn net soos ook die ander.” (Efésiërs 2:3).

Sonder die ingryping van God word die mens se bestaan nie slegs deur die uiterlike kragte wat in Efésiërs 2:2 genoem word, oorheers nie, maar ook deur die innerlike kragte: “die begeerlikhede van ons vlees toe ons die wil van die vlees en van die sinne gedoen het” (Efésiërs 2:3;  vergelyk Jakobus 1:14, 15; I Petrus 1:14).

`Wat bedoel Paulus deur sy verklaring dat sy hoorders eens “van nature kinders van die toorn net soos ook die ander” was (Efésiërs 2:3)? Vergelyk Efésiërs 2:3 en Efésiërs 5:6.`

Om ’n lewe nou verlore te sien gaan, is ontmoedigend genoeg, maar die eindtydwerklikheid daarvan is selfs meer skrikaanjaend.  Menslike wesens wat “van nature kinders van die toorn net soos ook die ander” is (Efésiërs 2:3), word deur God se oordeel aan die einde van tyd, bedreig.

Die sinsnede “van nature kinders van die toorn” dui ook op nog ’n ander verskriklike werklikheid. Terwyl ons steeds die beeld van God dra, het ons te wete gekom dat daar diep in ons iets is wat baie skeef is. Om die Christelike lewe dan te probeer lewe is nie net om ’n slegte gewoonte of gewoontes te oorwin nie, of om watter “misdade en die sondes” wat ookal tans ’n bedreiging is, te oorkom nie (Efésiërs 2:1). Ons worstel nie net met sondes nie, maar met die sonde-probleem.  Ons neig na rebelsheid teen God en na selfvernietiging. Die mens is sonder sy toedoen in ’n patroon van selfvernietiging en sondige gewoontes vasgevang deur die voorskrifte van die Satan te volg (Efésiërs 2:2), en deur ons eie innerlike sondige begeertes (Efésiërs 2:3). Gelowiges was ook eens “van nature kinders van die toorn.”

Dit is belangrik om op te let dat Paulus in die verlede tyd praat — ons “was van nature kinders van die toorn” (Efésiërs 2:3). Dit beteken nie dat die inherente neiging na boosheid  nie meer ’n realiteit vir die gelowiges is nie.  Paulus gebruik ’n groot deel van sy brief, Efésiërs 4:17–5:21 om te waarsku dat die sondige dade wat in ’n sondige natuur gegrond is, steeds ’n bedreiging vir Christene is. Dit beteken egter dat hierdie  “oue mens” nie meer die gelowige beheer nie, maar wat nou deur die krag van Christus “die oue mens moet aflê” en “julle met die nuwe mens moet beklee wat na God geskape is in ware geregtigheid en heiligheid” (Efésiërs 4:22–24).

`Wie het nie al ondervind net hoe korrup ons eie natuur is nie, selfs nadat ons onsself aan Jesus toegewy het?  Wat behoort dit ons te leer oor hoe belangrik dit is om elke oomblik van ons lewe aan Hom vas te hou?`