---
title:  Nou deur God gered
date:  20/07/2023
---

`Lees weer deur Efésiërs 2:1–10 en fokus op Paulus se gevolgtrekking in verse 8–10.  Watter punte bring hy na vore wanneer hy die skrifgedeelte afsluit?`

In Efésiërs 2:1–3 dokumenteer Paulus dat die verlossing van die gelowiges in Éfese nie plaasvind deur hulle goeie gedrag of innemende geaardhede nie. Aan die begin van hierdie verhaal is hulle geestelik dood. Daar is nie ’n sprankie van lewe of voortreflikheid in hulle nie (Efésiërs 2:1). Hulle is heeltemal deur die sonde oorwin (Efésiërs 2:1). Hulle vertoon geen persoonlike inisiatief nie, maar word deur Satan self en deur hulle eie slegte hartstogte en verstandelike dwalinge gelei (Efésiërs 2:2,3).

Sonder dat hulle dit weet, is hulle in ’n erger toestand as om doodeenvoudig sonder geestelikheid of deugsaamheid te  lewe. Net soos die res van die mensdom is hulle vyande van die ware God en nader hulle ’n dag van noodlot en goddelike oordeel. Hulle is “kinders van die toorn net soos ook die ander” (Efésiërs 2:3).

In plaas daarvan om in hulle eie deugde gegrond te wees, moet hulle verlossing op God se onverklaarbare liefde gegrond wees — ’n liefde wat nie verklaar kan word op grond van enige menslike waarde wat deur hulle eie deugde aangebied word nie. In barmhartigheid en liefde tree God namens hulle in Christus Jesus op (Efésiërs 2:4), om hulle uit hulle geestelike dood lewend te maak.  As gevolg van God se ingryping, beleef hulle verbasende vordering as hulle Jesus se reisplan volg.  Vanuit die uiterste diepte van totale geestelike dood en felle slawerny, word hulle opgewek en saam met Christus “in die hemele” laat sit (Efésiërs 2:5, 6). Hierdie blitsige goddelike ingryping is egter nie ’n kortstondige verskynsel nie. Dit het werklike uithouvermoë en ewige deugdelikheid, want God se voorneme is om sy genade teenoor hulle in Christus Jesus deur die ewigheid heen te betoon (Efésiërs 2:7).

In sy afsluiting van Efésiërs 2:1–10, verse 8–10, herhaal Paulus hierdie grondbeginsel met die wens om seker te maak dat hierdie punt goed verstaan word:  die verlossing van gelowiges is ’n goddelike werk, nie ’n menslike nie.  Dit begin nie in ons nie, maar as ’n gawe van God.  Geen menslike wese kan spog dat dit by hom of haar ontstaan het nie (Efésiërs 2:8, 9). Wanneer ons die genade van God ondervind, is ons as gelowiges vertoonstukke van sy genade, en sy genade alleen.  Ons is sy  meesterstukke, deur God “in Christus Jesus” geskep” (Efésiërs 2:10).

`Waarom is dit vir ons so belangrik om te verstaan dat ons verlossing in God plaasvind en nie op ons eie waardes of ons eie pogings gegrond is nie?`