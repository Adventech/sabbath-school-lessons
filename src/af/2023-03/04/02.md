---
title:  Eens dood en deur Satan mislei
date:  16/07/2023
---

`Lees Efésiërs 2:1–10. Wat is die hoofgedagte wat Paulus aan ons hier noem oor wat Jesus vir ons gedoen het?`

Paulus het reeds beskryf hoe Christene gered of verlos word (Efésiërs 1:3–14 en 15–23), en ook kortliks die verhaal van die gelowiges in Éfese vertel (Efésiërs 1:13).  In Efésiërs 2:1–10 gaan Paulus dan voort om hulle bekeringsondervinding in meer detail te beskryf, maar met ’n meer persoonlike fokus.  Hy kontrasteer hulle vorige sondige bestaan (Efésiërs 2:1–3) met God se verlossingsdaad en die gepaardgaande seëninge wat hy as ons deelname aan die opstanding, hemelvaart en verheerliking van Christus, uitbeeld (Efésiërs 2:4–7), en hy is met blydskap gevul oor God se genade en skeppingswerk deur hierdie verlossingsproses (Efésiërs 2:8–10).

Hierdie drie afdelings van die skrifgedeelte word netjies in Efésiërs 2:5 opgesom:  (1) “toe ons dood was deur die misdade”;  (2) “lewend gemaak saam met Christus”; (3) “uit genade is julle gered”.

In Efésiërs 2:1 en 2 beklemtoon Paulus die hartseer bestaan wat sy gehoor voor bekering gevoer het, en noem dat hulle geestelik dood was en daarom gereeld oortree en gesondig het (Efésiërs 2:1) omdat hulle deur Satan oorheers was (Efésiërs 2:2).  As gevolg van die feit dat Paulus aan lewende mense skryf, verwys hy metafories na hulle as “uit die dode” (vergelyk Efésiërs 5:14). Hulle sondige verbintenis was egter werklik en aaklig omdat hulle van God, die Bron van lewe, op daardie stadium geskei was (vergelyk Kolossense 2:13, Romeine 5:17 en 6:23).

Deur op sy hoorders se verlede te fokus, identifiseer Paulus twee uitwendige kragte wat hulle lewens gedomineer het. Die eerste van hierdie is “volgens die loop van hierdie wêreld” (Efésiërs 2:2) — verwysende na die gewoontes en optrede van die gemeenskap van Éfese wat sy hoorders se lewens misvorm het om teen God te rebelleer.

Satan word op twee maniere as die tweede uitwendige krag wat hulle vorige bestaan gedomineer het, beskryf. Hy is “die owerste van die mag van die lug” (Efésiërs 2:2) omdat “die lug” (of “die hemele”) as die gebied van bonatuurlike magte wat die bose insluit, geïdentifiseer word (vergelyk Efésiërs 1:3, 3:10 en 6:12). Ook is hy aktief op die aarde omdat hy “die gees wat nou in die kinders van die ongehoorsaamheid werk”, is (Efésiërs 2:2).

`Wat leer hierdie verse ons oor die werklikheid van die groot stryd?  Insgelyks, hoe kan ons deur ons kennis van Jesus se oorwinning en die feit dat ons deel het in sy oorwinning, met bemoediging en hoop vervul word?`