---
title:  Ons is die kerk van die lewende God
date:  26/09/2023
---

`Waarom is dit beide belangrik en opwindend om deel van God se kerk te wees?  Efésiërs 3.`

Dit is vir ons bemoedigend wanneer ons hoor dat kerklede positiewe dinge oor die kerk sê.  Die mees entoesiastiese persoon onder ons kom egter nie eers naby Paulus se geesdriftige getuienis oor die kerk in Efésiërs 3 nie. Paulus begin met ’n verslag van sy gebede vir die gelowiges in Éfese (Efésiërs 3:1; vergelyk Efésiërs 1:15–23), maar dan hou hy daarmee op om eers te skryf oor hoe God die kerk tot stand gebring het (Efésiërs 3:2–13), en dan voltooi hy sy gebedsverslag daarna (Efésiërs 3:14–21).  As ons deur hierdie verse werk, begin ons om belangrike dinge oor God se “plan” of “verborgenheid” te verstaan:

* Deur die eeue heen gee God vir die kerk insig oor die “verborgenheid” van “die plan” (Efésiërs 3:3–5, 9, 11).
* Deur Jesus se lewe en sterwe word daardie lang verborge plan “volbring” (Efésiërs 3:11;  vergelyk Efésiërs 2:11–22).
* Deur ’n openbaring leer Paulus van “die verborgenheid” van die kerk en die verbasende feit dat heidene medelede daarvan sal wees (Efésiërs 3:3–6).
* Paulus neem deel in die verspreiding van hierdie goeie nuus deur vir die heidene oor “die onnaspeurlike rykdom van Christus” te preek (Efésiërs 3:8, 9).
* Met baie wat vir Christus gewen is, maak die kerk wat uit beide Jode en heidene bestaan, “die menigvuldige wysheid van God” bekend aan “die owerhede en magte in die hemele” (Efésiërs 3:10), en word hulle komende verdoemenis aangekondig (vergelyk Efésiërs 6:10–20). Die plan om alle dinge in Christus te verenig (Efésiërs 1:10), is goed op pad en hulle tyd is min.

Hierdie begrip van die kerk motiveer Paulus om vir die gelowiges te bid. Waarom nie daaraan dink dat hy ook vir jou Efésiërs 3:14-21 se innige gebed bid nie? Waarom nie daaraan dink dat jy “vervul kan word tot al die volheid van God”  (Efésiërs 3:19) en so deel kan word van die openbaarmaking van die verborgenheid van ’n verenigde kerk nie?

`In die lig van wat Paulus geskryf het, watter tipes skeidsmure in ons kerk is daar tussen gelowiges wat nie daar behoort te wees nie?  Wat kan jy doen om te help om dit te verwyder?`