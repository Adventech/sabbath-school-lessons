---
title:  Ons is ontvangers en skenkers van genade
date:  28/09/2023
---

`Terwyl jy Efésiërs 5 lees, dink na oor Paulus se ernstige versoek dat ons die evangelie in ons verhoudinge met andere moet uitleef. Watter van sy vermanings is vir jou veral betekenisvol?`

Deur Efésiërs 5 net vanaf vers 1 te lees, kan jy die volle omvang van die krag van ’n belangrike tema misloop.  Begin dus liewer by Efésiërs 4:32 waar Paulus die Efésiërs sterk aanraai, “maar wees vriendelik en vol ontferming teenoor mekaar, vergeef mekaar soos God ook in Christus julle vergewe het”.

Ons as gelowiges word geroep om teenoor ander op te tree soos wat God ons vergewe, en teenoor ons genadig optree. Ons moet God navolg! (Vergelyk Matthéüs 5:43–48).

Paulus kontrastreer hierdie nabootsing-van-die-liefde-van-God-lewenstyl met die gebruiklike heidense benadering, wat, in plaas daarvan dat die broeders of susters van God se gesin gerespekteer word, hulle maar al te dikwels vir eie seksuele plesier gebruik word, en dan word daar gespog daaroor (Efésiërs 5:3, 4). Hy waarsku dat so ’n benadering geen toekoms in die nuwe wêreld wat God vir ons beplan, sal hê nie (Efésiërs 5:5–7).

In plaas daarvan moet gelowiges omdraai, weg van hulle duistere verlede en “wandel soos kinders van die lig” (Efésiërs 5:8–10), deur die Vader se liefde na te boots. Weer waarsku Paulus ons teen die “werke van die duisternis” wat “in die geheim” gedoen word (Efésiërs 5:11, 12). In teenstelling hiermee moet ons in die lig van Christus leef (Efésiërs 5:13, 14). Ons moenie ons lewens in dronkenskap verspil nie, maar, sê hy, “koop die tyd uit” deur God te dank vir sy liefde (lees Efésiërs 5:15–21).

Paulus verbreed sy tema oor die nabootsing van God se liefde deur sy raad aan Christenmanne en hul vroue. Christus se selfopofferende liefde vir die kerk word die voorbeeld vir Christenmans (Efésiërs 5:25–33), terwyl die lojaliteit van die kerk teenoor Christus die voorbeeld vir Christenvroue word (Efésiërs 5:22–24). Deur liewer nie die gawe van menslike seksualiteit op ’n losbandige en selfsugtige manier te gebruik nie, moet ’n Christenman en sy vrou daarop fokus om mekaar te waardeer en te koester, en so “een vlees” word (Efésiërs 5:28–33).

“Wees dan navolgers van God soos geliefde kinders” (Efésiërs 5:1). Deur God se genade word jy vandag geroep om hierdie vermaning in jou verhoudinge met ander uit te leef.

`Hoe help Efésiërs 5:2 se “wandel in liefde” ons om te verstaan wat Paulus in Efésiërs 5:1 bedoel as hy sê dat ons “navolgers van God” moet wees?`