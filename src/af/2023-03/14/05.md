---
title:  Om een in die geloof te wees
date:  27/09/2023
---

`In Efésiërs 4 vra Paulus gelowiges om op te hou om sommige dinge te doen, en om seker te maak dat hulle van die ander dinge doen.  Wat is daardie dinge?`

Efésiërs 4 begin en eindig met vermanings aan kerklede om na mekaar om te sien (Efésiërs 4:1–3, 32). Tussen verse 3 en 32 spreek Paulus homself sterk uit dat die eenheid in die kerk vertroetel moet word. Hy begin deur sewe van hierdie “ene” te noem: Daar is een liggaam, een Gees, een hoop, een Here (Jesus Christus), een geloof, een doop, een God en Vader (Efésiërs 4:4–6). Ons word deur hierdie geestelike werklikhede gebind.  Om die waarheid te sê, is ons een.

Terwyl eenheid ’n teologiese sekerheid is, verg dit harde werk van ons kant af.  Ons moet dus altyd daarna strewe “om die eenheid van die Gees te bewaar” (Efésiërs 4:3). Een manier hoe ons dit kan doen, is om elkeen aktief ”deel” van die liggaam van Christus te wees (Efésiërs 4:7–16). Elke lid is ’n begaafde deel van die liggaam en moet tot die welstand daarvan bydra (Efésiërs 4:7, 16). En almal moet baat by die werk van die apostels, profete, evangeliste, herders en leraars (Efésiërs 4:11, 12). Hierdie eenhede, net soos ligamente en senings in die mens se liggaam, het ’n samewerkingsfunksie wat ons sal help om in Christus, wat die Hoof van die liggaam is, te groei (Efésiërs 4:13, 15).

Paulus het ook destyds vir hulle gesê “sodat ons nie meer kinders sou wees nie wat soos golwe geslinger en heen en weer gedryf word deur elke wind van lering, deur die bedrieëry van die mense, deur sluheid om listiglik tot dwaling te bring” (Efésiërs 4:14), woorde wat duidelik aandui dat die vroeë kerk met interne struwelinge te doen gehad het wat deur “die bedrieëry van die mense” veroorsaak was.

Terwyl Paulus sy finale oproep doen, “maar wees vriendelik en vol ontferming teenoor mekaar, vergeef mekaar soos God ook in Christus julle vergewe het” (Efésiërs 4:32), vra hy die gelowiges om hulle eertydse hartverharding te vermy (Efésiërs 4:17–24), om woede en harde woorde te verwyder en dit met opbouende woorde wat “genade . . . gee”, te vervang (Efésiërs 4:25–31).

Dis maklik om hierdie hoofstuk oor eenheid te lees wanneer dinge vreedsaam verloop. Dit is egter meer ongunstig - en belangrik - om te lees wanneer ons in een of ander konfliksituasie beland. Is jy nou van die eenheid van die liggaam van Christus bewus, die eenheid waarvoor Hy gesterf het?

`Op watter maniere kan ons tot die eenheid van ons kerk, beide plaaslik en wêreldwyd, bydra? Waarom is dit belangrik dat ons moet doen wat ons kan doen?`