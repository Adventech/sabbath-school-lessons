---
title:  In Christus is ons geseënd
date:  24/09/2023
---

Iemand het Efésiërs as die Alpe van die Nuwe Testament beskryf. In Efésiërs 1 lei Paulus, ons bergklimgids, ons teen ’n skielike steilte op. Ons word vinnig uitasem, maar is verwonderd oor die uitsig vanaf die kruin van die berg.

`Dink na oor Efésiërs 1. Wat is dit wat jou veral inspireer? Watter pieke sien jy?`

Efésiërs 1:3–14 funksioneer soos ’n landkaart op ’n bergtop wat die pieke op die horison identifiseer terwyl Paulus ons plek van seëninge in die eindelose landskap van die plan van verlossing bepaal. Die landskap dek die volle omvang van die verlossingsgeskiedenis, vanaf die ewige verlede, dwarsdeur God se genadige handelinge in Christus, tot die ewige toekoms. God se reddingsaksies vir die gelowiges weerkaats goddelike inisiatief wat reeds van “voor die grondlegging van die wêreld” (Efésiërs 1:4), nou in ons lewens uitgewerk word (lees Efésiërs 1:7, 8, 13, 14). Hierdie voor-die-skepping strategieë sal ten volle volbring word aan die einde van tyd (Efésiërs 1:9, 10). Dan sal “alle dinge”, beide “in die hemel” en “op aarde” saam bymekaarkom, of in Christus verenig word, en God se plan vir “die volheid van die tye” sal dan tot vervulling kom (Efésiërs 1:10). Dan sal ons God se verborge plan ten volle ondervind (Efésiërs 1:9). Vir nou kan ons seker wees dat die Christus-gesentreerde verlossing waarin ons nou deel, ’n belangrike fase van God se allesomvattende plan vir die redding van “alle dinge” is.

’n Bergpiek-ondervinding inspireer ons om ons dankbaarheid te betoon. In Efésiërs 1:15–19 gee Paulus dank aan God terwyl hy bid dat gelowiges die verlossing wat God vir hulle beplan het, sal ondervind.  Ons bevind onsself op ’n volgende steilte terwyl hy ons opwaarts na die verrese, verhewe Christus wat opgevaar het, lei – na Hom wat bo alle owerhede en mag en krag  van alle tye, heers (Efésiërs 1:20–23).

Deur die genade van God wat deur Christus Jesus aan ons geopenbaar is, kan ons nou op die bergtop lewe!

`Efésiërs 1:4 vertel ons dat Christus “ons in Hom uitverkies het voor die grondlegging van die wêreld om heilig en sonder gebrek voor Hom in liefde te wees”. Dink na oor wat dit beteken: In Hom uitverkies voor die wêreld bestaan het! Watter groot hoop moet dit aan jou bied met betrekking tot God se begeerte vir jou om gered te word?`