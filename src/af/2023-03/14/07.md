---
title:  Vir verdere studie
date:  29/09/2023
---

Ons sluit af deur Efésiërs 6 te oorpeins waar ons ontdek dat ons, die kerk, die krygsmag van God is wat vrede bewerk.

In Efésiërs het Paulus die kerk as die liggaam van Christus (Efésiërs 1:22, 23 en 4:11–16), as God se tempel (Efésiërs 2:19–22), en as bruid van Christus (Efésiërs 5:21–33), uitgebeeld. In Efésiërs 6:10–20 beskryf Paulus die kerk as God se krygsmag en doen hy ’n kragtige beroep op ons om ons wapenrusting aan te trek en wapens op te neem. Dit is ’n skrifgedeelte wat baie voordele aanbied, maar hou ook die gevaar in om verkeerd verstaan te word.

Ons kan Paulus se woorde verkeerd verstaan deur te dink dat ons militêre wapens moet opneem, of dat ons in ons verhoudings met ander aanvallend teenoor hulle moet tree.  Paulus het dan juis eenheid, opbouende spraak en teerhartigheid teenoor mekaar beklemtoon (lees veral Efésiërs 4:25–5:2). Hy beskryf God se goeie nuus as “die evangelie van vrede” (Efésiërs 6:15). Deur hierdie aanskoulike militëre metafoor word die kerk dus nie aangesê om die tradisionele oorlog te voer nie. Ons moet liewer vrede najaag in ons geestelike stryd teen die kwaad. So betree Paulus die vegterrein van hierdie stryd en doen ’n beroep op ons om by God se krygsmag aan te sluit.

Ons moet dit met ’n realistiese beraming van die vyand se krag doen, aangesien dit nie sal werk om die magte wat teen ons werk, te onderskat nie. Ons konfronteer nie menslike vyande nie maar “die bose geeste in die lug” (Efesiërs 6:12) wat deur ’n slinkse generaal, die duiwel, gelei word (Efésiërs 6:11). Ons hoef egter nie deur ons vyande verskrik of ontmoedig te word nie. God is met ons in hierdie geveg (Efésiërs 6:10) en het ons met die beste wapenrusting toegerus, sy eie wapenrusting, die “wapenrusting van God” (Efésiërs 6:11; vergelyk Jesaja 59:15–17). Hy het tot ons beskikking gestel, geregtigheid, vrede, geloof, verlossing en die Gees (Efésiërs 6:13–17). Met God wat voor ons uitgaan en ons van kop tot tone toerus met die wapenrusting wat Hy voorsien het, kan ons nie faal nie. Ons oorwinning is verseker.

**Vrae vir bespreking**:

`Hoewel ons nie deur ons werke gered word nie, wat bedoel Paulus wanneer hy skryf dat ons “in Christus Jesus tot goeie werke” geskape is, “wat God voorberei het, sodat ons daarin kan wandel” (Efésiërs 2:10)? Wat is dan die doel van ons goeie werke?`

`Paulus skryf: “En aan Hom wat mag het om te doen ver bo alles wat ons bid of dink, volgens die krag wat in ons werk” (Efésiërs 3:20). Watter mag werk in ons en hoe moet hierdie mag in ons lewens bekendgemaak word?`