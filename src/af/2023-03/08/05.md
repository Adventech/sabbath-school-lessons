---
title:  Die Heilige Gees in die gelowige se lewe
date:  16/08/2023
---

`Waarteen vermaan Paulus die gelowiges met betrekking tot die teenwoordigheid van die Heilige Gees terwyl hy sondige spraakgewoontes in die Christengemeenskap aanspreek? Efesiërs 4:30.`

Paulus gee tegelykertyd ’n onverskrokke waarskuwing en ’n hartroerende belofte.  Ons sondes teenoor mekaar in die kerk is nie net kleinerige wandade met min gevolge nie:  Wat die Heilige Gees bedroef, is wanneer ons God se gawe van spraak misbruik om ander af te kraak (Efésiërs 4:25–27, 29, 31 en 32). Dis asof Paulus herhaal wat in Jesaja 63:10 geskryf staan, en wat ’n ernstige waarskuwing beklemtoon: “Maar húlle was wederstrewig en het sy Heilige Gees bedroef; daarom het Hy vir hulle in ’n vyand verander: Hy self het teen hulle gestry.”

In ’n gerusstellende belofte bevestig Paulus dat die Heilige Gees gelowiges verseël vanaf die dag wat hulle Christus aanvaar (Efésiërs 1:13, 14) tot “die dag van verlossing” (Efésiërs 4:30). Die Gees se verhouding met die gelowige is nie broos nie, maar bestendig. Wanneer gelowiges die inwoning van die Heilige Gees veronagsaam deur God se gawe van spraak as ’n wapen te gebruik, word daar nie gesê dat Hy weggaan nie, maar dat Hy bedroef word. Die Gees is van plan om by gelowiges teenwoordig te wees en om hulle te waarmerk as God se eiendom wat deur Hom beskerm word totdat Christus weer kom.

Paulus vestig die aandag op die volle Godheid van die Gees deur na Hom te verwys as “die Heilige Gees van God”, en bring die persoonlikheid van die Gees na vore deur te sê dat Hy bedroef word. (Lees ook Romeine 8:16, 26 en 27;  I Korinthiërs 2:10, 13 en 12:11, en Galásiërs 5:17, 18).

Ons moet baie versigtig wees wanneer ons die verborgenheid van die Godheid bespreek.  Die Gees is beide Een met en ook apart van die Vader en die Seun. “Die Gees het sy eie wil en kies op dieselfde wyse. Hy kan bedroef en belaster word.  Sulke uitdrukkings pas net nie by ’n krag of invloed nie, maar beskryf die aard van ’n persoon. Is die Gees dan ’n persoon net soos ek en jy? Nee, ons gebruik beperkte menslike terminologie om die Godheid te beskryf, en die Gees is wat menslike wesens nooit kan wees nie.” — Paul Petersen, God in 3 Persons — In the New Testament (Silver Spring, MD: Biblical Research Institute, 2015), bl. 20, (vry vertaal).

`Dit is “die Heilige Gees van God” wat so intiem met ons saamleef dat daar gesê word dat ons handelinge ’n invloed op Hom het. Ons deel ons lewe met ’n lid van die Godheid wat aan ons toegewys is in ’n sterk verhouding, en wat ons verseël tot aan die einde van tyd. Wat behoort ons geloofsreaksie op so ’n verbasende waarheid te wees?`