---
title:  Die draaikolk van sonde
date:  13/08/2023
---

`Vergelyk Efésiërs 4:17–32 met Kolossense 3:1–17. Hoe raai Paulus aan moet die gelowiges lewe om die eenheid van die kerk te bevorder?`

In die vorige les of studie-afdeling, Efésiërs 4:1–16, was Paulus se tema die eenheid van die kerk. Wanneer ons Efésiërs 4:1 en 4:17 vergelyk, kom ons agter hoe hierdie twee vermanings, om te wandel of te lewe, met mekaar ooreenstem.  Hierdie ooreenkomste dui daarop dat Paulus dieselfde tema aanspreek, — eenheid, en die lewenstyl wat dit ondersteun — maar vanuit ’n nuwe en aanvanklike meer negatiewe siening.

In Efésiërs 4:17–24 kontrasteer Paulus die gelowiges se lewenstyl wat, volgens sy beskouing, eenheid ondermyn (Efésiërs 4:17–19), met ware Christelike lewensgewoontes wat die eenheid aanmoedig (Efésiërs 4:20–24). Terwyl ons Paulus se ernstige beoordeling van die bedorwe heidense lewenstyl lees, moet ons terugdink aan sy oortuiging dat die gelowiges uit die heidene ook deur God in Christus gered word en dus ten volle deel van God se volk is (Efésiërs 2:11–22 en 3:1–13). In Efésiërs 4:17–19 gebruik hy dus ’n beperkte en negatiewe beskrywing van “heidene in die vlees” (Efésiërs 2:11).

Paulus is nie net besorgd oor spesifieke sondes of die gedrag van die gelowiges uit die heidene nie. Hy is besorgd oor die patroon van optrede wat hulle vertoon, wat’n afwaartse pad is omdat daar in die greep van sonde geleef word.  In die middel van Efésiërs 4:17-19 word ’n verharde of ongevoelige geestelikheid uitgebeeld: “nie meer moet wandel soos die ander heidene ook wandel in die verdwaasdheid van hulle gemoed nie - mense wat verduisterd is in die verstand en vervreemd van die lewe van God . . .” (Efésiërs 4:17, 18).  Hierdie verharde geestelikheid is die bron van die verduisterde begrip wat vroeër in die skrifgedeelte uitgelig was (“deur die onkunde wat in hulle is vanweë die verharding van hulle hart; wat ongevoelig geword het . . .”, Efésiërs 4:18, 19) en die sedelose seksuele praktyke wat aan die einde beklemtoon word (“en hulle oorgegee het aan die ongebondenheid om in hebsug allerhande onreinheid te bedrywe”, Efésiërs 4:19).  Omdat hulle vervreemd van God is, weet hulle nie hoe om te lewe nie, en, omdat hulle afgesny is van sy reddende genade, hou hulle aan om afwaarts in die draaikolk van sonde en sedeloosheid te beweeg.

`Wat was jou eie ondervinding met die mag van sonde wat aangehou het om jou afwaarts te trek om nog meer te sondig?`