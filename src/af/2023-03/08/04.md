---
title:  Om eenheid te bou met Gees-gevulde woorde
date:  15/08/2023
---

`Watter woorde van Paulus se raadgewing oor hoe gelowiges met mekaar moet kommunikeer, is vir jou op hierdie oomblik die belangrikste? Waarom? (Efésiërs 4:25–29).`

Paulus gebruik herhaaldelik ’n interessante struktuur in Efésiërs 4:25–32, soos in Efésiërs 4:25 geïllustreer word: ’n negatiewe bevel (“lê die leuen af”); dan ’n positiewe bevel (“ ‘spreek die waarheid, elkeen met sy naaste’ ”); en dan noem hy ’n  goeie rede daarvoor, (“want ons is mekaar se lede”), wat blykbaar beteken, “want ons is lede van een liggaam en so verwant aan mekaar as lede van daardie een liggaam”).  Paulus se aansporing om “die waarheid te spreek” is nie ’n uitnodiging om ander kerklede te konfronteer met ’n taktlose voordrag van feite nie.  Paulus sinspeel op Sagaría 8:16 waar die HERE sy volk aanspoor om die waarheid te praat om sodoende vrede te bevorder.

Omdat Paulus in Efésiërs 4:31 woede en toornagtige spraak verban, gee sy woorde in Efésiërs 4:26 geen toestemming om woedend op te tree in die gemeente nie.  Paulus gee toe dat daar ’n moontlikheid van woede kan ontstaan, maar beperk die uiting daarvan met “Word toornig en moenie sondig nie; laat die son nie ondergaan oor julle toorn nie”.

Dit wil voorkom asof Paulus sy tema oor woorde onderbreek met ’n negatiewe bevel aan diewe: “Laat die een wat steel, nie meer steel nie” (Efésiërs 4:28). Die dief moet liewer “arbei deur met sy hande te werk wat goed is” (Efésiërs 4:28; lees ook I Korinthiërs 4:12 en I Thessalonicense 4:11) wat gegrond is op die volgende logiese rede, “sodat hy iets kan hê om mee te deel aan die een wat gebrek het” (Efésiërs 4:28). Dalk sluit Paulus hierdie woord oor diewe hier in weens die ooreenkoms tussen diefstal en bedrieglike woorde soos die verhaal van Ananías and Saffíra in Handelinge 5:1–11 dit illustreer. Paulus se geloof in Christus se veranderende krag is so sterk dat hy in sy geestesoog sien hoe diewe weldoeners kan word!

Paulus beveel dan, “Laat daar geen vuil woord uit julle mond uitgaan nie” (Efésiërs 4:29), wat ’n afbrekende woord beskryf wat skynbaar nie gekeer kan word nie en dan skade doen. Paulus sien weer in sy geestesoog dat enige negatiewe woord wat nie gestop kan word nie met ’n verklaring vervang moet word wat drie kriteria uitspel:  Dit (1) “wat goed is vir die nodige stigting”, (2) “wat by die geleentheid pas,” en (3) wat “genade kan gee aan die wat dit hoor” (Efésiërs 4:29). As al ons woorde maar so kan wees!