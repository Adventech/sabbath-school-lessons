---
title:  ’n Christus-gevulde lewe en Gees-gevulde woorde
date:  12/08/2023
---

### Skrifverwysings vir hierdie week se studie
Efésiërs 4:17–32;  Kolossense 3:1–17; Sagaría 3:3–5 en 8:16; Jesaja 63:10;  Romeine 8:16, 26 en 27.

> <p>Geheueteks</p>
> “dat julle, wat die vorige lewenswandel betref, die oue mens moet aflê wat deur die begeerlikhede van die verleiding te gronde gaan, en dat julle vernuwe moet word in die gees van julle gemoed en julle met die nuwe mens moet beklee wat na God geskape is in ware geregtigheid en heiligheid.” (Efésiërs 4:22–24).

Jose Antonio het vir jare in Palma, Spanje, as ’n daklose persoon op straat gewoon. Grys en met yl hare en baard, het Jose ouer as sy 57 jaar gelyk. Op ’n dag het Salva Garcia, die eienaar van ’n haarsalon, Jose genader en aangebied om hom ’n nuwe voorkoms te gee.

Terwyl Jose op ’n stoel in die salon stelling ingeneem het, het ’n hardwerkende span sy gekoekte bondels hare en baard gesny en gekleur. Daarna het Jose nuwe stylvolle klere gekry om aan te trek. En toe die onthulling! Terwyl Jose voor die spieël gestaan het, het daar trane in sy oë gekom. “Is dit ek? Ek lyk so anders;  niemand gaan my herken nie!” Later het hy bygevoeg: “Dit was nie net ’n verandering van voorkoms nie. Dit het my lewe verander!”

In Efésiërs 4:17–32 redeneer Paulus dat die gelowiges in Éfese ’n totale gedaanteverwisseling ondergaan het.  Hulle het hulle ou mens afgelê en hulle met hul nuwe identiteit beklee. Dit klink baie soos Jose se gedaanteverwisseling, maar, dit is nie net ’n uitwendige verandering nie. Dit sluit in dat “julle vernuwe moet word in die gees van julle gemoed” (Efésiërs 4:23), om gevul te word met “ware geregtigheid en heiligheid” (Efésiërs 4:24), ’n algehele gedaanteverwisseling!

_*Bestudeer hierdie week se les ter voorbereiding vir Sabbat, 19 Augustus._