---
title:  Vriendelikheid (nie bitterheid nie)
date:  17/08/2023
---

Deur na “die dag van verlossing” (Efésiërs 4:30) te verwys, het Paulus so pas sy lesers uitgenooi om hulle spraakgebruike in die konteks van Christus se tweede koms te oorweeg. Efésiërs 4:31 en 32 kan dan verstaan word as om die gebruik van woorde in oënskou te neem terwyl ons op die grootse gebeurtenis wag.

`In die lig van Christus se terugkeer, watter gesindhede en gedrag wat met spraak te doen het, moet vermy word? Watter gesindhede en gedrag moet verwelkom word? Efésiërs 4:31, 32.`

In die laaste vermaning in Efésiërs 4:17–32 gee Paulus weer ’n negatiewe bevel deur hierdie keer ses ondeugde “wat van julle verwyder [moet] word” te identifiseer (Efésiërs 4:31); ook ’n positiewe bevel om vriendelik, vol ontferming en vergewensgesind te wees (Efésiërs 4:32), en gee ’n goeie rede daarvoor naamlik dat gelowiges mekaar moet vergewe “soos God ook in Christus julle vergewe het” (Efésiërs 4:32). Die lys van ses slegte hoedanighede begin en eindig met algemene allesomvattende terme, “alle bitterheid” en “alle boosheid”. Tussenin is daar vier addisionele terme: “woede”, “toorn”, “geskreeu” en “lastering” (Efésiërs 4:31).

Die laaste ondeugde van hierdie lys gebruik die vertaling van die Griekse woord blasphemia. In die Engels word hierdie woord as ’n tegniese term gebruik vir onterende spraak teen God. Hierdie Griekse term identifiseer egter spraak wat God of ander mense beswadder (Afrikaans: “laster” en “boosheid”). In die lys blyk dit dat verkeerde gesindhede (bitterheid, woede en toorn) driftige woorde (geskreeu en laster) tot gevolg het. In werklikheid demilitariseer Paulus Christelike spraak. Die gesindhede wat toornagtige spraak aanhits en die retoriese strategieë wat gebruik word, moet van die Christen se krygsvoorrade verwyder word. Die Christengemeenskap sal floreer en die eenheid van die kerk bevorder word (vergelyk Efésiërs 4:1–16) wanneer hierdie dinge tersyde gestel word.

Bose woorde moet egter nie onderdruk word nie, maar vervang word. Ons gesprekke en handelinge in die gesin van Christus – en ook buite die gemeente – moet nie deur woede plaasvind nie, maar moet deur vriendelikheid gemotiveer word wat op ontferming en vergifnis gegrond is, op die hoogste standaard van alles, die vergifnis wat God in Christus aan ons bied (Efésiërs 4:32). Paulus bied “vertikale vergifnis” (wat deur God aan ons aangebied word) as die model vir “horisontale vergifnis” (dit wat ons vir mekaar aanbied; vergelyk Kolossense 3:13;  Matthéüs 6:12, 14 en 15).

`Dink na oor die mag van jou woorde.  Hoe kan jy dit gebruik om opheffend, bemoedigend en geloofs-opbouend te wees?`