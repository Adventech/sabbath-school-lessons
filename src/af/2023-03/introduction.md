### Efésiërs: Hoe om Jesus in uitdagende tye te volg

In die sendbrief aan die Efésiërs vertel Paulus ons meer van die Efésiërs se persoonlike gevoelens. Jare na die opwindende gebeurtenisse van die eerste Christensendinggebeurtenisse in Éfese, worstel die Efésiërs met hoe belangrik hulle Christelike geloofoortuigings is.

Paulus wat vroeër as ’n oproermaker van die ekonomie van hierdie vierde grootste stad van die Romeinse Ryk beskou was, is nou buite aksie en in die tronk. In sy skrywe vanuit die gevangenis blyk dit dat hy bekommerd is dat die gelowiges in Éfese “moedeloos” sal word en werklik sal vergeet wat dit beteken om in die gesofistikeerde, stedelike en heidense deurtrokke kultuur van Éfese, dissipels van Jesus te wees. Alhoewel sy hoorders reeds Christene is, klink dit asof Paulus hulle van vooraf wil werf. Hy streef daarna om hulle weer in die Christelike geloof in te lyf, om die vuur van hulle toewyding aan Christus weer aan die brand te steek, en om hulle weer opgewonde te maak om deel van God se grootse onderneming in die wêreld, die kerk, te wees.

Omdat die Christengeloof op Christus fokus, propageer Paulus bewondering vir en aanbidding van Hom. Indien onvaste dissipels van Christus hulle stabiliteit sou herwin, sal dit wees omdat hulle hul eerste liefde vir Jesus herontdek het en opnuut ’n nuwe vertroue in sy genade en krag tot stand laat kom het. En so bring Paulus Christus se glorierykheid in die hemel na vore, en verhef hy Hom bo alle kragte en gode wat daarop uit is om die aanbidding van die gelowiges in Éfese in te palm. Jesus is die doel van die goddelike plan van die eeue, ’n plan waarin gelowiges, sy kerk, ’n belangrike rol in God se plan speel om alles in Christus te verenig.

Terwyl Paulus daarna strewe om die gelowiges in Éfese se toewyding aan hulle Here te vernuwe, beklemtoon hy die vereistes van Christelike dissipelskap. Hy stel dit duidelik hoe ’n Christen moet optree en hoe ’n Christengemeenskap daarna moet uitsien. Christene word geroep om geesvervuld en Christusvererend te wees, en om op God in hul aanbidding te fokus, en Paulus illustreer dit oor en oor. So ’n toewyding aan Christus bepaal hoe jy optree en hoe jy praat. Om Christus lief te hê, beteken om jou medegelowiges te respekteer en te waardeer. Dit beteken om gemene gewoontes en heersende seksuele vervallenheid in hul kultuur teë te staan. Dit beteken om in die onderlinge verhoudings in die kerk en in die gesinne, Christus se voorbeeld en selfopoffering na te volg. Dit beteken om aan die mede-burgers van Éfese duidelike voorbeelde van die nuwe [leefstyl-]gewoontes te toon.

Paulus wy ’n groot gedeelte van sy brief aan sy opgewondenheid vir wat dit eintlik sal beteken om mens te wees, deur aan God se kerk te behoort. Die gedagte dat God vervreemde segmente van die mensdom – Jode en heidene – in die kerk verenig het, is vir hom veral besielend. Deur in eenheid te lewe waar vyandigheid te wagte is, het hulle ’n geleentheid om die karaktereienskappe van God se nuwe gemeenskap en sy komende koninkryk ten toon te stel.

In sy oorredingspoging oor hoe belangrik dit is om deel van God se kerk te wees, ontwikkel Paulus vier metafore vir die kerk. Gelowiges stel die liggaam van Christus voor deur middel van hulle toewyding aan Christus en hulle eenheid onder mekaar. Hulle is ’n lewende tempel wat deur Christus se offerdood op Gólgota gebou was, en waar God aanbid word. Hulle is die bruid van Christus wat uitsien na ’n luisterryke seremonie wanneer die Bruidegom hulle as sy eie kom toe-eien. In ’n finale metafoor waarmee Paulus poog om hulle weer in die Christelike geloof in te lyf, is hulle die krygsmag van Christus wat in sy Naam vrede najaag en die vorste van die duisternis deur God se krag oorwin, terwyl hulle op Christus se terugkeer wag.

Efésiërs se boodskap is dan juis op die tye waarin ons leef van toepassing, terwyl die aantrekkingskrag van die wêreld se aanloklikhede en die verloop van tyd dreig om Christelike dissipelskap uit te doof. Hierdie boek verhoog Christus en beklemtoon die belangrikheid om as betrokke en aktiewe lede van sy kerk, Hom te volg, lede wat leef met die hoop dat Hy gaan terugkeer. Hierdie kwartaal is ons bevoorreg om biddend na die boodskap van Efésiërs te luister en die opgewondenheid te ondervind wanneer ons Jesus in hierdie uitdagende tye volg.

_John K. McVay, Ph.D., is die president en ook professor van Religieuse Studies by Walla Walla Universiteit in College Place, Washington, VSA, waar hy sedert 2006 dien._