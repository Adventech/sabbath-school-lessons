---
title:  Om te groei in Christus
date:  10/08/2023
---

`Watter gevaar bedreig die Christelike volwassenheid van die kerk? Efésiërs 4:14.`

Paulus beskryf ’n omgewing net soos ons s’n waar verskeie idees soos “elke wind van lering” en “bedrieëry van die mense” op gelowiges afgedwing word. Hy gebruik drie stelle beelde om die gevare van eiesinnige teologie te beskryf: (1) die onvolwassenheid van die kinderjare, “sodat ons nie meer kinders sou wees nie”; (2) gevare op die stormagtige seë, “soos golwe geslinger en heen en weer gedryf word deur elke wind  van lering”; (3) om deur slim mense bedrieg te word soos wat dobbelaars sluheid beoefen.  Paulus gebruik die Griekse woord kubeia (“dobbelspel”) figuurlik om “sluheid” of “dwaling” te beklemtoon.

Paulus glo dat verdeeldheid ’n belangrike bewys van dwaling is:  Dat dit wat die liggaam voed en laat groei en help bymekaar hou, goed is, terwyl dit wat uitdun en verdeel, boos is.  Deur weg te bly van leringe wat verdeel en liewer beproefde en betroubare leraars te volg (Efésiërs 4:11), sal hulle vorder tot ware Christelike volwassenheid en doeltreffende rolle in die liggaam van Christus speel (Efésiërs 4:12, 13;  vergelyk Efésiërs 4:15, 16).

`Op watter maniere funksioneer ’n gesonde kerk soos ’n gesonde liggaam? Efésiërs 4:15, 16.`

In Efésiërs 4:1–16 pleit Paulus dat die kerk eenheid moet nastreef, en probeer om die geadresseerders oor te haal om dit gretiglik te bevorder. Omdat eenheid deel vorm van die teologie van die kerk (Efésiërs 4:4–6), vereis dit dat ons hard moet werk om dit te bereik (Efésiërs 4:3). Een manier om eenheid te bevorder, is om aktief  “deel” van die liggaam van Christus te wees (Efésiërs 4:7–16). Elkeen van ons is deel van hierdie liggaam en daarom behoort ons tot die welstand en groei daarvan by te dra (Efésiërs 4:7, 16). Ons behoort almal ook bevoordeel te word deur die werk van die apostels, profete, evangeliste, herders en leraars (Efésiërs 4:11). Hierdie, soos ligamente, senings en “elke lid” (Efésiërs 4:16) van die liggaam van God, het ’n samebindingsfunksie wat ons help om saam in Christus, die hoof van die liggaam (Efésiërs 4:13), op te groei.

`Wat is sommige van die “winde van lering” wat in ons hedendaagse kerk waai, en hoe kan ons daarteen vasstaan?  Bring jou antwoord na die klas op Sabbat.`