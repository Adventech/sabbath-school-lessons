---
title:  Die eenheid van die Gees
date:  06/08/2023
---

`Lees Efésiërs 4:1–16.  Hoe spoor Paulus die gelowiges aan om die eenheid van die gemeente te bewaar?`

Paulus begin die tweede helfte van Efésiërs (hoofstukke 4–6) met ’n roerende aansporing om na eenheid te streef, maar hy verdeel dit in twee hoofdele.  Eerstens, in Efésiërs 4:1–6 vra hy die gelowiges om “die eenheid van die Gees” te bewaar deur deugde te beoefen wat eensgesindheid sal help bou (Efésiërs 4:1–3), ’n oproep wat hy met ’n poëtiese lys van sewe “ene” ondersteun (Efésiërs 4:4–6). Tweedens, in Efésiërs 4:7–16 identifiseer Paulus die seëvierende verheerlikte Jesus as die Bron van die genadegawes wat mense ontvang om leiding te neem in die uitdra van die evangelie (Efésiërs 4:7–10), en beskryf ook hoe hulle saam met al die gemeentelede bydra tot die gesonde groei en eenheid van die liggaam van Christus (Efésiërs 4:11–16).

Aan die begin van hierdie hoofstuk nooi Paulus Christene om “te wandel waardig die roeping waarmee julle geroep is” (Efésiërs 4:1). Hy gebruik die werkwoord wandel in die figuurlike sin van om jou te gedra , of daarvolgens te lewe (lees Efésiërs 2:2, 10;  4:17;  5:2, 8 en 15). Wanneer Paulus na hulle roeping verwys, verwys hy na die roeping van die Christelike geloof (Efésiërs 1:18 en 2:4–6, 13).  Paulus dring daarop aan dat gelowiges sal oefen om eensgesind op te tree om so die uiteindelike plan van God te weerspieël (Efésiërs 4:9, 10). Hy begin om dit toe te pas deur sy oproep om deugde te beoefen wat tot eenheid lei (Efésiërs 4:1–3), deugde soos nederigheid, sagmoedigheid en lankmoedigheid.

Kom ons kyk na elkeen van hierdie deugde:

Paulus verduidelik elders die woord nederigheid (Engels: lowliness) wat in Efésiërs 4:2 genoem word, as “moet die een die ander hoër ag as homself” (Filippense 2:3).  Nederigheid kan daarom verstaan word nie as ’n negatiewe deug van geringskatting nie (lees Kolossense 2:18, 23), maar as ’n positiewe een van waardering en om ander te dien.

Sagmoedigheid (Efésiërs 4:2) kan verduidelik word as  “die eienskap om nie deur ’n oormatige gevoel van jou eie belangrikheid oorheers te word nie”, en dit kan ook “hoflikheid, bedagsaamheid, ootmoedigheid insluit”. — Frederick Danker, ed., Greek-English Lexicon of the New Testament and Other Early Christian Literature, 3rded. (Chicago: University of Chicago Press, 2000), bl. 861, (vry vertaal).

Laastens is lankmoedigheid (Engels: longsuffering) om sterk te staan ten tye van versoekings of om uit te hou onder beproewinge.  Hierdie eienskappe groepeer almal rondom die tema van eiebelang. Dis beter om liewer op die belange van ander te fokus.

`Nederigheid, sagmoedigheid en lankmoedigheid. Dink na oor hoe hierdie eienskappe sal help om ons as ’n kerk eensgesind te maak. Hoe kan ons leer om hierdie deugde te ontwikkel?`