---
title:  Gawes van die verhewe Jesus
date:  09/08/2023
---

`Paulus gebruik Psalm 68:18 om die verrese, verhoogde, seëvierende Jesus wat gawes van omhoog aan sy volk gee, te beskryf.  Watter “gawes” gee die verhewe Jesus, en vir watter doel? Efésiërs 4:11–13.`

Paulus identifiseer vier groepe “begaafde” mense as deel van die skattevonds wat deur die verhoogde Jesus aan sy kerk gegee word: (1) apostels; (2) profete; (3) evangeliste; (4) herders en leraars (die struktuur van die Griekse skrifgedeelte stel voor dat dit ’n spesifiek groep is).  Christus gee hierdie gawes om ’n belangrike werk gedoen te kry:  “om die heiliges toe te rus vir hulle dienswerk, tot opbouing van die liggaam van Christus” (Efésiërs 4:12) en “totdat ons almal kom tot die eenheid van die geloof en van die kennis van die Seun van God, tot ’n volwasse man, tot die mate van die volle grootte van Christus” (Efésiërs 4:13).

Hierdie laaste punt was baie belangrik vir die eerste Adventiste wat die profetiese gawes van Ellen G. White deurdink het. Bekragtig die Bybel die werking van die gawe van profesie in die kerk net gedurende die apostels se tyd op aarde? Of is die gawe tot die wederkoms van Christus aktief?  Die eerste Adventiste het hulle antwoord in Efésiërs 4:13 gevind en het hulle bevinding geïllustreer d.m.v. ’n verhaal oor die kaptein van ’n skip wat daartoe verbind was om die instruksies vir ’n reis streng na te kom. Toe die skip die hawe nader, het die kaptein gesien dat die instruksies bepaal dat hy ’n gids of stuurman aan boord moes neem om die skip in die regte rigting te stuur. Om die oorspronklike instruksies streng na te kom, moes hy die gids aan boord toelaat en die verdere instruksies gehoorsaam. “Wie gee ag op daardie oorspronklike instruksieboek?  Hulle wat deur die stuurman verwerp word, of hulle wat deur die stuurman aanvaar word, soos wat die boek hulle voorskryf om te doen?  Oordeel self.” — Uriah Smith, “Do We Discard the Bible by Endorsing the Visions?” Review and Herald, January 13, 1863, bl. 52, (vry vertaal).

Ons moet versigtig wees wanneer ons “herders” (of “leraars”), “onderwysers” en “evangeliste” identifiseer wanneer ons aan hierdie poste binne ons eie konteks en tyd dink.  So ver as wat ons kon vasstel, moes hierdie leiers in Paulus se tyd almal leke-werkers gewees het wat die huiskerke in Éfese bedien het (vergelyk I Petrus 2:9, Handelinge 2:46 en 12:12).

`Lees Jesaja 5:4: “Wat is daar meer te doen aan my wingerd wat Ek daar nie aan gedoen het nie?”  Dink na oor hierdie vers in die konteks van wat God ons gegee het in die bediening van Ellen G. White.  Hoe is dit van toepassing?`