---
title:  'Die kerk as die bruid van Christus: Deel 2'
date:  29/08/2023
---

`Hoe gebruik Paulus elemente van die antieke huwelik in sy pleidooi met die Christene in Korinthe?  Wanneer gebeur die voorstelling? (II Korinthiërs 11:1–4).`

Deur nog een finale element van die antieke bruilofsbevestiging te gebruik, toon Paulus in Efésiërs 5:25–27 Christus as die Een wat: (6) die bruid voorstel (aan Homself!). In antieke tye was die bruid deur die strooijonker of strooijonkers, of haar vader aan die bruidegom voorgestel.  Nooit deur die bruidegom self nie!  Hier sien Paulus hoe Jesus die kerk as bruid aan Homself voorstel.

Paulus gebruik die bruilof se gebruike en rolverdelings om Christus se verhouding met die kerk uit te beeld deur die bekendmaking van ’n kronologiese patroon: 1. Die belofte (verlowing). Christus het Homself vir die kerk oorgegee (die “bruidsprys”) en het so aan haar ’n belofte gemaak (Efésiërs 5:25). 2. Voorbereiding vir die bruilofsermonie. Die blyke van geneentheid deur die bruidegom duur voort terwyl Hy die bruid heilig en reinig (Efésiërs 5:26). 3. Die bruilof. Christus se teenswoordige sorg en aandag aan sy bruid geskied met die oog op die “voorstelling” van die bruid tydens die bruilofseremonie (Efésiërs 5:27).  Hierdie laaste element stel die feesviering van die belangrike bruilof voor, wanneer Hy, Christus as bruidegom, gaan kom om die kerk as bruid vir Homself toe te eien en haar aan Homself voor te stel (Efésiërs 5:27;  vergelyk II Korinthiërs 11:1, 2;  Kolossense 1:21–23, 28).

Antieke bruilofseremonies het dikwels met ’n nagtelike parade begin (lees Matthéüs 25:1–13). Die bruidegom en sy gevolg het by die bruidegom se huis vergader — ook die nuwe tuiste van die paartjie — en die seremonie het met ’n groot optog begin.  Met fakkels en vreugdevolle vrolike musiek en groot gejuig het die skare mekaar verdring om na die huis van die vader van die bruid te beweeg.  Saam met die bruid vanaf haar huis, of deur by die bruid en haar gevolg op pad aan te sluit, het die parade die paartjie na hulle nuwe tuiste begelei waar die gaste met ’n weeklange fees begin het en wat uiteindelik met die bruilofseremonie ’n hoogtepunt bereik het met die voorstelling van die bruid aan die bruidegom.

In Paulus se uitbeelding van Christus se uiteindelike voorstelling van die kerk aan Homself, sinspeel hy op hierdie groot parade en op die oomblik van ontmoeting.  Deur dit te doen, gee hy ’n hartroerende voorstelling van Christus se wederkoms as ’n toekomstige bruilofseremonie, wanneer die ewige belofte tussen Christus en sy kerk finaal vervul sal word, en die bruilof gevier sal kan word.

`Watter boodskap moet ons vir onsself uit al hierdie positiewe, gelukkige en hoopvolle uitbeeldings neem?`