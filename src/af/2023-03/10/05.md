---
title:  Om jou vrou lief te hê soos jy jouself liefhet
date:  30/08/2023
---

`Watter nuwe redenasie gebruik Paulus om die manne aan te moedig om tere liefde teenoor hulle vroue te bewys? Efésiërs 5:28–30.`

Paulus se reëls vir die Christenhuisgesinne (Efésiërs 5:21–6:9) openbaar ’n sosiale uitdaging. In Efésiërs 5:28–30 spreek Paulus die manne aan wat, deur die al-te-dikwels gewoonte van daardie tyd  gekies het om “sy eie vlees” te haat (lees Efésiërs 5:28, 29), en dan hulle vrouens te mishandel en te slaan. In die Grieks-Romeinse wêreld van Paulus se dag, was die wetlike gesag van die “vader van die gesin” (in Latyn, pater familias) baie groot. Hy kon sy vrou, kinders en slawe hardhandig straf of selfs doodmaak, en steeds as wetlik reg aanvaar word (hoewel die uiterste beoefening van sulke mag al hoe meer deur publieke optrede beperk was).

In Efésiërs 5:25–27 beskryf Paulus die uiterste vorm van liefde, Christus se liefde vir die kerk, en gee hy aan die manne ’n voorbeeld wat drasties van die gewoontes van daardie tyd verskil.  Daarna, voor hy ’n nuwe redevoering begin, verwys hy weer na die uitstekende Voorbeeld en vra hy die Christenmanne om ook soos Jesus op te tree (Efésiërs 5:28), wat “Homself . . . oorgegee het” vir sy bruid, die kerk, en steeds elke behoefte van hulle vervul (Efésiërs 5:25–27). Paulus daag die Christenmans uit om nie die aanvaarde praktyke van hulle tyd na te volg nie, en om daarna te streef om Christus se tere liefde te probeer ewenaar.

In Efésiërs 5:28–30 voeg Paulus ’n nuwe rede by om die  Christenmans se liefde vir hulle vroue aan te moedig, nl. eie-liefde. Paulus noem ’n vanselfsprekende rede:  “niemand het ooit sy eie vlees gehaat nie” (iemand wat ten minste helder dink).  Mans doen tog hulle eie liggame nie kwaad aan nie.  In plaas daarvan, “voed en koester” hulle hulself (Efésiërs 5:29). In ’n poging om harde optrede en geweld teenoor Christenvroue uit te skakel, nooi Paulus die Christenmanne om een met hulle  vroue te word.  Julle vorm so ’n eenheid, redeneer Paulus, dat deur haar skade aan te doen jy jouself skade aandoen, en die meeste mense wat by hulle volle verstand is, tree nie so op nie.

Deur weer na die voorbeeld van Jesus te verwys, redeneer Paulus dat Christus self ook die gemeente teer versorg omdat hulle “lede van sy liggaam” is (Efésiërs 5:29, 30). Wees ’n voorbeeld deur jou optrede teenoor jou vrou, sê Paulus, soos wat jy teenoor jouself optree, en uiteindelik, soos wat Christus teenoor jou optree.

`Paulus noem die voorbeeld van Jesus vir beide vroue en mans. Wat kan jy van Jesus leer oor hoe om die lede van jou eie gesin lief te hê?`