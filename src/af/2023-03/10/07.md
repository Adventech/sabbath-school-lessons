---
title:  Vir verdere studie
date:  01/09/2023
---

Lees Ellen G. White, “Responsibilities of Married Life,” Testimonies for the Church, vol. 7, bl. 45–50, en “Mutual Obligations,” The Adventist Home, bl. 114–120.

Ellen G. White spoor dikwels huweliksmaats aan om hulle te weerhou om mekaar te beheer:  “Moenie probeer om mekaar te dwing om aan u begeertes toe te gee nie.  U kan dit nie doen en nog mekaar se liefde behou nie. Wees vriendelik, geduldig, verdraagsaam, beleefd en hoflik.” — Die Helende Hand, bl. 361.

Sy lewer direkte kommentaar oor die interpretasie en toepassing van Kolossense 3:18 (en Efésiërs 5:22–24):  “Die vraag word dikwels gevra, ‘Sal ’n vrou dan geen wil van haar eie hê nie?’  Die Bybel verklaar duidelik dat die man die hoof van die huisgesin is.  ‘Vroue, wees aan julle eie mans onderdanig.’  Indien hierdie opdrag hier geëindig het, sou ons kon sê dat die vrou se stand nie ’n begeerlike een is nie . . . .  Baie eggenotes lees nie verder as die woorde, ‘Vroue, wees onderdanig’ nie, maar ons moet die gevolgtrekking van dieselfde opdrag lees, naamlik, ‘soos dit betaamlik is in die Here’ [Kolossense 3:18]. God vereis dat die vrou die vrees en die heerlikheid van God altyd voor oë sal hou. Algehele onderwerping moet alleenlik aan die Here Jesus Christus gemaak word wat haar as sy eie kind gekoop het deur die onberekenbare prys van sy lewe . . . .  Daar is Een wat hoër staan as die man teenoor die vrou;  dit is haar Verlosser, en haar onderdanigheid aan haar man, moet betoon word soos God bepaal het — ‘soos dit betaamlik is in die Here.’” — The Adventist Home, bl. 115-116, (vry vertaal).

**Vrae vir bespreking**:

`Stel jou voor dat iemand redeneer dat Efésiërs 5:21-33 oudmodies is en nie meer Christelike verhoudings reg aanspreek nie omdat dit op ’n model van die huwelik fokus waar die man outoritêr en oorheersend optree.  Hoe sou jy reageer?  Watter elemente van die skrifgedeelte sal jou antwoord bevestig?`

`Wat kan Paulus se raad in Efésiërs 5:21–33 aan diegene bied wat hulleself in strydlustige en moeilike huweliksverhoudinge bevind?`

`Sommige Christene redeneer dat die skeppingsverhaal in Génesis 1 en 2 net ’n metafoor is en dat dit nie eers naastens uitbeeld wat werklik gebeur het nie, naamlik biljoene jare se ewolusie.  Wat leer ons uit Paulus se gebruikmaking van hierdie verhaal oor hoe letterlik hy dit verstaan het?`

`Bepeins die “een vlees”-tema nog meer.  Hoe help dit ons om die heiligheid van die huwelik beter te verstaan en waarom getroude paartjies alles in hulle vermoë moet doen om daardie heiligheid te beskerm?`