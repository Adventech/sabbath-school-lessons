---
title:  'Die kerk as die bruid van Christus: Deel 1'
date:  28/08/2023
---

`Vergelyk Efésiërs 5:25–27 en 29 met die optelkindverhaal van Eségiël 16:1–14.  Op watter elemente van daardie verhaal sinspeel Paulus hier in sy beknopte beskrywing?`

Terwyl Paulus in Efésiërs 5:25–27 en 29 sy eie huweliksmetafoor vir die kerk se verhouding met Christus bedink, ontleen hy kreatief uit die gebruike en rolle van ’n antieke troue. Met betrekking tot die kerk as die bruid, is Christus die hemelse Bruidegom wat:

_(1) Die kerk as bruid liefgehad het (Efésiërs 5:25)._ Ons moet nooit vergeet dat dit vir Jesus ’n “hart”-kwessie is nie. Hy is lief vir ons!

_(2) Dat Hy homself daarvoor oorgegee het as die bruidsprys._ In die konteks van antieke huweliksreëlings sou die bruidegom die bruid “koop” met die “bruidsprys” wat gewoonlik ’n groot som geld en waardevolle items ingesluit het, so groot dat antieke dorpies se ekonomie van hierdie gewoonte afhanklik was. Christus betaal die hoogste prys vir die kerk as sy bruid omdat Hy “Homself daarvoor oorgegee het” (Efésiërs 5:25). Deur sy menswording en met sy kruisdood, het Hy homself as die bruidsprys gegee.

_(3) Reinig sy bruid._ Die voorbereiding van die bruid het ’n belangrike rol gespeel in die antieke huweliksfeesvierings. Soos dit vandag nog gedoen word, was dit die bruidsmeisies en vroulike familielede van die bruid wat haar vir die seremonie voorberei het. Paulus vorm ’n denkbeeld van die hemelse Bruidegom wat sy bruid vir die troue voorberei! Dit is Hy wat haar heilig maak en reinig “met die waterbad” (Efésiërs 5:26), heelwaarskynlik ’n verwysing na die doopseremonie.

_(4) Deur die woord van die belofte._ Hierdie reiniging word “deur die woord” gedoen (Efésiërs 5:26), wat na die woord van die belofte wat die hemelse Bruidegom vir sy bruid maak, verwys, dalk in die konteks van die verlowingseremonie (“betrothal” in Engels). (Vergelyk Efésiërs 1:3–14 en 2:1–10, met inagneming van God se beloftes aan gelowiges ten tye van hulle bekering.) Die verlowingseremonie was die antieke vorm van die moderne verlowingsbelofte, maar het uit ’n baie ernstiger stelsel van onderhandelings bestaan wat ’n geskrewe ooreenkoms, die bruidsprys (die man se aandeel), ingesluit het, en ook die bruidskat (bates wat die bruid vanaf haar familie tot die huwelik bygedra het).

_(5) Die voorbereiding en versiering van die bruid._ Wanneer die bruid uiteindelik aan haar Bruidegom gegee word, is sy ongelooflik mooi, en haar voorkoms foutloos skitterend (Efésiërs 5:27). Christus “was” nie net die bruid nie;  Hy berei haar voor en versier haar ook.

`Hoe help hierdie verse ons om te verstaan hoe Christus oor ons voel?  Hoe kan hierdie feite help om ons te vertroos?`