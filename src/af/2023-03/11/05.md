---
title:  Slawe vir Christus
date:  06/09/2023
---

`Wat vereis Paulus van Christenslawe soos wat sy instruksies aan hulle dit uitspel?  Efésiërs 6:5–8.`

Paulus vra Christenslawe om hulle eienaars te gehoorsaam, en om met hulle hele hart uitstekende diens te lewer. Wat egter veral opmerklik is, is sy herhaaldelike verwysing na ’n groot verandering wat die slawe moet maak. Hulle moenie hulle slawe-eienaar in die plek van Christus plaas deur aan hom die getrouheid wat aan Christus behoort, te bewys nie. Hulle moet liewer die toewyding en getrouheid wat hulle motiveer om uitstekende diens aan hulle slawe-eienaar te lewer, met toewyding aan Christus, die Here, vervang. Deur hierdie uiters belangrike verandering van denke aan te moedig, bied Paulus ’n heel ander Christelike begrip van die eienaar-slaaf verhouding aan.

Let op na die verskeie maniere wat Paulus gebruik om hierdie verandering aan hulle te verduidelik:

* Die slawe-eienaars word deur Paulus geringer verklaar deur na hulle as “here na die vlees” te verwys, en vestig dan daarna hulle aandag op die werklike en hemelse Meester (Efésiërs 6:5, klem met skuinsdruk verskaf).
* Julle moet met “vrees en bewing in opregtheid van julle hart, soos aan Christus” gehoorsaam wees (Efésiërs 6:5, klem met skuinsdruk verskaf).
* Paulus maak hierdie vervanging baie duidelik deur te redeneer dat Christenslawe opregte diens moet lewer, nie as mensebehaers nie, maar as “diensknegte van Christus” (Efésiërs 6:6).
* In hulle dienslewering moet hulle dit soos iemand doen “wat die wil van God van harte doen,” (Efésiërs 6:6).
* Paulus nooi hulle om positiewe goedwillige diens te lewer soos iemand “wat die Here dien en nie mense nie” (Efésiërs 6:7).

Vir hulle opregte harte diens, kan Christenslawe verwag om ten volle deur Christus vergoed te word wanneer Hy terugkeer. Hulle het hulle werk vir Hom gedoen en kan ’n beloning van Hom verwag, wat veral ’n aantreklik gedagte vir onbetaalde slawe is.  ’n Slaaf kan ongewaardeerd voel of selfs erger deur ’n aardse eienaar behandel word (vergelyk I Petrus 2:19, 20). Die gelowige slaaf het egter ’n Eienaar wat aandagtig oplet na “elkeen vir die goeie wat hy doen” (Efésiërs 6:8), en wie Hy  sekerlik sal beloon.

`Hoe ons ook al wens dat die Skrif hierdie verskriklike praktyk sou veroordeel het, word dit nie gedoen nie. Nieteenstaande, watter beginsels kan ons uit Paulus se woorde in hierdie verband leer oor hoe ons teenoor mense moet optree met wie ons in ons konteks werk?`