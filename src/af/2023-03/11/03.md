---
title:  Raad aan ouers
date:  04/09/2023
---

`Vergelyk Efésiërs 6:4 en Kolossense 3:21. Watter motivering gee Kolossense 3:21 aan ouers om te verhoed dat hulle hul kinders irriteer?`

Sirach, ’n Joodse dokument wat in Paulus se dag beskikbaar was, gee aan vaders raad oor hoe om hulle seuns te behandel: “Hy wat sy seun liefhet, sal hom dikwels slaan. . . . Bederf ’n kind, en hy sal jou terroriseer; speel met hom, en hy sal jou verdriet aandoen. . . .  Dissiplineer jou seun en maak sy las swaar, sodat jy nie ontstig sal word deur sy skaamteloosheid nie” (Sirach 30:1, 9, 13).

Paulus se raad klink anders. Hy gee eers ’n negatiewe bevel aan vaders: “En vaders, moenie julle kinders vertoorn nie”, en volg dit dan op met ’n positiewe bevel, “maar voed hulle op in die tug en vermaning van die Here” (Efésiërs 6:4). In Paulus se dag het vaders geheel en al wetlike reg oor hulle kinders gehad, en was hulle as sy eiendom beskou. Vaders het die reg gehad om geweldadige straf op hulle kinders uit te oefen, selfs die dood. Inderdaad het ’n vader se mag oor sy kinders in sekere opsigte sy outoriteit oor sy slawe oorskry. Paulus keur nie sulke mag goed nie, maar is duidelik besig om gesinsverhoudinge te suiwer en hervorm.  In die konteks van  die hoogste lojaliteit aan Christus, nooi Paulus Christenvaders om hulle mag en gesag te heroorweeg, want kinders wat vertoornd is, sal nie in ’n goeie gemoedstoestand wees om “die tug en vermaning van die Here” te aanvaar nie (Efésiërs 6:4).

“Vaders en moeders, in die huis moet julle God se plek inneem. Julle moet gehoorsaamheid vereis, nie met ’n stortvloed van woorde nie, maar op ’n vriendelike liefdevolle manier. . . .

“Wees aangenaam in die huis. Weerhou elke woord wat humeure laat opvlam.  Paulus se raad, ‘Vaders, moenie julle kinders vertoorn nie,’ is ’n bybelse vereiste. . . .

“God se Woord verleen geen toestemming vir die misbruik van ouerlike mag of vir onderdrukking of vir ongehoorsaamheid deur kinders nie.  Die wet van God, in die huis en in die regerings van nasies, moet uit harte wat met oneindige liefde gevul is, vloei.” — Ellen G. White, Child Guidance, bl. 259, (vry vertaal).

`Hoewel die konteks van hierdie les oor ouers en kinders gaan, watter beginsels kan uit hierdie skrifture geneem word wat sal inwerk op hoe ons teenoor ander mense moet optree?`