---
title:  Slawe-eienaars wat slawe is
date:  07/09/2023
---

In Paulus se laaste woorde aan slawe, “of hy ’n slaaf is of ’n vryman” (Efésiërs 6:8), verwys die woord  “vryman” hier na slawe-eienaars, omdat Paulus in sy vermaning ’n beeld vorm van slawe en hulle slawe-eienaars wat op gelyke voet voor Christus in die oordeel staan (vergelyk II Korinthiërs 5:10 en Kolossense 3:24, 25).

`Deur jouself as ’n Christen-slaafeienaar te beskou wat luister terwyl Efésiërs in jou huiskerk gelees word, hoe sou jy op hierdie aanmaning van Paulus reageer wat in die teenwoordigheid van jou slawe gelees word?  Efésiërs 6:9.`

Paulus spreek die “here”, slawe-eienaars, skerp aan, en onderskei duidelik tussen “die here” (Grieks, hoi kurioi, “here” ), wat ’n gewoonte gehad het om hulle slawe te “dreig”, en tussen “die Here” (Grieks, ho kurios, “Christus”), by wie daar “geen aanneming van die persoon is nie”.

Paulus vra die “here”: “doen dieselfde teenoor hulle” (die slawe), wat seker ’n groot skok vir ’n eerste-eeuse slaafeienaar was. Slaafeienaars moes met goeie dade teenoor hulle slawe gereageer het, gelei deur hulle verbintenis met Christus, wat ooreengestem het met wat Paulus so pas vir die slawe gevra het om te doen (Efésiërs 6:5–8).  Hy sê aan hulle om op te hou om hulle slawe te dreig, ’n algemene praktyk in ’n tyd toe slawe-eienaars ’n groot verskeidenheid strawwe toegepas het wat lyfstraf (I Petrus 2:20), seksuele aanranding, om verkoop te word (en so van jou geliefdes geskei te word), harde arbeid, uithongering, in kettings aangehou word, gebrandmerk word, en selfs die dood, ingesluit het.

Paulus bevestig sy bevele met twee motiverings wat ’n beroep op slaaf-eienaars doen om verder as die sosiale strukture van die Grieks-Romeinse wêreld te kyk: 1. Hulle en hulle veronderstelde slawe is mede-slawe van een Meester (“omdat julle weet dat julle ook ’n Here in die hemele het”; vergelyk Kolossense 4:1); 2. Die hemelse Meester oordeel almal sonder om partydig te wees. Aangesien hulle eie Meester hulle wat as slawe gesien word op gelyke voet met ander behandel, moet hulle as slawe-eienaars ook so doen (vergelyk Filémon 15 en 16).

Baie van Paulus se taal in Efésiërs sou veral bemoedigend vir Christenslawe gewees het: om as seuns aangeneem te word (Efésiërs 1:5); verlossing (Efésiërs 1:7);  om erfgename te wees (Efésiërs 1:11, 14 en 3:6); om saam met Jesus op sy troon te sit (Efésiërs 2:6); om “medeburgers” en “huisgenote van God” te wees (Efésiërs 2:19;  vergelyk 3:14, 15), en “medelede van die liggaam” van Christus te wees (lees Efésiërs 3:6 en 4:1–16). Efésiërs 6:5–9 aktiveer al die onderrig in die brief soos dit op die verhoudings tussen slawe en slawe-eienaars, die raad oor spraak (Efésiërs 4:25-32), en die sedeleer (Efésiërs 5:1–14) van toepassing is.