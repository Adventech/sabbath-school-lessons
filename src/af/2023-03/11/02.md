---
title:  Raad aan kinders
date:  03/09/2023
---

`Watter raad gee Paulus aan kinders, en hoe waarborg hy daardie raad deur van die Ou Testament gebruik te maak? Efésiërs 6:1–3. (Lees ook Matthéüs 18:1–5, 10; Markus 10:13–16).`

Om Paulus se raad aan kinders ten volle te verstaan en te waardeer, moet ons ’n denkbeeld vorm van hoe dit in die huiskerke in die florerende moederstad, Éfese, hardop voorgelees was. Die woord “kinders” (Grieks, ta tekna) kon na ’n wye omvang van ouderdomme verwys het, omdat kinders onderworpe aan die vader se outoriteit was totdat hy 60 was (in die Griekse tradisie), of tot sy dood (in die Romeinse tradisie). Hierdie kinders was egter nog jonk genoeg en onder toesig van die ouers (Efésiërs 6:4), maar oud genoeg om dissipels in eie reg te kon wees.

Ons hoor hoe Paulus ’n beroep op die kinders doen wat in die Christengemeentes aanbid het, om gehoorsaam aan en met eerbied teenoor hulle ouers “in die Here”, d.w.s. in Christus, op te tree (vergelyk Efésiërs 5:22;  6:4, 5 en 7–9). Ons word hier genooi om kinders as dissipels van Christus te respekteer, en om hulle as aktiewe deelnemers in aanbiddingsdienste in te sluit. Hierdie skrifgedeelte vorm dus die grondslag vir ouerskap en vir kinderbediening.

Paulus se bevel om gehoorsaam te wees, is nie absoluut nie. Wanneer die bevele van ouers “die vereistes van Christus weerlê, dan, hoe pynlik dit ook al mag wees, moet hulle [die kinders] God gehoorsaam en die gevolge aan Hom oorlaat.” — Ellen G. White, The Adventist Home, bl. 293, (vry vertaal).

Paulus sluit sy vermaning aan kinders af deur die vyfde gebod aan te haal, en getuig so dat hy die Tien Gebooie as ’n bron van leiding vir Christengelowiges hoog op prys stel (’n voor-die-handliggende kenmerk van Efésiërs 4:1–6:9;  veral Efésiërs 4:25, 28 en 5:3–14). Hy begin die aanhaling (“‘Eer jou vader en jou moeder’ ” Efésiërs 6:2), en onderbreek dit met ’n redaksionele opmerking (“dit is die eerste gebod met ’n belofte” Efésiërs 6:2), en voltooi dan die aanhaling (“‘sodat dit met jou goed mag gaan en jy lank mag lewe op die aarde’ ” Efésiërs 6:3). Die vyfde gebod getuig dus dat om ouers te gehoorsaam, deel van God se plan vir die mens is om voorspoedig te leef. Respek vir ouers, hoe onvolmaak hulle ook al mag wees, sal goeie gesondheid en welstand bevorder.

`Hoe help hierdie verse om die belangrikheid van gesinsverhoudinge te versterk?`