---
title:  Slawerny in die Skrif en in die geskiedenis
date:  05/09/2023
---

`Lees deur die bybelse raad aan slawe en slawe-eienaars in die volgende skrifgedeeltes: Efésiërs 6:5–9; Kolossense 3:22–4:1; I Korinthiërs 7:20–24; I Timótheüs 6:1, 2;  I Petrus 2:18–25.  Hoe sou jy hierdie raad opsom?`

Dit is verbasend om te hoor hoe Paulus die Christenslawe-eienaars aanspreek, en om te dink dat Christenslawe en hulle Christen-slaafeienaars saam in die huiskerke in Efésiërs gesit het. Slawerny in die Grieks-Romeinse wêreld het heelwat van die latere vorm daarvan in die Nuwe Wêreld verskil.  Daar was nie op ’n enkele etniese groep mense gefokus nie. Stedelike, huishoudelike slawe het soms opleidingsgeleenthede gekry en as argitekte, geneeshere en filosowe gewerk. ’n Vry lewe het soms vir hierdie huishoudelike slawe opgeduik na ’n kort periode van diens, hoewel die meeste slawe nooit hulle vryheid ontvang het nie. In ’n poging om sulke verskille te erken, het ’n aantal van die onlangse Bybelvertalings die Griekse term doulos (“slaaf”) in Efésiërs 6:5–8 as “dienskneg” vertaal.

Hierdie eienskappe was nie oral dieselfde toegepas nie. Slawe in landelike gebiede was gedwing om gereeld harde hande-arbeid te doen. Dit het nie saak gemaak waar slawe gedien het nie. Hulle was onderhewig aan die amper onbeperkte mag en outoriteit van die slawe-eienaar wat hulle en hulle gades, en kinders besit het. Die uitroep van die oudslaaf Publilius Syrus spook by ’n mens: “Dit is beter om dood te gaan as om as ’n slaaf verneder te word.” Gegewe die allesinsluitende werklikhede van hierdie tipe behandeling, is die vertaling van doulos as “slaaf” die verkieslike een, veral omdat hierdie slawe se elke dag se bestaan deur hulle eienaars bedreig word (Efésiërs 6:9).

In Paulus se wêreld was slawerny aan die orde van die dag. Hy spreek dit aan, nie as ’n sosiale hervormer nie, maar as ’n leraar wat sy gelowiges leer hoe om die teenswoordige werklikhede te hanteer en om ’n nuwe visie te vorm wat op die verandering van die indiwidu fokus, wat dan later wyer implikasies vir die groter gemeenskap tot gevolg sal hê: “Sy toekomsvisie was nie om slawe in die Romeinse Ryk vry te stel nie. Sy visie was liewer oor iets anders as wetlike vrystelling, d.w.s., ’n nuwe skepping van broedergebaseerde gemeenskap wat op die aanneming as kinders van God gegrond is. . . .  Vir Paulus moes die sosiale rewolusie in die kerk gebeur, in die liggaam van Christus op die plaaslike vlak, en in die Christenhuiskerke en -gesinne.” — Scot McKnight, The Letter to Philemon (Grand Rapids, MI: Eerdmans Publishing Company, 2017), bl. 10-11, (vry vertaal).

`Een van die groot skandvlekke in die geskiedenis van die Christelike kerk is hoe sommige van hierdie bybelse skrifgedeeltes oor slawerny gebruik was om die toepassing daarvan te regverdig. Watter bangmaakboodskap moet ons hieruit wegneem of leer oor hoe versigtig ons die Woord van God moet hanteer?`