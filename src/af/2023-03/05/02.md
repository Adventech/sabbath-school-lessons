---
title:  Nadergebring in Christus
date:  23/07/2023
---

`Vergelyk Efésiërs 2:1–3 met Efésiërs 2:11 en 12 m.b.t. Paulus se vroeëre beskrywing van die heidene se verlede, met wie hy nou kommunikeer. Wat beklemtoon hy in sy nuwe beskrywing van hulle verlede?`

Heidene wat nou gelowiges in Christus en lede van sy “liggaam” (die kerk) is, was eens heeltemal van Israel en die verlossing wat God aanbied, afgesny. Paulus skryf dat dit vir hulle belangrik is om hierdie verlede te “onthou” (Efésiërs 2:11). Hulle was toe “sonder Christus”, die Gesalfde Een, die Messias van Israel. Hulle was “vervreemd van die burgerskap van Israel” en “vreemdelinge ten aansien van die verbonde van die belofte”, onbewus van die beloftes van verlossing wat God regdeur die geskiedenis van die verlossingsplan belowe het. Omdat hulle nie deel van Israel was nie en daarom nie bewus van die verlossingsaanbod was nie, beteken dit dat hulle toe “sonder hoop” en “sonder God in die wêreld” was (Efesiërs 2:12).

In hulle vroeëre bestaan het die heidene ook in groot vyandskap met die Jode geleef. Paulus noem ’n voorbeeld van ’n simptoom van hierdie vyandskap, om ’n etiket op iemand te plaas. Die Jode het na die heidene verwys as die “onbesnedenes” en die heidene ewe venynig na die “sogenaamde besnydenis wat in die vlees met hande verrig word” (Efésiers 2:11).

Efésiërs 2:13 verander nou egter na iets wat radikaal verskillend is. Paulus skryf:  “Maar nou in Christus Jesus het julle wat vroeër ver was, naby gekom deur die bloed van Christus”.

Wanneer Paulus die gelowiges uit die heidene as “wat vroeër ver” was, beskryf, leen hy dit van Jesaja 57:19: “ ‘vrede, vrede vir die wat ver en die wat naby is’, sê die HERE, ‘en Ek sal hulle genees’ ” (vergelyk Efésiërs 2:17, 18). In Christus en deur sy kruisdood, was die gelowiges uit die heidene nadergebring na alles waarvan hulle afgeskei was — God, hoop, en hulle Joodse broeders en susters. Hier volg die kragtige goeie nuus wat deur Paulus se beskrywing geïmpliseer word: dat die kruisdood van Christus die groot skeur tussen Jode en heidene herstel het, en dat dit beteken dat al ons rusies en verdeeldhede ook daar opgelos kan word.  Hierdie goeie nuus nooi ons om oor die verdeeldhede wat in ons eie lewens en in die kerk bestaan, na te dink, en om oor die krag van die kruis wat hierdie verdeeldhede verdring, te peins.

`Uit watter omstandighede het Jesus jou gered?  Hoekom moet dit vir jou belangrik wees om gereeld terug te dink waar jy was toe Hy jou gevind het, en waar jy dalk nou sou wees as Hy jou nie gevind het nie?`