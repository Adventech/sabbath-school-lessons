---
title:  'Horisontale versoening: Die kruis en die kerk'
date:  22/07/2023
---

### Skrifverwysings vir hierdie week se studie
Efésiërs 2:11–22;  Romeine 3:31 en 7:12;  Jesaja 52:7 en 57:19; Johannes 14:27;  I Korinthiërs 3:9–17.

> <p>Geheueteks</p>
> “Maar nou in Christus Jesus het julle wat vroeër ver was, naby gekom deur die bloed van Christus.  Want Hy is ons vrede, Hy wat albei een gemaak en die middelmuur van skeiding afgebreek het” (Efésiërs 2:13 en 14).

Jy is ’n heiden, van Griekse afkoms, wat geleer het om die God van die Jode te aanvaar.  Om die waarheid te sê, jy het opgehou met die aanbidding van baie gode en jy het die Een  ware God aangeneem. Terwyl jy deur die pragtige voorhowe en die pilaargange van die tempel in Jerusalem stap, hoor jy die aanbiddingslofprysinge en dit spoor jou aan om ook te wil aanbid, maar dan kom jy voor ’n vier-voet hoë klipmuurversperring te staan.  Elke paar treë is die volgende boodskap in die klipmuur ingegraveer: “Geen vreemdeling word binne die versperring en afgebakende gebied van die tempel toegelaat nie.  Enigeen wat hier oortree, sal vir sy eie dood verantwoordelik wees”. Op daardie oomblik voel jy uitgesluit, vervreemd en afgesonderd!

In Efésiërs 2:11–22 sien Paulus hoe die kruis van Christus ’n dramatiese verskil maak deur sulke versperrings en mure te verwyder. Vertikaal verwyder die kruis vervreemding deur die mens met God te versoen.  Horisontaal versoen die kruis mense met mekaar. Die kruis maak vyandskap tot niet en bewerkstellig vrede tussen Jode en heidene deur hulle tot “een nuwe mens” te skep (Efésiërs 2:15). Saam word hulle ’n nuwe tempel, “ ’n woning van God in die Gees” (Efésiërs 2:22).

Wat beteken hierdie waarheid vir ons vandag?

_*Bestudeer hierdie week se les ter voorbereiding vir Sabbat, 29 Julie._