---
title:  Jesus, prediker van vrede
date:  26/07/2023
---

`Hoe som Paulus die bediening van Christus in Efésiërs 2:17 en 18 op?`

Die konsep van vrede is belangrik in Efésiërs, en die brief begin en eindig met seënwense vir vrede “van God, onse Vader, en die Here Jesus Christus” (Efésiërs 1:2; vergelyk Efésiërs 6:23). Vroeër, in Efésiërs 2:11–22, het Paulus geredeneer dat Christus vrede verpersoonlik, “Want Hy is ons vrede,” en dat sy Kruisdood dit tot stand bring (Efésiërs 2:14–16). Christus maak nie net iets tot niet nie — soos die vyandskap tussen Jood en heiden (Efésiërs 2:14, 15) — Hy skep ’n nuwe mensdom, gekenmerk deur verhoudings wat versoening en vrede tot gevolg het (Efésiërs 2:15–17). Sulke vrede is nie net die afwesigheid van konflik nie, maar vind weerklank in die Hebreeuse gedagte van shalom, om volledigheid en welstand te ondervind in beide ons verhoudings met God (Romeine 5:1) en met ander.

`Hoe dink Paulus oor hoe die gelowiges moet saamwerk om die boodskap van Jesus se vrede met ander te deel? Efésiërs 4:3; en 6:14, 15; vergelyk Romeine 10:14, 15 met Efésiërs 2:17–19 en Jesaja 52:7 en 57:19.`

Die Heilige Evangelies bevat voorbeelde van hoe Jesus oor vrede gepreek het.  In sy afskeidsboodskappe aan die dissipels belowe hy hulle — en ook aan ons — “‘Vrede laat Ek vir julle na, my vrede gee Ek aan julle’” (Johannes 14:27). En dan sluit Hy af met, “‘Dit het Ek vir julle gesê, dat julle in My vrede kan hê. In die wêreld sal julle verdrukking he, maar hou goeie moed, Ek het die wêreld oorwin’ ” (Johannes 16:33).  Na sy opstanding, toe Hy aan sy dissipels verskyn het, het hy herhaaldelik aan hulle gesê, “ ‘Vrede vir julle’ ” (Johannes 20:19, 21 en 26).

In Efésiërs 2:17 en 18 is Paulus gretig om daarop te wys dat Christus se evangelie van vrede verder as sy aardse bediening strek. Hy het die “evangelie van vrede” op daardie oomblik verkondig aan hulle wat “ver” was (gelowiges uit die heidene voordat hulle tot bekering gekom het), en aan hulle wat “naby” was (Joodse gelowiges; vergelyk Efésiërs 2:11–13). Deur hierdie boodskap van Hom te aanvaar, het alle gelowiges ’n ryke seën ondervind.

`Hoe kan ons leer om predikers van vrede te wees teenoor draers of geleiers van konflik? In watter situasies kan jy tans help om genesing te bring?`