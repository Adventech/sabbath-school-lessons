---
title:  “Liewer danksegging”
date:  20/08/2023
---

`In watter sin wil Paulus hê dat gelowiges “navolgers van God” moet wees? Lees Efésiërs 5:1, 2.`

Paulus dring by die gelowiges in Éfese aan om in liefde te wandel, wat ’n belangrike oproep is in hierdie afdeling (lees Efésiërs 5:8, 15). Hierdie “wandel in liefde” (lees Efésiërs 5:2) moet op Christus se liefde vir ons geskoei word (vergelyk Efésiërs 4:32), soos dit betuig word in sy versoeningsoffer. Paulus bevestig vier dinge oor die versoeningsoffer: 1. Dit was deur beide die liefde van God die Vader (Efésiërs 5:1) en deur Christus self gemotiveer (Efésiërs 5:2); 2. Dit is plaasvervangend deurdat Christus in ons plek gesterf het. Christus is nie ’n passiewe slagoffer nie, maar het Homself vir ons oorgegee; 3. Volgens die beeldspraak van die Ou Testament se heiligdomdiens was Christus se dood ook ’n offerande wat aan God gebring was; 4. Die offerande was deur God aanvaar as ’n “lieflike geur” (Efésiërs 5:2; vergelyk Exodus 29:18, Levítikus 2:9, Filippense 4:18).

Efésiërs 5:3–5 begin dan ’n afdeling wat besorgdheid oor sedeleer uitspreek. Die jong bekeerlinge in Éfese loop gevaar om hulle roeping as Christene om te draai en teruggelok te word na ’n seksuele gedrag wat hulle Christelike getuienis sal weerspreek (vergelyk I Korinthiërs 5:1–11, 6:12–20 en II Korinthiërs 12:21).

Aan die eenkant het die Grieks-Romeinse wêreld van die eerste eeu die morele korrupsie en losbandigheid wat êrens anders in die Nuwe Testament ook beskryf word, tentoongestel (lees I Korinthiërs 6:9, Galásiërs 5:19, Efésiërs 4:17–19, Kolossense 3:5). Byvoorbeeld, die gereelde gedrag by die bankette van die rykes word deur Paulus in Efésiërs 5:3-14 afgekeur: dronkenskap, ongepaste taal, gewaagde ontspanning en onsedelike optrede. Boonop het die sentrums in die stede anonimiteit en permissiwiteit toegelaat wat immorele praktyke bevorder het.  Aan die anderkant het baie in daardie gemeenskap eerbaar geleef en as voorstanders van streng moraliteit opgetree. Wanneer die Nuwe Testament ondeug-of-deugdelyste en huishoudelike gedragskodes voorsien (bv., Efésiërs 5:21–6:9 en Kolossense 3:18–4:1), weerspieël die outeurs van die Skrif temas van wat in die uitgebreide Grieks-Romeinse wêreld aan die gebeur was.  Hierdie wêreld, beide losbandig en kuis, help om Paulus se vermaninge teen die immorele gedrag van die heidene te verduidelik, met die doel om dit te voorkom, terwyl hy wens dat die gelowiges in hulle optrede bedagsaam sal wees en so ’n goeie naam onder die buitestaanders sal opbou.

`Op watter maniere is Paulus se woorde oor seksuele gedrag op jou kultuur van toepassing, waar jy ook al woon?`