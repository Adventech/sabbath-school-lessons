---
title:  Om soos kinders van die lig te wandel
date:  21/08/2023
---

Paulus skryf, “Laat niemand julle met ydel woorde verlei nie, want daardeur kom die toorn van God oor die kinders van die ongehoorsaamheid.” (Efésiërs 5:6).

Paulus het diegene wat ’n verskeidenheid sondes sonder skaamte gepleeg en hulle nie bekeer het nie, as ’n “hoereerder of onreine of gierigaard” geïdentifiseer (Efésiërs 5:5). Hy het reguit gepraat: Hulle wat in Christus is en bestem is om in die toekoms deel van sy koninkryk te wees, moenie optree soos hulle wat nie deel daarvan gaan wees nie (Efsiërs 5:5). Hy is nou besorgd oor die gevolge van “ydel woorde”; d.w.s., gelowiges mag mislei word deur sterk bevestigde verklarings om te dink dat seksuele sondes nie verbode is nie, of mag selfs in sulke sondes betrek word (Efésiërs 5:6).  Om mislei te word, waarsku Paulus, loop hulle gevaar om deur God se eindtyd-oordeel, “die toorn van God” wat “oor die kinders van die ongehoorsaamheid” gaan kom, oorval te word (Efésiërs 5:6).

Die sinsnede “die toorn van God” klink strydlustig. Dat dit na die gramskap of toorn van God verwys, doen aan die hand dat dit die teenoorgestelde van die gewone menslike woede is (vergelyk Efésiërs 4:31). Dit is die regmatige reaksie van ’n lankmoedige en regverdige God teen moedswillige toegewydheid aan die kwaad, en nie ’n kranksinnige uitbarsting oor een of ander kleinerige oortreding nie.  Bowendien, wanneer goddelike toorn genoem word is dit gewoonlik in die konteks van geïnspireerde bybelse waarskuwings oor die komende oordele van God (bv., Openbaring 6:12–17, 16:1–16 en 19:11–16). God se eie waarskuwing oor sy komende oordele sluit ’n bewys van genade in omdat die mens “van nature kinders van die toorn” (Efésiërs 2:3) is, en dus onderhewig aan daardie oordele is.

`Hoekom vermaan Paulus gelowiges om nie “deelgenote” of “deelnemers” saam met die sondaars te word nie? (Efésiërs 5:7–10).`

Paulus vermaan, “wandel soos kinders van die lig” (Efésiërs 5:8) en gee dan ’n verdere bevel: “En beproef wat die Here welbehaaglik is” (Efésiërs 5:10). Die heiden soek na plesier deur “hoerery en allerhande onreinheid of hebsug” (Efésiërs 5:3) te bedryf. Die gelowige se doel verskil dramaties, nie om homself tevrede te stel nie, maar om God te behaag (vergelyk Romeine 12:1, II Korinthiërs 5:9, Hebreërs 13:21, wat dieselfde Griekse woord, euarestos, “welgevallig” of “welbehaaglik” gebruik).  Die gelowige moet daarna streef om die selfopofferende offer van Christus te weerspieël (“wandel in liefde, soos Christus ons ook liefgehad het en Hom vir ons oorgegee het”, Efésiërs 5:2).

`Wat is sommige van die “ydel woorde” waarvoor ons vandag op ons hoede moet wees?`