---
title:  Vir verdere studie
date:  25/08/2023
---

Deur weer na Efésiërs 5:1–20 in sy geheel te kyk, sien ons dat Paulus ’n sterk houding inneem teen sonde en bedorwenheid, veral in die vorm van onsedelikheid en growwe taalgebruik.  Hy is onwillig om die aanwesigheid van hierdie korrupte gedrag onder God se volk te aanvaar.  In plaas daarvan doen hy ’n beroep op die gelowiges in Éfese om ’n hoë standaard van gedrag te handhaaf en om hulle identiteit as “geliefde kinders” van God en as “heiliges” (Efésiërs 5:1–10) met alle mag uit te leef. Hy waag om te glo dat wanneer die Christene so sal saamstaan, hulle soos ’n lig in die duisternis sal skyn, en so hulle bure van selfvernietigende leefstylgewoontes red en hulle nader na God se goedertierenheid en waarheid sal lok (Efésiërs 5:11–14).

Paulus sien dat die kerk, gedryf deur ’n hernieude toewyding, soos “kinders van die lig” wandel terwyl hulle op Christus se terugkeer wag (Efésiërs 5:8; lees ook Efésiërs 5:15, 16) en hulle geseën word met die teenwoordigheid van Christus (Efésiërs 5:14) terwyl hulle bymekaarkom om te aanbid. Deur hulle status as “geliefde kinders” van God, en deur Christus se dood vir hulle (Efésiërs 5:1, 2) en die invulling van die Gees (Efésiërs 5:18), word hulle gesamentlike aanbidding gekenmerk deur energie en blydskap terwyl hulle lofsange tot eer van hulle Here Jesus Christus, en tot God die Vader, sing. Met ’n ferm houvas op hemelse waarhede, vier hulle hul hoop vir die toekoms wat gegrond is op die verhaal van wat God gedoen het, steeds doen en deur Jesus Christus, hulle Here, voltooi sal word (Efésiërs 5:18–20).

Deur dit op hierdie manier te verstaan, word die skrifgedeelte meer as net ’n reeks onsamehangende bevele oor die Christen se leefstyl. Dit word ’n profetiese oproep met betrekking tot die Christen se identiteit, toewyding, gemeenskap, en aanbidding in die laaste dae, ’n hartstogtelike uitnodiging om “winskopies op te raap” wat nóu aangebied word totdat Christus weer kom (Efésiërs 5:16).

**Vrae vir bespreking**:

`Hoe kan gelowiges Paulus se hoë standaarde aanvaar terwyl hulle tans gekonfronteer word met ’n wydverspreide kultuur wat sy waardes 24/7/365 d.m.v.’n opgetooide beginsellose uitsaaiwese preek?`

`Watter strategieë kan gelowiges tans gebruik om te “beproef wat die Here welbehaaglik is” (Efésiërs 5:10) en om te “verstaan wat die wil van die Here is” (Efésiërs 5:17)?`

`Iemand kan redeneer dat Paulus se verbod om oor die onsedelike gewoontes onder die gelowiges te praat (Efésiërs 5:3, 4) beteken dat ons nie vraagstukke oor onsedelike wangedrag en hebsug moet aanspreek nie.  Hoekom is dit ’n ongepaste gevolgtrekking?`

`Op watter maniere weerspieël ons hedendaagse samelewing soortgelyke heidense praktyke soos wat Paulus in sy tyd mee te doen gehad het?`