---
title:  “Ontwaak, jy wat slaap!”
date:  22/08/2023
---

`Lees Efésiërs 5:11–14. Wat ’n kragtige waarskuwing gee Paulus nie hier nie, en hoe is dit op ons hedendaagse situasie van toepassing?`

Om Efésiërs 5:11-14 te verstaan, help dit om op te let dat Paulus herhaaldelik twee vermanings gee en dit met mekaar afwissel: (1) leef ’n Godvresende lewe soos “kinders van die lig” (Efésiërs 5:8; lees ook Efésiërs 5:1, 2, 4, 9–10, 11, 13 en 14);  (2) moenie ’n onsedelike immorele lewenstyl, strydig met God se vereistes, leef nie, ’n lewe wat die “onvrugbare werke van die duisternis” tentoonstel (Efésiërs 5:11;  lees ook Efésiërs 5:3, 4, 5–8 en 12).

Ons kan die ooreenstemmende vermanings in Efésiërs 5:8-10 nagaan om Efésiërs 5:11 te probeer verstaan.  Gelowiges moet vir ongelowiges ’n “lig in die Here” wees en soos “kinders van die lig” lewe (Efésiërs 5:8). Deur dit te doen, sal jy raakgesien word en duidelik verkondig dat “die vrug van die Gees bestaan in alle goedheid en geregtigheid en waarheid” (Efésiërs 5:9). Paulus is dus besig om ’n strategie aan te beveel om God se goedheid uit te beeld. Gelowiges moet die nuttelose werke van die duisternis blootstel deur die regverdige alternatief tentoon te stel, sodat almal dit kan sien.

Intussen kan ons die moeilike poëtiese taal van verse 13–14 verstaan deur Paulus se uitdagende bewering dat gelowiges, deur “die vrug van die Gees” (Engels: “the fruit of light”) (Efésiërs 5:9), wêreldlinge tot die geloof in Christus kan oortuig: “Maar al die dinge wat deur die lig bestraf word, word openbaar, want alles wat openbaar word, is lig” (Efésiërs 5:13, 14). Wanneer agteruitgang deur die lig blootgestel word, kan wêreldlinge dalk hulle verkeerde gedrag raaksien (dit “word openbaar”), en dat hulle geen erfdeel in die koninkryk van Christus het nie en dus onder die toorn van God kom (Efésiërs 5:5, 6), en dan kan hulle ’n duisternis-na-lig-verandering ondergaan (“want alles wat openbaar word, is lig”), dieselfde verandering wat Paulus se Efésiërslesers wat gelowiges geword het, ondervind het (Efésiërs 5:8).

Wat is ons veronderstel om met die gedig of lied in Efésiërs 5:14 te maak, waar daar gebruik gemaak word van taal wat met die opstanding van die dode aan die einde van tyd geassosieer word (vergelyk Efésiërs 2:1, 5)? Om deur ’n wekroep uit die geestelike slaap wakker gemaak te word en dan die ondervinding van die veranderende teenwoordigheid van Christus te ondervind?  Aangesien Jesaja 60:1–3, waarop Paulus sinspeel, aan God se volk Israel gerig is, kan ons die lied of gedig in Efésiërs 5:14b as ’n kragtige oproep tot Christengelowiges sien as ’n wekroep om hulle rol as sendelinge in te sien, wat die lig van Christus in ’n duistere wêreld versprei (vergelyk Filippense 2:14–16 en Matthéüs 5:16).

`Hoe kan jy die tipe lewenstyl leef wat die werke van die duisternis soos wat dit werklik lyk, openbaar?`