---
title:  Om verstandig te lewe
date:  19/08/2023
---

### Skrifverwysings vir hierdie week se studie
Efésiërs 5:1–20; I Korinthiërs 5:1–11; Openbaring 16:1–16; Kolossense 4:5; Spreuke 20:1 en 23:29–35; Handelinge 16:25.

> <p>Geheueteks</p>
> “Pas dan op dat julle nougeset wandel, nie as onwyse nie, maar as wyse; en koop die tyd uit, omdat die dae boos is. Daarom moet julle nie onverstandig wees nie, maar verstaan wat die wil van die Here is.” (Efésiërs 5:15–17).

Nie so lank gelede nie was ’n kristalbeker by ’n vendusie in die Verenigde Koninkryk opgeveil. Die afslaers het dit as ’n “negentiende-eeuse Franse klaretbeker (’n rooiwynkleurige beker) beskryf en die waarde daarvan op $200 Amerikaanse dollar geskat. Twee opmerksame bieërs het die beker as ’n rare Islamitiese wasbeker (’n lampetbeker) erken. Wat was die werklike waarde daarvan? £5 miljoen (ongeveer $6.5 miljoen Amerikaanse dollar). Hoe het dit gebeur dat een van daardie bieërs weggeloop het met so ’n winskoop? Die bieër het iets geweet wat die afslaer nie geweet het nie: die werklike waarde van die beker.

In Efésiërs 5:1–20 kontrasteer Paulus wat die afgodedienaars en gelowiges in Éfese onderskeidelik as belangrik moet beskou. Die afgodedienaars het ’n pittige storie (Efésiërs 5:4), ’n dronkword-partytjie (Efésiërs 5:18) en losbandigheid (Efésiërs 5:3, 5) as belangrik gesien, en as die groot skatkamer van die lewe.  Gelowiges weet egter dat daar uiteindelik ’n dag van rekenskap kom wanneer die werklike waarde van alle dinge bekend sal word (Efésiërs 5:5, 6). In plaas daarvan om te “bie” vir partytjies en dronkenskap, is onder andere “alle goedheid en geregtigheid en waarheid” in Christus vir hulle meer waardevol (Efésiërs 5:9).  Paulus dring daarom by hulle aan om die winskopies wat in Christus gevind word, op te raap, omdat hulle (net soos ons almal) op die drumpel van die ewigheid staan (Efésiers 5:15–17).

_*Bestudeer hierdie week se les ter voorbereiding vir Sabbat, 26 Augustus._