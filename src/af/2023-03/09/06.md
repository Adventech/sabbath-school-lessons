---
title:  Geesgevulde aanbidding
date:  24/08/2023
---

`In Efésiërs 5:18–20, sien Paulus in sy verbeelding hoe Christene bymekaar kom om te aanbid.  Hoe beskryf hy wat hulle daar doen?`

In sy laaste rede in Efésiërs 5:1–20, versoek Paulus gelowiges dringend om af te sien van die verdowende invloed van die gebruik van wyn, en om liewer saam die teenwoordigheid en krag van die Gees te ondervind. Paulus verban dronkenskap (heelwaarskynlik met ’n aanhaling uit Spreuke 23:31 uit die Griekse weergawe van die Ou Testament), wat daarop dui dat hy die bevel teen die gebruik van alkohol in die wyse man se geskrifte (Spreuke 20:1 en 23:29–35) in gedagte het. Die bose dinge wat volg op dronkenskap sluit growwe taal, sedelose praatjies, dwaasheid, sedelose gewoontes, en afgodediens (Efésiërs 5:3–14) in. Hierdie moet met bedagsame, Geesgevulde aanbidding van God vervang word. Paulus se oproep om met die Gees gevul te word is ’n sleutelgedagte wat deur hom gewysig word met ’n reeks werkwoorde in Efésiërs 5:19–21 (“spreek”; “sing en psalmsing”; “God die Vader altyd vir alles dank”; “en aan mekaar onderdanig is”).

Paulus pas sy oproep “word met die Gees vervul” (Efésiërs 5:18) korporatief toe, en sien in sy verbeelding hoe gelowiges bymekaar kom in Geesgeïnspireerde aanbidding van God wat eenheid aanmoedig (Efésiërs 4), teenoor die egosentriese heidense gedrag en hulle aanbidding (Efésiërs 5:1–18). Hierdie kort beskrywing van hoe Christene aanbid, word deur musikale lof gedomineer. Dit was al gesê dat die kerk deur sang gebore was;  en hierdie skrifgedeelte, saam met Kolossense 3:16 voorsien die beste bewys vir hierdie bewering (vergelyk Handelinge 16:25 en Jakobus 5:13).

Daar bestaan ’n “horisontale” element in aanbidding aangesien, wanneer daar gesing word, kerklede in ’n sekere sin “spreek onder mekaar” (Efésiërs 5:19). Die spesifieke voorwerp van die musikale lof is egter die Here, wat soos aangedui in Efésiërs 5:20, “onse Here Jesus Christus” identifiseer (vergelyk Kolossense 3:16).  Die danksegging in Efésiërs 5:20 wat parallel met die musikale lof van Efésiërs 5:19 beskryf word, moet aan “God die Vader . . . in die Naam van onse Here Jesus Christus” gebring word.  In die sinsnede “geestelike liedere,” bring die byvoeglike naamwoord “geestelik” (Grieks, pneumatikos) die rol van die Heilige Gees in aanbidding na vore omdat die woord liedere beskryf wat deur die Gees geïnspireer of met die Heilige Gees gevul is.  Paulus se skets van die vroeë Christene se aanbidding beskrywe dus al drie lede van die Godheid as aktiewe deelnemers.

`Hoe kan jy musiek gebruik om jou eie ondervinding van/in  aanbidding te bevorder?`