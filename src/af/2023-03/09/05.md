---
title:  Om die winskopie op te raap
date:  23/08/2023
---

Paulus sluit Efésiërs 5:1–20 af met twee groepe vermanings, Efésiers 5:15–17 en Efésiërs 5:18–20, en voltooi sodoende ’n afdeling wat sedelike reinheid steun. Die eerste groep begin met die vermaning, “Pas dan op dat julle nougeset wandel, nie as onwyse nie, maar as wyse;” (Efésiërs 5:15), en word herhaal as: “Daarom moet julle nie onverstandig wees nie, maar verstaan wat die wil van die Here is” (Efésiërs 5:17).  Tussen verse 15 en 16 is ’n oproep, “en koop die tyd uit” (Efésiërs 5:16).

`Dink na oor Paulus se aansporing om so te leef dat jy al biddende insiggewende wysheid sal weerspieël (Efésiërs 5:15–17). Wat is die verskil tussen om nie as onwyse mense te wandel nie, maar as “wyse”?  En wat beteken “koop die tyd uit”?`

In Efésiërs het Paulus herhaaldelik die Ou Testamentiese metafoor “wandel” gebruik vir hoe jy lewe (Efésiërs 2:2, 10;  4:1, 17 en 5:2, 8). Hier gebruik hy dieselfde metafoor om goed deurdagte dissipelskap aan te moedig. Net soos jy “baie versigtig moet wees” wanneer jy op ’n ruwe of donker pad moet loop, moet gelowiges oppas om “nougeset [te] wandel” (Efésiers 5:15). Omdat Efésiërs 5:15 met Efésiërs 5:17 ooreenstem, kan ons daar gaan kyk vir ’n definisie vir wat dit beteken om as wyse mense te lewe.   Ons kyk nie na onsself vir wysheid nie.  Om wys te wees, moet ons verder as onsself kyk om te “verstaan wat die wil van die Here is” (Efésiërs 5:17).

Paulus moedig ook goed deurdagte dissipelskap aan d.m.v. aanskoulike beeldspraak. In die sinsnede “koop die tyd uit” (Efésiërs 5:16) gebruik Paulus die werkwoord xagorazō (vergelyk Kolossense 4:5). Hierdie woord word gewoonlik op die markplein gebruik en is ’n intensiewe vorm van die werkwoord “om te koop”, wat eintlik beteken om “winskopies op te raap” wat aangebied word terwyl ons wag vir Christus se terugkoms. “Tyd” hier kom van die Griekse woord kairos af, en beskryf die begrip “die kans  van ’n leeftyd”. Die “tyd” voor die einde is ’n periode vol belofte wat ten volle gebruik moet word. Dit is ook ’n uitdagende tyd omdat “die dae boos is” (Efésiërs 5:16; vergelyk Efésiërs 6:13 en Galásiërs 1:4), en omdat “die loop van hierdie wêreld” oorheers word deur “owerste van die mag van die lug” (Efésiërs 2:2).

Terwyl gelowiges wag vir die terugkoms van Christus, leef hulle in ’n moeilike tyd, ’n tyd wat Paulus as ’n gevaarlike maar lonende markplein uitbeeld. Hulle moet die tyd wat oorbly so versigtig gebruik soos winskopie-soekers gedurende ’n kortstondige uitverkoping waar daar groot afslagaanbiedinge beskikbaar is.  Hoewel ons nie verlossing kan koop nie, is die beeldspraak steeds gepas: aanvaar onmiddellik wat in Christus aangebied word.