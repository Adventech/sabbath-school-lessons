---
title:  Die Groot Stryd soos Paulus dit in sy briewe beskryf
date:  12/09/2023
---

`Lees Romeine 13:11–14, I Thessalonicense 5:6–8 en II Korinthiërs 10:3–6.  Hoe vergelyk hierdie verse met  Efésiërs 6:10–20? Hoekom dink jy gebruik Paulus hierdie tipe beeldspraak?`

In sy briewe gebruik Paulus dikwels militêre taal en beeldspraak deur gelowiges te nooi om voorbeeldige krygsmangedrag na te boots. Terwyl Efésiers 6:10–20 sy langste en mees gekonsentreerde gebruik daarvan verteenwoordig, is sy algemene gebruik van militêre taal een van sy hoofmaniere om die evangelieverhaal uit te beeld.  Deurdat Hy die “owerhede en die magte uitgeklee” het by die kruis (Kolossense 2:15), werk die verheerlikte Christus nou aan die resultate van daardie oorwinning vanuit sy verhewe posisie as Here oor die magte (Filippense 2:9–11). Deur sy volgelinge as stryders in die kosmiese oorlog te werf, lei Christus die krygsmagte van die lig na ’n groot dag van oorwinning (I Korinthiërs 15:54–58, II Thessalonicense 2:8 en Romeine 16:20).  Uit Paulus se gebruike van militêre simboliek sien ons dat hy die stryd tussen goed en kwaad verstaan as “’n languitgerekte kosmiese oorlog:  gevegte kom en gaan tussen twee strydmagte wat mekaar deur die eeue die stryd aansê totdat een die finale konfrontasie wen.” — Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), bl. 1, (vry vertaal).

Paulus se gereelde tema van ’n kosmiese oorlog vorm ook deel van die struktuur van Efésiërs.  In sy oproep tot die stryd (Efésiërs 6:10–20), gebruik Paulus elemente van die kosmiese stryd wat hy reeds gebruik het: God bemagtig gelowiges met groot “krag” (Efésiërs 1:18–20; 3:16, 20); Christus se oorwinning en verheffing bo die magte (Efésiërs 1:20–23); gelowiges wat uit die dode opgewek is as ’n verrese strydmag en wat dood was maar nou deur hulle identiteit met die verheerlikte Christus bemagtig is en in staat gestel is om teen hulle vorige duistere owerste op te staan (Efésiërs 2:1–10); die kerk se rol in die openbaarmaking van die magte se komende verdoemenis (Efésiërs 3:10); die gebruik van Psalm 68:18 om Christus as die oorwinnende Goddelike Stryder uit te beeld (Efésiërs 4:7–11); en die oproep tot gelowiges dat hulle hul met die evangelie “moet beklee” (lees Efésiërs 4:20–24).  Wanneer ons geroep word om God se “volle wapenrusting” aan te trek, is ons goed voorbereid om die sentrale rol van die kosmiese stryd te verstaan, maar, ons moet ook vashou aan die versekering van ons deelname in Christus se uiteindelike oorwinning.

`Hoe het jy persoonlik nie net die werklikheid van hierdie kosmiese stryd ondervind nie, maar ook die oorwinning wat ons vir ons in Jesus kan toe-eien? Hoekom is Jesus se oorwinning so fundamenteel vir ons hoop en ondervinding?`