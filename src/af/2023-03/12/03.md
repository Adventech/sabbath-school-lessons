---
title:  Om jou krag in Christus te vind
date:  11/09/2023
---

Paulus eindig sy brief met ’n kragtige oproep tot die stryd, ’n oproep wat die temas en belangrike gedagtes van die brief oor die algemeen ’n eenheid laat vorm. Hy begin deur die oorkoepelende tema van die afsluitingsgedeelte in die vorm van ’n bevelvoerder se strydkreet, aan te kondig: “Eindelik, my broeders, word kragtig in die Here en in die krag van sy sterkte” (Efésiërs 6:10). Die res van die skrifgedeelte, Efésiërs 6:11–20, illustreer en brei uit op hierdie groot tema.

`Lees Efésiërs 6:10–20 weer. Wat is jou siening oor die werklikheid van die groot stryd wat, volgens Paulus se sentrale punt, letterlike bonatuurlike kragte insluit? Hoekom is dit so belangrik om hierdie kritieke waarheid altyd in gedagte te hou in ons daaglikse wandeling met God?`

Paulus identifiseer Christus as die Bron van die gelowiges se krag deur sy aanhaling, “in die Here en in die krag van sy sterkte” (Efésiërs 6:10), waar “Here” na Christus verwys en wat konsekwent ook die geval in die res van Efésiërs is (Efésiërs 2:21; 4:1, 17; 5:8 en 6:1, 21). “Die Kerk se krag lê in die almag van haar verrese Here, die Kaptein van haar stryd.” — G. G. Findlay, The Epistle to the Ephesians (New York: Ray Long & Richard R. Smith, 1931), bl. 398), (vry vertaal).

Paulus gebruik herhaling in Efésiërs 6:10 deur die twee sinonieme, krag en mag, te gebruik om sy punt te beklemtoon: die krag wat deur die kerk tentoongestel moet word, is nie ingebore in gelowiges nie, maar word verkry. Dit kom van die Here, van Christus af. Paulus maak ’n opsomming hier van ’n belangrike tema in die brief, God se krag wat met gelowiges gedeel word (Efésiërs 1:19–22;  2:4–6;  3:16, 17).  Sterkte vir elke lopende en toekomstige konflik moet in die gelowiges se solidariteit met die verrese en verheerlikte Christus, gevind word.

Terwyl die aanvanklike bevel aankondig dat Christus aktief besig is om gelowiges te versterk (Efésiërs 6:10), is aldrie  die lede van die Godheid betrokke om hulle te versterk vir hulle stryd teen die bose.  God (die Vader) stel sy eie wapens beskikbaar as die “wapenrusting van God” (Efésiërs 6:11, 13; vergelyk Jesaja 59:17). Vroeër het Paulus geïdentifiseer dat die Gees aktief besig is om die gelowiges te versterk deur te bid dat God “julle mag gee . . . om met krag versterk te word deur sy Gees in die innerlike mens” (Efésiërs 3:16). Hier is dit die Gees wat die swaard uithandig, “die swaard van die Gees – dit is die woord van God” (Efésiërs 6:17). Gelowiges moet ook  “met alle gebed en smeking by elke geleentheid bid in die Gees” (Efésiërs 6:18).  Paulus wil graag weet dat sy hoorders moet verstaan dat die drie-enige God ten volle betrokke is om hulle toe te rus vir die stryd teen hierdie bose magte.