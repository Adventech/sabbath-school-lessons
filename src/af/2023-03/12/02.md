---
title:  Strydtaal
date:  10/09/2023
---

`Bestudeer Paulus se kragtige afsluiting van sy brief, Efésiërs 6:10–20.  Wat beteken Paulus se strydkreet vir ons as stryders in die groot stryd?`

Paulus sluit Efésiërs af met ’n oproep tot die stryd, en dring by gelowiges aan om stelling in te neem in die kerk se stryd teen die bose (Efésiërs 6:10–20). Hy begin met ’n oorkoepelende vermaning om “kragtig in die Here” te wees (Efésiërs 6:10), wat hy as ’n oproep herhaal met “trek die volle wapenrusting van God aan” (Efésiërs 6:11). Hy versterk hierdie oproep deur ’n doel daarvoor te spesifiseer (“sodat julle staande kan bly teen die liste van die duiwel”, Efésiërs 6:11), en deur ’n logiese rede daarvoor te gee: die stryd is teen magtige bose geeste (Efésiërs 6:12). Paulus brei dan uit en gee weer die bevel om wapens op te neem. Gelowiges moet “die volle wapenrusting van God” opneem om in die stryd staande te kan bly (Efésiërs 6:13), met hulle lendene omgord, ’n borswapen, skoene, ’n skild, ’n helm en ’n swaard (Efésiërs 6:14–17). Paulus nooi gelowiges wat nou ten volle gewapen is en gereed is om te veg, om te doen wat soldate op die antieke gevegsterrein moes doen — en dit is, om te bid (Efésiërs 6:18–20).

Deur gevegsbevele of finale krygstaal uit die Ou Testament aan te haal, praat Paulus van die kerk se sendingopdrag in terme van ’n militêre stryd met goeie wapentuig. Hy kondig dit in sy eerste, oorkoepelende bevel aan: “Word kragtig in die Here en in die krag van sy sterkte” (Efésiërs 6:10).

Krygstoesprake in die Ou Testament (lees byvoorbeeld Deuteronómium 20:2–4;  Rigters 7:15–18; II Kronieke 20:13–20 en 32:6-8, en Nehemía 4:14, 19, 20) beklemtoon die gedagte dat Israel se sukses in veldslae nie van die superioriteit van hulle eie wapens of gevegsmag afhanklik was nie. Oorwinning was eerder verseker deur hulle afhanklikheid van die teenwoordigheid van die krag van God. Die sleutel tot sukses was nie vertroue op wat hulle kon doen nie, maar ’n vaste vertroue op God se krag en sy voorsiening vir hulle sukses. Paulus maak vrymoediglik gebruik van hierdie temas om ongelowiges aan te spoor om: (1) aktief te wees in hulle strewe om die kerk se sending uit te voer; (2) op te let na dit wat ongesiens op hulle lewens en getuienisse inwerk;  (3) bewus te wees van die goddelike voorsiening vir hulle sukses; en (4) om altyd waaksaam te wees t.o.v. hoe belangrik eenheid en samewerking onder gelowiges is.

`Wat moet Paulus se waarskuwing dat ons nie teen vlees en bloed stry nie, maar teen bonatuurlike magte, ons leer oor waar ons enigste hoop vir oorwinning is?`