---
title:  ’n Duur verlossing; Oorvloedige vergifnis
date:  03/07/2023
---

Sonde was ’n duistere, dominerende [oorheersende] krag in die lewens van Paulus se toehoorders.  Paulus beskryf hulle vroeëre bestaan as die “wat dood was deur die misdade en die sondes” (Efésiërs 2:1) en “gewandel het” of gelewe het soos Satan hulle beveel het (Efésiërs 2:1–3). Verslaaf aan sonde en aan Satan, het hulle geen vermoë gehad om hulleself te red nie. Hulle het redding nodig gehad. God het dit toe gedoen deur sy genadige werkinge in Christus, en so vier Paulus twee nuwe seëninge van God se genade in die lewens van die gelowiges: verlossing en vergifnis.

`Lees Efésiërs 1:7, 8. “Verlossing” is ’n denkbeeld wat dikwels in die Nuwe Testament gebruik word. Vergelyk die gebruike van die denkbeelde in Kolossense 1:13, 14; Titus 2:13 en 14 en Hebreërs 9:15. Watter temas het hierdie skrifgedeeltes met Efésiërs 1:7 en 8 in gemeen?`

Die Griekse woord wat as “verlossing” in Efésiërs 1:7 vertaal is, is apolutrōsis, en was oorspronklik vir die koop van ’n slaaf se vryheid gebruik, of om vir ’n gevangene se vrylating te betaal. Dis asof jy die ego van die stem van die slawehandelaar kan hoor wanneer hy sy koopware opveil, en daarna dan die koue geklingel van die slaaf se handboeie hoor. Wanneer die Nuwe Testament verlossing aanspreek, beklemtoon dit hoe duur dit kos om die slaaf sy vryheid te gee.

Ons vryheid word deur ’n buitengewone hoë prys verkry: “In Hom [Jesus] het ons die verlossing deur sy bloed” (Efésiërs 1:7). Die idee van verlossing vier ook God se genadige vrygewigheid deurdat Hy so ’n hoë prys vir ons vryheid betaal het. God gee aan ons ons vryheid en waardigheid. Ons is nie meer in slawerny nie!

“Om verlos te wees, is om soos ’n mens behandel te word, en nie ’n voorwerp nie.  Dit is om eerder ’n burger van die hemel as ’n slaaf op aarde te word.” — Alister E. McGrath, What Was God Doing on the Cross? (Grand Rapids, MI: Zondervan, 1992), bl. 78, (vry vertaal).

Let versigtig daarna op dat die idee dat God die prys van verlossing aan die Satan betaal, ’n middeleeuse en nie ’n Bybelse een is nie. God skuld Satan niks en betaal hom ook niks nie.

Die voordele van Gólgota sluit ook  “die vergifnis van die misdade” in (Efésiërs 1:7). Christus betaal self die prys vir ons sonde, beide vir die verlede en die toekoms, en kanselleer “die skuldbrief teen ons, wat met sy insettinge ons vyandig was” (Kolossense 2:14). Deur Christus se werk van verlossing en vergifnis tree God as ons vrygewige Vader op, “na die rykdom van sy genade” wat Hy “oorvloedig aan ons bewys het” (Efésiërs 1:7, 8).

`Wat beteken dit vir jou dat jy deur Christus se versoeningsoffer vergewe en verlos is? Wat daarvan as jy onwaardig daaroor voel? (Wenk: jy is onwaardig; dit is die hele doel met die kruis.)`