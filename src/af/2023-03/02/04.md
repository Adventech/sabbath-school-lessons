---
title:  God se verhewe Christus-gesentreerde plan
date:  04/07/2023
---

`Wat is God se plan “om die volheid van die tye te reël”, en hoe verreikend is dit? Efésiërs 1:9, 10.`

Paulus gebruik drie afdelings vir God se plan: (1) “die verborgenheid van sy wil,” (2) “sy doel,” en (3) ’n plan vir “die volheid van die tye”. Wat is God se eintlike, finale plan? Om alle dinge, oral, in Jesus te verenig.

Die woord wat Paulus gebruik om die plan te beskryf, is skilderagtig (in Grieks, anakephalaiōsasthai), om alles onder “een hoof” of om alle dinge in Christus te “verenig”.  In die antieke rekeningkundepraktyk het jy ’n kolom met getalle “opgetel” en die totaal aan die bokant van die kolom geplaas. Jesus is aan die hoof van God se finale eindtydplan.  Hierdie Christus-gesentreerde plan was “voor die grondlegging van die wêreld” ontwerp (Efésiërs 1:4), en is so groot en allesomvattend dat dit alle tye insluit (“die volheid van die tye”, en ruimte (“alle dinge . . . in die hemele sowel as wat op die aarde is”). Paulus kondig eenheid in Christus aan as die verhewe goddelike doel vir die heelal.

In sy bespreking van God se plan “om die volheid van die tye te reël” (Efésiërs 1:10), verwys Paulus na die tema wat hy dwarsdeur die brief gaan gebruik. God begin sy plan om alle dinge te verenig wat in die dood, die opstanding, hemelvaart en verheerliking van Jesus ingewortel is (Efésiërs 1:15–2:10), deur die kerk te stig en menslike elemente van ongelykheid, Jode en heidene, te verenig (Efésiërs 2:11–3:13).

Op hierdie manier gee die kerk ’n teken aan die bose magte dat God se plan aan die gebeur is en dat hulle verdeelde bewind end sal kry (Efésiërs 3:10). Soos die Bybel sê: “want die duiwel het na julle neergedaal met groot woede, omdat hy weet dat hy min tyd het” (Openbaring 12:12).

Die laaste helfte van Paulus se brief begin met ’n driftige oproep vir eenheid (Efésiërs 4:1–16), en gaan voort met ’n lang aanmaning om gewoontes te vermy wat eenheid afbreek, en om liewer in die plek daarvan samehorigheid met medegelowiges op te bou (Efésiërs 4:17–6:9). Paulus sluit af met die beeld van die kerk as ’n groot verenigde strydmag wat kragtig vrede in Christus najaag (Efésiërs 6:10–20).

`Hoe kan jy erken en dit vier dat die verlossing wat jy in Christus Jesus ondervind het, deel is van iets wat ingrypend en ontsagtelik is, ’n integrale deel van God se goedbeplande plan om alle dinge in Christus te verenig?`