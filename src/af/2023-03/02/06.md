---
title:  'Die Heilige Gees: ’n seël en ’n paaiement'
date:  06/07/2023
---

`In Efésiërs 1:13, 14 word die bekeringsverhaal van sy lesers deur Paulus opgesom.  Na watter stappe word daar in die verhaal verwys?`

Om die belangrikheid van die Heilige Gees in die lewens van gelowiges uit te lig, gebruik Paulus twee beelde of metafore om die Gees voor te stel. Eerstens sien hy die Heilige Gees as ’n “seël”, ’n Teenwoordigheid wat deel word van die persoon wat tot bekering kom. In antieke tye was seëls vir ’n wye verskeidenheid funksies gebruik: om afskrifte van wette en ooreenkomste te waarmerk, om die waarde of hoeveelheid van ’n houer se inhoud te bekragtig (bv. Eségiël 28:12), of om as ’n getuie by onderhandelinge (bv. Jeremia 32:10–14 en 44), kontrakte en briewe (bv. I Konings 21:8), en testamente en aannemings, op te tree. ’n Seël word in die vorm van ’n stempel op ’n voorwerp aangebring en beide eienaarskap en beskerming word daardeur aangekondig. Die teenwoordigheid van die Heilige Gees in hulle lewens merk gelowiges as God se eiendom en bevestig God se belofte om hulle te beskerm (vergelyk Efésiërs 4:30). Dit bevestig dat hulle  “verseël is met die Heilige Gees van die belofte” (Efésiërs 1:13).

“Paulus gee eenvoudig te kenne dat die oomblik wat iemand sy of haar lewe aan Jesus toevertrou en in Hom glo, die Heilige Gees daardie gelowige in Christus vir die verlossingsdag verseël (’n Griekse werkwoord: sphragizō). ’n Wonderlike bevrydings- en gerusstellende waarheid! Die Gees van God merk Christus se volgelinge met die seël van verlossing op die oomblik wat hulle die eerstekeer glo.” — Jiří Moskala, “Misinterpreted End-Time Issues: Five Myths in Adventism,” Journal of the Adventist Theological Society 28, no. 1 (2017), bl. 95, (vry vertaal).

Die tweede beeld wat Paulus vir die Heilige Gees gebruik, is ’n “waarborg”. Die Heilige Gees is die waarborg vir ons erfdeel wat vooruitwys na die oomblik wanneer die erfdeel ten volle gegee sal word (vergelyk II Korinthiërs 1:22 en II Korinthiërs 5:5).

Die woord wat as  “waarborg” (arrabōn) vertaal word, was ’n Hebreeuse leenwoord wat in gewone of Koine Grieks in Nuwe Testamentiese tye oor die algemeen in gebruik was, om ’n “eerste betaling”, ’n “deposito” of ’n “paaiement” aan te dui, en wat vereis dat die betaler addisionele betalings moet maak.

Let op dat gelowiges nie hierdie betaling maak nie, maar dat hulle dit van God ontvang. Die kosbare teenwoordigheid van die Heilige Gees in die lewens van gelowiges, sê Paulus, is ’n eerste afbetaling van die volle erflating van verlossing en redding wat ontvang word met die wederkoms van Christus.  Ons taak is om dit wat aan ons in Jesus aangebied word, met ’n dankbare en nederige ootmoedige hart te ontvang.