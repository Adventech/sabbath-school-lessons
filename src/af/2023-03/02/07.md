---
title:  Vir verdere studie
date:  07/07/2023
---

Leer Efésiërs 1:3–14 ons dat God die toekoms van die mens voorbeskik het deur sommige te kies om vir ewig te lewe, en ander om vir ewig dood te wees? Ongelukkig glo baie mense dit. Oorweeg egter die volgende gedagtes:

1\. In hierdie skrifgedeelte is die rol van Christus beslissend, omdat God kies om ons “deur Jesus Christus” (Efésiërs 1:5) of “in Hom” (Efésiërs 1:4, 11), aan te neem.  Dit gee te kenne dat God se uitverkiesing en voorbeskikking liewer op almal wat kies om in Christus te glo, van toepassing is, as dat daar gekies word wie gered gaan word of wie verlore gaan wees, selfs reeds voor mense gebore word. God se besluit vind plaas volgens sy goeddeurdagte, voorbeskikte, goddelike reaksie op wie kies om in Christus te glo.

2\. Efésiërs 1:3–14 sluit ook duidelike verhoudingstaal in m.b.t. God se verlossingswerk.  God is “Vader” en ons is sy “aangenome” kinders (Efésiërs 1:3–5) wat sy oorvloedige seëninge ontvang (Efésiërs 1:8). Ons moet die taalgebruik oor God se keuse en voorbeskikking in die lig van hierdie intieme verhoudingstaal, verstaan.  God is nie ’n ongevoelige regter wat dekrete oor ’n lang afstand uitvaardig nie, maar ’n Vader wat vir al sy kinders omgee (lees Efésiërs 3:15).

3\. Die feit dat God die menslike keuse in ag neem, word in Efésiërs 1:3-14 weerspieël (veral in Efésiërs 1:13 waar “gehoor” en “geglo” as belangrik beoordeel word), en ook in Efésiërs 2:8, 3:17 en 4:1–6:20 waar die beoefening van keuse en geloof aanvaar word; ook in ander skrifgedeeltes in die Nuwe Testament (bv. I Timótheüs 2:4, Handelinge 17:22–31). Of, soos wat Ellen G. White dit beskryf het: “In die onuitspreeklike gawe van sy Seun het God die ganse aarde omhul met ’n atmosfeer van genade, net so werklik as die lug om die aardbol. Almal wat verkies om hierdie lewegewende atmosfeer in te asem, sal lewe en opgroei tot die mate van die volle grootte van Christus. ” — Skrede na Christus, bl. 68.

**Vrae vir bespreking**:

`Watter argumente sou jy by die wat hierbo genoem word wou byvoeg t.o.v. die feit dat God voor die mens geskape was, nie bepaal het, of uitverkies het, wie gered en wie verlore moet gaan nie?   `

`Wie se keuse bepaal op die ou end of ’n persoon redding in Jesus het of nie?`

`“In Hom het ons die verlossing deur sy bloed, die vergifnis van die misdade na die rykdom van sy genade” (Efésiërs 1:7). Hoe openbaar hierdie vers die werklikheid om deur geloof alleen verlossing te ontvang, en nie deur net op die onderhouding van die wet te konsentreer nie? `