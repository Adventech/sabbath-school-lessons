---
title:  Josef se silwer drinkbeker
date:  15/06/2022
---

`Lees Genesis 44. Waarom het Josef sy silwer drinkbeker in Benjamin se sak laat versteek, en nie in een van die ander se sakke nie?`

Hierdie verhaal toon bepaalde ooreenkomste met die vorige. Soos tevore, gee Josef bepaalde instruksies aan sy ondergeskiktes; byvoorbeeld, dat hulle weereens kos in die Hebreërs se sakke moet versteek. ’n Verdere instruksie volg egter, met potensieel ernstige gevolge: sit my silwer drinkbeker in Benjamin se sak.

Dit stuur die verhaal in ’n ander rigting. Die vorige heen-en-weer reis was om Benjamin in Kanaän te gaan haal, terwyl hulle dié keer omdraai en van aangesig tot aangesig met Josef kom. Die vorige keer het die broers almal dieselfde items in hul sakke ontdek, maar nou is Benjamin die groot sondebok aangesien hy Josef se drinkbeker in sý sak het. Die hele gedoente vang hulle onkant. Benjamin, wat die eregas by die vorige dag se feesmaal was en dus toegang tot Josef se drinkbeker gehad het, is nou die hoofverdagte; met die gevolg dat hy van die diefstal van daardie kosbare item beskuldig word – ’n misdaad wat hom in die tronk sal laat beland.

Sommige van die Engelse vertalings verwys na die drinkbeker as ’n “divination cup” wat moontlik as ’n waarsê-beker of selfs ’n towerbeker vertaal kan word, [hoewel dit nêrens in die Afrikaans so vertaal word nie; met die OAB, NAB, NLV, ABA en DB wat van ’n drinkbeker praat]. Indien dit wel een was, beteken dit nie dat Josef dit as een gebruik het nie. Let op Ellen G. White se kommentaar in dié verband: Josef “het nooit voorgegee om Egiptiese waarsêery te beoefen nie, maar was wel bereid om hulle te laat glo dat hy hul geheime geken het” (Patriarchs and Prophets, bl. 229).

Die drinkbeker – wat dalk ’n Egiptiese towerbeker was – was vir Josef slegs ’n middel tot ’n doel, om sy broers verder as die menslike te laat kyk, en om sodoende ’n skuldgevoel voor God by sy broers aan te wakker. Dit is inderdaad hoe Juda ook dan op Josef se indirekte boodskap reageer, want hy noem dat God hulle as skuldig bewys het (Gen. 44:16). Wat meer is, die steel van die kosbare beker het ’n sware straf beteken, wat die ware motiverings en dryfvere van Josef se broers aan die lig sou bring.

Die broers se geweldige reaksie, hul verslaentheid, spreek boekdele. Hulle deel almal in die pyn wat hierdie nuus bring, en vrees vir Benjamin se lot. Gaan hulle hom ook verloor, net soos dit die geval met Josef was? Gaan hy ’n slaaf in Egipte word; en dit terwyl hy, net soos Josef, ook onskuldig was? Dit is waarom Juda voorstel dat hy liewer as slaaf “in die plek” van Benjamin geneem word (Gen. 44:33, OAB), net soos die ram wat “in die plek” van Isak geoffer is (vgl. Gen. 22:13, OAB). Juda bied dus homself as offer, as ’n plaasvervanger aan; ’n afweermiddel vir “die ellende” wat gewis sy pa se einde sou beteken het (Gen. 44:34).

`Op watter liefdesbeginsel, waarvan Juda hier die toonbeeld is, dui dieidee van ’n plaasvervanger? Hoe verklaar dié soort liefde die Bybelse verlossingsleer? (Lees Rom. 5:8).`