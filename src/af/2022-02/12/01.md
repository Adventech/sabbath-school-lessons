---
title:  Josef, die onderkoning van Egipte
date:  11/06/2022
---

### Skrifverwysings vir hierdie week se studie
Genesis 41:37-46, 1 Konings 3:12, Genesis 42, Romeine 5:7-11, Genesis 43, asook hfst. 44 en 45.

> <p>Geheueteks</p>
> “Die farao het verder nog vir Josef gesê: ‘Kyk, ek stel jou aan oor die hele Egipte’” (Genesis 41:41, NAB).

Josef is nou die onderkoning van Egipte, en sy eie broers gaan voor hom buig sonder om te weet wie hy is (Genesis 42). Sy broers gaan ook vreeslik gedienstig wees wanneer Josef hulle dwing om Benjamin te gaan haal (Genesis 43). Wanneer Benjamin se lewe, volgens hulle, bedreig word (Genesis 44), sal hulle boonop by hierdie groot maghebber – wat hulle as “die heer van die land” beskou – ter wille van hul broer om genade pleit. Wanneer Josef uiteindelik sy identiteit bekend maak, sal hulle begryp dat die Here alles ten goede laat meewerk; ten spyte van die misdaad wat hulle jare gelede gepleeg het.

Interessant genoeg, gaan hierdie reeks opeenvolgende gebeure, wat eintlik ’n viering van Josef se suksesse behoort te wees, meer oor sy broers se bekering. Die oor-en-weer gereis tussen Josef in Egipte en hul ouerhuis, en die struikelblokke wat hulle gevolglik teëkom, laat dink hulle aan die euwels wat hulle Josef en hul pa aangedoen het, en bring hulle tot die besef dat hulle ook teen God gesondig het. Met hierdie dinge wat Josef se broers deurmaak, beleef hulle persoonlik die oordele van God. Tog is daar ’n belangrike boodskap in die ontroerende einde van hierdie verhaal, die slottoneel waarin almal tot trane en feesviering gebring word: vergifnis is moontlik ten spyte van die onregverdigbare wandade waaraan Josef se broers hulle skuldig gemaak het.

_*Bestudeer hierdie week se les as voorbereiding vir Sabbat, 18 Junie._