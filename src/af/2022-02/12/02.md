---
title:  Josef word verhoog
date:  12/06/2022
---

Vir Josef was Farao se drome openbarend, ’n voorteken van “wat God van plan is om te doen” (Gen. 41:28, NAB) in Egipte. Tog vra Josef nie dat Farao in sy God moet glo nie. Inteendeel, sy onmiddellike reaksie is om oor te gaan tot aksie. Josef kom met ’n ekonomiese program vorendag. Interessant genoeg reageer die farao net op die ekonomiese deel van Josef se uitleg en raad. Farao stel klaarblyklik net belang in die ekonomiese les wat uit sy drome te put is, en nie in die geestelike betekenis daarvan of wat God se rol in die ontvouende profesie is nie.

`Lees Genesis 41:37-57. Watter rol het God in Josef se sukses gespeel?`

Farao kies Josef om leiding te neem, nie soseer omdat hy sy drome reg uitgelê en die land se komende krisis aan die lig gebring het nie, maar omdat Josef ’n oplossing gehad het – sy plan was “goed in die oë van Farao en van al sy dienaars” (Gen. 41:37, OAB). Die aanstel van Josef was dus ’n pragmatiese besluit en nie eintlik ’n geestelike een nie. Tog merk Farao dat “die Gees van God” (Gen. 41:38) in Josef werksaam is, en dat hy as “verstandig en wys” (Gen. 41:39) bestempel kan word. Laasgenoemde is ’n uitdrukking wat tekenend van die soort insig is wat God gee (lees Gen. 41:33, vgl. 1 Kon. 3:12).

Al die besonderhede wat hier in die Bybel aangegee word strook met die beskikbare historiese inligting aangaande antieke Egipte. Die feit dat Josef die onderkoning gemaak is, was moontlik in die politieke stelsel van die destydse Egipte. Sulke aanstellings van buitelandse onderkonings word deur historiese bronne bevestig.

Die daaropvolgende sewe jaar is jare van oorvloed, in so ’n mate dat die gebergde graan “ontelbaar” was (Gen. 41:49, OAB) – ’n teken van Goddelike ingryping, van die Voorsienigheid. Die vergelyking, “soos die sand van die see” (Gen. 41:49, OAB), toon dat dit ’n seëning is wat van die Here gekom het (Gen. 22:17). Josef weerspieël ook daardie Godgegewe oorvloedigheid op tuisfront, deur vrugbaar te wees en kinders voort te bring, ’n saamvalling wat bewys dat beide verskynsels die toedoen van dieselfde God is. Josef het twee seuns wie se name toon dat hy God se voorsienigheid persoonlik beleef het, een wat sê dat pynlike herinneringe in vreugde verander is (Manasse), en ’n ander wat sê dat die lyding van vroeër in vrugbaarheid omskep is (Efraim). Wat ’n wonderlike voorbeeld van hoe die Here terugslag in triomf verander!

`Op watter opsigtelike wyse kan ons lewens daarvan getuig dat die God wat ons aanbid ’n werklikheid is?`