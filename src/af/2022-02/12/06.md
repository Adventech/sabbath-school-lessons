---
title:  “‘Ek is julle broer Josef’”
date:  16/06/2022
---

`Lees Genesis 45. Watter lesse oor liefde, geloof en hoop is in hierdie verhaal opgesluit?`

Dit is op daardie presiese oomblik – toe Juda van die “‘smart’” wat sy ’avi (oftewel “‘my pa’,” Gen. 44:34) te beurt gaan val praat – dat Josef “in trane uitbars” (Gen. 45:2) en sy ware identiteit aan sy broers bekend maak. Sommige Engelse vertaling gebruik hier die uitdrukking “made himself known” (“het hom aan hulle bekend gemaak”). Dit is ’n uitdrukking wat dikwels in die Bybel gebruik word om aan te dui dat God Hom aan ’n persoon of groep mense geopenbaar het (Ex. 6:2, Eseg. 20:9, beide OAB). Die gebruik op hierdie tydstip in die verhaal sê dus vir ons dat God Hom ook hier geopenbaar het. Anders gestel: die Here toon hier dat die mens met sy karaktergebreke wik, terwyl God in sy alwysheid beskik.

Josef se broers was heeltemal stomgeslaan. Dit noop hom om weer te sê: “‘Ek is julle broer Josef’” (Gen. 45:4, NAB). Dit is eers toe Josef pertinent sê: “‘julle het my verkoop, en die mense wat my gekoop het, het my na Egipte gebring’” (Gen. 45:4, ABA), dat hulle hom geglo het.

Toe sê Josef vir hulle: “‘Eintlik is dit God wat dit bewerk het. Hy het my vooruit gestuur’” (Gen. 45:5, NLV). Hierdie verwysing na God het ’n tweeledige doel. Dit is nie net ’n gerusstelling dat Josef nie kwade gevoelens teenoor sy broers het nie. Nee, dit is ook ’n diepgaande geloofsbelydenis, die verwoording van ’n hoop; omdat die dinge wat hulle hom aangedoen het ter wille van ’n “groot verlossing” en die behoud van ’n “oorblyfsel” moes gebeur (Gen. 45:7, beide OAB).

Josef doen toe ’n beroep op sy broers om sy pa te gaan haal en na Egipte te bring. Hierdie versoek bevat bepaalde woorde aangaande die plek waar hulle “lekker kan lewe” – te wete Gosen – ’n plek wat vir sy welige weiding bekend was: “die beste van die hele Egipteland” (Gen. 45:18, ABA; 20, OAB). Josef behartig ook die vervoerreëlings: waens word beskikbaar gestel, wat ook uiteindelik Jakob oortuig dat sy seuns nie vir hom jok oor wat onlangs in Egipte gebeur het nie (Gen. 45:27). Jakob aanvaar hierdie sigbare demonstrasie as ’n konkrete bewys dat Josef wel leef, en dit is genoeg om die bejaarde man weer te laat blom (vgl. Gen. 37:35, Gen. 44:29).

Alles is nou weer reg. Al twaalf Jakob se seuns leef. Hy word nou weer “Israel” genoem (Gen. 45:28) en God se bestiering is op ’n kragtige wyse duidelik gemaak.

`Josef was inderdaad sy broers genadig. Met die positiewe uiteinde was dit egter binne sy vermoë. Soms eindig die kwaad wat ander ’n mens aandoen, nie op ’n goeie noot nie, m.a.w. nie soos dit die geval met Josef-hulle was nie. Hoe leer ’n mens om, in sulke omstandighede, genade vir sulke persone aan te kweek?`