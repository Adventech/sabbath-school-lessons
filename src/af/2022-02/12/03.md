---
title:  Josef konfronteer sy broers
date:  13/06/2022
---

`Lees Genesis 42. Wat gebeur hier? Hoe toon dit die voorsienigheid van God, selfs te midde van die boosheid en misdrywe van die mens?`

Die hongersnood dwing Jakob om sy seuns Egipte toe te stuur om daar graan te gaan koop. Ironies genoeg is dit Jakob wat dié projek op tou sit (Gen. 42:1). So sit dié arme man – ’n slagoffer van omstandighede wat buite sy beheer is – onwetend ’n reeks gebeure aan die gang wat tot die hereniging met die seun, oor wie hy so lank getreur het, sal lei.

Dat hierdie ontmoeting ’n bestiering is, word deur twee fundamentele tipes optrede beklemtoon. Eerstens, is dit ’n vervulling van Josef se drome. Dié gebeurtenis – wat in Josef se profetiese droom bevestig word: “terwyl julle gerwe daar rondom kom en hulle voor my gerf neerbuig” (Gen. 37:7, OAB) – is presies wat nou gebeur. Josef word as die “maghebber oor die land” (Gen. 42:6) en “die heer van die land” geïdentifiseer (Gen. 42:30, 33). Josef staan in skrille kontras teenoor sy broers – hy het al die mag en hulle is magteloos omdat hulle die behoeftige party is – en daarom het sy broers “diep voor hom gebuig” (Gen. 42:6, NAB). Dit is dieselfde tien broers wat Josef oor dié droom gespot het en nie geglo het dat dit ooit sal gebeur nie (Gen. 37:8).

Tweedens word hierdie ontmoeting wat deur die Here se voorsienigheid beskik is, ook as ’n teenreaksie op ’n vorige aksie beskryf. Party van die woorde wat gebruik en temas wat aangeroer word, is byna spieëlbeelde van mekaar; en onderstreep die feit dat hierdie ontmoeting ’n soort boontjie-kry-sy-loontjie situasie is. Die sinsnede, “Toe sê hulle vir mekaar” (Gen. 42:21, OAB), is ook gebruik toe hulle destyds teen Josef saamgesweer het (Gen. 37:19). Sy broers se aanhouding in Egipte (Gen. 42:17) is ’n spieëlbeeld van Josef se eie tronkstraf (Gen. 40:3, 4). Om die waarheid te sê, sy broers dink terug aan die dinge wat hulle Josef sowat twintig jaar gelede aangedoen het, en skryf hul teenswoordige dilemma daaraan toe: “Die broers het toe onder mekaar gepraat: ‘Dit het alles gebeur oor wat ons lank gelede aan Josef gedoen het. Ons het sy angs en benoudheid gesien en gehoor hoe hy gesmeek het, maar ons het ons doof gehou. Dis hoekom hierdie moeilikheid nou oor ons kom’” (Gen. 42:21, NLV).

Ruben se woorde, “‘en daarom word sy dood nou op ons gewreek’” (Gen. 42:22, NAB), is inderdaad ’n herhaling van sy waarskuwing destyds: “‘om nie die seun seer te maak nie’” (Gen. 37:22, DB); en verleen krag aan die argument dat daar ’n verband tussen hul huidige dilemma en wat hulle voorheen gedoen het, is.

`Het jy al iets gedoen waaroor jy later spyt was? Die meeste van ons het al. Hoe kan ’n mens, in welke mate dit moontlik is, vir daardie verkeerd probeer vergoed? Wat meer is, waarom is die aanvaarding van God se beloofde vergifnis deur Jesus Christus so lewensbelangrik vir die gelowige? (Lees Rom. 5:7-11.)`