---
title:  Die sondvloed
date:  18/04/2022
---

Die werkwoord ‘asah (d.w.s. “maak”) waarvan ons vroeër gepraat het en wat met betrekking tot Noag gebruik is, is ook ’n sleutelwoord in die skeppingsverhaal in Genesis (hfst. 1:7, 16, 25, 26 en 31, asook hfst. 2:2). Noag se dade van gehoorsaamheid aan God is soos God se skeppingsdade. Wat leer ’n mens uit hierdie verband? – dat die vloed nie net gaan oor God wat die mensdom straf nie, maar ook oor die feit dat Hy ons red.

`Lees Genesis 7. Waarom herinner die beskrywing van die vloed ’n mens aan die skeppingsverhaal? Watter lesse kan ons uit die ooreenkomste tussen dié twee gebeure leer?`

As ’n mens die verhaal oor die sondvloed aandagtig lees, merk jy dat baie woorde en uitdrukkings van die skeppingsverhaal ook daarin gebruik word: “sewe” (Gen. 7:2, 3, 4 en 10, OAB; vgl. Gen. 2:1-3); “’n mannetjie en ’n wyfie” (Gen. 7:2, 3, 9 en 16, OAB; vgl. Gen. 1:27); “volgens hulle soorte” (Gen. 7:14, OAB; vgl. Gen. 1:11, 12, 21, 24 en 25); “diere,” “voël,” “alles wat op die aarde kruip” (lees Gen. 7:8, 14, 21 en 23, OAB; vgl. Gen. 1:24 en 25); asook “asem van die lewe”/”lewensgees” (Gen. 7:15 en 22, OAB; vgl. Gen. 2:7).

Die verhaal van die sondvloed lees dus, tot ’n mate, soos die skeppingsverhaal. Hierdie spieëlbeelde van die skepping toon dat die God wat skep ook die een is wat vernietig (Deut. 32:39). Tog bespeur ’n mens in die ooreenkomste tussen die twee ook ’n boodskap van hoop: dat die vloed veronderstel is om ’n herskepping te wees, dat die Here ’n nuwe wêreld vanuit die water te voorskyn bring.

Hier herinner die gedagte van baie water aan die skepping, maar nou gebeur die teenoorgestelde met die water, soos wat in Genesis 1 gebeur het. In laasgenoemde is dit ’n skeiding van die waters onder die atmosfeer (Gen. 1:7). Met die vloed oorskry die onderskeie watermassas nou hul vasgestelde grense en ’n samevloeiing daarvan word teweeg gebring (Gen. 7:11).

Die boodskap in dié proses is skynbaar teenstrydig: God moet die dinge wat voorheen bestaan het tot niet maak, ten einde ’n nuwe skepping daarna moontlik te maak. Die skepping van die nuwe aarde noodsaak die tot niet maak van die oue. Die sondvloed gaan die toekomstige, eindtyd-verlossing van die aarde vooraf: “En ek het ’n nuwe hemel en ’n nuwe aarde gesien, want die eerste hemel en die eerste aarde het verbygegaan” (Op. 21:1, OAB; vgl. Jes. 65:17).

`Wat binne-in die mens [ons] moet vernietig word voordat ons herskep kan word? (Lees Rom. 6:1-6.)`