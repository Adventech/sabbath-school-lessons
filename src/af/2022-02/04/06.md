---
title:  'Die verbond: deel twee'
date:  21/04/2022
---

`Lees Genesis 8:21 tot 9:1. Wat is die betekenis van God se verbintenis tot die bewaring van lewe? Hoe vervul die seëning, wat God hier gee, daardie verbintenis?`

God se verbintenis tot die bewaring van lewe hier, was ’n genadegawe; en het niks met enige verdienstelikheid by die mens te doen gehad nie. Die Here het besluit om, ten spyte van die boosheid van die mens, lewe op aarde te bewaar (Gen. 8:21). Vers 22 sê vir ons hoe lank God se verbintenis hiertoe was: “solank as die aarde bly staan” (NAB); d.w.s. solank as wat die teenswoordige wêreld bestaan sal die seisoene kom en gaan, sal lewe in stand gehou word. Kortom, God het nie opgegee met sy skepping nie.

Om die waarheid te sê, in die volgende teksvers, wat oor God se seëninge gaan, word ’n mens teruggeneem na die oorspronklike skepping en die seëning wat dit ontvang het (Gen. 1:22 en 28, hfst. 2:3). In ’n sekere sin gee die Here die mens ’n kans om ’n nuwe blaadjie om te slaan, om van nuuts af te probeer.

`Lees Genesis 9:8-17. Wat beteken die reënboog? Hoe hou hierdie “teken… van die verbond” (Gen. 9:13, NAB/OAB) verband met die Sabbat, wat ook ’n teken van die verbond is?`

Die sinsnede, “Ek rig my verbond met julle op,” word drie maal gebruik (Gen. 9:9, 11 en 17; OAB), en dui die klimaks en vervulling van God se oorspronklike belofte aan (Gen. 6:18). Na die voorafgaande gedeelte, wat met die ses dae van die skepping ooreenstem, stem hierdie gedeelte ooreen met die gedeelte in die skeppingsverhaal wat met die sewende dag, die Sabbat, te doen het. In Genesis stem die woord “verbond” sewe keer ooreen met die Sabbat. Net soos die Sabbat is die reënboog ’n teken van die verbond (Gen. 9:13, 14 en 16; vgl. Eks. 31:12-17). Boonop het die reënboog, net soos die Sabbat, ’n universele omvang; d.w.s. dit is van toepassing op die ganse aarde. Net soos die Sabbat wat vir almal ’n teken van die skepping is, is die belofte dat daar nooit weer ’n wêreldwye vloed gaan wees nie, ’n teken vir almal, oral op die planeet.

`Dink aan al God se beloftes aan die mens wanneer jy weer ’n reënboog sien. Hoekom kan ons op al daardie beloftes peil trek, en hoe toon die reënboog dat ’n mens wel op God en sy beloftes kan vertrou?`