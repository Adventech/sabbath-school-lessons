---
title:  Vir verdere studie
date:  22/04/2022
---

’n Vergelyking tussen die mentaliteit en gedrag van die mensdom asook die toestand van die wêreld voor die vloed enersyds, met die hedendaagse mens andersyds, is besonder insiggewend. Die boosheid van die mensdom is gewis nie ’n nuwe verskynsel nie. Let dus op die ooreenkomste tussen die mense van dié twee tydvakke.

“Die sondes wat God se oordele op die mensdom voor die vloed genoodsaak het, bespeur ’n mens in die hedendaagse wêreld. God word nie meer gevrees nie. Aan sy gebod steur die mens hom [of haar] nie meer nie; hulle minag dit. Dieselfde intense wêreldsheid van die vloedgeslag is nou ook by die hedendaagse mens te bespeur… God het nie die mense voor die vloed veroordeel omdat hulle geëet en gedrink het nie… Nee, hul groot sonde was dat hulle hierdie dinge geniet het sonder om die Gewer van daardie gawes te dank, en dat hulle in diere ontaard het deur alle matigheid in die wind te slaan. [Let op] die huwelik, ’n geoorloofde instelling. Dit is hoe God dit beskik en was een van sy eerste instellings by die mens. Hy het bepaalde voorskrifte m.b.t. hierdie gebruik gegee. Hy het dit geheilig en iets moois gemaak. Tog is daardie voorskrifte [voor die vloed] agterweë gelaat. Die instelling is verdraai en het in diens van vleeslike wellus gestaan. Hierdie toedrag van sake herhaal hom nou weer. Aan dinge wat opsigself geoorloof is, vergryp die mense hulle… [Boonop] vier bedrog, omkopery en diefstal hoogty en bly ongestraf; van die boonste gestoeltes tot voetsoolvlak. In die media is dit net moord en doodslag waar jy kyk… ’n Gees van anargie het oorgeneem by die nasies, en die skielike gebeure, wat telkens die wêreld skok, is bloot ’n aanduiding van die opgebottelde drifte en wetteloosheid wat, sodra dit ’n bietjie skiet kry, die aarde in ellende en verwoesting sal dompel. Die prentjie wat die Skrif oor die wêreld voor die vloed skilder, verwoord besonder netjies die toestand waarop die moderne samelewing spoedig afstuur. Selfs nou, in hierdie tydvak waarin ons leef, en boonop in lande wat bely om Christelik te wees, is daar misdade wat daagliks gepleeg word, wat net so boos en verskriklik as dié is wat tot die vernietiging van ouwêreldse sondaars gelei het” -Ellen G. White, Patriarchs and Prophets, ble. 101, 102.

**Vrae vir bespreking**:

`➊ Wat is die basiese eienskappe van die samelewing wat voor die vloed geleef het, en ons s’n? Wat leer ’n mens daaruit aangaande God se genade; oor die feit dat Hy, ten spyte van al dié dinge, die wêreld liefhet en steeds elkeen probeer red wat gered wil word? `

`➋ Sommige mense redeneer dat die sondvloed slegs ’n plaaslike, en nie ’n wêreldwye gebeurtenis was nie. Wat is fout met dié siening? Gestel dit is so. Elke plaaslike vloed (en ook elke reënboog) sou dus getuig dat God ’n leuenaar is. Hoe so?  `