---
title:  Die sondvloed
date:  16/04/2022
---

### Skrifverwysings vir hierdie week se studie
Genesis 6:13 tot 7:10, 2 Petrus 2:5-9, Genesis 7, Romeine 6:1-6, Psalm 106:3, Genesis 8 asook hfst. 9:1-17.

> <p>Geheueteks</p>
> “ ‘Wanneer Ek, die Seun van die Mens, verskyn, sal dit gaan soos in die tyd van Noag’” (Matteus 24:37, NLV).

“Die Here het die omvang van die boosheid van die mensdom op aarde “ raakgesien. Hy het opgemerk dat hulle gedagtes gedurig sleg was” (Gen. 6:5, NLV). Die werkwoord “gesien” (Gen. 6:5) voer die leser terug na die skepping en elke keer wat God iets nuuts bygevoeg het. Wat die Here nou sien is egter allesbehalwe tov, oftewel “goed” – dit is ra‘, d.w.s. “boos” (Gen. 6:5). Dit blyk dat God spyt was dat Hy die aarde geskep het, ’n aarde wat nou die ene ra‘ (Gen. 6:5) was.

Tog bespeur ’n mens ook elemente van die verlossingsplan in God se spyt. Die Hebreeuse woord vir “jammer / diep gegrief / spyt / berou” is nakham, en word weerspieël in Noag se naam (Noakh), wat “vertroosting” beteken (Gen. 5:29). Die Here se reaksie op hierdie boosheid het dus twee kante. Dit bevat die dreigement dat Hy reg en geregtigheid sal laat geskied, wat party se ondergang beteken; en tog ook, die belofte van vertroosting en genade, wat weer verlossing vir andere meebring.

Hierdie tweesydigheid van God se beslissings het ons reeds in die verhale van Kain en Abel of Set gehoor, en word herhaal in die kontras tussen die twee nageslagte, dié van Set (“die seuns van God”) teenoor Kain (“die seuns van die mens”). Hier in Genesis 6 gee die Here weer ’n tweesydige beslissing, waar Hy onderskeid tussen Noag en die res van die mensdom tref.

_*Bestudeer hierdie week se les as voorbereiding vir Sabbat, 23 April._