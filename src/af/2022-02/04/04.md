---
title:  Die einde van die sondvloed
date:  19/04/2022
---

Genesis 7:22-24 beskryf die oorweldigende en omvattende uitwerking wat die vloedwaters gehad het, wat “al die lewende wesens verdelg” het (Gen. 7:23, OAB) en “die aarde honderd en vyftig dae lank oorstroom” het (Gen. 7:24, NAB). Dit is teen dié agtergrond van totale uitwissing en wanhoop dat iets gebeur: “Toe het God gedink aan…” (Gen. 8:1, NAB, klem verskaf). Hierdie sinsnede staan reg in die middel van die reeks teksverse wat met die sondvloed te make het, wat daarop dui dat dit die kernboodskap van die verhaal is.

`Lees Genesis 8:1. Watter betekenis is hier opgesluit in die gedagte dat God aan Noag “gedink” het?`

Die werkwoord zakhar (wat as “dink aan” vertaal kan word) beteken dat God nie van Noag-hulle vergeet het nie, en is meer as net ’n dink-oefening. Die “God wat dink” – wat beteken dit? Binne die raamwerk van die hele Skrif kom dit op die vervulling van God se belofte neer en verwys dikwels na verlossing (lees Gen. 19:29). Binne die konteks van die sondvloedverhaal beteken dié sinsnede dat die vloedwaters “toegegaan” het (Gen. 8:2, OAB) en dat Noag binnekort die ark sou kon verlaat (Gen. 8:16).

Hoewel Noag nie regstreeks beveel word om die ark te verlaat nie, doen hy die eerste stap en stuur ’n kraai[raaf], en daarna ’n duif uit, om te toets of die omstandighede buite gunstig is al dan nie. Wanneer die duif uiteindelik nie terugkeer nie, besef hy dat “die water op die aarde heeltemal weggedroog” was, waarna hy toe “die luik van die ark oopgemaak en uitgekyk [het]” (Gen. 8:13, NAB).

Noag se optrede is propvol praktiese lesse. Eerstens, dat ’n mens op die Here behoort te vertrou selfs al praat Hy nog nie direk met ’n mens nie. ’n Mens leer ook dat geloof nie die waarde van beredenering en beproewing uitskakel nie. Die verpligting om te dink, te ondersoek en te sien of dit wat ’n mens geleer het wel waar is – hierdie dinge word nie deur geloof uitgesluit nie.

Nogtans verlaat Noag nie die ark voordat God uiteindelik so sê nie (Gen. 8:15-19). Met ander woorde: selfs toe hy besef dat dit veilig is om die ark te verlaat, maak Noag steeds op God staat en wag vir die Here om hom die teken te gee voordat hy sy voet op droë grond sit. Die profeet het dus geduldig in die ark gewag. “Hy het op God se bevel ingegaan, nou wag Noag weereens op God se bevel om die ark te verlaat… Uiteindelik daal ’n engel uit die hemel neer, maak die massiewe deur oop, en sê die patriarg en sy huishouding aan om uit te gaan, om met alles wat [in die ark] leef en beef die aarde te betree” (Ellen G. White, Patriarchs and Prophets, bl. 105).

`Lees Genesis 8:1, hfst. 19:29, asook Psalm 106:4. Wat beteken die uitdrukking dat “God dink aan ...” ’n bepaalde bybelfiguur of groep? Wat beteken dié bybelwaarheid vir die moderne gelowige – d.w.s. hoe het die Here al aan jou getoon dat Hy “aan jou dink?”`