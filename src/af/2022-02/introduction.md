### Die Boek van Die Begin

Genesis gaan oor Jesus: Jesus ons Skepper, Jesus ons Instandhouer en Jesus ons Heiland. Duisende jare na Moses die oorspronklike Genesis-teks geskryf het keer die apostel Johannes in sy gedagtes terug na daardie verre verlede. Hy haal die einste patriarg se woorde aan en openbaar Jesus in die skeppingsverhaal: “In die begin was die Woord daar, en die Woord was by God, en die Woord was self God. Hy was reeds in die begin by God. Alles het deur Hom tot stand gekom: ja, nie ’n enkele ding wat bestaan, het sonder Hom tot stand gekom nie. In Hom was daar lewe, en dié lewe was die lig vir die mense” (Joh. 1:1-4, NAB).

Wat sê Johannes hier? “In die begin” is alles in die natuur, ja alles wat eens op ’n tyd nie bestaan het nie, tot stand gebring – deur Jesus. Die ganse skepping – van die wyd- uitgestrekte hemelruim vol sterrestelsels, wat soos ’n windmeultjie in ’n kind se hand, die verbysterende vuur en lig in die kosmos laat glinster; van die noukeurig-saamgestelde aard van DNS wat op ’n wonderbaarlike en onlosmaaklike wyse in elke sel ingebou is, tot by kwantumgolwe – Jesus het dit alles geskep en hou dit in stand. Besonder treffend is die feit dat Genesis die eerste bybelverhaal oor beide dié skepping en die verlossing van daardie skepping is. Wat ons hier het, hierdie boek, is die wêreld se enigste “amptelike” boekstawing van ons oorsprong.

Die Engelse en Afrikaanse benamings Genesis is oorgeneem uit die Grieks génesis en beteken “die begin,” en is op die beurt afgelei uit die Hebreeuse woord bere’shit. Dit beteken “in die begin” en is die heel eerste woord in dié boek (en, derhalwe ook, in die hele Bybel!). Genesis gee aan ons die grondslag, die grondbeginsels, waarop die ganse daaropvolgende Skrif steun. Die feit dat dié boek eerste staan asook die grootse grondslag vir al die daaropvolgende dele is, maak dit seker die mees aangehaalde boek (of selfs die boek waarna die meeste verwys word) in die Bybel.

Genesis is belangrik omdat dit, meer as enige ander boek wat ooit geskryf is, ’n mens help om die aard en wese van die mens reg te verstaan – ’n waarheid wat veral deesdae so belangrik is, in hierdie tydvak waarin die oorsprong van die mens aan niks meer as toeval toegeskryf word nie, die mens as die terloopse skepping van ’n suiwer stoflike heelal. Soos een fisikus dit gestel het: ons is bloot “georganiseerde modder” (wat in ’n sekere sin waar is, hoewel dit natuurlik vir hom slegs deur die natuurwette georganiseer is!). Genesis bring egter ons ware oorsprong aan die lig: dat ons wesens is wat volmaak is en met ’n doel gemaak is, op ’n volmaakte aarde, na die beeld van God. Genesis wei ook uit oor die val, oor die rede waarom die aarde nie meer volmaak is nie, en daarmee saam, ook nie die mens nie.

Genesis bevat dramatiese verhale. Dit behels wonderwerke (soos die skepping, geboortes en die reënboog) en oordele (soos die sondvloed, en Sodom en Gomorra). Beide soorte verhale getuig van God se heilige teenwoordigheid en maak Genesis ’n ontsagwekkende boek. Tog bevat dit ook roerende eg-menslike verhale oor liefde (Jakob en Ragel); oor haat (Jakob en Esau); oor geboortes (Isak, Jakob en Jakob se seuns); oor sterftes (Sara, Ragel, Jakob en Josef); oor moord (Kain, Simeon en Levi); en oor vergifnis (Jakob en Esau, en Josef en sy broers). Genesis is ook ’n handleiding met lesse oor etiek (Kain en die stad Babel); oor geloof (Abraham en Jakob); en oor die beloofde verlossing en die hoop wat dit bring (die slang wat se kop vermorsel word, asook die Beloofde Land).

Hierdie kwartaal se lesse is nie slegs ’n deurlees en bestudering van Genesis nie. Ons gaan die pragtige verhale daarin geniet en ook leer om ’n betekenisvolle wandel met die Skepper God – die God van Abraham, Isak en Jakob – te hê.

Voorts is die geografiese verskuiwing van mense in Genesis – van Eden tot Babel, van die beloofde land tot Egipte, met ’n terugkeer na die beloofde land wat in die vooruitsig gestel word – ’n versinnebeelding van ons pelgrimsreis op die geloofspad; verhale wat ons hoop gee oor die toekomstige Beloofde Land, die nuwe hemel en die nuwe aarde. Terwyl ons hierdie bybelkarakters deur die bladsye van Genesis volg, ontdek ons ook iets belangriks: dat hulle verhale eintlik in vele opsigte ook maar óns verhale is, ongeag die verskille in plek, tydvak, kultuur en omstandighede.

_Jacques B. Doukhan, DHL, ThD, is ’n afgetrede professor in Klassieke Hebreeus en Ou-Testamentiese Eksegese by die SDA-Teologiese Seminarium, Universiteit van Andrews._