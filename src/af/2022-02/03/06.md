---
title:  Die boosheid van die mens
date:  14/04/2022
---

`Lees Genesis 4:17-24.Wat was Kain se nalatenskap, en hoe het sy misdaad die weg vir toenemende boosheid by die mensdom gebaan?`

Kain se kleinseun, Lameg, praat van sy oupa se misdaad met betrekking tot sy eie. Dié vergelyking tussen Kain se misdaad en dié van Lameg is nogal leersaam. Kain swyg oor sy opgetekende misdaad. Daarenteen lyk dit of Lameg oor syne spog, en skryf selfs ’n lied daaroor (Gen. 4:23 en 24). Terwyl Kain die Here om genade smeek, lees ’n mens nie dat Lameg dit ook doen nie. Terwyl enigeen wat Kain se lewe probeer neem sewe maal gestraf sal word, glo Lameg dat sy dood sewentig maal gestraf sal word (lees Gen. 4:24), ’n aanduidinkie dat hy nietemin pynlik van sy skuld bewus was.

Wat meer is, Kain is monogaam (Gen. 4:17) terwyl Lameg poligamie instel, aangesien die Skrif spesifiek sê dat hy “met twee vroue, Ada en Silla, getrou” het (Gen. 4:19, NLV). Hierdie intensivering en ophemeling van die bose sou beslis ’n afbrekende uitwerking op die daaropvolgende geslagte Kanaäniete hê.

Net na hierdie bose gebeurtenis in Kanaänitiese geledere maak die Bybel melding van ’n gebeurtenis, een wat ’n teenwig vir die Kanaäniete se nuutgevonde poligamie is. “Adam het weer met sy vrou gemeenskap gehad” (Gen. 4:25). So word Set dan verwek en uiteindelik gebore, ’n naam wat Eva hom gegee het om aan te dui dat die Here vir haar ’n ander seun in die plek van Abel gegee het.

Inderwaarheid het die naam Set ’n herkoms wat Abel voorafgaan. Set is afgelei uit die Hebreeuse werkwoord ’ashit, “Ek sal stel/plaas” (Gen. 3:15), dieselfde sinsnede waarmee die Messiaanse profesie ingelei word. Die Messiaanse stamboom gaan voort in Set se nageslag. Die Bybel bevestig ook die Messiaanse bloedlyn in Genesis, beginnende by Set (Gen. 5:3), en sluit Henog (Gen. 5:24) en Metusalag in, en sluit af met Noag (Gen. 6:8).

Die sinsnede “seuns van God” (Gen. 6:2, OAB) verwys na Set se nageslag omdat dit so beskik is dat hulle die beeld van God moes bewaar (Gen. 5:1 en 4). Die “dogters van die mense” (Gen. 6:1, OAB), daarenteen, het klaarblyklik ’n negatiewe konnotasie. Dit kontrasteer die nakomelinge van diegene wat die beeld van God bewaar het, met diegene wat na die beeld van die mens geleef het. Die vromes het hulle deur hierdie “dogters van die mense” laat bekoor. So het die seuns van God dan “van hulle as vroue gekies” (Gen. 6:2, NLV), wat die mensdom in die verkeerde rigting gestuur het.

`Lees Genesis 6:1-5. Wat ’n kragtige getuienis oor die verval wat sonde meebring! Waarom moet ons alles in ons vermoë doen, met hulp en krag van God, om die sonde in ons lewens ‘met wortel en tak’ uit te roei?`