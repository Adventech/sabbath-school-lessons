---
title:  Die twee offers
date:  11/04/2022
---

Die verskil tussen Kain en Abel, soos dit blyk uit hul name, het nie net met hul geaardhede te doen gehad nie, maar ook met hul onderskeie beroepe. Kain was “’n landbouer” (Gen. 4:2, OAB), ’n beroep wat baie fisiese inspanning geverg het. Daarenteen was Abel “’n skaapherder” (Gen. 4:2, NKJV), ’n beroep wat hom by implikasie ’n fyn aanvoeling vir, en medelye met, diere gegee het.

Kain het vrugte verbou en Abel het met skape geboer. Dié twee beroepe verklaar nie net die aard van die twee offers wat die broers gebring het nie – Kain se vrugte en Abel se lam – maar toon ook waarom die broers sulke uiteenlopende gesindhede en gedagtesrominge aangaande hul offers gehad het: Kain het gewerk om vrugte te “bekom,” terwyl Abel versigtig met sy skape gewerk het ten einde te “behou” waarmee hy geseën is.

`Lees Genesis 4:1-5 en Hebreërs 11:4. Waarom het die Here Abel se offer aangeneem, maar Kain s’n verwerp? Hoe verstaan ’n mens dit?`

“Sonder bloedvergieting kon daar geen kwytskelding van sonde wees nie; en Kain en Abel moes hul geloof in die bloed van Christus as die beloofde versoening toon, deur die eerstelinge uit die kudde as offerande te bring. Daarbenewens moes die eerste opbrengs van alles wat geoes is as ’n dankoffer aan die Here gebring word” (Ellen G. White, Patriarchs and Prophets, bl. 71).

Abel het aan God se voorskrifte voldoen, deur die groente-offer as ’n offer apart van die allerbelangrike brandoffer te bring, terwyl Kain die een met die ander vervang het. Kain het dus nie ’n dier as brandoffer gebring nie, maar slegs “die vrugte van die land aan die Here [as] ’n offer gebring.” Hy was dus aan die Here ongehoorsaam, en weerspieël sodoende die teenoorgestelde gesindheid as sy broer. Hierdie bybelverhaal word dikwels as ’n klassieke voorbeeld van die twee soorte reddings beskou – verlossing deur geloof (met Abel en sy bloedoffer as voorbeeld) teenoor ’n poging om verlossing deur werke te bekom (Kain en sy bloedlose vrugteoffer).

Alhoewel hierdie offergawes duidelik ’n geestelike betekenis moes hê, het dit nie inherent enige magiese waarde gehad nie [m.a.w. dit was nie ’n soort towerkuns waar die bloed letterlik in redding omgesit is nie]. Die offerstelsel was nog altyd blote simboliek, versinnebeeldings wat wys op die God wat nie net spys en drank skenk nie, maar ook bevryding van sonde aan die sondaar bring.

`Lees Miga 6:7 en JEsaja 1:11. Hoe kan ’n mens die beginsels wat in hierdie teksverse uiting vind, neem en op jou eie lewe en aanbidding toepas?`