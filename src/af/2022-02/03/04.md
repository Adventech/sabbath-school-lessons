---
title:  Die misdaad
date:  12/04/2022
---

`Lees Genesis 4:3-8. Wat is die verloop van sonde, soos dit blyk uit Kain wat sy eie broer vermoor het? Lees ook 1 Johannes 3:12.`

Kain se reaksie was tweeledig: “Daaroor was Kain baie kwaad en neerslagtig” (Gen. 4:5, NKJV). Kain was oënskynlik kwaad vir die Here en vir Abel. Hy was vies vir die Here. Hy meen dat God hom ’n onreg aangedoen het en dat hy derhalwe ’n slagoffer was. Kain was ook kwaad vir Abel omdat hy jaloers op hom was. Hoe dan so? Was die jaloesie net oor die offer? Sekerlik behels dit veel meer as die dinge wat in ’n handvol teksverse staan. Wat die presiese aard van die jaloesie ook al was, Kain was duidelik terneergedruk oor sy verwerpte offer.

Die Here se twee vrae aan hom in Genesis 4:6 hou verband met Kain se tweeledige probleem. Let daarop dat die Here nie vir Kain beskuldig nie. Net soos met Adam vra die Here vrae, nie omdat Hy nie die antwoorde daarop ken nie, maar om Kain tot selfondersoek te bring sodat hy die rede vir sy verkeerdheid kan verstaan. Oudergewoonte probeer die Here sy gevalle kinders uit die sonde bevry, selfs wanneer hulle Hom openlik versaak. Na die vrae vermaan die Here vir Kain.

Eerstens doen die Here ’n ernstige beroep op Kain: hy moet “‘reg optree’” (NLV). Dit is ’n oproep tot bekering en ’n verandering van gesindheid. Die Here belowe dat Kain “‘aanvaar’” (NLV) en vergewe sal word. In ’n sekere sin sê die Here hier dat Kain aanvaarding by Hom kan geniet, maar dat God se wil moet seëvier, en nie Kain s’n nie.

Dan is daar ook die keersy: “‘Maar as jy weier om reg te doen, moet jy oppas! Sonde hurk by die deur om jou te oorweldig, maar jy moet dit oorwin’” (Gen. 4:7, NAB). Die vermaning wat God hier gee, bring die wortel van die kwaad aan die lig, en dit is binne-in Kain self. Weereens rig die Here Kain se skrede hier, om hom op die regte paadjie te bring.

Die Here se tweede vermaning aan Kain het te doen met sy gesindheid teenoor sonde, wat by die deur van die hart hurk, “en sy begeerte is na jou” (OAB). God beveel aan dat Kain selfbeheersing aan die dag lê: “maar jy moet daaroor heers” (OAB). Dieselfde beginsel vind neerslag in Jakobus, waar hy sy lesers vermaan: “Maar ’n mens word verlei deur sy eie begeertes wat hom aanlok en saamsleep” (hfst. 1:14, NAB). Die evangelie bied ons nie net die beloofde vergifnis van sonde nie, maar ook die oorwinning daaroor. (Lees 1 Kor. 10:13.) Uiteindelik kon Kain net homself blameer, en niemand anders nie. Is dit nie maar gewoonlik die geval met die meeste van ons nie?.

`Wat leer ’n mens uit hierdie tragiese verhaal aangaande die mens se vermoë om vrylik te kies, en hoedat die Here niemand tot gehoorsaamheid sal dwing nie?`