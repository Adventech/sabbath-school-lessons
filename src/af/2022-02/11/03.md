---
title:  Die aanval op Josef
date:  06/06/2022
---

Die daaropvolgende gebeure is verskriklik en besonder onaangename leesstof, tog verstaan ’n mens waarom dit gebeur het. Om iemand in jou huishouding te haat en boonop voortdurend saam met daardie persoon te wees, sal vir seker, een of ander tyd, tot konflik lei.

Dit is presies ook wat gebeur het.

`Lees Genesis 37:12-36. Wat leer ’n mens hieruit oor die geweldige gevaar wat bose, onbekeerde harte kan inhou; en ook tot watter tipe dade dit kan lei?`

Josef se broers het hom gehaat. Hulle was jaloers op die feit dat God hom begunstig het (Hand. 7:9), ’n begunstiging wat periodiek uit bepaalde gebeure geblyk het: Josef verdwaal, maar ’n vreemdeling help hom (Gen. 37:15); die sameswering van Josef se broers teen hom, maar Ruben se ingryping deur ‘n voorstel dat hy [Josef] liewers in ’n droë put gegooi word (Gen. 37:20-22).

Die soort haat wat tot hierdie klas van gruwels aanleiding gegee het, veral teen ’n gesinslid, kan ’n mens jou byna nie indink nie. Hoe kon dié jongmans so wreed wees? Het hulle dan nie, selfs net vir ’n oomblik, gedink hoe dit hulle pa sou raak nie? Ongeag die wrok wat hulle teenoor hul pa gekoester het omdat hy vir Josef voorgetrek het, was dit uiters veragtelik om dit aan een van sy seuns te doen. Hier het ons ’n sprekende voorbeeld van die ongelooflike boosheid waartoe die mens in staat is.

“Party van hulle [die broers] was ongemaklik met die hele gedoente. Die wraak waarna hulle so uitgesien het, was skielik nie meer so soet nie. Kort daarna sien hulle ’n karavaan aankom in die verte. Dit was ’n groep Ismaeliete wat vanuit die gebied oorkant die Jordaanrivier gekom het, met speserye en ander verkoopsartikels by hulle. Hulle was op pad na Egipte. Toe stel Juda voor dat hulle hul broer aan die heidense handelaars moet verkoop, in plaas daarvan om Josef in die put te laat waar hy uiteindelik sal doodgaan. Sodoende sal hy ten minste uit hul pad wees, en dan sal dit nie hulle skuld wees as hy wel daarna omkom nie” -Ellen G. White, Patriarchs and Prophets, bl. 211.

So, nadat hulle hom in die droë put gegooi het, met die doel om hom later om die lewe te bring, kom ’n karavaan daarlangs verby. Met dié stel Juda voor dat hulle vir Josef aan die handelaars verkoop (Gen. 37:26, 27). Na die Midianiete hom gekoop het (Gen. 37:28), verkoop hulle hom aan iemand in Egipte (Gen. 37:36); in aanloop tot sy toekomstige glorie.

`Waarom is dit so belangrik om die Here om krag te bid ten einde ’n mens se swak karaktereienskappe te verander, voordat dit op ’n dag tot die soort dade lei wat jy nooit gedink jy ooit in jou lewe sal doen nie?`