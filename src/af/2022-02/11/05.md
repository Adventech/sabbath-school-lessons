---
title:  Josef, ’n slaaf in Egipte
date:  08/06/2022
---

Ons keer nou terug na die opeenvolgende gebeure in Josef se lewe, wat deur die Tamar-insident “onderbreek” is. Josef werk nou as ’n slaaf vir die “die hoof van die lyfwag” – ’n hoofbewaarder vir die tronk wat in die gebou van die koninklike lyfwag was (Gen. 40:3 en 4, NAB; Gen. 41:10-12).

`Lees Genesis 39. Josef het as ’n toesighouer onder Potifar gewerk en was ’n besonder voorbeeldige werker. Watter faktore lei tot die soort sukses waarvan die Bybel hier praat?`

Josef word byna van meet af aan as ’n suksesverhaal uitgebeeld (Gen. 39:2, 3). Hy het hom so goed van sy taak gekwyt, en sy meester het hom so vertrou, dat Potifar “al sy besittings… onder Josef se sorg geplaas [het].” Hy het hom selfs “oor sy hele huishouding [aangestel]” (Gen. 39:4, NAB).

Tog het hierdie sukses nie ’n verderwende uitwerking op Josef nie. Toe Potifar se vrou seksueel aangetrokke begin voel teenoor Josef en sy hom wil verlei, weier Josef volstrek. Hy kies om eerder sy werk en die sekerheid van die bekende te verloor, want die teendeel is vir hom ondenkbaar: “‘Hoe kan ek so ’n verkeerde ding doen? Ek sal mos teen God sondig!’” (Gen. 39:9, NAB). Die vrou voel egter verneder na Josef se weiering. Sy het by haar ander diensknegte en by haar man vir Josef valslik beskuldig van ‘n sedelike oortreding. So beland Josef toe in die tronk.

Josef ervaar hier wat elke gelowige een of ander tyd ervaar: die gevoel dat God hom verwerp het, hoewel Hy, selfs in hierdie moeilike omstandighede, “by hom was” (Gen. 39:21, NAB; woordorde aangepas).

Uiteindelik tree die Here wel op, en het ’n positiewe uitwerking op die band tussen Josef en die hoofbewaarder. Hier, net soos in Potifar se huis, seën die Here vir Josef. Hy is duidelik ’n begaafde jongman, en ten spyte van die slegter omstandighede waarin hy hom nou bevind (inaggenome dat hy voorheen ’n slaaf in ’n ander se huishouding was!), maak hy nietemin die beste van ’n slegtesaak. Ongeag die gawes en talente waaroor Josef beskik het, maak die teksvers dit egter duidelik dat sy sukses, op die ou einde, aan God te danke was: “en die tronkbewaarder het nie meer na iets omgesien nie; alles was in Josef se hande, want die Here was by hom. Wat Josef ook al aangepak het, die Here het dit laat slaag” (Gen. 39:23, NAB). Wat is die belangrike les hier? Dat almal wat begaaf is en wat sukses behaal, moet onthou wie die Gewer van al daardie dinge is!

`Lees Genesis 39:7-12. Hoe het Josef die vrou se toenaderings teëgestaan? Waarom het hy pertinent gesê dat dit ’n sonde teen God sou wees om te doen wat sy vra? Watter insig toon Josef hier aangaande die aard van sonde?`