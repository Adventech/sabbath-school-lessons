---
title:  Gesinsprobleme
date:  05/06/2022
---

Jakob het hom, ten einde laaste, in die land gevestig. Hoewel sy pa, Isak, slegs “’n vreemdeling” was, sê dieselfde teksvers dat Jakob “in Kanaän gebly [het]” (Gen. 37:1, NAB). Jakob-hulle het hulle net mooi in die landstreek gevestig gehad, toe die probleme weer begin kop uitsteek – dié keer in gesinsverband. Die interne struwelinge het egter niks met grondeienaarskap of skep-regte by die plaaslike put te doen gehad nie. Dit was grotendeels ’n geestelike probleem.

`Lees Genesis 37:1-11. Watter situasie in Jakob se huishouding het Josef se broers besonder vatbaar gemaak vir die haat waarmee hulle hom bejeën het?`

Josef was die bejaarde Jakob se laatlammetjie (Gen. 37:3), derhalwe was daar blykbaar van meet af ’n spesiale band tussen Josef en sy pa, met die gevolg dat Jakob “hom meer as al sy broers lief[gehad] het” (Gen. 37:4, OAB). So vêr het Jakob dit gevoer dat hy vir Josef “’n besondere kleed” laat maak het (Gen. 37:3, NKJV), geskik vir die prinse van destyds (2 Sam. 13:18). So het Jakob eintlik sy ware bedoelings te kenne gegee: hy wou Josef, Ragel se eerste seun, tot eersgeborene verhef.

Jakob se testament het inderdaad ook daardie bedoeling bevestig, met Josef wat wel later die eersgeboortereg ontvang (1 Kron. 5:2). Dit is geensins verbasend dat Josef se broers hom so geweldig gehaat het nie en dat hulle selfs nie eens ’n normale gesprek kon voer sonder dat dit tot onmin gelei het nie (Gen. 37:4).

Om alles te kroon het Josef stories geloop en aandra by sy pa, oor alles wat sy broers verkeerd gedoen het (Gen. 37:2). Niemand hou van ’n verklikker nie.

Toe Josef dus sy drome aan hulle vertel, en daarmee aandui dat God hom ’n hoër posisie as hulle sou gee; en dat hulle, sy broers, voor hom sou neerbuig; het Josef se broers hom nog meer gehaat. Die eg-profetiese aard van hierdie drome word bevestig deur die feit dat hulle telkens dieselfde boodskap tuisbring (lees Gen. 41:32). Jakob het sy seun openlik tereggewys (Gen. 37:10). Tog probeer hy nie om van die drome te vergeet nie. Nee, hy bepeins dit in ’n poging om sin daarvan te maak, en hoop heimlik dat dit wel vervul sal word (Gen. 37:11). Wat lei ’n mens hieruit af? Dalk het Jakob gemeen dat sy jongste se drome ’n dieper betekenis het. Hy was boonop reg. Hoe reg het hy egter nie in daardie stadium besef nie.

`Lees Matteus 20:26 en 27.Watter deurslaggewende beginsel word hier aan die lig gebring? Hoe kan ’n mens die les hieruit, prakties van toepassing maak op mens se eie lewe?`