---
title:  Vir verdere studie
date:  10/06/2022
---

Ellen G. White, “Joseph in Egypt,” ble. 213-223 in Patriarchs and Prophets.

“Vroeg in hul lewens, net toe Josef en Daniël hul jeugjare agterweë gelaat en volwassenheid betree het, is dié twee jongmans van hul geliefdes weggeneem en as ballinge na heidense lande weggevoer. Josef, veral, was besonder kwesbaar vir die versoekings wat gewoonlik met sulke skielike veranderings saamgaan. In sy ouerhuis is hy tederlik gekoester. Toe beland hy [plotseling] in Potifar se huis as ’n slaaf, waar hy later ’n vertroueling en ’n sogenaamde lid van die huishouding word. Daar word die leisels van ’n huishouding aan hom oorhandig. Studie, waarneming en kontak met ander mans is sy leerskool. Daarna beland hy in Farao se tronk as ’n koninklike gevangene, en dit nadat hy onregverdiglik beskuldig is – sonder hoop, of die geleentheid om hom van alle blaam te suiwer, sonder enige vooruitsig op vrylating. Uiteindelik word hy te midde van ’n dreigende krisis as toesighouer oor die hele Egipteland aangestel. Dit laat ’n mens wonder: hoe het sy integriteit [as gelowige] behoue gebly?

“Josef is van kindsbeen af geleer om God lief te hê en Hom te vrees. In sy pa se tent, daar onder ’n Siriese sterrehemel, het hy gereeld die verhaal van  Jakob se nagvisioen by Bet-El gehoor;  van die leer wat tussen hemel en aarde gestaan het, en van die engele wat op- en af daarop beweeg het, en van die Een wat vanuit sy hemelse troonkamer Homself aan Jakob geopenbaar het. Ook het Josef die verhaal van die worsteling by die Jabbokdrif gehoor, die plek waar Jakob, nadat hy sy troetelsonde afgesweer het, as oorwinnaar uit die stryd tree en toe ’n nuwe naam kry, een wat in die oë van God geskik vir ’n prins is.

“As ’n skaapwagterseun wat sy pa se kudde opgepas het, voer Josef ’n rein en eenvoudige bestaan, een wat uiteindelik ’n gunstige uitwerking op sy liggaamlike en verstandelike ontwikkeling het. Deur ’n noue wandel met God in die natuur, en deur die bestudering van die groot waarhede wat as ’n gewyde erfenis van pa na seun oorgedra is, neem Josef dus toe in denkvermoë en in beginselvastheid.

“Toe sy lewe ’n krisispunt bereik het, toe hy daardie vreeslike reis moes deurmaak, van sy ouerhuis in Kanaän na die slawerny wat op hom in Egipte gewag het; terwyl hy vir oulaas uitkyk oor die heuwels wat nou die tente van sy mense verberg het, onthou Josef van die God wat sy pa hom geleer het om te aanbid. Hy onthou die lesse wat hy van kindsbeen af geleer is. Dit was ’n besielende oomblik, toe hy hom voorneem om by sy opvoeding te hou – om altyd soos ’n onderdaan van die Hemelkoning op te tree”  -Ellen G. White, Education, ble. 51 en 52.

**Vrae vir bespreking**:

`➊ Vergelyk Josef met Daniël en Jesus. In watter opsigte stem hulle ooreen? Hoe openbaar Josef en Daniël, elk op hul eiesoortige wyse, aspekte van Jesus se karakter en hoe Hy eendag op aarde sou optree?  `

`➋ Bespreek  se slotvraag gedurende klastyd. Hoe leer ’n mens om op die Here te vertrou wanneer dinge nie altyd na wense verloop nie, net soos dit later met Josef ook die geval was? `