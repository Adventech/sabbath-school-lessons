---
title:  Juda en Tamar
date:  07/06/2022
---

Die verhaal van Tamar pas by dié wat ons tot dusver beskou het. Neem in ag dat dit kronologies-gesproke op die verkoop van Josef in Egiptiese slawerny, volg (Gen. 38:1), en strook met die feit dat Juda en sy broers se paadjies geskei het, ’n bewys dat hy met hulle kopgestamp het. Daarbenewens toon dié teksvers sekere ooreenkomste met betrekking tot die voorafgaande hoofstuk se bepaalde woorde en grondbeginsels wat ooreenstom, asook dieselfde teologiese les: ’n bose daad word omskep in ’n positiewe gebeurtenis wat met verlossing in verband staan.

`Lees Genesis 38.Vergelyk Juda se gedrag met dié van die Kanaänitiese Tamar.Wie van die twee is meer regverdig, en waarom?`

Juda trou met ’n Kanaänitiese vrou (Gen. 38:2) by wie hy drie seuns het: Er, Onan en Sela. Juda gee die Kanaäniet, Tamar, as vrou aan sy eersgeborene, Er, ten einde die stamboom te bewaar. Vanweë hul boosheid het die Here egter vir Er en Onan laat sterwe, waarna Juda belowe dat Tamar met sy laasgeborene, Sela, kan trou.

Toe, met verloop van tyd, lyk dit of Juda van sy belofte vergeet het. Intussen kom Juda se vrou ook te sterwe. Die patriarg gaan soek na vertroosting, met die gevolg dat Tamar haar as ’n prostituut voordoen in ’n poging om Juda te forseer om sy belofte aan haar na te kom. Juda het egter nie kontant om vir die prostituut te betaal nie, wat hy boonop nie herken nie. Hy belowe om later ’n bok uit sy kudde aan haar te stuur.

Intussen eis Tamar dat hy haar iets in pand moet gee: sy seëlring met die bandjie, asook sy staf. Tamar raak swanger na hierdie eienaardige gebeurtenis. Toe Juda haar later van prostitusie beskuldig, wys sy vir hom die seëlring met die bandjie, asook sy staf. Juda besef wat aangaan en vra haar om verskoning.

Die uiteinde van dié smerige verhaal is die geboorte van Peres, ’n naam wat “deurbreek” beteken; ’n bybelkarakter wat, net soos Jakob, tweede gebore is maar die eersgeboortereg verkry het, en wat in die verlossingsgeskiedenis as voorsaat van Dawid (Rut 4:18-22) en uiteindelik van Jesus Christus genoem word (Matt. 1:3). Wat Tamar betref, sy is die eerste van vier vroue – gevolg deur Ragab (Matt. 1:5), Rut (Matt. 1:5, 6) en die vrou van Urija (Matt. 1:6) – wat op die geslagsregister voorlopers van Maria, die moeder van Jesus, is (Matt. 1:16).

Wat is een van die lesse wat ’n mens uit hierdie verhaal kan leer? Net soos die Here vir Tamar uit genade gered het, en die kwaad in die goeie omskep het, sal Hy sy kinders deur die soendood van Jesus red. Toegepas op Josef se lewe,leer ons dat die Here dié patriarg se persoonlike tragedie in verlossing vir Jakob en sy seuns sal omskep.