---
title:  Farao se droom
date:  09/06/2022
---

`Lees Genesis 40:1 tot 41:36. Hoe hou die drome wat Farao gehad het verband met dié wat die amptenare gehad het? Wat beteken hierdie ooreenkomste?`

Weereens sien ’n mens die hand van God in hierdie gebeure. Met verloop van tyd word Josef oor die ander gevangenes aangestel, waarvan twee boonop voormalige paleisamptenare, ’n skinker en ’n bakker, is (Gen. 41:9-11). Albei het drome waarvan die betekenis hulle ontwyk, want “daar is niemand wat dit kan uitlê nie” (Gen. 40:8, NAB). Later lê Josef egter die onderskeie drome uit.

Met die amptenare se drome ontvang Farao, op ’n soortgelyke wyse, ook twee drome. Weereens kan niemand dit uitlê nie (Gen. 41:1-8). Op daardie oomblik, danksy die bestiering, onthou die skinker van Josef, en beveel hom by die farao aan (Gen. 41:9-13).

Net soos by die amptenare, pla Farao se drome hom ook, met Josef wat dan sê wat hulle gedroom het (Gen. 41:14-24) en dit ook uitlê. Net soos die twee amptenare wie se drome ooreenstemmende simboliek toon, toon Farao s’n dit ook: die sewe koeie waarvan daar twee soorte is (vet en uitgeteer) stem ooreen met die koringare waarvan daar twee soorte is (vol en verdor); met beide wat op opeenvolgende tydperke van voorspoed en tekort dui. Die sewe koeie en die sewe koringare dui op dieselfde gebeurtenis en het dieselfde boodskap. Dit bewys dat Farao se drome ’n Goddelike oorsprong het, net soos dié van Josef (Gen. 41:32, vgl. Gen. 37:9).

Hoewel Josef die een is wat die drome aan Farao uitgelê het, wys Josef hom pertinent op ’n belangrike feit: Dit was God – Elohim – wat hierdie dinge aan Farao bekend gemaak het, oor die dinge wat Hy, wat God is, van plan is om te doen (Gen. 41:25, 28). Dit wil ook voorkom of dit deurgedring het tot Farao; want toe hy besluit om iemand as onderkoning oor Egipte aan te stel, voer hy die volgende rede vir sy besluit aan: “‘Aangesien God dit alles aan jou bekend gemaak het, is daar niemand verstandig en wys soos jy nie. Jý moet oor my huis wees, en na jou bevel moet my hele volk hulle skik; alleen deur die troon sal ek groter wees as jy’” (Gen. 41:39 en 40, OAB).

Dit is nogal fassinerend: danksy die Here gaan Josef van toesighouer oor Potifar se huis, na toesighouer oor die gevangenes, tot by toesighouer oor die hele land. Wat ’n kragtige verhaal, selfs te midde van omstandighede wat oorweldigend negatief blyk te wees, word die hand van God geopenbaar!

`Hoe kan ons leer om op die Here te vertrou, om aan sy beloftes vas te hou, wanneer daar inderdaad geen teken van die bestiering blyk te wees nie, asof die Here oënskynlik swyg?`