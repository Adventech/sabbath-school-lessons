---
title:  Een taal
date:  26/04/2022
---

`Lees Genesis 11:1-4. Waarom was “die hele wêreld” so gretig om eenheid te verwesenlik?`

Die sinsnede “die hele wêreld” verwys eintlik na ’n klein groepie mense, dié wat vloed oorleef het. Die rede waarom hulle bymekaargekom het blyk duidelik uit die Skrif: hulle wou ’n toring bou wat tot aan die hemel reik (Gen. 11:4). Om die waarheid te sê, hul ware doel was om die Skepper God se plek in te neem. Let veral op die beskrywing van die mense se beweegredes en manier van optree – dit is ’n soort spieëlbeeld van God se beweegredes en manier van optree tydens die skepping: “Toe sê hulle” (Gen. 11:3 en 4, DB & NAB; vgl. Gen. 1:6, 9, 14, e.s.m.); “kom ons bou” (Gen. 11:3 en 4, NAB; vgl. Gen. 1:26). Die Bybel noem ook pertinent hul beweegrede: “‘en maak so vir ons ’n naam’” (Gen. 11:4, NAB), ’n uitdrukking wat uitsluitlik vir die Here gebruik word (Jes. 63:12 en 14).

Kortom, die bouers die toring van Babel het ’n misplaasde ambisie gehad, dat hulle die Skepper God se plek kon inneem. (Ons weet natuurlik wie se voorstel dit was. Lees Jes. 14:14.) Die nagedagtenis aan die vloed was waarskynlik een van die redes waarom dié projek geloods is: hulle bou ’n hoë toring om die volgende vloed te oorleef, indien een wel sou kom, en dit ten spyte van die belofte wat God hulle gegee het. Die nagedagtenis aan die vloed het ook neerslag in die Babiloniese tradisie gevind, maar weliswaar in ’n verdraaide vorm, waar dit met die bou van die stad Babel (oftewel Babilon) te doen het. Hierdie poging, wat in die Bybel opgeteken is – om hemelwaarts te bou om die woonplek van God te probeer bereik, en sodoende sy wil omver te werp – is inderdaad tekenend van die gees van Babilon.

Dit is waarom die verhaal van die toring van Babel ook so ’n belangrike grondvoorstel in die boek Daniël is. Die verwysing na Sinear, waarmee dié verhaal ingelei word (Gen. 11:2), maak weer sy verskyning aan die begin van Daniël, ten einde aan te dui waarheen Nebukadnesar die heilige voorwerpe wat uit die tempel in Jerusalem verwyder is, geneem het (Dan. 1:2). Benewens al die ander skrifgedeeltes wat hierdie godlonende gees weerspieël, is die beste een seker dié oor Nebukadnesar wat die goue beeld oprig, bes moontlik in dieselfde “dal” as die een waarin die toring opgerig is. In Daniël se visioene oor die eindtyd, herhaal dieselfde scenario sigself, waarin die wêreldnasies saamkom om teen God saam te span (hfst. 2:43 en 11:4345; vgl. Op. 16:15, 16), hoewel dié poging uiteindelik sal faal, net soos dit die geval met Babel was.

`Volgens ’n beroemde sekulêre Franse skrywer is dit die mensdom se groot doel “om soos God” te probeer wees. Waarom val die mensdom reeds sedert Eva (Gen. 3:5) herhaaldelik vir dié gevaarlike leuen?`