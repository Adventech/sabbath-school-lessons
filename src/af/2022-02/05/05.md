---
title:  “Kom laat Ons afgaan”
date:  27/04/2022
---

`Lees Genesis 11:5-7 en Psalm 139:6-11.Waarom het God hier afgekom aarde toe? Watter gebeurtenis het die Allerhoogste tot hierdie besluit gebring?`

Ironies genoeg was God besig om af te kom na ons, terwyl die mens hemelwaarts probeer bou het. God wat neerdaal na die mens is ’n bevestiging van sy Opperheerskappy. Hy sal altyd bokant ons bereik wees. Enige menslike pogings om die bestaansvlak van God te bereik en van aangesig tot aangesig met Hom te kom, is nutteloos en belaglik. Dit is ongetwyfeld die rede hoekom Jesus, ten einde die mensdom te red, neergedaal het na die mens. Daar was inderdaad geen ander manier wat Hy ons kon red nie.

Die grootste ironie in die verhaal oor die toring van Babel blyk uit God se woorde: “Die Here het afgekom om te kyk na die stad en die toring” (Gen. 11:5, NAB). God het natuurlik nie nodig gehad om af te kom om te sien wat op aarde aangaan nie (Ps. 139:7-12, vgl. Ps. 2:4). Nietemin het Hy dit gedoen. Hierdie idee dat God “afkom aarde toe” beklemtoon sy betrokkenheid by die mens.

`Lees Lukas 1:26-33. Wat leer ’n mens hieruit aangaande God wat afkom na die mens?`

Die feit dat God neerdaal herinner ’n mens ook aan die beginsel van regverdigmaking deur geloof, asook hoe God se genade werk. Ongeag die werk wat ons vir die Here doen moet Hy steeds afkom na die mens. Dit is nie wat ons vir die Here doen wat ons na Hom en na verlossing bring nie. Inteendeel, dit is God wat ons van omhoog nader wat vir ons redding bring. Genesis 11 praat, om die waarheid te sê, twee maal van God wat afkom van bo. Dit impliseer dat Hy waarskynlik bekommerd oor die mens se doen en late op aarde was.

Volgens dié skrifgedeelte wou die Here hul diepgewortelde solidariteit tot ’n einde bring, ’n eenheid wat – gegewe hul gevalle toestand – net tot nog meer boosheid sou lei. Dit is waarom die Here toe besluit het om hul taal te verwar, wat sodoende hul ooreengekome plan in die wiele sou ry.

“Van al die toringbouers by Babel se slim planne het daar net mooi niks gekom nie, behalwe verleentheid en rampspoed. Die monument waarmee hulle naam wou maak het uiteindelik ’n gedenkteken ter ere van dwaasheid geword. Tog loop die mens voortdurend dieselfde paadjie as die bouers by Babel, naamlik om op hulself staat te maak, en om God en sy gebod te verwerp. Dit is dieselfde beginsel wat Satan in die hemel probeer volg het, en dieselfde een wat Kain op ’n bloedlose offer laat besluit het” (Ellen G. White, Patriarchs and Prophets, bl. 123).

`Hoe is die toring van Babel die soveelste voorbeeld van menslike selfverheffing; en hoe dit, uiteindelik, altyd faal? Watter persoonlike lesse kan die gelowige hieruit leer?`