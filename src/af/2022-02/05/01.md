---
title:  Alle nasies en Babel
date:  23/04/2022
---

### Skrifverwysings vir hierdie week se studie
Genesis 9:18 tot 11:9, Lukas 10:1, Mattheus 1:1-17, Lukas 1:26-33, Psalm 139:7-12, asook Genesis 1:28 en hfst. 9:1.

> <p>Geheueteks</p>
> “Daarom het hulle dit Babel genoem, want daar het die Here die taal van die hele aarde verwar, en daarvandaan het die Here hulle oor die hele aarde verstrooi” (Genesis 11:9, OAB).

Na die sondvloed verskuif die fokus van Genesis, van ’n enkele individu (Noag) na sy drie seuns: Sem, Gam en Jafet. Met die kollig op Gam, die vader van die Kanaäniete (Gen. 10:6, 15), word die leser bekend gestel aan “Kanaän,” die Beloofde Land (Gen. 12:5); in afwagting op Abraham wat tot seën van alle nasies sou wees (Gen. 12:3).

Hierdie positiewe, opwaartse neiging word egter verbreek met die toring van Babel (Gen. 11:1-9). Weereens word God se planne vir die mens ontwrig. Wat veronderstel was om ’n seën te wees, die hergeboorte van ’n godvresende mensdom, lei opnuut tot ’n vervloeking. Die nasies verenig in ’n poging om God se plek in te neem. Die Here antwoord met sy oordele, en in die verwarring wat daarop volg word die mensdom oor die aarde heen verstrooi (Gen. 11:8). Hulle “vul [dus] die aarde” (Gen. 9:1, OAB) soos God dit aanvanklik beskik het.

Uiteindelik transformeer God, ten spyte van die mens se boosheid, die kwaad in die goeie – soos altyd het Hy die finale uitspraak oor hemel en aarde. Die vervloeking van Gam in sy pa se tent (Gen. 9:21, 22) asook van die verwarde nasies by die toring van Babel (Gen. 11:9), word op die ou end in ’n seën tot voordeel van die nasies omskep.

_*Bestudeer hierdie week se les as voorbereiding vir Sabbat, 30 April._