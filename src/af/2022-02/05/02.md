---
title:  Gam word vervloek
date:  24/04/2022
---

`Lees Genesis 9:18-27. Wat is die boodskap wat hierdie eienaardige verhaal probeer tuisbring?`

Noag se optrede in die wingerd weerspieël Adam s’n in die tuin van Eden. Dieselfde fyn draad loop deur dié twee verhale: die eet van die [verbode] vrugte wat tot naaktheid lei, gevolg deur ’n bedekking van daardie naaktheid, en dan eers ’n vloek en daarna ’n seëning wat uitgespreek word. Noag keer dus terug na sy Adamitiese herkoms en begaan dieselfde tragiese flater.

Die gissing van vrugte was nie deel van God se oorspronklike skepping nie. Noag het homself dit veroorloof. Skielik was hy sy inhibisies kwyt en trek toe sy klere uit. Die feit dat Gam sy naaktheid “gesien” het sinspeel op Eva, wat ook die verbode boom “[ge]sien” het (Gen. 3:6). Hierdie ooreenkoms impliseer dat Gam nie toevallig sy pa se naaktheid “raakgesien” het nie. Hy het dit met andere bespreek, sonder om sy pa uit die verleentheid te help. Daarenteen het sy broers onmiddellik ingespring deur hul pa te bedek. Gam het hom egter net so kaal gelos. Hierdie kontras tussen hom en sy broers is ’n stille veroordeling van Gam se dade.

Die groot kwessie hier is die feit dat ’n mens jou ouers behoort te respekteer. Om jou ouers te respekteer, is om jou verlede te respekteer, wat uiteindelik ’n uitwerking op jou toekoms sal hê (Ex. 20:12, vgl. Ef. 6:2). Vandaar die vloek wat op Gam gerus het, wat ’n uitwerking op sy en sy seun, Kanaän, se toekoms sou hê.

Dit is natuurlik teologiese-gesproke ’n reuse fout, en eties-gesproke ’n misdaad, om hierdie skrifgedeelte vir rassistiese teorieë in te span. Hierdie profesie gaan uitsluitlik oor ’n enkele persoon Kanaän, Gam se seun. Die skrywer van Genesis dink hier ook aan bepaalde wanpraktyke van die destydse Kanaäniete, en nie aan ras nie (Gen. 19:5-7, 31-35).

Wat meer is, die vloek wat uitgespreek is bevat ’n belofte, en sinspeel op die naam “Kanaän” wat afgelei is uit die werkwoord kana‘ (wat “tem” of “onderwerp” beteken). Dit was deur die onderwerping van Kanaän dat God se volk, die afstammelinge van Sem, die beloofde land sou ingaan en die weg vir die komende Messias sou baan, wat sodoende Jafet “in die tente van Sem” sou verruim (Gen. 9:27). Hierdie is ’n profetiese verwysing na die verruiming van God se verbond met al die nasies, ’n insluiting van alle nie-Jode wat Israel se verlossingsboodskap aan die wêreld sou aanneem (Dan. 9:27, Jes. 66:18-20, Rom. 11:25). Die vloek wat oor Gam uitgespreek is sou dus, in werklikheid, die nasies van die wêreld tot seën wees; en sluit ook enige afstammelinge van Gam en Kanaän wat bereid was om God se aangebode verlossing te aanvaar, in.

`Noag, die “held” van die vloedverhaal, is gekoring! – kan dit wees? Wat leer ’n mens hieruit oor die feit dat ons almal maar swakhede het en derhalwe elke oomblik behoefte aan God se genade het?`