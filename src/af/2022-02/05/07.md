---
title:  Vir verdere studie
date:  29/04/2022
---

Lees Ellen G. White se “The Tower of Babel” in Patriarchs and Prophets, ble. 117-124.

“Hulle besluit toe om ’n stad te bou, en daarbinne ’n duiselingwekkende hoë toring… Hierdie projekte het ten doel gehad om te keer dat die mensdom oor die wêreld heen verstrooi word en aparte kolonies vorm. God het egter die mens beveel om verspreid op die aarde te woon, om daaroor te heers en dit vrugbaar te maak. Tog was die bouers van Babel vasbeslote om die mensdom in ’n enkele gemeenskap verenig te hou, om ’n monargie op die been te bring wat uiteindelik die hele aarde in beslag sou neem. Die idee was dus dat Babel die hoofstad van ’n wêreldwye ryk moes word. Die majesteit van daardie stad sou deur die hele wêreld besing word, die ganse mensdom sou daaraan hulde bring; ’n stad wat roem aan die stigters sou bring. Die manjifieke toring, wat tot aan die hemele gereik het, was veronderstel om ’n huldeblyk aan die mag en wysheid van die bouers te wees, wie se name aanhoudend, van geslag na geslag, hoog aangeslaan moes word.

“Die mense wat in die Sinear-dal gewoon het, het nie in God se verbond geglo nie. Dat daar nooit weer ’n wêreldwye vloed op aarde sou wees nie, het hulle nie geglo nie. Baie van hulle het in die bestaan van God getwyfel en het die sondvloed aan natuurlike oorsake toegeskryf. Andere het wel in ’n Opperwese geglo en dat Hy inderdaad die wêreld wat voor die vloed bestaan het, vernietig het. Tog het hulle hul harte verhard, en net soos Kain, teen Hom gerebelleer. Een van die doelstellings wat die mense van Sinear met die bou van die toring gehad het, was om die mensdom in die geval van nog ’n wêreldwye vloed te beveilig. Deur die struktuur heelwat hoër as die vloedwatermerk te bou, het hulle gehoop om hulself veiliger as veilig te hou. Aangesien die toring hulle tot by die wolke sou neem, sou hulle hopelik ook kon vasstel wat die oorsaak van die vloed was. Die hele bou-onderneming was bedoel om die trotse verwaandheid van die argitekte te bevorder en om beide die argitekte en bouers op te hemel, om sodoende toekomstige geslagte van God af weg te trek na afgodery” -Ellen G. White, Patriarchs and Prophets, ble. 118 en 119.

**Vrae vir bespreking**:

`➊ Watter voorbeelde uit die geskiedenis, of selfs in die hede, het ons mee te doen ten opsigte van al die probleme wat spruit uit die mens se pogings om “naam te maak?” `

`➋ Hoe kan ons, as ’n kerkgenootskap, waak teen die gevare van “torings van Babel” bou (selfs al is dit net onbewustelik)? Op watter maniere bou ons sulke torings, hetsy bewustelik of onbewustelik?  `