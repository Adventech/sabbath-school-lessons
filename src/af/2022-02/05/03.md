---
title:  Die geslagsregister in Genesis
date:  25/04/2022
---

Die kronologiese gegewens oor Noag se ouderdom laat ’n mens besef dat hy ’n brug tussen twee samelewings was – dié een voor, en dan die een na die vloed. Die laaste twee  verse van die voorafgaande verhaal (Gen. 9:28, 29) neem ons terug na die laaste persoon wat ’n skakel met Adam se nasate was (Gen. 5:32). Neem in ag dat Adam oorlede is toe Lameg (Noag se pa) 56 jaar oud was. Noag het dus bes moontlik met die familieverhale oor Adam grootgeword, wat hy dan aan sy nasate voor en na die sondvloed kon oordra.

`Lees Genesis 10. Wat is die doel van hierdie geslagsregister in die Bybel? (Lees ook Luk. 3:23-38.)`

Geslagsregisters het drie funksies in die Bybel. Eerstens beklemtoon dit die historiese aard van bybelgebeure wat met regte mense te doen het, mense wat gelewe en gesterf het, en wie se lewensjare noukeurig geboekstaaf is. Tweedens demonstreer dit ’n onafgebroke boekstawing vanaf die voorgeskiedenis tot by die tydvak van die skrywer, wat sodoende ’n klinkklare skakel tussen die verlede en die verteller se hede vorm. Derdens herinner dit die leser aan die swakheid van die mens en die tragiese uitwerking wat die sondevloek op Adam en Eva gehad het, asook die dodelike uitwerking wat dit sedertdien op hul nakomelinge gehad het en steeds het.

Let daarop dat die onderskeid wat tussen “Sem se geslag,” “Gam se geslag” en “Jafet se geslag” getref word, nie duidelike kriteria het nie. Die 70 nasies wys wel vooruit op die 70 lede van die huis van Jakob (Gen. 46:27) en ook op die 70 oudstes tydens Israel se woestynomswerwinge (Eks. 24:9). Die idee van ’n verband tussen die 70 nasies in Genesis 10, en die 70 oudstes van die Israeliete, sinspeel op Israel se sending aan die wêreld: “Toe die Allerhoogste aan die nasies ’n erfdeel gegee het, toe Hy die mensekinders van mekaar geskei het, het Hy die grense van die volke vasgestel volgens die getal van die kinders van Israel” (Deut. 32:8, NKJV). Insgelyks stuur Jesus 70 dissipels uit om die nasies te evangeliseer (Luk. 10:1).

Daar word ’n direkte skakel tussen Adam en die patriarge van ouds getoon. Dit help ’n mens ook om te verstaan dat die patriarge direkte toegang tot die getuies van die voorgeskiedenis gehad het, persone wat eerstehandse kennis van hierdie ouwêreldse gebeure gehad het.

`Lees Matteus 1:1-17. Wat leer ’n mens hieruit oor die geskiedkundige korrektheid van al dié bybelfigure? Waarom is dit so belangrik vir ons geloofslewens om te weet en te glo dat al hierdie persone werklik bestaan het?`