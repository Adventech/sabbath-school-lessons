---
title:  Verlossing uit die verstrooiing
date:  28/04/2022
---

`Lees Genesis 11:8 en 9, asook hfst. 9:1; vgl. hfst. 1:28. Waarom is die verstrooiing wat God bring reddend?`

God seën die mensdom en beskik dit so dat die mense van ouds sal “vermeerder” en “die aarde sal vul” (Gen. 9:1, OAB, woordorde aangepas; vgl. Gen. 1:28, OAB). Die bouers van Babel het egter God se planne teëgegaan, deur saam te staan ten einde ’n eenvormige mensdom te probeer skep. Let op een van die redes wat hulle vir die bou van die stad aanvoer: “‘Dan sal ons nie oor die hele aarde versprei nie’” (Gen. 11:4, NAB). Hulle het dus geweier om van Sinear af weg te trek, moontlik met die idee dat hulle tesame sterker sou wees, wat volgens hulle deur verdeling en verstrooiing nie moontlik sou wees nie. In ’n sekere sin was hulle ook reg.

Ongelukkig het hulle hul eendragtige mag vir die kwaad ingespan, en nie vir die goeie nie. Hulle wou vir hulself “’n naam maak,” waarmee hulle hul verwaandheid en trots op ’n kragtige wyse te kenne gegee het. Dit is inderdaad so: elke keer dat die mens openlik in opstand teen God kom en “’n naam” vir hulself probeer maak, loop dit altyd op ’n ramp uit. Dit het nog nooit gewerk nie.

So bring God dan sy oordele oor diegene wat Hom so openlik uitdaag, en verstrooi hulle “oor die hele aarde” heen (Gen. 11:9), net mooi wat hulle nie wou hê moes gebeur nie.

Interessant genoeg beteken die naam Babel “die poort van God” en hou verband met die werkwoord balal, wat “verwar” beteken (Gen. 11:9). Dit is juis omdat hulle die poort wou bereik het wat na God lei, omdat hulle hulself as God beskou het, dat hulle in verwarring beland en heelwat minder mag as voorheen gehad het.

“Die mense van Babel het hulle voorgeneem om ’n regering op die been te bring, een wat onafhanklik van God moes wees. In hul geledere was egter godvresende persone, mense wat ongelukkig deur die slinkse redenasies van die goddelose mislei is en wat gevolglik by hul slim plannetjies betrek is. Dit is ter wille van dié getroue gelowiges dat die Here sy oordele uitgestel het. So laat Hy dan toe dat diegene met bose bedoelings eers hul kleure wys. Intussen het God se getroue kinders hard gewerk om die mense tot beter insigte te bring; maar die goddelose was so verenig in hul hemel-uittartende onderneming dat hulle nie wou besgee nie. Hulle sou die jonge mensdom in die afgrond laat beland het, as God nie ingegryp het nie. Hul solidariteit was gebou op rebellie. Dit was ’n koninkryk gemik op selfverheffing, maar een waarin God nóg regeer nóg vereer is” -Ellen G. White, Patriarchs and Prophets, bl. 123.

`Waarom moet ons so versigtig daarteen waak om “’n naam vir onsself te wil maak?”`