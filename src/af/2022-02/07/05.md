---
title:  Die seun van die belofte
date:  11/05/2022
---

Almal was betrokke by die laaste deel van die besnydenisrite: nie net Ismael nie, maar al die mans van Abraham se huishouding (Gen. 17:23-27). Die Hebreeuse woord kol, wat “almal” of “elke” beteken, verskyn vier maal in die teks (Gen. 17:23, 27). Dit is binne hierdie inklusiwiteit dat God aan Abraham verskyn, ten einde die belofte van sy seun “Isak” te bevestig.

`Lees Genesis 18:1-15 en Romeine 9:9. Watter lesse oor gasvryheid leer ’n mens van Abraham wat die besoekers ontvang? Hoe verstaan ’n mens die Here se reaksie op daardie gasvryheid?`

Dit is nie duidelik of Abraham dié besoekers uit die vreemde geken het, al dan nie. (Heb. 13:2). Een ding is egter seker: hy het hulle behandel asof die Here Self een van die besoekers was. “Abraham het by sy tent se deur gesit. Dit was op die warmste tyd van die dag” (Gen. 18:1, ABA), en aangesien besoekers ’n seldsame verskynsel in die woestyn was, het hy waarskynlik uitgesien na die ontmoeting. Abraham hardloop hulle tegemoet (Gen. 18:2), hoewel hy in daardie stadium reeds 99 jaar oud was. Hy spreek een van hulle as Adonai, “my heer,” aan (Gen. 18:3), ’n titel wat dikwels vir God gebruik is (Gen. 20:4, Eks. 15:17). Hy bly deurgaans baie besorg oor die besoekers, gretig om vir hulle ’n maaltyd voor te berei (Gen. 18:6, 7). Abraham laat nooit sy gaste net eenkant sit nie. Hy is gesteld op hulle behoeftes, en bedien hulle met hand en tand (Gen. 18:8).

Abraham se gedrag teenoor dié hemelse besoekers is so inspirerend dat dit uiteindelik die maatstaf van ware gasvryheid geword het (Heb. 13:2). Om die waarheid te sê, die patriarg se eerbiedige houding dra ’n bepaalde etos met betrekking tot gasvryheid oor. Om vreemdelinge met respek en koestering te behandel, is nie net “iets moois” of ’n hoflikheidsgebaar nie. Die Bybel beklemtoon dat dit ons geestelike plig is, asof ’n mens die Here Self ontvang wanneer jy gasvry teenoor andere is (vgl. Matt. 25:35-40). Ironies genoeg identifiseer die Here meer met dié vreemdeling wat honger ly en behoeftig is, as met die vrygewige persoon wat hulle ontvang.

Aan die anderkant dui God wat op die menslike vlak deurbreek, op sy genade en liefde teenoor die mens. Hierdie verskyning van God is ’n voorloper van Christus se eerste koms, wat Sy hemelse tuiste verlaat het om ons dienaar te wees ten einde die mensdom te bereik (Fil. 2:7, 8). God se verskyning hier in Genesis is ’n bewys dat die vervulling van sy belofte ’n uitgemaakte saak is (Gen. 18:10). Die Here sien Sara raak, daar waar sy “agter Abraham by die tent se deur” gestaan het (Gen. 18:10). Hy weet wat sy dink en voel (Gen. 18:12), dat sy oor die belofte gelag het, maar dat dit Hy is wat, in ’n positiewe sin, die laaste gaan lag. Haar skeptiese houding is net mooi die ryk teelaarde vir die vervulling van Sy belofte.

`Bepeins die gedagte dat “die Here meer identifiseer met dié vreemdeling wat honger ly en behoeftig is, as met die vrygewige persoon wat hulle ontvang.” Waarom is dit so belangrik dat gelowiges dit in gedagte hou?`