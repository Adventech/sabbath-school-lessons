---
title:  Die teken van die Abrahamitiese Verbond
date:  10/05/2022
---

`Lees Genesis 17:1-19 en Romeine 4:11.Wat is die geestelike en profetiese betekenis van die besnydenis?`

Abram se gebrek aan geloof, soos dit blyk uit die voorafgaande verhaal (Genesis 16), was ’n slaggat in sy geloofspad. In daardie tyd het God geswyg. Oplaas praat Hy nou weer met Abram. God maak weer kontak met Abram en bring hom terug na die punt toe Hy die verbond met die patriarg gesluit het (Gen. 15:18).

Nou gee die Here hom egter die teken van daardie verbond. Die betekenis van die besnydenis is iets waaroor kenners reeds jare lank gis. Aangesien dié ritueel die storting van bloed behels (lees Eks. 4:25) kan dit binne die konteks van die offerstelsel verstaan word, en beteken dat [God se] regverdigheid aan Abraham toegereken is (vgl. Rom. 4:11).

Dit is ook noemenswaardig dat die beskrywing van hierdie verbond, met die besnydenis as teken, terugwys na die eerste Messiaanse profesie (vgl. Gen. 17:7 met hfst. 3:15). Die ooreenkoms tussen die twee teksverse sinspeel daarop dat God se belofte aan Abram op meer dui as net die fisiese tot stand bring van ’n volk. Dit bevat ook die geestelike belofte van verlossing vir almal op aarde. Die belofte van die “ewige verbond” (Gen. 17:7) verwys na die werk van die beloofde Messias, die soendood van Christus wat die versekering van die ewige lewe aan almal skenk wat dit gelowig aanneem, en wat alles uitleef wat die geloofslewe van ’n mens vereis (vgl. Rom. 6:23 en Tit. 1:2).

Interessant genoeg is hierdie belofte van ’n ewige toekoms vervat in die naamsverandering van Abram en Sarai. Hul vorige name, Abram en Sarai, het bloot op hul status gedui: Abram beteken “verhewe vader” en Sarai “my prinses” (Abram se prinses). Die verandering na “Abraham” en “Sara” wys op die toekoms: Abraham beteken “vader van die nasies” en Sara “die prinses” (almal se prinses). In ooreenstemming hiermee – maar weliswaar met ’n tikkie ironie – is die naam Isak (“hy sal lag”). Dit herinner aan Abram wat gelag het (wat ook die eerste opgetekende lag in die Bybel is, Gen. 17:17). Dit is egter ’n skeptiese lag of, dalk, een van verwondering. Hoe dit ook al sy: hoewel hy geglo het in dit wat die Here duidelik belowe het, sukkel Abraham steeds met die uitleef daarvan, om God te vertrou en geloof aan die dag te lê.

`Hoe kan ons leer om aan te hou glo selfs wanneer ’n mens, net soos Abraham, soms sukkel met daardie geloof? Waarom is dit belangrik om, ten spyte van vertwyfeling, nie op te gee nie?`