---
title:  Vir verdere studie
date:  13/05/2022
---

Lees Ellen G. White, “The Law and the Covenants”, ble. 370-373 in Patriarchs and Prophets.

Abraham pleit geduldig en aanhoudend by God ter wille van die mense van Sodom (Gen. 18:22-33). Sy voorbeeld behoort ons aan te spoor om voorbidding vir onbekeerde sondaars te doen, selfs al lyk dit asof daar geen salf aan hulle te smeer is nie. Wat meer is: Die feit dat God geduldig en beleefd luister na Abraham se ernstige pleidooie, asook sy gewilligheid om Sodom ter wille van slegs “tien” regverdiges te vergewe, is as’t ware “revolusionêr” – soos die skrywer van die les, Gerhard Hasel inderdaad ook uitwys:

“Op ’n ongelooflik revolusionêre wyse gaan die ou, oorgelewerde siening – waarvolgens onskuldiges deur hul vereenselwiging met skuldiges in aanmerking vir straf gebring word – oor tot iets nuuts: die teenwoordigheid van ’n oorblyfsel regverdiges kan ’n behoudende invloed op die groter groep hê… Ter wille van ’n regverdige oorblyfsel is Jahwe, in sy grote geregtigheid [tsedaqah], bereid om die bose stad te vergewe. Hierdie idee word geweldig verruim in die profetiese woorde van dié dienskneg van Jahwe wat verlossing ‘vir baie’ bewerkstellig het” -Gerhard F. Hasel, The Remnant: The History and Theology of the Remnant Idea From Genesis to Isaiah, derde uitgawe [Berrien Springs, Michigan: Andrews University Press, 1980], ble. 150, 151.

“Orals om ons heen is siele wat ten gronde gaan. Dit is hopeloos en verskriklik, soos die lot wat Sodom te beurt geval het. Daagliks sluit die genadedeur vir ’n klomp mense. Uurliks is daar diegene wat net buite die bereik van genade is. Die vraag is net: waar is die waarskuwing, die beroep op die sondaar, om hierdie aaklige verdoemenis te ontvlug? Waar is die uitgestrekte hand om diesulkes uit die kake van die dood te gryp? Waar is diegene wat nederig by God vir diesulkes pleit, wat ter wille van hulle volhard in die geloof? Dieselfde gees wat in Christus was, was in Abraham. Die Seun van God is Self die sondaar se groot Middelaar. Hy wat die groot verlossingsprys daarvoor betaal het, weet wat die waarde van ’n siel is” -Ellen

G. White, Patriarchs and Prophets, bl. 140.

**Vrae vir bespreking**:

`➊ Slegs die reënboog en die besnydenis word as ’n “teken van die verbond” beskryf. Wat is die ooreenkomste en verskille tussen dié twee verbonde? `

`➋ Hoewel die Here hom geroep het, en hy dikwels in die Nuwe Testament as die toonbeeld van ware geloof genoem word, het Abraham soms gefouteer. Watter lesse kan ons uit sy voorbeeld leer en nie leer nie?  `

`➌ Sommige mense verwerp die idee dat God die verlorenes sal straf omdat dit, volgens hulle, nie strook met sy liefdevolle aard nie. As Adventiste glo ons egter dat Hy hulle wel gaan straf. Die vraag is egter: hoe reageer ’n mens dus op die eersgenoemde argument? `