---
title:  Abraham se vertwyfelings
date:  09/05/2022
---

`Lees Genesis 16:1-16. Abram het besluit om ’n kind by Hagar te verwek, dit ten spyte van God se belofte aan hom. Wat beteken sy besluit? Dié twee vroue versinnebeeld twee houdings teenoor geloof. Watter twee sienswyses? (Gal. 4:21-31)?`

Toe Abram begin twyfel (Gen. 15:2) gee die Here hom die klinkklare versekering dat hy wel ’n seun sal voortbring. Daarna verloop ’n tydperk van 10 jaar, maar die patriarg is steeds sonder ’n seun. Selfs na die vorige profesie wat Abram ontvang het – ’n besonder kragtige een – lyk dit of hy nou opgehou glo het: hy glo nie meer dat dit vir hom moontlik is om ’n seun by Sarai te hê nie. Uit pure moedeloosheid besluit sy om in te gryp. Sy dring by hom aan om sy toevlug tot ’n algemene praktyk in die destydse Ou Nabye Ooste te neem: om ’n surrogaat te gebruik. Hierdie taak val Hagar, Sarai se diensmeisie, te beurt. Dit werk boonop. Ironies genoeg, lyk dit op die oog af asof dié mensgemaakte strategie meer doeltreffend as vertroue in God se beloftes is.

Dié skrifgedeelte, waarin Sarai en Abram se interaksies en besluite beskryf word, is in sekere opsigte ’n spieëlbeeld van die verhaal van Adam en Eva in Eden. Die twee skrifgedeeltes vertoon bepaalde raakpunte (net soos Eva is Sarai aktief, en Abram is net soos Adam passief) en party werkwoorde en sinsnedes stem ook ooreen (iemand “het na” so-en-so “geluister,” iemand “neem” toe iets/iemand, en iemand “gee” iets/iemand vir ’n ander persoon”). Hierdie ooreenkomste tussen die twee bybelverhale impliseer ook God se ontevredenheid met hierdie handelswyse.

Die apostel Paulus verwys ook na hierdie verhaal van Abram om die punt oor redding deur werke teenoor redding deur genade tuis te bring (Gal. 4:23-26). Beide verhale het dieselfde resultaat: dat die onmiddellike beloning wat spruit uit menslike pogings, m.a.w. uit ’n handelswyse wat nie deur God goedgekeur is nie, in die toekoms net probleme sal bring. Let daarop dat God nêrens in hierdie tragiese verhaal verskyn nie. Sarai praat van God, maar nooit met Hom nie. Die Here praat ook nie met enige van die twee nie. God se afwesigheid is besonder opvallend, veral na sy aangrypende teenwoordigheid in die vorige hoofstuk.

Na hierdie gebeure verskyn die Here wel aan Hagar, maar eers nadat sy die huis van Abram verlaat het. Hierdie onverwagse verskyning toon dat God Hom, ten spyte van die mens se pogings om sonder Hom te werk, wel openbaar. Die verwysing na “die Engel van die Here” (Gen. 16:7, NAB) is ’n titel en word dikwels m.b.t. die Here God (YHWH) gebruik (lees Gen. 18:1, 13 en 22). Dié keer is dit God wat ingryp. Hy sê aan Hagar dat sy aan ’n seun, Ismael, geboorte sal skenk; wie se naam “God hoor” beteken (Gen. 16:11). Ironies genoeg, eindig dié verhaal met die begrip “hoor” (shama‘ in Hebreeus). Dit is ’n spieëlbeeld van die “hoor” aan die begin van die verhaal, waar Abraham na Sarai “geluister” (oftewel ge-shama‘) het (Gen. 16:2).

`Waarom is dit so maklik vir ons om dieselfde fout as Abram te begaan?`