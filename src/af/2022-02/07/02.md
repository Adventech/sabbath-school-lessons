---
title:  Abraham se geloof
date:  08/05/2022
---

`Lees Genesis 15:1-21 en Romeine 4:3, 4, 9 en 22. Hoe toon Abram wat dit beteken om ’n lewe van geloof te lei? Wat is die betekenis van die offer wat God hom aangesê het om te bring?`

God se eerste reaksie op Abram se kommer oor ’n erfgenaam (Gen. 15:1-3) is dat die patriarg ’n seun sal hê: “wat uit jou liggaam sal voortkom” (Gen. 15:4, OAB). ’n Mens bespeur dieselfde taalgebruik by die profeet Natan, met verwysing na die voorsate van die toekomstige Messiaanse koning (2 Sam. 7:12). God se belofte aan Abram het hom gerusgestel en hy “het toe in die Here geglo” (Gen. 15:6, OAB) want hy het besef dat die vervulling van daardie belofte nie op sy eie geregtigheid gesteun het nie, maar op God s’n (Gen. 15:6; vgl. Rom. 4:5, 6).

Dit is ’n buitengewone gedagte, veral in die kultuur van daardie tyd. Let byvoorbeeld op die godsdiens van die antieke Egiptenare, waar die oordeelsdag soos volg werk: die dade van geregtigheid wat die dooie in sy leeftyd verrig het word opgeweeg teen dié van die godin Maät, die toonbeeld van goddelike geregtigheid volgens die Egiptenare. Kortom, “verlossing” is iets wat verdien is.

Na die belofte en versekering wat God aan Abram gee, skryf hy ’n offerseremonie voor wat die patriarg moes volg. Die offer is basies ’n vooruitwysing op Christus se soendood vir die mens. Ons word deur genade gered want ons ontvang God se geregtigheid as geskenk, waarvan dié offers ’n skadubeeld is. Tog bevat hierdie spesifieke seremonie ’n bepaalde boodskap vir Abram. Die voëls wat op die offerdiere aas (Gen. 15:9-11) beteken dat Abram se nasate “‘vier honderd jaar’” (Gen. 15:13, NAB) – oftewel vier geslagte lank (Gen. 15:16) – in slawerny sal wees. Dan, in die vierde geslag, sal Abram se nasate “‘hiernatoe terugkom’” (Gen. 15:16, NAB).

Die laaste deel van die offerseremonie is besonder dramaties: “skielik gaan daar ’n oond wat rook en ’n fakkel wat brand, tussen die stukke vleis deur” (Gen. 15:17, NAB). Hierdie wonderteken dui op God se verbintenis tot die vervulling van sy verbondsbelofte, naamlik dat hy die land aan Abram se nakomelinge sal skenk (Gen. 15:18).

Die grense van daardie beloofde land, “‘vanaf die Egiptespruit tot by die groot Eufraatrivier’” (Gen. 15:18, NAB) laat dink ’n mens aan dié van Eden (vgl. Gen. 2:13, 14). Hierdie profesie dui dus op veel meer as net die uittog uit Egipte en ’n tuiste vir Israel. Dié profesie se onmiddellike vooruitsig is weliswaar Abraham se nasate wat die land Kanaän in besit neem, maar is ook ’n blik op die verre toekoms: die vooruitsig van die eindtydverlossing van God se kinders, wat uiteindelik na Eden terugkeer.

`Hoe gemaak om die oog op Christus en sy geregtigheid, as ons enigste verlossingshoop, gevestig te hou? Wat gebeur wanneer ’n mens boek van jou goeie werke begin hou?`