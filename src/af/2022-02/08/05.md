---
title:  ’n Vrou vir Isak
date:  18/05/2022
---

Genesis 24 is die verhaal van Isak en Sara se troue na Sara se dood. Die twee verhale toon egter ’n verband.

`Lees Genesis 24.Abraham wou nie hê dat sy seun met ’n Kanaänitiese vrou moes trou nie. Waarom het dit hom so vreeslik gepla?`

Net soos Abraham die landstreek wou bekom ten einde sy vrou daar te begrawe,a.g.v. God se belofte dat sy nasate die land sou beërwe, dring die patriarg nou daarop aan dat Isak hom nie buite die grense van die Beloofde Land vestig nie (Gen. 24:7). Wat meer is, Isak se besluit om sy bruid na Sara se tent te bring, asook die feit dat Rebekka hom “ná die dood van sy moeder” (Gen. 24:67) getroos het, wys terug op Sara se dood, en impliseer Isak se pyn oor haar heengaan.

Die verhaal is vol gebede en gebedsverhoring, en verskeie lesse oor Goddelike bestiering en die vryheid van die mens. Dit begin by Abraham se gebed. Dié gebed, waarin hy by “die God van die hemel en die God van die aarde” sweer (Gen. 24:3, OAB), is eerstens ’n erkentenis dat die Here die Skepper God is (Gen. 1:1 en hfst. 14:19), en hou direk verband met die geboortes van al Abraham se nasate, insluitende die Messias Self.

Die sinsnedes “sy engel” en “die God van die hemel” (Gen. 24:7, OAB) verwys terug na die Engel van die Here wat uit die hemel gekom het om te keer dat Isak om die lewe gebring word (Gen. 22:11). Die God wat in beheer van die heelal is, die Engel van die Here wat ingegryp het om Isak se lewe te red, sal die leiding gee oor ’n geskikte lewensmaat.

Die feit dat Isak se vrou dalk nie op God se roepstem sal reageer nie, is iets wat Abraham egter nie buite rekening laat nie. Ten spyte van God se almag, dwing Hy nie die mens om Hom te gehoorsaam nie. Die Here het dit so beskik dat Rebekka vir Eliëser volg, tog behou sy haar reg om te kies. Met ander woorde: die moontlikheid bestaan dat dié vrou nie saam met Eliëser sal wil gaan nie, en indien dit die geval is, sal sy nie daartoe gedwing word nie.

So hier het ons nog ’n voorbeeld van die dieptes van God: hoedat Hy die mens die reg gee om self te kies, om vrylik wilsbesluite te neem, ’n Godgegewe reg wat Hy nie bereid is om te vertrap nie. (Indien Hy dit sou doen, kan dit immers nie meer as vrye wil bestempel word nie.) Ten spyte van die praktiese realiteite van hierdie gawe, en die allerverskriklikste besluite wat ons soms a.g.v. daarvan neem, kan ’n mens nietemin steeds vertrou dat God se liefde en goedertierenheid op die ou einde wel sal seëvier.

`Ten spyte van die feit dat nie al die mens se besluite strook met God se wil nie, is Hy nietemin steeds in beheer. Waarom is dié wete so vertroostend? Hoe is profesieë soos Daniël 2, om ’n enkele voorbeeld te noem, ’n bewys dat dit wel die geval is?`