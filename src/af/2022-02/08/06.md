---
title:  ’n Vrou vir Abraham
date:  19/05/2022
---

`Lees Genesis 24:67 tot hfst. 25:1-8. Wat is die betekenis van dié eindgebeure in Abraham se lewe?`

Na Sara se dood trou Abraham weer. Net soos Isak bring dit hom vertroosting na Sara se dood (Gen. 24:67). Haar nagedagtenis was sekerlik nog lewendig vir die arme patriarg, net soos by sy seun.

Tog is die identiteit van sy nuwe vrou onduidelik. Die feit dat die skrywer van Genesis Ketura se seuns in dieselfde asem as dié van Hagar noem, en dit sonder om Ketura se naam te gebruik, impliseer egter dat Ketura moontlik (soos sommige bybelkenners meen) Hagar was. Let veral ook op Abraham se optrede teenoor Ketura se seuns. Dit stem ooreen met die wyse waarop hy Hagar se seun behandel het: hy stuur hulle weg om te keer dat haar seuns enige geestelike invloed in die huishouding het; en tref onderskeid tussen Sara se seun, Isak, en die ander seuns.

“Abraham het aan Isak alles gegee wat hy besit het” (Gen. 25:5) terwyl hy “aan die seuns van… [sy] byvroue… geskenke gegee [het]” (Gen. 25:6, beide OAB). Dié klassifikasie, “byvroue,” impliseer dat Ketura, net soos Hagar, dalk ook een was. Dat Ketura en Hagar dalk dieselfde persoon was, verklaar moontlik die subtiele verwysing na die nagedagtenis van Sara as ’n soort inleiding tot sy troue met Ketura-Hagar.

Besonder interessant is die twee lyste in Genesis 25:1-4 en verse 12-18. Dit gee die name van die kinders aan wat Abraham by Ketura gehad het, asook Ismael s’n. Wat is die doel van die aparte geslagregister na Abraham se troue met Ketura? (Ketura het immers ses seuns gehad, in vergelyking met die ander twee vroue wat onderskeidelik Isak en Ismael gehad het). Die drie lyste dien moontlik as ’n onmiddellike bewys dat God sy belofte aan Abraham nagekom het, dat hy inderdaad die vader van baie nasies geword het.

Die tweede geslagsregister is Ismael se nasate, wat ook uit 12 stamme bestaan het (vgl. Gen. 17:20), presies wat met Jakob sou gebeur (Gen. 35:22-26). God se verbond is natuurlik uitsluitlik met Isak se nageslag (Gen. 17:21), en nie Ismael s’n nie, wat die Bybel ook duidelik stel.

Die noem van Abraham se dood, wat tussen twee geslagsregisters geplaas word (Gen. 25:7-11), getuig ook van God se seëninge. Dit openbaar die vervulling van die belofte wat Hy jare tevore aan Abraham gemaak het: “‘Jy sal in vrede sterf en op ’n hoë ouderdom begrawe word’” (Gen. 15:15, NKJV). Abraham het dus “baie jare [ge] lewe” (soos Pred. 6:3 dit beskryf).

Die Here hou by sy beloftes van genade aan sy getroue dienskneg Abraham, wie se grootse geloof in die Skrif opgeskrywe is; ’n geloof wat dalk as die grootste voorbeeld van redding deur geloof in die Ou Testament beskryf kan word (lees Rom. 4:1-12).