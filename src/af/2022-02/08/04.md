---
title:  Sara se dood
date:  17/05/2022
---

In Genesis 22:23 lees ’n mens van die geboorte van Rebekka, ’n voorlopergebeurtenis vir die uiteindelike troue van Isak en Rebekka jare later (Genesis 24). Net so gaan die nuus oor die afsterf en begrafnis van Abraham se vrou, Sara (Genesis 23), sy toekomstige troue met Ketura vooraf (Gen. 25:1-4).

`Lees Genesis 23. Watter rol speel die verhaal oor Sara se dood en begrafnis in die vervulling van God se belofte aan Abraham?`

Waar die Bybel van Sara se dood melding maak is dit direk na verhaal oor die offer op Moria, wat daarop sinspeel dat hierdie gebeurtenis ’n traumatiese uitwerking op haar gehad het. Dit het immers byna haar seun se lewe gekos. In ’n sekere sin het Sara Abraham se “beproewing” saam met hom deurgemaak, net soos al die omswerwinge en die enkele kere wat hy gefaal het in die geloof, wat sy ook saam met hom moes deurmaak (Gen. 12:11-13).

Sara was nie die soort vrou wat sou stilbly oor dinge wat vir haar belangrik was of wat haar gepla het nie (vgl. Gen. 16:3-5; hfst. 18:15 en 21:9, 10). Haar afwesigheid en stilswye, en selfs die tydsberekening van haar dood direk na die dramatiese gebeure op Moria, sê veel meer oor haar relevansie m.b.t. hierdie gebeure as haar fisiese afwesigheid. Die feit dat ons van Sara se hoë ouderdom lees (Gen. 23:1), en as ’n soort spieëlbeeld van Abraham se hoë ouderdom genoem word (Gen. 24:1), toon hoe belangrik sy in dié verhaal is.

Om die waarheid te sê, Sara is die enigste vrou in die Ou Testament wie se ouderdom genoem word, wat haar sentrale rol in dié verhaal toon. Die fokus op die aankoop van die grond vir Sara se graf (wat die grootste deel van die hoofstuk in beslag neem), pleks van haar dood, beklemtoon haar verbintenis met die Beloofde Land.

Die spesifieke verwysing dat sy “in die land Kanaän” (Gen. 23:2, NAB) gesterf het, wys ook dat sy met geloof in God se belofte oor daardie grondgebied gesterf het. Sara is die eerste van Abraham se mense wat in die Beloofde Land gesterf het en begrawe is. Abraham se kommer oor die feit dat hy ’n “vreemdeling en bywoner [is]” (Gen. 23:4, NKJV), en sy knaende argumentering met die seuns van Het, toon dat Abraham nie bloot ’n stuk grond vir Sara se graf wou aanskaf nie; maar dat sy vestiging in Kanaän vir hom die hoofsaak was.

`Lees Genesis 23:6. Wat sê dit vir ’n mens oor die soort reputasie wat Abraham gehad het? Waarom is dit so belangrik as ons die taak waartoe die Here Abraham geroep het beter wil verstaan?`