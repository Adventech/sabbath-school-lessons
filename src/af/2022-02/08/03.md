---
title:  God sal voorsien
date:  16/05/2022
---

`Lees Genesis 22:8, 14 en 18. Hoe het God die belofte dat Hy sal voorsien, nagekom? Wat het Hy voorsien?`

Toe Isak sy pa oor die offerdier vra gee Abraham die besonder boeiende antwoord: “‘My seun, God sal sy eie offerlam voorsien’” (Gen. 22:8, NKJV). Tog kan die Hebreeuse werkwoordelike vorm eintlik ook anders vertolk word: “God sal Homself as die lam voorsien.” Die werkwoord “voorsien” (yir’eh lo in die Hebreeus) word op so ’n wyse gebruik wat kan beteken “Self voorsien” (oftewel letterlik, “Homself sien” of “sal Self toesien dat”).

Wat ons dus hier het, is die verlossingsplan in ’n neutedop, met die Here Self wat ly en ons sondeskuld dra!

`Lees Johannes 1:1-3 en Romeine 5:6-8. Hoe help hierdie verse ’n mens om te verstaan wat aan die kruis gebeur het, ’n gebeurtenis waarop hierdie offer op Moria vooruitwys?`

Lank voor die kruis – daar op Moria – wys die offerram “wat aan sy horings in ’n bos vasgevang is” (Gen. 22:13, NAB) vooruit op Jesus. Hy is die een wat hier “voorsien” word, soos Abraham later verduidelik: “Op die berg van die Here word voorsien” (Gen. 22:14, NAB; let ook op die moontlike Afrikaanse woordspeling hier, “voor” + “sien” = om vooruit te sien). Jesus Self maak indirek melding van die profetiese woorde wat Abraham hier gebruik, en sê: “‘Abraham, julle voorvader, het hom daaroor verheug dat hy die dag van my koms sou sien, en hy het dit gesien en was bly’” (Joh. 8:56, NAB).

“Dit was om die werklikheid van die evangelie by Abraham tuis te bring, en ook om sy geloof te toets, dat God hom beveel het om sy seun om die lewe te bring. Die Here het toegelaat dat Abraham deur diep waters gaan in aanloop tot daardie angswekkende beproewingstoets, sodat hy persoonlik uit ervaring ’n idee kon kry van die omvang van die prys wat die ewige God ter redding van die mens sou betaal” -Ellen G. White, Patriarchs and Prophets, bl. 154.

`behoort ons op die kruis te reageer?`