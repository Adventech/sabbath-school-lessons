---
title:  Op die berg Moria
date:  15/05/2022
---

`Lees Genesis 22:1-12 en Hebreërs 11:17. Wat beteken dié toets? Watter geestelike lesse kan ’n mens uit hierdie wonderbaarlike gebeurtenis put?`

Genesis 22 word reeds as ’n meesterstuk beskou in wêreldliteratuur; en nie net teoloë het al inspirasie daaruit geput nie, maar ook filosowe en kunstenaars. Die betekenis van hierdie toets wat God aan Abraham gegee het, is egter moeilik om te ontsyfer. Dit weerspreek byvoorbeeld die latere verbod op menseoffers (Lev. 18:21). Vir die patriarg het dit seker gewis gelyk asof dit God se belofte van ’n ewige verbond deur Isak (Gen. 15:5) sou teëwerk.

Die vraag is dus: wat wou God met hierdie toets bereik? Waarom toets Hy Abraham op so ’n aangrypende wyse?

In die Bybel omsluit die begrip “toets” (wat nissah in Hebreeus is) twee uiteenlopende gedagtes. Dit verwys na die idee van oordeel, d.w.s. ’n diepgaande ondersoek om te bepaal wat in die binneste van die beproefde persoon aangaan (Deut. 8:2, vgl. Gen. 22:12). Dit bring egter ook die versekering dat God die persoon wat getoets of beproef word, genadig is (Eks. 20:18-20).

In dié geval bring Abraham se geloof in God hom by ’n gevaarlike punt uit, een waar hy die risiko loop om sy “toekoms” (d.w.s. sy nageslag) te verloor. Tog is hy bereid om te doen wat God vra, juis omdat hy die Here vertrou, hoe moeilik dit ook al is om al hierdie dinge te verstaan. Is geloof, per slot van rekening, nie die vertroue in die ongesiene en die haas onbegryplike nie?

Wat meer is, Bybelse geloof draai nie soseer om ons vermoë om dinge aan God te gee of om opofferings vir Hom te maak nie – hoewel dit ongetwyfeld ’n rol speel (Rom. 12:1). Nee, dit het meer te make met ons vermoë om op God te vertrou en om sy genade te ontvang, met ’n diepgaande besef van hoe onwaardig ons in werklikheid voor Hom is.

Dié waarheid word inderdaad in die daaropvolgende gebeure bevestig. Let op Abraham se goeie werke hier, sy geesdrif vir God, die pynlike reis wat hy saam met sy seun onderneem, selfs sy gewilligheid om die Here te gehoorsaam en sy allerbeste aan Hom te gee – tog kon geen van hierdie dinge hom red nie. Hoekom nie? – omdat die Here Self ’n ram vir die voorgenome offer voorsien het, een wat vooruitwys op Jesus, sy enigste hoop op verlossing.

Abraham moes dus die werking van genade verstaan het. Dit is nie die werke wat óns vir God doen wat ons red nie, maar eerder die werke wat Gód vir ons doen (Ef. 3:8, vgl. Rom. 11:33); en dit ten spyte van ons roeping tot die doen van goeie werke vir God, net soos Abraham van ouds, wie se dade juis ’n kragtige vergestalting van hierdie waarheid is (Jak. 2:2-23).

`Let op die verhaal van Abraham en Isak op Moria.Wat sê dit vir jou persoonlik oor jou geloof en hoe jy dit uitleef?`