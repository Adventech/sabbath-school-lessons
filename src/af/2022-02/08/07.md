---
title:  Vir verdere studie
date:  20/05/2022
---

Abraham was die buitengewone profeet met wie God sy planne gedeel het (Gen. 18:17). So betree God dus die menslike sfeer waarin Abraham bestaan; en maak deels Sy verlossingsplan, waarvolgens sy Seun ’n soendood sou sterf, aan hom bekend.

“Isak was ’n skadubeeld van die Seun van God, die God aan wie daardie soenoffer vir die wêreld se sondes gebring is. Die Here het Abraham die blye boodskap oor die verlossing van die mens op die hart gedruk. Hoe het Hy dit vermag, en sodoende die waarheid kennelik by die patriarg tuisgebring, asook sy geloof getoets? – Hy het Abraham aangesê om sy geliefde seun, Isak, te offer. Al die smart en angs wat Abraham in daardie pynlike en skrikwekkende beproewing deurgemaak het, het ten doel gehad om hom ’n diepe insig in God se verlossingsplan vir die mensdom te gee. Die onmeetbare dieptes van die eindelose God se selfopoffering, deur sy eie Seun se lewe op te offer sodat die mens van volslae ondergang gered kon word – hierdie dinge het Abraham persoonlik beleef en daarin insae gekry. Vir Abraham het geen sielsangs opgeweeg teen dié wat hy beleef het toe hy besluit het om die bevel te gehoorsaam om sy seun te offer nie” -Ellen G. White, Testimonies for the Church, dee 3, bl. 369.

“Abraham het ’n ou man geword en was die dood te wagte. Tog moes hy ’n laaste taak uitvoer om die vervulling van die belofte, dat hy ’n nageslag sal hê, te verseker. Isak was die enigste persoon wat God aangewys het om in Abraham se voetspore te volg, as instandhouer van God se wet en as vader van God se uitverkore volk; maar hy was nog steeds nie getroud nie. Die inwoners van Kanaän het [egter] ’n voorliefde vir afgodery gehad en die Here het dus enige ondertrouery met hulle verbied, want Hy het geweet dat sulke huwelike tot afvalligheid sou lei. Abraham was diep bekommerd oor die plaaslike omgewing se verderflike invloede en die uitwerking wat dit op sy seun sou hê… Vir hom was die keuse van ’n vrou vir sy seun ’n gewigtige saak; hy was baie gretig dat Isak met iemand sou trou wat hom nie van God af sou weglei nie… Isak het op sy pa se wysheid en liefde vertrou, en was bereid om die saak in die patriarg se hande te laat. Boonop het hy ook geglo dat God Self sou seker maak dat alles na wense verloop” -Ellen G. White, Patriarchs and Prophets, bl. 171.

**Vrae vir bespreking**:

`➊ Bespreek die volgende in klastyd: Abraham se gewilligheid om Isak te offer. Probeer jou die soort geloof voorstel wat in hierdie verhaal openbaar word. Wat is die verstommende, dog ook kommerwekkende deel van dié verhaal? `

`➋ Dink na oor die begrip “vrye keuse.” Waarom maak geloof geen sin daarsonder nie? Kan jy aan enige voorbeelde van vrye keuse in die Bybel dink, en hoedat God se wil, ten spyte van die swak wilsbesluite wat mense neem, uiteindelik wel [sal] seëvier? `