---
title:  Die hoop op die Beloofde Land
date:  23/06/2022
---

`Lees Genesis 49:29 tot 50:21. Watter groot temas oor hoop is hier in die slotgedeelte van Genesis te vinde?`

Die slotgedeelte van Genesis bestaan uit drie gebeure en is propvol hoop.

Eerstens is dit die hoop dat Israel na die Beloofde Land sal terugkeer. Moses, die skrywer van Genesis, beskryf beide Jakob en Josef se dood en begrafnisse as gebeure wat op die Beloofde Land vooruitwys. Direk na die seënwense wat hy oor sy seuns uitgespreek het, wat ook die profesie oor “al twaalf die stamme van Israel” bevat (Gen. 49:28), bepeins Jakob sy naderende dood en sê sy seuns aan om hom in Kanaän te begrawe, in die spelonk van Magpela, waar Sara jare tevore begrawe is (Gen. 49:29-31). Die beskrywing van die begrafnisstoet van Egipte na Kanaän word ’n soort skadubeeld van iets wat etlike eeue later sou gebeur: die uittog uit Egipte en reis na die Beloofde Land.

Tweedens het ons hier, aan die einde van Genesis, ook die hoop dat God die kwaad in iets goeds sal omskep. Na Jakob se dood en begrafnis is Josef se broers skielik bekommerd oor die toekoms. Hulle is bang dat Josef hom nou uiteindelik sal wreek. So gaan hulle toe na Josef, en buig voor hom neer, gereed om sy slawe te wees (Gen. 50:18); ’n scenario wat sterk aan Josef se drome in sy jeugjare herinner. Hy gee hulle egter die versekering dat hy hom nie gaan wreek nie, en sê vir hulle: “Moenie bang wees nie” (Gen. 50:19, NAB). Dit is ’n sinsnede wat op die toekoms dui (Gen. 15:1). Hoewel hulle hom destyds wou “‘kwaad aandoen… het God… daarmee goed [ge] doen’” (Gen. 50:20, NAB). So het al die gebeure wat op die broers se misdaad gevolg het dan tot redding van Jakob se geslag gelei (Gen. 50:19-21; vgl. Gen. 45:5, verse 7-9). Anders gestel: ten spyte van soveel menslike mislukkings seëvier die wil van God steeds.

Derdens is dit die hoop dat God die gevalle mensdom sal red. Die feit dat Jakob se dood in hierdie laaste vers van Genesis vermeld word, gaan oor veel meer as net sy dood. Vreemd genoeg sê Josef nie sy kinders aan om sy oorskot te begrawe nie. Nee, hy sê vir hulle om iets anders te doen: “Wanneer God julle na Kanaän toe teruglei, moet julle my liggaam saam met julle neem” (Gen. 50:25, NLV). Hierdie bevel het hulle ook inderdaad, jare later, getrou uitgevoer (lees Eks. 13:19). Uiteindelik is die hoop op Kanaän – die Beloofde Land – ’n simbool, ’n skadubeeld, van die groot verlossingshoop; van die herstel van die Goddelike bestel, van ’n nuwe Jerusalem in ’n nuwe hemel en nuwe aarde. Dit is ook die groot hoop vir elkeen van ons, ’n verlossingshoop wat danksy die soendood van Silo ’n sekerheid is.

`Lees Openbaring 21:1-4. Hoe verteenwoordig hierdie verse die grootste hoop wat ons kan koester? Gestel ons het nie hierdie belofte nie. Watter hoop het ons dan, behalwe natuurlik vir die dood as ’n afsluiting van ons swaarkry?`