---
title:  Jakob seën Josef se seuns
date:  21/06/2022
---

Met sy naderende sterfbed onthou Jakob sy destydse terugkeer na Bet-El (Gen. 35:1-15), toe hy opnuut die belofte van God oor Kanaän ontvang het, die een wat sê: “Dit sal altyd hulle land wees” (Gen. 48:4, NAB); dieselfde belofte wat aan Abraham gemaak is (Gen. 17:8). Hierdie uitsien na die Beloofde Land bring Jakob dus vertroosting. Dit is ’n hoop wat hy koester te midde van die naderende dood. Met dié vestig die patriarg sy aandag op Josef se twee seuns wat in Egipte gebore is, en spreek ’n seën oor hulle uit. Hy doen dit egter binne die konteks van die toekoms wat aan sy nasate belowe is.

`Lees Genesis 48. Waarom het Jakob hierdie seën oor Josef se twee seuns uitgespreek, en nie oor sy ander kleinseuns nie?`

Josef se twee seuns, Manasse en Efraim, is die enigste kleinseuns wat Jakob geseën het. So word hulle dan van kleinseuns na seuns verhef (Gen. 48:5). Hoewel die seëning wat Jakob uitgespreek het, by implikasie, voorrang aan die tweede (Efraim) bo die eerste (Manasse) verleen het, het dit hoofsaaklik met Josef te doen gehad (Gen. 48:15).

Hierdie gebeurtenis bied die leser ’n belangrike persoonlike getuienis oor die getrouheid van die Here – in Jakob se verlede, asook die belofte van ’n toekoms vir sy nageslag. Die patriarg verwys na die God van Abraham en Isak (Gen. 48:15), wat kos en beskerming aan Jakob-hulle gegee het. Dit is dieselfde God wat “‘wat my uit elke moontlike gevaar gered het’” (Gen. 48:16, NAB). Jakob dink ook aan “‘die God van Bet-El’” (Gen. 31:13, NAB), met wie hy gestoei het (Gen. 32:29) en wat sy naam van Jakob na “Israel” verander het (Gen. 32:26-29).

Deur na al hierdie gebeure te verwys, waar God die kwaad in iets goeds omskep het, gee Jakob uiting aan die hoop wat hy het; dat God nie net sy kleinseuns sal bewaar nie, soos Hy vir die patriarg en sy seun Josef gedoen het nie, maar dat die Here dit ook vir sy nageslag in die toekoms sal doen, wanneer hulle na Kanaän terugkeer. Hierdie hoop blyk duidelik uit die verwysing na Sigem (Gen. 48:22), wat nie bloot ’n stuk grond is wat hy op ’n dag aangeskaf het nie (Gen. 33:19), maar ook die plek is waar Josef se bene uiteindelik begrawe sal word (Jos. 24:32) en waar die onderskeie grondgebiede aan die stamme van Israel toegeken sal word (Jos. 24:1). Ten spyte van al die terugslae wat hulle tot dusver beleef het hou Jakob die beloftes van die Here voor oë. Die Here het immers belowe dat sy huis en nageslag ’n belangrike instrument sal wees, deur wie “‘al die volke van die aarde geseën [sal] wees’” (Gen. 12:3, NAB).

`Lees Handelinge 3:25 en 26. Hoe was die belofte in Genesis 12:3 volgens Petrus besig om in vervulling te gaan? Hoe het ons, as moderne gelowiges, self ook hierdie seëninge ontvang?`