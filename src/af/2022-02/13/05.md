---
title:  Jakob seën sy seuns
date:  22/06/2022
---

`Lees Genesis 49:1-28.Wat is die betekenis van Jakob wat hier ’n seën oor sy seuns uitspreek?`

Jakob kyk ook verder as die profesieë aangaande die onmiddellike geskiedenis van die stamme van Israel, na die Messias en die groot verlossingshoop. Hierdie hoop bespeur ’n mens reg aan die begin van Jakob se woorde: “aan die einde van die dae” (Gen. 49:1), ’n profetiese uitdrukking wat op die koms van die Messiaanse koning dui (Jes. 2:2, Dan. 10:14).

Daarna kyk die res van die skrifgedeelte vooruit op elkeen van Jakob se seuns. Hierdie is egter nie elkeen se voorafbepaalde lewenslot nie, asof die dinge wat uiteindelik met elkeen gebeur het God se bedoeling vir daardie persoon was nie. Dit is eerder ’n aanduiding van hulle en hul kinders se karakters, en tot watter tipe gedrag dit sou lei. Die feit dat God, byvoorbeeld, vooruit geweet het dat ’n bepaalde nasaat ’n onskuldige persoon sou doodmaak, kom nie daarop neer dat God dit so wou hê nie.

`LeesGenesis 49:8-12.Watter profesie word hier gegee, en waarom is dit so belangrik?`

Bokant die menslike sfeer waar ons vrylik wilsbesluite neem, is dit nietemin God wat die toekoms ken, wat dit so beskik het dat die Messias deur Juda sou kom. Juda (Gen. 49:8-12), wat as ’n leeu versinnebeeld word (Gen. 49:9), dui op koninklikheid en eerbetoning. Juda gaan uiteindelik koning Dawid, maar ook vir Silo, voortbring. Met ander woorde: hy bring die een voort wat shalom, oftewel “vrede,” sou bring (Jes. 9:6, 7); die een oor wie die Skrif sê: “aan Hom sal die volke gehoorsaam wees” (Gen. 49:10, OAB).

Die Jode beskou lank reeds hierdie skrifgedeelte as ’n Messiaanse profesie;  met ander woorde, een wat op die komende Messias dui – en Christene sien hierdie teks in dieselfde lig, dat dit vooruitwys op Jesus. “Die heerser aan wie die volke hulle sal onderwerp” (Gen. 49:10, DB), wat moontlik ’n voorloper vir die Nuwe-Testamentiese belofte is: “sodat in die Naam van Jesus elkeen wat in die hemel en op die aarde en onder die aarde is, die knie sou buig” (Fil. 2:10, NAB).

Soos diepen van inspirasie tereg skryf: “Die leeu, die koning van die diere, is ’n gepaste simbool vir hierdie stam waaruit Dawid gekom het; en ook die Seun van Dawid, Silo, die ware ‘die Leeu uit die Stam van Juda’ [Op. 5:5, NAB], voor wie alle maghebbers hulle uiteindelik sal neerbuig, en aan wie alle nasies eer sal betoon” – EG White, Patriarchs and Prophets, bl. 236.

`Waarom behoort ons nou reeds hulde aan Jesus te bring, hoewel alle nasies dit nog nie doen nie?`