---
title:  Jakob trek na Josef toe
date:  19/06/2022
---

`Lees Genesis 46. Wat beteken dit dat Jakob Kanaän verlaat het?`

Wanneer Jakob sy woonplek in Kanaän verlaat, doen hy dit met hoop in sy hart. In Egipte is hulle seker van kos, en dan is daar ook die goeie tyding oor Josef wat leef. Hierdie dinge was seker sterk dryfvere in die uiteindelike besluit om die Beloofde Land te verlaat.

Jakob se vertrek uit Kanaän laat dink ’n mens aan Abraham se eie ervarings in dié verband; hoewel die Beloofde Land Abraham se bestemming was, hy laat dit nie agter soos Jakob nie. Jakob ontvang dieselfde belofte by God as wat Abraham ontvang het: “‘Ek sal jou… ’n groot nasie maak’” (Gen. 46:3, NAB; vgl. Gen. 12:2). Die oproep wat Jakob hier van God ontvang, herinner ook aan sy verbond met Abraham. Op beide geleenthede gebruik God dieselfde uitdrukking om hulle gerus te stel: “Moenie bevrees wees… nie” (Gen. 46:3, OAB; vgl. Gen. 15:1), Hy skenk hulle die belofte van ’n glorieryke toekoms.

Die omvattende lys van Israel se geslag wat saam met hom Egipte toe getrek het – sy seuns en hul seuns, én sy dogters en kleindogters (Gen. 46:7) – laat ’n mens dink aan God se belofte aan Abraham dat hy vrugbaar sal wees, en dit toe hy en sy vrou nog kinderloos was. Die getal “sewentig” (v. 27; wat Jakob, Josef en sy twee seuns insluit) dui op ’n soort afronding of voltalligheid. Dit is “Al die siele van die huis van Jakob” wat Egipte toe verhuis het. Wat ook noemenswaardig is, is die feit dat die getal nasies ook sewentig is (Genesis 10), wat impliseer dat die lot van al die nasies hier op die spel is.

Hierdie waarheid sou eers millennia later duidelik word: na die kruis, toe die verlossingsplan op ’n omvattender wyse geopenbaar is; ’n verlossing wat natuurlik vir die hele mensdom in alle tydvakke was en is, en nie net vir Abraham se letterlike nageslag bedoel was nie.

Met ander woorde: hoe interessant hierdie verhale aangaande Abraham se geslag en nageslag ook al mag wees, en ten spyte van die geestelike lesse wat daaruit te put is, is hierdie verhale in die Skrif opgeteken omdat hulle deel van die verlossingsgeskiedenis is; deel is van God se plan om soveel as moontlik mense op hierdie gevalle planeet te red.

`“Dit maak dus geen verskil of ’n mens ’n Jood of ’n Griek is nie, want dieselfde Here is Here van almal, en Hy seën almal wat Hom aanroep, ryklik, want elkeen wat die Naam van die Here aanroep, sal gered word” (Rom. 10:12 en 13, NAB). Wat sê Paulus hier wat die universaliteit van die evangelie aantoon? (“Universaliteit” beteken dat vir die ganse mensdom is.) Meer belangrik, wat sê Paulus hier oor wat ons as ’n kerkgenootskap behoort te doen om die verkondiging van die evangelie aan te help?`