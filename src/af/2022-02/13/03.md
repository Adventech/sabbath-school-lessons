---
title:  Jakob vestig hom in Egipte
date:  20/06/2022
---

Dit is nogal interessant hoedat die Here, ten spyte van die goeie tyding wat Jakob reeds ontvang het – naamlik dat Josef wel leef en in Egipteland woon – nog steeds “in naggesigte” (Gen. 46:2, OAB) aan die patriarg verskyn, waarin Hy hom beveel om Egipte toe te trek. Jakob verlaat dus die Beloofde Land om na Egipte – van alle plekke – te verhuis, ’n land wat later ’n verbode plek vir die volk sou wees (Deut. 17:16).

`Lees Genesis 47. Watter geestelike waarhede en beginsels is in hierdie verhaal te vinde?`

“Josef het vyf van sy broers saamgeneem om aan die farao bekend te stel, en om by daardie geleentheid die beloofde grond as woonplek te ontvang. As ’n dankbaarheidsgebaar aan sy [wyse] onderkoning sou Farao waarskynlik die broers as hooggeplaastes in die regering wou aanstel. As ’n getroue aanbidder van Jehova probeer Josef egter sy broers beskerm teen die versoekings wat hulle aan die hof van ’n heidense heerser sou teëkom. [In aanloop tot die besoek] vermaan hy hulle: moenie, wanneer julle voor die koning verskyn, jul ware beroepe verswyg nie; wees eerlik. Jakob se seuns het ook toe daardie raad gevolg. Hulle het ’n punt daarvan gemaak om onder andere te noem dat hulle gekom het om as vreemdelinge in Egipte te woon, en nie om permanent daar te woon nie. Sodoende sou hulle die reg behou om te vertrek wanneer hulle dit sou verkies. So ontvang hulle toe ’n woonplek, soos Farao belowe het; ‘in die beste deel van die land’ (Gen. 47:6, OAB), in die landstreek Gosen” -Ellen G. White, Patriarchs and Prophets, bl. 233.

Farao lê ook wysheid aan die dag, en moedig nie dié vreemdelinge tot bedelary aan nie, om bakhand by hul vrygewige gasheer-farao te staan nie. Hy vra wat hul “‘nering’” is (Gen. 47:3, NAB) sodat hulle makliker by hul nuwe omgewing kan aanpas. Hy is ook gretig om van hul kundigheid gebruik te maak en sê: “‘As enigeen van hulle oor besondere vaardighede beskik, laat hulle ook oor my veeboerdery toesig hou’” (Gen. 47:6, NLV).

Jakob staan hier as ’n vreemdeling en ook ’n ondergeskikte voor die leier van die ganse Egipte. Tog doen hy die volgende: “Jakob het die farao geseën” (Gen. 47:7, NAB). Hy, die eenvoudige vreemdeling, spreek ’n seën oor Farao – die leier van die magtige Egiptiese Ryk – uit! Hoe so?

Die werkwoord ‘amad lipnê, oftewel “om iemand in ’n ander se teenwoordigheid te bring” (let op die verskeie vertalings van Gen. 47:7), word normaalweg in ’n priesterlike konteks gebruik (Lev. 14:11). Neem in ag dat die farao’s vanweë hul amp, vanselfsprekend die hoogste priester in Egipte van ouds was. Die feit dat Jakob hier ’n seën oor Farao uitspreek, beteken dat die patriarg in ’n geestelike sin hoër as die hoogste priester van Egipteland – hoër as die farao self – is.

`Die Bybel sê dat ons “’n uitverkore volk, ’n koninklike priesterdom, ’n nasie wat vir God afgesonder is, die eiendomsvolk van God [is]” (1 Pet. 2:9, NAB). Wat beteken dit, ongeag jou stand, wanneer dit by die manier kom wat ’n mens ander behandel? Onder watter verpligtinge stel die geloofslewe ’n mens?`