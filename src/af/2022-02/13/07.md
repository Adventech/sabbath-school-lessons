---
title:  Vir verdere studie
date:  24/06/2022
---

Ellen G. White, “Joseph and His Brothers”, Patriarchs and Prophets, ble. 233-240.

“Josef se lewensverhaal wys vooruit op die lewe van Christus. Aangevuur deur jaloesie besluit Josef se broers om hom as slaaf te verkoop, in die hoop dat dit hom sou keer om meer sukses as hulle te behaal. So, met Josef wat al verder weg na Egipte gevoer word, dink die broers toe: nou is dit uiteindelik klaarpraat met al Josef se lastige drome, drome wat nou nie meer bewaarheid kan word nie. Die broers het hulle egter lelik misgis. Voor hierdie poging om met die bestemde loop van sake te peuter het die Here egter ’n stokkie gesteek, want die einste ding wat hulle wou keer het hulle gehelp om mee te bring. Op ’n soortgelyke wyse was die Joodse priesters en oudstes jaloers op Jesus, bevrees dat die mense belangstelling in hulle sou verloor en eerder na Hom sou luister. So laat hulle Jesus toe kruisig om te keer dat Hy koning word – maar laasgenoemde is net mooi wat hul optrede teweeg gebring het.

“Deur slawerny in Egipte het Josef ’n redder vir sy mense geword. Tog het dit nie sy broers se skuld weggeneem nie. Hoewel Jesus se kruisiging deur sy vyande inderdaad van Hom die Verlosser van die ganse sondige mensdom en ook die Heerser van die hierdie wêreld gemaak het, bly sy moordenaars se misdaad afskuwelik, ten spyte van die feit dat God dit so bestier het dat hierdie dinge tot eer van sy Naam en ten goede van die mensdom meegewerk het.

“Vir geld het Josef se eie broers hom verraai. Christus is ook vir geldelike gewin verraai, uitgelewer deur ’n dissipel aan Sy vyande. Josef is vals beskuldig en in die tronk gestop omdat hy reg opgetree het. Net so is Christus verag en verwerp omdat sy vrome, selfverloënende lewe ’n stille vingerwysing vir sondaars was. Alhoewel Hy nie aaan enige misdaad skuldig was nie, is Hy op grond van valse getuienisse ter dood veroordeel. Let ook op Josef se geduld en sagmoedigheid te midde van onregverdigheid en verdrukking; sy gewilligheid om ander te vergewe, sy welwillendheid teenoor sy onnatuurlike broers - ’n toonbeeld van die Verlosser se lankmoedige lying onder die haat en mishandeling van goddelose mense en Sy vergifnis van, nie slegs Sy moordenaars nie, maar almal wat hulle sondes aan Hom bely en om Sy vergifnis vra” -Ellen G. White, Patriarchs and Prophets, ble. 239, 240.

**Vrae vir bespreking**:

`➊ Na Jakob se dood het Josef se broers bevrees geraak dat hy hulle toe in eie munt sou terugbetaal. Wat leer dit ons oor die skuldgevoelens wat hulle steeds met hulle saamgedra het? Wat leer ons uit Josef se reaksie aangaande vergifnis vir die skuldige partye?  `

`➋ Watter ander ooreenkomste bespeur ’n mens in die lewe van Josef en Jesus? `

`➌ Dink na oor die volgende: hoewel die Here presies weet wat die toekoms inhou, kan ons steeds besluite neem deur en uit ons vrye keuse. Hoe kan ons hierdie twee idees met mekaar versoen?  `