---
title:  Israel in Egipte
date:  18/06/2022
---

### Skrifverwysings vir hierdie week se studie
Genesis 46, Romeine 10:12 en 13, Genesis 47 en hfst. 48, Handelinge 3:25 en 26, Genesis 49, Filippense 2:10, asook Genesis 49:29 tot 50:21.

> <p>Geheueteks</p>
> “Die Israeliete het hulle in Egipte, in die Gosenstreek, gevestig. Hulle het eiendom daar verkry en hulle getalle het vinnig toegeneem” (Genesis 47:27, NLV).

Jakob en Josef se laaste jare saam is aangeteken in Genesis. Ons sien hoe Jakob (Israel) Kanaän verlaat (Genesis 46) ten einde hom en sy mense in Egipte te vestig (Genesis 47), waar hy dan ook later te sterwe kom (Gen. 49:29 tot 50:21). Hoewel Jakob-hulle in Egipte woon, word die Beloofde Land nog steeds in die vooruitsig gestel. Dit is iets wat sterk op die voorgrond tree (Gen. 50:22-26).

Sodra Jakob in Egipte aankom, spreek hy ’n seën oor die farao uit (Gen. 47:710), en vervul sodoende (natuurlik net gedeeltelik!) die belofte aan Abraham om die nasies tot seën te wees (Gen. 12:3). Later, kort voor sy heengaan, spreek Jakob ’n seën oor Josef se seuns (Genesis 48) asook sy eie seuns uit (Gen. 49:1-28). Die patriarg maak ook indrukwekkende voorspellings oor elkeen met betrekking tot hul plek in die toekomstige twaalf stamme van Israel (Gen. 49:1-27).

Hier is egter ’n bepaalde spanning: tussen Israel wat as ’n ontheemde en vreemdeling in Egipte woon, enersyds; en die hoop op die Beloofde Land, andersyds. Hoewel Genesis afsluit met Israel se kinders wat in Egipte woon, dui sommmige van die dinge wat hy op sy sterfbed sê op ’n ander plek: “‘Na my dood sal God na julle omsien en Hy sal julle uit hierdie land uit laat trek na die land toe wat Hy met ’n eed beloof het aan Abraham, Isak en Jakob’” (Gen. 50:24, NAB).

_*Bestudeer hierdie week se les as voorbereiding vir abbat, 25 Junie._