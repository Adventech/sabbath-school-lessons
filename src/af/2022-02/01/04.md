---
title:  Die Sabbat
date:  29/03/2022
---

`Lees Genesis 2:2 en 3, asook Eksodus 20:8-11. Hoe is dit dat die Sewendedagsabbat verband hou met die skepping? Watter uitwerking het dit op die wyse wat ons die Sabbatdag onderhou?`

God het sy skeppingswerk “voltooi” en juis daarom het Hy die Sabbatdag ingestel. Die Sewendedag-sabbat is dus ’n geloofsbelydenis dat ons glo dat God sy skeppingstaak voltooi het en dat Hy dit as “baie goed” beskou het. Deur die onderhouding van die Sabbat stem ’n mens met God saam oor hierdie dinge, bely jy dat sy skepping waarde het en mooi is.

Ons rus ook van ons werk net soos God van Syne gerus het na die skepping. Deur sabbatsonderhouding aanvaar ’n mens die skepping en ook die feit dat dit “baie goed” was, en dit sluit die menslike liggaam in. In teenstelling met sommige antieke (en ook moderne) sienings, maak die Skrif nêrens, hetsy in die Ou of Nuwe Testament, die liggaam as boos of sleg af nie. Dit is ’n paganistiese idee, nie ’n Bybelse een nie. In teendeel, sabbatariërs is dankbaar vir God se skepping – wat hul eie vleeslike liggame insluit – en dit is hoekom ons die skepping kan geniet en waarom ons dit koester en versorg.

Die Sabbat is die eerste van ’n aantal “afsluitingspunte” [of dalk “voltooiings”] in die geskiedenis van die mens, en is ’n baken van hoop vir die lydende mensdom en die kreunende aarde. Interessant genoeg, maak hierdie idee van afsluiting weer sy verskyning na die bou van die tabernakel, in die vorm van die sinsnede “So het Moses sy werk afgehandel” (Eks. 40:33, NAB, klem verskaf); met ’n soortgelyke uitdrukking na die bou van Salomo se tempel (1 Kon. 7:40 en 51). Op beide hierdie plekke is die evangelie en verlossing van die mens verkondig.

Na die sondeval dui die Sabbat, wat reg aan die einde van die week is, op die wonderbaarlike verlossing van die mens; wat slegs deur ’n ander wonderbaarlike gebeurtenis, deur ’n nuwe skepping kom (Jes. 65:17, Op. 21:1). Die Sabbat is ’n teken aan die einde van die menslike week dat die beproewing en lyding van dié ou wêreld wel (en net soos die week, óók) tot ’n einde sal kom.

Dit is waarom Jesus die Sabbat as die mees geskikte dag vir genesing van die siekes gekies het (Luk. 13:13-16). In teenstelling met die geestelike leiers van sy tyd, en die uiteenlopende mensgemaakte tradisies wat hulle aangehang het, was Jesus se genesing van siekes op Sabatte ’n vooruitwysing op die tyd dat alle pyn, alle lyding, en ook die dood oor en verby gaan wees, wat dan ook die algehele afsluiting van die verlossingsplan sal wees. Gevolglik is elke Sabbat ’n vergestalting van die verlossingshoop wat ons koester.

`Deur op die Sabbat te rus ervaar ons die rus en verlossing wat nou reeds in Jesus te vinde is, en wat eendag op ’n volmaakter wyse met die skepping van ’n nuwe hemel en aarde volvoer gaan word. Hoekom is dié stelling waar?`