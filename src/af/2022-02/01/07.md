---
title:  Vir verdere studie
date:  01/04/2022
---

Lees die volgende van Ellen G White: “Science and the Bible,” ble. 128, 129 in Education; en “The Creation” in The Story of Redemption, ble. 21, 22.

“Aangesien die boek van die natuur en dié van die geopenbaarde Woord die stempel van dieselfde Hemelse Outeur dra, kan dit nie anders as om in ooreenstemming met mekaar wees nie. Met verskillende metodes en in verskillende tale getuig hulle van dieselfde groot waarhede. Die wetenskap ontdek voortdurend nuwe wonders; maar bring niks uit haar navorsing te voorskyn wat, as ’n mens dit reg verstaan, indruis teen die geopenbaarde Woord van God nie. Die boek van die natuur en die geskrewe Woord – die een werp lig op die ander. Beide is ’n kennismaking met God omdat ’n mens iets daaruit leer aangaande die wette waardeur Hy werk.

“Verkeerde afleidings op grond van dinge wat in die natuur waargeneem is, lei tot die veronderstelling dat die wetenskap en die geopenbaarde Woord in stryd met mekaar is. Pogings om hierdie ooreenstemming te herstel het tot die aanvaarding van skrifuitleg gelei wat die trefkrag van God se Woord ondermyn en totaal daarvan beroof. Dit word algemeen aanvaar dat geologie in stryd met ’n letterlike uitleg van die Mosaïese boekstawing van die skepping is. Dit vereis na bewering miljoene jare vir die aarde om vanuit chaos te evolueer. Ten einde die Bybel met hierdie sogenaamde openbaring van die wetenskap te laat strook, neem mense aan dat die dae van die skepping oneindig lank moes wees, dat dit oor duisende of selfs miljoene jare gestrek het.

“Sulke gevolgtrekkings is heeltemal onnodig. Die opgetekende Skrif strook met sigself en met die natuurstudie” (Ellen G. White, Education, ble. 128 en 129).

**Vrae vir bespreking**:

`➊ Waarom sal ’n mens se geloof geaffekteer word deur te glo dat hierdie verhale oor die skepping, legendes of “mites” is met die doel om geestelike lesse, maar lesse wat nie histories korrek is nie, oor te dra? Watter leidrade in die Bybelteks toon dat die bybelskrywer self dit net so histories korrek as die ander verhale in Genesis beskou het? Wat is Jesus se getuienis oor die historiese waarheid van hierdie verhale? `

`➋ Wat leer ons uit die verhaal van Genesis oor die belangrikheid van die mens se rentmeesterskap ten opsigte van die aarde? Hoe kan ons goeie rentmeesters van die aarde wees, maar terselfdertyd waak teen die gevare van panteïsme (die aanbidding van die natuur as God), wat gewis ’n groot versoeking is? (Lees Rom. 1:25.) `

`➌ Sonde het groot verwoesting oor die millennia heen gesaai. Op watter maniere openbaar die skepping nogtans steeds sy wonders, prag en majesteit aan die mens. Hoe sien ’n mens dat die natuur steeds “baie goed” is, en op ’n kragtige wyse van God se krag en goedheid tot ons spreek? `