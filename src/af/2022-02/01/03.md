---
title:  Die skepping
date:  28/03/2022
---

`Lees Genesis 1:4, 10, 12, 18, 21, 25 en 31; asook hfst. 2:1-3. Wat is die betekenis van die herhalende sinsnede “en dit was goed” in die eerste skeppingsverhaal? Watter les word deur die voltooiing van die skepping geïmpliseer (Gen. 2:1-3)?`

Na elke byvoeging tot die skepping evalueer God sy handewerk en sê in die Hebreeus dat dit ‘tov’ (oftewel “goed”) is. Die aanvaarde siening is dat Hy met hierdie byvoeglike naamwoord sê dat sy skeppingswerk suksesvol was. Met die opmerking dat dit telkens “goed was” bedoel God dus dat Hy “in sy doel geslaag het.” Die lig wat Hy geskape het, het inderdaad die aarde verlig (Gen. 1:4); die plante wat Hy geskape het, het inderdaad vrugte voortgebring (Gen. 1:12); ensovoorts.

Tog dui hierdie sinsnede (“en dit was goed”) op meer as funksionele doeltreffendheid. Die Hebreeuse woord ‘tov’ word ook in die Bybel as ’n uitdrukking van estetiese waardering gebruik, m.a.w. om te sê dat iets mooi is (Gen. 24:16). Dit word ook direk met die kwaad gekontrasteer (Gen. 2:9), en die kwaad op die beurt met die dood (Gen. 2:17).

Die sinsnede “en dit was goed” beteken dus dat die skepping reg gewerk het, dat dit mooi en volmaak was, en dat daar geen boosheid (oftewel kwaad) in was nie. Die wêreld was “nog nie” soos ons dit nou ken, uitgelewer aan sonde en die dood nie, ’n feit wat inderdaad ook in die inleiding van die tweede skeppingsverhaal pertinent genoem word (lees Gen. 2:5).

Hierdie beskrywing van die skepping is presies die teenoorgestelde van die evolusieteorie, wat dogmaties volhou dat die wêreld sigself progressief tot stand gebring het; m.b.v. ’n reeks opeenvolgende toevallige gebeure, beginnende by eenvoud wat dan tot kompleksiteit lei.

In teenstelling hiermee bevestig die skrywer van Genesis dat God die aarde doelbewus en meteens geskep het (hfst. 1:1). Dit het absoluut niks met toeval of ewekansigheid te doen gehad nie. Die wêreld het nie vanself tot stand gekom nie, maar is deur die wil en woord van God geskep (Gen. 1:3). Let op die werkwoord bara’ (oftewel “geskep” of “geskape”). Dit verskyn in Genesis 1 waar dit sê dat God in die begin die hemel en die aarde “geskep” het. Dié werkwoord het deurgaans ’n enkele onderwerp, God. Let ook op die idee van “meteensheid” wat dit telkens tuisbring: God het gespreek, en dit was dadelik so.

Die geboekstaafde skeppingsverhaal sê vir ons dat “alles” tot stand gebring is (Gen. 1:31), en dat die Skeppergod dit Self as “baie goed” beskou het (Gen. 1:31). Genesis 1:1 beskryf dié gebeurtenis, die skepping van hemel en aarde; en Genesis 2:1 verklaar dat dit volbring is. Boonop is dit alles, insluitende die Sabbat, binne sewe dae voltooi.

`Evolusie se miljarde jare is ’n nietigverklaring van die skeppingsverhaal in Genesis. Waarom so? Waarom is dié twee sienings in elke denkbare opsig onversoenbaar`