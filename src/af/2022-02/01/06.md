---
title:  Die mens se plig
date:  31/03/2022
---

Nadat God die eerste man geskep het, het Hy hom dadelik drie geskenke gegee: die tuin in Eden (Gen. 2:8), kos om te eet (vers 16), asook die vrou (vers 22).

`Lees Genesis 2:15-17. Wat is Adam se plig teenoor die skepping en ook teenoor God? Wat is die verband tussen dié twee pligte?`

Die eerste plig het te doen met die natuur (oftewel die omgewing) waarin God vir Adam geplaas het: “om dit te bewerk en te bewaak” (Gen. 2:15, OAB). Die werkwoord ‘avad (“om te bewerk”) verwys na werk. Ons ontvang nie net die lewende aarde as geskenk nie, maar moet ook daarop werk en dit vrugbaar maak – ’n les wat Jesus met die gelykenis van die talente herhaal (Matt. 25:14-30). Die werkwoord shamar (“om te bewaak”) behels die verantwoordelikheid om daardie geskenk te bewaar.

Die tweede plig het met kos te make. Ons moet onthou dat dit ’n gawe van Bo is (lees Gen. 1:29). God het ook vir Adam gesê: “‘jy mag eet soos jy wil’” (Gen. 2:16, NAB, woordorde aangepas). Die mens het nie die bome geskep nie, ook nie die kos daaraan nie. Dit is ’n geskenk, ’n genadegawe.

Tog is daar ook ’n voorskrif hier: Adam moet van God se vrygewigheid gebruik maak deur “‘van al die bome’” te eet en dit te geniet (NAB). As deel van hierdie genadegawe voeg die Here egter ’n beperking by. Daar is ’n spesifieke boom waarvan Adam-hulle nie die vrugte mag eet nie. Om sonder perke te eet, lei dus tot die dood. Hierdie beginsel is reg in Eden; en bly ons, in vele opsigte, steeds by.

Adam se derde plig is teenoor die vrou, God se derde gawe aan die mens: “die man [sal] sy vader en moeder verlaat en sy vrou aankleef. En hulle sal een vlees wees” (Gen. 2:24, OAB). Dit word op so ’n buitengewone manier gestel en is ’n kragtige bewoording wat die mens se verantwoordelikheid teenoor die huweliksbelofte onderstreep, waar die “een vlees” (OAB) beteken dat die tweetjies “een word” (NAB, vgl. Matt. 19:7-9).

Die rede waarom dit die man is wat sy ouers moet verlaat (en nie die vrou nie) het moontlik met ’n bepaalde Bybelse praktyk te doen: die gebruik van woorde met ’n manlike uitgang in boodskappe wat op beide geslagte betrekking het. Derhalwe is dié gebod dalk ook op die vrou van toepassing. Hoewel die huweliksband ’n gawe van Bo is behels dit ’n bepaalde verantwoordelikheid sodra dit ontvang word, ’n verantwoordelikheid wat die man en die vrou s’n is, en wat deur albei getrou nagekom moet word.

`Dink aan al die gawes wat God jou geskenk het. Watter verantwoordelikhede het jy nou as gevolg van daardie genadegawes?`