---
title:  Die skepping van die mens
date:  30/03/2022
---

Die skepping van die mens is God se laaste taak in daardie onderneming, wel ten minste in die Genesis-vertelling. Die mens is die klimaks van die ganse aarde se skepping, die doel waarvoor die wêreld tot stand gebring is.

`Lees Genesis 1:26-29 en hfst. 2:7.Wat is die verband tussen dié twee uiteenlopende weergawes oor die skepping van die mens?`

Dat God die mens na sy beeld geskape het, is een van die treffendste bybelwaarhede. Slegs die mens is na die beeld van God gemaak. “God het [weliswaar] die wilde diere op die aarde gemaak” (Gen. 1:25, NAB), maar met ons is dit anders: “God het die mens geskape na sy beeld” (Gen. 1:27, OAB). Die algemeen-aanvaarde siening word so vertolk dat daar verstaan word dat hierdie beeltenis tot die geestelike aard van ons menswees beperk is.  Hiervolgens behels “die beeld van God” ’n soort administratiewe “funksie” wat moet herinner aan die verteenwoordiging van God; of ’n soort geestelike “funksie” wat die band tussen God en mens, of mens en medemens aandui.

Hoewel hierdie vertolkings korrek is, ontbreek ’n belangrike deel van die realiteit hier: die stoflike sy van die skepping. Beide die geestelike en die stoflike sy word bygebring in die twee begrippe “beeld” en “gelykenis,” ’n tweeledige proses wat in Genesis 1:26 beskryf word. Die Hebreeuse woord tselem (wat as “beeld” vertaal is) verwys na die konkrete vorm van die fisiese liggaam, terwyl die woord demut (wat as “gelykenis” vertaal is) na die abstrakte eienskappe, wat ’n afbeelding van die Godheid is, verwys.

Die Hebreeuse begrip “na die beeld van God” behels dus die mens in sy geheel, ’n geheelbeeld van ons wese wat strook met die Bybelse siening in dié verband. Die Skrif verklaar dat die mens as individu (hetsy manlik of vroulik) uiterlik asook innerlik na die beeld van God geskape is. Let op Ellen G. White se kommentaar hieroor: “Nadat die Here vir Adam geskep het, was hy liggaamlik, verstandelik en psigies die beeltenis van sy Skepper” (Education, bl. 15).

Om die waarheid te sê, hierdie geheelsiening oor die beeld van God, wat die stoflike liggaam insluit, word herbeklemtoon in die tweede skeppingsvertelling, waar dit sê dat “die mens ’n lewende wese geword het” (Gen. 2:7, NAB), “’n lewende siel” in lewende lywe (nefesh, OAB), die produk van twee goddelike handelinge wat God uitgevoer het: God het  “gevorm” en toe het God “geblaas.” Let daarop dat “asem” dikwels verwys na die geestelike dimensie, hoewel dit ook ’n noue verwantskap het met die biologiese vermoë om asem te haal, met daardie deel van die mens wat “uit die stof van die aarde gevorm is” (woordorde aangepas). Dit is die “asem van die lewe” – d.w.s. asem (die geestelike) en lewe (die vleeslike).

Later voer God ’n derde handeling uit, dié keer die skepping van die vrou uit die liggaam van die man (Gen. 2:21 en 22), ter beklemtoning dat sy dieselfde aard as die man het.