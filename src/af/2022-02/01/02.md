---
title:  God van die skepping
date:  27/03/2022
---

`Lees Psalm 100:1-3. Watter reaksie ontlok die Skepper God by die mens? Waarom?`

Die eerste boodskap wat die skeppingsverhaal in Genesis 1 by ons tuisbring is dat die fokus op God val. Dit blyk uit die vertaling van die heel eerste vers: “In die begin het God…” (OAB). In hierdie eerste sinsnede van Gen. 1:1 staan die woord “God” reg in die middel van die teksvers, en in die dreunsang-tradisie dra dit die sterkste klem moontlik ten einde die belangrikheid van God te benadruk. Die skepping-teks begin dus met ’n beklemtoning van die Skepper God, die een wat alles tot stand gebring het.

Genesis begin inderwaarheid met twee uiteenlopende uitbeeldings van God. In die eerste skeppingsverhaal (in Gen. 1:1 tot 2:4) is die afstand tussen Hom en die mens oneindig groot. Hy is die bomenslike God, Elohim, wie se naam op die allesoortreffendheid van die Skepper dui. Die naam Elohim benadruk ook sy uitnemendheid en krag, en met die gebruik van die meervoudsvorm (-im) gee dit uiting aan die begrippe majesteit en transendensie (oftewel allesoortreffendheid).

Die tweede skeppingsverhaal (Gen. 2:4-25) dui op die nabyheid en betrokkenheid van die Here, die inwonende (immanente) God wat YHWH genoem word, ’n naam wat volgens baie kenners op die begrippe nabyheid en verhouding dui. (Immanensie is presies die teenoorgestelde van transendensie. Immanent beteken inwonend, byblywend, m.a.w. dat Hy by die mens bly.) Tesame doen die twee skeppingsverhale dus indirek beroep op die mensdom om God te aanbid; bestaande uit die besef dat God oor oneindige majesteit en mag beskik, en daarmee saam die belydenis dat ons van Hom afhanklik is – “Hy het ons gemaak” (Ps. 100:3, NAB), ons het nie onsself geskep nie. Dit is hoekom so baie van die psalms dikwels aanbidding met die skepping assosieer (Ps. 95:1-6, Ps. 139:13 en 14 [vgl. Op. 14:7]).

Hierdie tweeledige beskouing van God – as die Opperwese wat enersyds oor beide almag en majesteit beskik; en wat andersyds naby, liefdevol en ’n noue band met ons het – onderstreep ’n belangrike punt oor ons ingesteldheid teenoor God ten tye van aanbidding. Ons moet ontsag en eerbied vir Hom hê. Dit moet hand aan hand met aanbiddingsvreugde gaan, en met die geloofsekerheid dat God naby ons is, ons vergewe, en ons liefhet (lees Ps. 2:11). Selfs die volgorde van hierdie twee uitbeeldings van God is betekenisvol: die belewenis van God se nabyheid en sy intieme teenwoordigheid kom na die belewenis dat Hy vêr bokant ons verhewe is. Slegs wanneer ’n mens besef dat God groot is, sal jy sy genade kan waardeer en geniet, wanneer jy sidder voor sy wonderbare en liefdevolle teenwoordigheid in jou lewe.

`Dink aan God se oneindige mag, wat die heelal in stand hou, maar wat terselfdertyd so naby aan ons kan wees. Waarom is hierdie aangrypende waarheid so merkwaardig?`