---
title:  Vir verdere studie
date:  06/05/2022
---

Lees Ellen G. White: “Abraham in Canaan”, ble. 134-136 in Patriarchs and Prophets.

“Die kerk van God moet ’n seëning vir die mensdom wees, en die lidmate sal geseënd wees namate hulle andere tot seën is. Die Here het nie net ’n verbondsvolk in hierdie wêreld tot stand gebring om daardie persone as seuns en dogters van God aan te neem nie. Deur hulle wou Hy ook die voordele wat die lig van Godgegewe insig bring aan die wêreld skenk. Toe die Here Abraham gekies het, was dit nie net sodat die patriarg ’n boesemvriendskap met God kon hê nie, maar ook om ’n kanaal te wees: deur hom kon die kosbare en besonderse voorregte wat die Here begeer het om aan die nasies te bring, hulle bereik. Abraham moes ’n lig te midde van die geestelike duisternis om hom wees.

“Wanneer die Here sy kinders met waarheid en insig seën, is dit nie net sodat húlle die gawe van die ewige lewe kan ontvang nie, maar ook sodat diegene om hulle geestelik verlig kan word… ‘Julle is die sout vir die aarde’ (NAB). Wanneer God sy kinders die sout vir die aarde maak, is dit nie net vir hul eie behoud nie, maar ook sodat hulle die behoud van andere se lewe kan bewerkstellig…

“Skyn julle as lewende stene in die huis wat God bou?

“Ons geestelikheid is net eg as dit, in al ons doen en late, ons innerlike beheer en rig. Die godvresenheid wat met ons lewenstake vervleg moet wees, moet prakties van aard wees. Die transformerende genade van Christus behoort in ons harte werksaam te wees. Ons benodig baie meer van Jesus, en heelwat minder van die eie-ek” -Ellen G. White, Reflecting Christ, bl. 205.

**Vrae vir bespreking**:

`➊ Let op die seëning wat God aan Abraham skenk: “‘Ek sal jou seën sodat jy… ander tot ’n seën sal wees’” (Gen. 12:2, NKJV). Wat beteken dit om deur God geseën te wees? Hoe kan ons, as gelowiges wat dieselfde God as Abram dien, andere tot seën wees? `

`➋ Waarom was Abraham se wit leuentjie aangaande sy suster-vrou verkeerd? Wat is die ergste: ’n leuen of ’n halwe waarheid? `

`➌ Lees weer Genesis 14:21-23 met betrekking tot Abram se reaksie op die koning van Sodom se aanbod. Waarom het Abram op dié wyse gereageer, en watter belangrike les kan ’n mens daaruit leer? Was Abram dan nie geregtig op die koning se aanbod nie? `