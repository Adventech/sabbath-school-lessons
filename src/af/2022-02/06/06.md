---
title:  Die tiende en Melgisedek
date:  05/05/2022
---

`Lees Genesis 14:18-24 en Hebreërs 7:1-10. Wie was Melgisedek? Waarom het Abram sy tiende aan dié priester, wat nou skielik sy opwagting maak, betaal?`

Die skielike verskyning van dié misterieuse Melgisedek beteken nie dat hy nie hier hoort nie. Nadat Abram deur die Kanaänitiese konings bedank is, bedank hy nou dié priester, Hierdie dankbaarheid word uitgedruk in ’n gebaar: hy betaal sy tiende aan hom.

Melgisedek kom van die stad Salem, wat “vrede” beteken, ’n paslike boodskap na die verwarring en gewoel van oorlog.

‘n Deel van Melgisedek se naam is die woord tsedek, wat “geregtigheid” beteken. Let daarenteen op die koning van Sodom en die koning van Gomorra se name: Bera, wat “in boosheid,” en Birsa, wat “in goddeloosheid” beteken; waarskynlik vanne wat dui op die eienskappe wat hulle verteenwoordig (Gen. 14:2).

Melgisedek verskyn as ’n soort ommekeer van die geweld en boosheid waarvan die Kanaänitiese konings versinnebeeldings is. In hierdie skrifgedeelte het ons ook die eerste bybelverwysing na die woord “priester” (Gen. 14:18). Melgisedek se verbinding met “God die Allerhoogste” (Gen. 14:18, NAB), wat Abram sy eie God noem (Gen. 14:22), is ’n klinkklare bewys dat die patriarg hom beskou het as ’n priester van die God wat Abram gedien het. Melgisedek moet egter nie as Christus gesien word nie. Hy was bloot God se verteenwoordiger vir die mense van sy tyd (lees -Ellen G. White Comments, The SDA Bible Commentary, deel 1, bl. 1092, 1093).

Melgisedek tree inderdaad as priester op. Hy bedien “kos en wyn” (NAB). Hierdie is dinge wat in die Ou Testament met die priesterlike amp geassosieer is en wat dikwels op die gebruik van vars geparste druiwesap neergekom het (Deut. 7:13, 2 Kron. 31:5). Dié verbintenis tussen die brood en die wyn, en die priesterlike amp, duik later weer op; waar dit in verband met die gee van tiendes genoem word (Deut. 14:23). Wat meer is, Melgisedek spreek ’n seën oor Abram uit (Gen. 14:19).

Abram “gee… vir Melgisedek ’n tiende van alles wat hy teruggekry het” (Gen. 14:20, NLV) as ’n respons op die lewende God, die “Skepper van hemel en aarde” (Gen. 14:19, NKJV). Hierdie titel is ’n verwysing na die inleiding van die skeppingsverhaal (Gen. 1:1, OAB) waar die sinsnede “die hemel en die aarde” na die ganse heelal (d.w.s. na “alles” verwys). Die tiende word dus beskou as ’n gebaar van dankbaarheid teenoor die Skepper van alles wat bestaan, die besitter van alles (Heb. 7:2-6; vgl. Gen. 28:22). Eienaardig genoeg sien die aanbidder nie die tiende as ’n geskenk aan God nie, maar as ’n geskenk van Hom. Hoe so? – omdat Hy, in die eerste plek, die skenker van alles is.

`Waarom is die ‘teruggee’ van tiendes ’n kragtige bewys van ware geloof, asook ’n wonderbaarlike manier om ons geloof te bou?`