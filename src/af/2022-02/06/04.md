---
title:  Abram en Lot
date:  03/05/2022
---

`Lees Genesis 13:1-18. Wat leer ’n mens uit hierdie verhaal oor die belangrikheid van karakter?`

Abram keer terug na Kanaän, asof die reis na Egipte niks meer as ’n tydelike ou terugslaggie was nie. So gaan die paadjie wat God met Abram loop, weer voort, ’n terugkeer na die eerste reis na die Beloofde Land. Abram se eerste rusplek is Bet-El (Gen. 13:3), net soos by sy eerste reis na Kanaän (Gen. 12:3-6). Abram het hom bekeer en is weer “homself ” – Abram die man van geloof.

Abram se heraansluiting by God blyk reeds uit sy interpersoonlike bande, uit die manier wat hy die probleem met Lot, sy broerskind, aangaande grondgebied hanteer. Dit was egter Abram self wat ’n vreedsame ooreenkoms voorgestel het deur toe te laat dat Lot eerste kies (Gen. 13:9, 10), ’n gebaar wat van vrygewigheid en welwillendheid getuig, tekenend van die tipe mens wat Abram was.

Die feit dat Lot die mees voordelige en beste deel gekies het – ’n waterryke dal (Gen. 13:10, 11) – sonder om hom te steur aan die gevare wat sy nuwe bure se bose praktyke vir hom ingehou het (Gen. 13:13), bring sy gierigheid en swak karakter aan die lig. Die sinsnede “vir hom” laat dink ’n mens aan die bose mense wat voor die vloed geleef het, wat met die vroue “van hulle keuse” getrou het (lees Gen. 6:2, NAB).

Abram se hantering van dié probleem getuig van geloof. Abram het nie sy stuk land self gekies nie, maar dit is deur God se genade aan hom geskenk. In teenstelling met Lot, stel Abram slegs belang in die vermelde grond omdat God so sê (Gen. 13:14). Wat meer is, dit is slegs toe Abram en Lot se paadjies skei dat die Here weer met die patriarg praat (Gen. 13:14). Om die waarheid te sê, dit is die eerste opgetekende keer dat God hardop met Abram praat sedert die oproep om weg te trek uit Ur. “‘Kyk tog rond, kyk van hier af waar jy is, na die noorde en die suide, na die ooste en die weste. Die hele land wat jy sien, gee Ek vir altyd aan jou en jou nageslag’” (Gen. 13:14 en 15, NAB). Daarna rig die Here ’n uitnodiging aan Abram: “‘Kom, trek nou kruis en dwars deur die land,’” as ’n inbesitnemingsgebaar. Die rede daarvoor? – “‘want Ek [die Here] gee dit vir jou’” (Gen. 13:17, NAB).

Die Here maak dit baie duidelik dat dit Hy is wat hierdie grondgebied aan Abram gee. Dit is ’n geskenk, ’n genadegawe; wat Abram deur geloof, ’n geloof wat tot gehoorsaamheid lei, in besit moet neem. Dit is slegs deur God se toedoen dat alles wat Hy hier aan Abram beloof uiteindelik verwesentlik sal word (lees Gen. 13:14-17).

`Hoe kan ons leer om goedhartig en vrygewig teenoor andere te wees, selfs al tree hulle nie so teenoor ons op nie?`