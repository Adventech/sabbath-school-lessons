---
title:  Abraham se herkoms
date:  30/04/2022
---

### Skrifverwysings vir hierdie week se studie
Genesis 12, Jesaja 48:20, Jesaja 36:6 en 9, Jeremia  2:18, Genesis 13 en hfst. 14, asook Hebreërs 7:1-10.

> <p>Geheueteks</p>
> “Omdat hy geglo het, het Abraham, toe God hom geroep het, gehoorsaam weggetrek na die land wat God vir hom as ’n erfdeel sou gee. Hy het weggetrek sonder om te weet waar hy sou beland” (Hebreërs 11:8, NLV).

Nou het ons die middel van die boek Genesis bereik. Hier in die middelste gedeelte (Genesis 12-22) bekyk ons Abraham se reis, vanaf God se eerste oproep – die lekh lekha in Hebreeus – oftewel “Gaan!” (Gen. 12:1), wat daartoe lei dat Abraham sy verlede agterlaat - gereed vir God se tweede oproep dat hy opnuut moet lekh lekha, oftewel “Gaan!” (Gen. 22:2), wat Abraham sover bring om sy toekoms in God se hande te laat (’n toekoms wat in sy toekomstige seun opgesluit is). Gevolglik is Abraham voortdurend op die pad. Hy is ’n pelgrim, en dit is ook waarom hy ’n “vreemdeling” genoem word (Gen. 17:8, NAB).

In sy omswerwinge bevind Abraham hom as ontheemde in ’n soort niemandsland. Hy is immers sonder ’n verlede omdat hy dit nou kwyt is, en sonder ’n toekoms omdat hy nie weet waarheen sy reise lei nie. Tussen die twee oproepe om te gaan – die raamwerk waarbinne Abraham se geloofsreis  sigself afspeel – hoor die patriarg die stem van God. Die Here gee hom die versekering dat alles reg sal loop, deur te sê: “Vrees nie, Abram” (Gen. 15:1, OAB). Dié drie woorde markeer die drie gedeeltes van Abraham se reis, wat ons in weke 6, 7 en 8 gaan bestudeer.

Abraham is die vergestaling van ware geloof (Gen. 17:6) en word in die Hebreeuse skriftuur as ’n man van geloof onthou (Neh. 9:7 en 8). In die Nuwe Testament is Abraham een van die Ou-Testamentiese karakters waarna die meeste verwys word. Hierdie week sal ons begin om te begryp waarom dit so is.

_*Bestudeer hierdie week se les as voorbereiding vir Sabbat, 7 Mei._