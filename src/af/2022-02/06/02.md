---
title:  Abraham se uittog uit Ur
date:  01/05/2022
---

`Lees Genesis 12:1-9. Waarom het die Here Abram geroep en gevra dat hy sy geboorteland en sy mense verlaat? Hoe het Abram op die Here gereageer?`

Die laaste keer dat God hardop met iemand gepraat het – wel ten minste soos dit in die Bybel opgeteken is – is toe Hy na die vloed met Noag gepraat het, om hom die versekering te gee dat Hy ’n verbond met die mens sluit (Gen. 9:15-17) en dat daar nooit weer ’n wêreldwye vloed sal wees nie. Hierdie tweede direkte woord, dié keer aan Abram, sluit aan by daardie eerste belofte aan die mensdom: Al die volke van die aarde sal in Abram geseën wees (lees hfst. 12:3).

Die vervulling van daardie profesie begin met Abram wat sy verlede agterlaat. Die bekende – sy mense, sy land, selfs ’n deel van homself – alles word agtergelaat. Die intensiteit van dié wegtrek word weerspieël in die herhaling van die sleutelwoord “gaan,” wat sewe maal binne dié konteks gebruik word. Eerstens moet Abram sy geboorteland opgee, “Ur van die Galdeërs,” wat ook as Babilonië bekend staan (Gen. 11:31, Jes. 13:19). Die oproep, “Gaan uit Babilon uit,” het ’n lang geskiedenis onder die bybelprofete (Jes. 48:20, Op. 18:4).

Abram se vertrek het ook sy familielewe geraak. Hy moes sy erfenis agterweë laat; en ook tot ’n groot mate die dinge soos sy erflating, ’n kultuurgebonde opvoeding, asook sy invloedsfeer – alles dinge wat hy bekom en/of aangeleer is.

Tog behels die oproep om te gaan veel meer. Die Hebreeuse sinsnede, lekh lekha (wat as “Gaan” vertaal is), kan ook letterlik vertaal word as: “Gaan jyself ” of “Jy moet self gaan.” Abram se vertrek uit Babilonië dui op veel meer as net ’n verandering van ligging of om geliefdes agter te laat. Lekh lekha impliseer ’n klem op die self-gedeelte. Abram self moet gaan. Hy moet van ’n deel van homself ontslae raak, daardie deel wat as sy “Babiloniese verlede” bestempel kan word.

Wat is die doel van dié agterlaat van die bekende? – om by “’n land” aan te kom wat God hom sal wys. ’n Mens kom dieselfde soort taalgebruik teë in die gedeelte wat oor die offer van Isak gaan (Gen. 22:2), met bepaalde verwysings na Moria, waar Isak geoffer sou word en waar die tempel in Jerusalem later gebou sou word (2 Kron. 3:1). God se belofte gaan nie net oor ’n fisiese beloofde land nie, maar ook oor die verlossing van die mensdom. Hierdie gedagte word herbeklemtoon in God se belofte oor al die volke van die aarde wat geseën sal word (Gen. 12:2, 3). Die werkwoord barakh, wat as “geseën” vertaal word, verskyn vyf maal in dié skrifgedeelte. Hierdie wêreldwye seëning tree in werking deur die Abram se “nageslag” (hfst. 22:18, 26:4 en 28:14). Dié teksverse sê hier dat Abram ’n “nageslag” sal hê, ’n belofte wat uiteindelik in Jesus Christus verwesentlik sou word (Hand. 3:25).

`Wat vra die Here moontlik vir jou om agter te laat as deel van jou roeping? Dit wil sê, watter deel van jou lewe sal jy dalk moet agterlaat ten einde daaraan gehoor te gee?`