---
title:  Die Babel-koalisie
date:  04/05/2022
---

`Lees Genesis 14:1-17. Waarom is hierdie oorlog wat net na die gawe van die Beloofde Land uitbreek dan so noemenswaardig? Wat leer ’n mens hieruit oor Abram?`

Jesus het die priesterskap ontvang op grond van ‘n onverganklike lewe, en omdat Dit is die eerste oorlog wat in die Bybel opgeteken word (Gen. 14:2). ’n Koalisie van vier leërs vanuit Mesopotamië en Persië het saam teen ’n koalisie van vyf Kanaänitiese leërs, insluitende dié van die konings van Sodom en Gomorra, opgetrek (Gen. 14:8) – oënskynlik ’n groot oorlog (Gen. 14:9). Die rede vir dié gewapende stryd het te doen met die feit dat die mense van Kanaän teen die Babiloniese susereine wat oor hulle aangestel is (Gen. 14:4 en 5) gerebelleer het. Hierdie verhaal dui op ’n bepaalde geskiedkundige konflik. Let egter op die tydsberekening van dié oorlog (wat in daardie jare boonop as ’n wêreldoorlog bestempel kon word): dit gebeur net na God die Beloofde Land aan Abram geskenk het. So, dit het duidelik ook ’n besonderse geestelike betekenis.

Die feit dat so baie mense uit die landstreek Kanaän daarby betrokke was, dui daarop dat die onafhanklikheid van dié landstreek die groot twispunt in hierdie gewapende stryd was. Ironies genoeg was Abram-hulle, die enigste party wat werklik belang by die grond gehad het aangesien hulle die enigste regmatige besitters was, die enigste groep wat nie tot die oorlog toegetree het nie (wel, ten minste nie aan die begin nie).

Die rede vir Abram se neutraliteit is omdat die Beloofde Land vir hom nie iets was wat deur ’n gewapende stryd of deur slim politieke strategieë bekom moes word nie. Abram se koninkryk was ’n geskenk van God. Die enigste rede waarom die patriarg bereid was om toe te tree, was om sy broerskind Lot te hulp te snel, wat in die loop van die oorlog gevange geneem is (Gen. 14:12, 13).

“Na een van die veldslae hoor Abraham, wat [tot dusver] in vrede by die terpentynbome van Mamre gewoon het, by ’n ontsnapte krygsgevangene dat sy broerskind gevange geneem is. Tog het hy geen kwade gevoelens teenoor Lot gekoester nie, en dit na sy broerskind se ondankbaarheid. Medelye oorval hom en hy besluit op die daad om Lot te gaan red. Nadat hy eers raad by God gevra het, berei Abraham hom voor op oorlog” -Ellen G. White, Patriarchs and Prophets, bl. 135.

Abram konfronteer egter nie die hele Persië-Mesopotamië-koalisie nie. Dit was waarskynlik ’n vinnige sending in die nag, met ’n uitgesoekte taakspan; want hy val net die kamp waar Lot gevange gehou is, aan. So word Lot toe gered en saam met hom, die koning van Sodom. Abram, die getroue godsman, het dus ook groot onverskrokkenheid en dapperheid aan die dag gelê. Sy invloed in dié landstreek het waarskynlik toegeneem. Die mense kon sien dat hy ‘n man van inbors was; en so het hulle meer van die God wat Abram gedien het, geleer.

`Watter soort invloed het ons dade op andere? Wat sê ons dade aangaande ons geloof?`