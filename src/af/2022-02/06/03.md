---
title:  Die versoeking in Egipte
date:  02/05/2022
---

`Lees Genesis 12:10-20. Waarom het Abram die Beloofde Land verlaat om Egipte toe te gaan? Hoe het die farao in vergelyking met Abram opgetree?`

Ironies genoeg besluit Abram, wat pas die Beloofde Land bereik het, om Egipte toe te gaan omdat daar “’n swaar hongersnood” in die Beloofde Land was (Gen. 12:10, NAB). Antieke Egiptiese tekste getuig inderdaad dat die inwoners van Kanaän die gewoonte gehad het om in tye van hongersnood Egipte toe te gaan. In Die Leerrede aan Merikare, ’n Egiptiese teks wat in die tydperk van die Middelryk (2060-1700 v.C.) opgestel is, verwys na enigeen uit Kanaän as ’n “jammerlike Asiaat” (aamu). Diesulkes word [in die enkelvoud] soos volg beskryf: “ellendig… behoeftig aan water… hy bly nie op een plek nie, kos hou hom aan die loop” (Miriam Lichtheim, Ancient Egyptian Literature, Volume I: The Old and Middle Kingdoms [Berkeley, CA: University of California Press, 1973], bl. 103, 104).

Die versoeking wat Egipte ingehou het, was dikwels ’n probleem vir die Israeliete van ouds (Num. 14:3, Jer. 2:18). So het Egipte dan ’n versinnebeelding geword van die mens wat op die mens vertrou, en nie op die Here soos dit hoort nie (2 Kon. 18:21, Jes. 36:6 en 9). In Egipte, waar water orals te siene was, was geloof nie nodig nie. Daar het die mense nie op die aarde gewag om ’n bietjie water voort te bring nie. Dit was ’n verskynsel wat ’n mens nie kon miskyk nie. In vergelyking met die hongersnood van Kanaän, het Egipte onweerstaanbaar gelyk, ten spyte van God se belofte oor die Beloofde Land.

Die Abram wat nou Kanaän verlaat, verskil van die een wat uit Ur weggetrek het. Voorheen is Abram as ’n man van geloof beskou, een wat sy Godgegewe roeping aanvaar het deur Ur te verlaat. Nou verlaat hy die Beloofde Land op eie houtjie, omdat hý so besluit het. Voorheen het Abram op God vertrou; maar nou tree hy soos ’n manipulerende en onetiese politikus op, wat slegs op homself en sy empiriese denke staat maak. “Tydens sy verblyf in Egipte toon Abram dat hy wel swakhede het en onvolmaak is. Met sy stilswye oor Sara, as sy vrou, bewys Abram dat Hy nie op die Here en Sy beskerming vertrou het nie. Hy toon sy gebrek aan daardie grootse geloof, dapperheid en edelmoedigheid waarvan hy so dikwels die vergestalting in sy leeftyd was” -Ellen G. White, Patriarchs and Prophets, bl. 130.

Wat sien ons hier? – Dat selfs ’n groot godsman ’n fout kan maak en tog nie deur God versaak word nie. Wanneer Abraham as ’n voorbeeld van redding deur genade in die Nuwe Testament voorgehou word, is dit presies wat die Nuwe Testament bedoel: deur genade. As dit nie vir God se genade was nie, sou daar immers vir Abraham, net soos die res van ons, geen hoop gewees het nie.

`Dit is so maklik vir ons, selfs vir getroue gelowiges, om die geloofspad byster te raak. Hoe leer ’n mens dié les uit vandag se verhaal? Waarom is ongehoorsaamheid aan God nooit ’n wyse besluit nie?`