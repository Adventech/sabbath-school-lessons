---
title:  Worsteling met God
date:  29/05/2022
---

Na hy en sy mense by Laban weg is, het Jakob gou weer ’n wonderbaarlike ontmoeting met God. Met die wete dat sy broer, Esau, op pad is, en met niks minder as “‘vier honderd man by hom’” nie (Gen. 32:6, NAB), bid Jakob met groot erns tot die Here. Nietemin bely hy: “‘ek is al u gunsbewyse nie werd nie, ook nie die trou waarmee U my versorg het nie’” (Gen. 32:10, NAB). Jakob het inderdaad nou ’n beter begrip van God se genade en wat dit behels.

Hoe het die Here hierop gereageer?

`Lees Genesis 32:22-31, en Hosea 12:3 en 4. Wat is die geestelike waarde van hierdie wonderbaarlike verhaal?`

Jakob is vreeslik benoud oor die verwikkelinge betreffende sy broer, en dit is tog te verstane. Na hy alles in sy vermoë gedoen het om sy gesin te beveilig, oornag hy op sy eie. Toe word hy skielik deur “’n Man” aangeval (Gen. 32:24, OAB). Hierdie naamwoordstuk – ’n Man – het soms spesiale konnotasies in die Bybel, en roep die teenwoordigheid van God voor die geestesoog (lees Jes. 53:3). Daniël gebruik dit, verwysende na die hemelse priester Migael (Dan. 10:5). Dit is ook die woord wat Josua gebruik het om die “die leërowerste van die Here” te beskryf, wat Josua die Here (YHWH) Self noem (Jos. 5:13-15, OAB).

Tydens dié worsteling besef Jakob in ’n stadium dat hy met God Self worstel. Dit blyk uit sy versoek: “‘Ek sal u net los as u my seën!’ ” (Gen. 32:26; NAB, aangepas uit OAB). Die feit dat Jakob so driftig vasklou aan die Here, en weier om Hom te laat gaan, toon ook sy passievolle begeerte na vergifnis. Hy wou reg voor God wees.

“Die [onbekeerde] gedagtegang wat daartoe gelei het dat Jakob sondig, deur die eersgeboortereg met bedrog te probeer bekom, het nou aan hom duidelik geword. Hy het nie op die beloftes van die Here staat gemaak nie, maar wou deur eie inspanning dit vermag wat God op sy eie tyd en wyse sou verwesentlik” -Ellen G. White, Patriarchs and Prophets, ble. 197, 198.

Die bewys dat hy deur God vergewe is, is in sy naamsverandering - ’n naam wat hom aan sy sonde herinner het, is verander na een wat sy oorwinning vier. “‘Jy sal nie meer Jakob [die bedrieër] genoem word nie,’” het die engel vir hom gesê, “‘maar Israel; want jy het geworstel met God en met die mense, en het oorwin” (Gen. 32:28; OAB, komma bygevoeg).

`Watter worstelings het jy al met God gehad? Wat beteken dit om met Hom te worstel, en waarom is dit belangrik dat ’n mens soms sulke ervarings moet hê?`