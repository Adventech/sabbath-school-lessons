---
title:  Ragel se dood
date:  02/06/2022
---

`Lees Genesis 35:15-29. Watter ander smarte het Jakob se disfunksionele gesin te beurt geval?`

Net na Jakob se vertrek uit Bet-El is daar drie verbandhoudende gebeure op die laaste been van sy reis na die Beloofde Land: die geboorte van Jakob se laaste seun; Ragel se dood; en Ruben, Jakob se eersgeborene by Lea, wat by sy pa se byvrou slaap. Hoewel die teks nie sê waarom die jongman so ’n bose ding aangevang het nie, kan dit wees dat hy op ’n manier die geboorte van Jakob se laaste seun wou skend, en Ragel se nagedagtenis in oneer wou bring. Die presiese rede is egter nie bekend nie.

Die geboorte van Jakob se laaste seun hou verband met Betlehem (Gen. 35:19), wat binne die grense van die Beloofde Land val. Hierdie geboorte is dan die eerste vervulling van God se belofte m.b.t. Israel se toekoms as ’n volk. Die vroedvrou se trooswoorde aan Ragel is profeties en is ’n spieëlbeeld van die versekering wat God aan Abraham gegee het: “‘Moenie bang wees nie’” (Gen. 35:17, NLV; vgl. Gen. 15:1, NLV).

Noemenswaardig is Jakob se verandering van die naam wat die sterwende Ragel aan haar seuntjie gegee het; van Ben-Oni (“seun van my smart”) waarmee sy haar pyn te kenne wou gee, na Benjamin (“seun van die regterhand”). Benjamin dui moontlik, by implikasie, ’n rigting aan: die suide. Hiermee gee Jakob dalk uiting aan die hoop op die Beloofde Land en alles wat God belowe het om vir Jakob se nageslag te doen sodra die mense hulle daar vestig.

Dit is in dié tyd dat Ruben geslagsomgang met Bilha het. Sy was Jakob se byvrou en ook Ragel se diensmeisie (Gen. 35:25, Gen. 30:3). Waarom hy so ’n skandelike ding doen, is nie duidelik in die Skrif nie – dalk is dit bloot ’n verdere voorbeeld van die verdorwenheid van die mens.

Wonder bo wonder reageer Jakob nie op dié skokkende gebeurtenis nie, hoewel dit pertinent aan hom gesê is (Gen. 35:22). Dit kan wees dat Jakob in dié fase van sy lewe alles in God se hande laat, met die vertroue dat die Here sy beloftes, ten spyte van die sonde en euwels wat soms om die patriarg gebeur, sal nakom.

Hierdie onwrikbare geloof is juis die les wat ’n mens indirek uit die lys van Jakob se 12 seuns leer, uit dié seuns wat die voorsate van die 12 stamme van Israel sou wees (Gen. 35:22-26). Beslis nie die mees aangename of voorbeeldige groep mense op aarde nie, soos ons weldra sal sien. Ten spyte van al die probleme, al die disfunksie, en selfs die euwels, soos blyk uit Ruben se geslagsomgang met Bilha, sal God se wil uiteindelik deur hierdie mense geskied, hoe deurmekaar die huishoudings van Abraham se nasate ook al was.

`Ten spyte van menslike swakhede sal God se planne uiteindelik triomfeer. Dink net wat sal gebeur as die mens net bereid is om saam met God te werk, as ons aan Hom gehoorsaam is. Met ander woorde: dink net hoeveel makliker, met minder menslike spanning en lyding, God se wil verrig kan word?`