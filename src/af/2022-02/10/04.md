---
title:  Die ontering van Dina
date:  31/05/2022
---

Noudat hy met sy broer versoen is wil Jakob hom graag in Kanaän hervestig en in vrede daar woon. Die woord shalem, oftewel “veilig” (Gen. 33:18, NAB), is afgelei uit die woord shalom, wat “vrede” beteken. Vir die eerste keer word Jakob se lewenspad deur vrede gekenmerk.

Nadat hy ’n stuk grond by die inwoners van daardie landstreek gekoop het (Gen. 33:19) rig hy ’n altaar vir die Here op, as teken van sy geloof en van die besef hoe afhanklik hy in werklikheid van God is. Vir elk van die offers was daar ’n meegaande aanbiddingsgebaar.

Om in Kanaän te vestig was egter makliker gesê as gedaan, en vir die eerste keer in sy lewe kom Jakob-Israel dit agter. Soos Isak en Abimelek by Gerar (Gen. 26:1-33), probeer Jakob ook om tot ’n vergelyk met die Kanaäniete te kom.

`Lees Genesis 34. Wat het toe sy planne vir ’n vreedsame verblyf in Kanaän in die wiele gery?`

Hier het ons ’n besonder onsmaaklike voorval. Dit toon hoe dubbelsinnig die karakters in hierdie verhaal, asook hul optredes, in werklikheid is. Dieselfde sinlike Sigem wat vir Dina verkrag, het klaarblyklik opregte bedoelings, en is kwansuis lief vir haar. Hy probeer dus opmaak vir wat hy haar aangedoen het en is selfs bereid om ’n verbondsrite, die besnydenis, te ondergaan.

Let egter ook op Simeon en Levi se optrede. Albei gee voor om kampvegters van God en sy gebod te wees, en staan ondertrouery met die Kanaäniete teë (Lev. 19:29), maar wend hulle nietemin tot leuens en misleiding (Gen. 34:13); en is ook al te gretig om te moor en te plunder (Gen. 34:25-27). Hul optrede is meer as net laakbaar, want waarom nou ’n klomp mense straf vir wat een man verkeerd gedoen het? Hierdie misdaad wat hulle gepleeg het kon potensieel tot verdere probleme aanleiding gee.

Hoe reageer Jakob daarop? Hy wil net die vrede bewaar. Wanneer hy die nuus ontvang dat sy dogter verkrag is sê hy niks nie (Gen. 34:5). Toe hy egter van sy seuns se wandade te hore kom berispe hy hulle op die daad omdat hy meer bekommerd oor die gevolge van hul dade is: “‘Julle het my in die moeilikheid gebring, want julle het my naam sleg gemaak by die mense van hierdie land, die Kanaäniete en die Feresiete. Ek het maar ’n klein klompie mans by my. As die mense van die land almal saamstaan teen my, sal hulle my en my mense verslaan en ons om die lewe bring’” (Gen. 34:30, NAB).

`Dit gebeur oor en oor in dié verhaal: ’n spul leuens en bedrog, en tog ook dade wat van goedheid en genade getuig. Wat sê dit oor die aard van die mens?`