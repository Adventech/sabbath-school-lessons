---
title:  Vir verdere studie
date:  03/06/2022
---

Lees Ellen G. White, “The Night of Wrestling” ble. 195-203 in Patriarchs and Prophets.

“Die stryd en angs wat Jakob in daardie nag van worsteling beleef het versinnebeeld die beproewinge wat die kinders van die Here voor Jesus se wederkoms sal deurmaak… Dit is wat God se kinders in hul laaste worsteling met die bose magte sal beleef. Die Here sal hul geloof, hul deursettingsvermoë, en hul geloofsekerheid in sy vermoë om hulle te red, beproef en toets. Satan sal hulle probeer terroriseer, met die idee dat hulle ’n verlore saak voor God is; dat hul sondes te groot was om sy vergifnis te kan ontvang. God se kinders word [dan] pynlik bewus van hul eie tekortkominge. Diesulkes neem bestek van hul lewens en begin om moed verloor. Dan onthou hulle egter hoe groot die genade van God is, en daarmee saam, hoe opreg hul bekering was; en beroep hulle op die belofte wat God deur Christus aan die hulpelose, boetvaardige sondaar gemaak het. Dan versaak hulle nie die geloof omdat hul gebede nie dadelik verhoor word nie. Nee, hulle gryp die krag van God aan, net soos Jakob wat vasklou aan die Engel, met hul binneste wat uitroep: ‘Ek sal U net laat gaan as U my seën’…

“Tog gee Jakob se lewensverhaal ons die versekering: God verwerp nie diegene wat in Satan se sondestrik beland het nie, as hul bekering en terugkeer na God natuurlik opreg is. Dit was deur ’n oorgawe van die eie-ek, deur ’n geloof wat daadwerklik op God vertrou het, dat Jakob dit verkry het wat hy nie voorheen deur menslike inspanning kon verkry nie. Op dié wyse, dan, het God sy dienskneg ’n belangrike les geleer: slegs deur die krag en genade van God kon hy die seëninge wat hy so begeer het, ontvang. So sal dit ook met God se eindtyd-kinders wees. Met gevare wat alom dreig en wanhoop wat die hart probeer verswelg, vertrou hulle uitsluitlik op die verdienste van Jesus se bemiddeling. Uit ons eie kan ons niks doen nie” -Ellen G. White, Patriarchs and Prophets, ble. 201-203.

**Vrae vir bespreking**:

`➊ Waarom baan Jakob se swakhede die weg vir God se genade? Hoe hou Jakob se flaters verband met Paulus se woorde: “Want as ek swak is, dan is ek sterk” (2 Kor. 12:10, OAB)? `

`➋ Waarom openbaar die Bybel, na jou mening, so baie van die bybelkarakters se veragtelike gedrag? Is daar enigiets wat die moderne gelowige daaruit kan put? `

`➌ Bepeins die afgodery-kwessie. Wat is die afgode van die hedendaagse mens? Hoe kan ons keer dat ons nie enigeen of enigiets behalwe die Here aanbid nie? `