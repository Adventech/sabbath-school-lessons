---
title:  Die herontmoeting tussen broers
date:  30/05/2022
---

Vanaf Pniël, wat “ek het God gesien” beteken (lees Gen. 32:30, ABA), die plek waar Jakob sy worstelgeveg met God gehad het, trek die patriarg nou op om sy broer te ontmoet. Na ’n skeiding van 20 jaar sien Jakob vir Esau en die 400 mans aankom in die vêrte (Gen. 33:1). Jakob is besorgd, en berei sy gesin en homself vir enige gebeurlikheid voor.

`Lees Genesis 33. Watter verband is daar tussen Jakob wat God van aangesig tot aangesig by Pniël gesien het, en Jakob wat sy broer hier weer van aangesig tot aangesig sien? Wat sê dit vir ons oor die verhoudings wat ons met God en met ons “broers” (hetsy huisgenote, ons medemens of ons medegelowiges) het?`

Jakob buig sewe maal na die aarde terwyl hy sy broer nader (Gen. 33:3) en spreek hom ’n aantal kere as “my heer” aan (Gen. 33:8, 13, 15; OAB). Jakob identifiseer homself boonop as “u dienaar” (Gen. 33:5, OAB; vgl. hfst. 32:4, 18, 20). Dit is noemenswaardig dat Jakob sewe maal voor sy broer buig, ’n spieëlbeeld van die sewe seëninge wat sy pa destyds oor hom uitgespreek het (Gen. 27:27-29). Wat meer is, deur te buig doen hy die teenoorgestelde van die seën wat sy pa oor hom uitgespreek het, naamlik dat “nasies voor jou [sal] neerbuig” (Gen. 27:29, OAB).

Dit is asof Jakob hier ten doel het om terug te gee wat hy aan sy broer verskuldig was, om die handoplegging terug te gee wat hy wederregtelik geneem het (lees Gen. 33:11). Teen alle verwagtinge in, toe Esau sy broer sien, hardloop hy tot by Jakob. Hy bring nie sy broer om die lewe nie. Nee, “Esau het sy arms om Jakob se nek gesit en hom gesoen, en hulle het gehuil” (Gen. 33:4, NAB).

Later sê Jakob aan sy broer: “ek [het] u aangesig te sien gekry soos ’n mens die aangesig van God sien” (Gen. 33:10, OAB). Die rede vir dié buitengewone wyse waarop Jakob uiting aan sy gevoelens gee, was omrede hy hier besef het dat Esau hom vergewe het. Die Hebreeuse werkwoord ratsah, “het behae gehad” (Gen. 33:10, OAB), is ’n teologiese begrip, en verwys na enige offer wat deur die Here “met welgevalle aangeneem” of “aangesien word,” en wat ook daarop neerkom dat God die aanbidder vergewe het (Lev. 22:27, Amos 5:22).

Die belewenis wat Jakob by Pniël gehad het, toe God hom vergewe het en waar hy Hom van aangesig tot aangesig gesien het, word nou herhaal met sy broer wat hom vergewe; ’n besef wat Jakob inderdaad met sy direkte ontmoeting met God vergelyk. Jakob beleef dus ’n tweede Pniël, die eerste ’n oefenlopie vir die tweede. Jakob is deur God en deur sy eie broer vergewe. Sekerlik het hy nou, meer as ooit tevore, verstaan wat genade beteken.

`Dink aan al die kere wat ander jou vergewe het. Wat het jy daaruit oor God se genade geleer?`