---
title:  Afgodery vier hooggety
date:  01/06/2022
---

`Lees Genesis 34:30 tot 35:15. Watter lesse aangaande ware aanbidding kan ’n mens uit hierdie gebeure leer?`

Direk na Jakob se klagte dat die vrede tussen hom en die Kanaäniete in die gevaar gestel is (Gen. 34:30), en nadat hy sy twee seuns tereggewys het (Gen. 34:31), sê die Here vir Jakob aan om Sigem te verlaat en na Bet-El terug te keer ten einde die verbond te vernuwe. Die Here beveel hom inderdaad om, sodra hy daar aankom, ’n altaar te bou.

Wat is die heel eerste ding wat Jakob doen nadat daardie bevel gegee is? Volgens die Bybel sê Jakob vir sy mense om die Kanaänitiese afgodsbeeldjies te verwyder, die beeldjies wat hulle tydens die plunder van die stad Sigem by die mense afgeneem het, asook die huisgode wat Ragel gesteel het (Gen. 31:19, 32). Al hierdie dinge is ook van kardinale belang vir hul voortgesette verbond met God.

Hierdie afgodsbeeldjies is gehou, en moontlik ook aanbid, en dit ten spyte van Jakob se verbintenis tot God. Jakob wou sy huis van alle Kanaänitiese invloede suiwer. Om bloot weg te trek uit Sigem was nie vir hom goed genoeg nie. Jakob moes van alle afgode in hul midde en in hul harte ontslae raak.

Die bekeringsproses bestaan uit meer as net ’n fisiese verskuiwing van een plek na ’n volgende, oftewel van een kerkgenootskap na ’n ander. Allerbelangrik, en deur genade van bo, is die suiwering van ons harte van alle afgode, ongeag waar ons woon – want ’n mens kan bykans van enigiets ’n afgod maak.

Toe Jakob die Here gehoorsaam en die bevel wat Hy gegee het uitvoer, gryp die Here uiteindelik in: “’n skrik van God” (Gen. 35:5, OAB) kom oor die mense van die omliggende stede, en daarom waag die mense dit nie om Jakob-hulle aan te val nie. Daarna is die patriarg toe gereed om die Here tesame met “al die mense wat by hom was” te aanbid (Gen. 35:6, OAB), ’n sinsnede wat daarop dui dat die gesin weer heel was. Jakob noem die plek Bet-El, ter herinnering aan sy droom oor die leer; met die leer as teken dat die hemel en aarde nou verbind is, dat die verbreekte verbintenis nou herstel is.

Dié keer val die klem op die God van Bet-El, in plaas van die plek self. Hierdie persoonlike aard van die herstelde band tussen God en Jakob herhaal sigself, waar God Jakob daaraan herinner dat sy naam “Israel” is (Gen. 35:10), met die dubbele belofte wat hierdie seëning indirek te kenne gee. Die seëning wat Jakob ontvang beteken, eerstens, vrugbaarheid, die voortsetting van die Messiaanse stamboom, asook die voortbring van baie nasies (Gen. 35:11); en tweedens, wys dit op die Beloofde Land (Gen. 35:12).

`Op watter subtiele wyses kan afgodery in die gelowige se hart wortelskiet, en wat kan ’n mens daaraan doen?`