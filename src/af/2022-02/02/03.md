---
title:  Die verbode vrug
date:  04/04/2022
---

`Lees Genesis 2:16 en 17, asook hfst. 3:1-6 (lees ook Joh. 8:44). Vergelyk God se gebod aan Adam met die slang se woorde aan Eva. Hoe verskil die twee van mekaar, en wat beteken daardie verskille?`

Let op die ooreenkomste tussen God se gesprek met Adam (Gen. 2:16, 17) en Eva s’n met die slang. Dit is asof die slang mooitjies God se plek wil inneem, en kwansuis beter as die Here wil weet. Eers stel hy bloot ’n vraag, waarmee hy impliseer dat Eva dalk God verkeerd verstaan het. Daarna bevraagteken hy openlik God se bedoeling met die verbod, en gaan uiteindelik die Here teë.

Satan se aanval op God en sy verbod het met twee dinge te make: die dood, en die kennis van goed en kwaad. Hoewel God dit onomwonde stel en pertinent sê dat hul dood gewis sal wees indien hulle oortree (Gen. 2:17), sê Satan presies die teenoorgestelde, dat hulle nie sal doodgaan nie, waarmee hy so te sê impliseer dat die mens onsterflik is (Gen. 3:4). Terwyl die Here Adam verbied het om van die vrugte te eet (Gen. 2:17) het Satan die paartjie aangemoedig om juis daarvan te eet omdat dit hulle kwansuis soos God sou maak (Gen. 3:5).

Met Satan se dubbele argument – dat Eva onsterflik en soos God sou wees – het hy die vrou oortuig om van die verbode vrugte te eet. Hierdie wending stem ’n mens onrustig: sodra Eva besluit om ongehoorsaam aan God te wees en van die vrugte te eet, tree sy skielik op asof God nie daar is nie, asof sy die Here se plek ingeneem het. Die bybelvers sinspeel ook op hierdie wending in Eva. Haar woordkeuse toe sy die verbode vrug beoordeel, is soortgelyk aan dié van die Here: sy het gesien “dat die boom goed was…” (Gen. 3:6, OAB). Dit klink baie soos God se beoordeling van sy skepping: “Toe sien God dat” ’n bepaalde ding “goed was” (Gen. 1:4, e.s.m.).

Hierdie twee versoekings – om onsterflik en soos God te wil wees – is waar die idee van onsterflikheid in antieke Egipte en die Griekse godsdienste posgevat het. Die begeerte om vir ewig te lewe het die mense van ouds as ’n goddelike eienskap beskou. Dit het hulle genoop om goddelikheid na te streef, in ’n poging om onsterflikheid te bekom. Hierdie manier van dink het die Joods-Christelike kulture ongesiens binnegedring, en het aanleiding gegee tot die oortuiging dat die siel onsterflik is, wat ’n mens nou nog in vele kerkgenootskappe en hul leerstellings vind.

`Dink aan al die oortuigings daarbuite in die wêreld wat basies sê dat ’n deeltjie van die mens onsterflik is. Hoe is die Bybelse leer oor die samestelling van die mens asook die toestand van die dode, ’n kragtige teenmiddel teen die gevare van dié soort misleiding?`