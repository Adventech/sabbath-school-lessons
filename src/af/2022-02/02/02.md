---
title:  Die slang
date:  03/04/2022
---

`Lees Genesis 3:1, 2 Korintiërs 11:3 en Openbaring 12:7-9. Wie is die slang, en hoe mislei hy vir Eva?`

Die teksvers (met bepaalde verwysing na die NAB) begin met die naamwoordstuk “die slang.” Let op die posisie van dié sinsdeel: die woord “slang” staan heel eerste in die sin. Die ander deel van die naamwoordstuk is die bepaalde lidwoord, “die slang,” wat aandui dat dit ’n bekende bybelkarakter is, en impliseer dat die leser behoort te weet wie hy is. So, met die heel eerste woord van dié hoofstuk word die bestaan van hierdie wese bevestig; hy is inderdaad ’n werklikheid.

Die Skrif identifiseer hom natuurlik as die vyand van God (Jes. 27:1) en noem die slang pertinent die “duiwel en Satan” (Op. 12:9, OAB). ’n Mens sien ook dat die slang die vergestalting van die mag van die bose in die Ou Nabye Ooste was.

“Satan wou sy planne ongesiens uitvoer en daarom het hy die slang as sy instrument gebruik – ’n vermomming wat goed by sy doelwit gepas het, naamlik om andere te mislei. In daardie stadium was die slang een van die wysste en mooiste diere op aarde. Hy het vlerke gehad. Terwyl die slang gevlieg het, het sy skubbe skouspelagtig geglinster in die son, stralend soos gepoleerde goud” (Ellen G. White, Patriarchs and Prophets, bl. 53).

Wanneer die Bybel van die duiwel praat is dit geensins metafories nie, ongeag die gedaante wat hy aanneem. In die Skrif is Satan ’n letterlike wese en nie ’n literêre simbool of ’n abstrakte beginsel ter versinnebeelding van die bose of die mensdom se donker kant nie.

Die slang doen hom natuurlik nie voor as die vyand van God nie. Inteendeel, hy haal sommer die Here aan. Hy herhaal bepaalde dinge wat God gesê het en beaam dit oënskynlik. ’n Mens sien dit ook van meet af aan in  Genesis 3: Satan is lief daarvoor om die Here aan te haal, en soos dit later in die Bybel ook duidelik word, om selfs die Ou Testament aan te haal (Matt. 4:6).

Let ook op die feit dat die slang nie dadelik met die vrou begin argumenteer nie. Nee, hy vra eers ’n vraag wat dit laat voorkom asof hy glo in die dinge wat God aan Adam-hulle gesê het. Kyk hoe stel hy dit, alles wel beskou: “‘Het God werklik gesê…’ ” (Gen. 3:1, NKJV)? Met die intrapslag sien ’n mens hoe listig en onderduims hy was. Dié slinkse set het inderdaad ook gewerk, soos ons aanstons sal sien.

`As Satan dan in staat was om ’n sondelose Eva in Eden te mislei, hoeveel te meer ons wat sondig is? Wat is die beste verweer teen sy misleidings?`