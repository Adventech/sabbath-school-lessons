---
title:  Die lot van die mens
date:  07/04/2022
---

`Lees Genesis 3:15-24. Wat het met Adam en Eva as gevolg van die sondeval gebeur?`

Hoewel God se oordeel oor die slang pertinent ’n vervloeking genoem word (Gen. 3:14) is sy oordele oor die vrou en die man nie een nie. Die enigste keer dat ’n mens dit wel weer teëkom is wanneer “die aarde” (Gen. 3:17, OAB) vervloek word. Met ander woorde: God het ’n ander plan met die man en die vrou, as wat Hy met die slang het. Hulle ontvang ’n hoop wat hy (die slang) nie beskore is nie.

Die vrou se sonde het te make met die feit dat sy haar met die slang se praatjies besig gehou het. Derhalwe sien ’n mens ’n verwantskap tussen die vers waarin God sy oordele oor haar en oor die slang uitspreek. Benewens die feit dat Genesis 3:16 direk op Genesis 3:15 volg, is daar bepaalde ooreenkomste tussen die twee profesieë wat duidelik toon dat die een oor die vrou in Genesis 3:16, tesame met die Messiaanse profesie in vers 15, gelees behoort te word. God se oordele oor die vrou, insluitende die verwysing na kinders baar, behoort dus in ’n positiewe lig – in dié van die verlossingsplan – beskou te word (vgl. 1 Tim. 2:14 en 15).

Die man se sonde het te make met die feit dat hy na die vrou i.p.v. die Here geluister het. Derhalwe word die grond waaruit die man gevorm is vervloek (Gen. 3:17). Gevolglik sal die man hard moet werk om sy brood te verdien (Gen. 3:1719). Hy sal ook “terugkeer” na daardie grond waaruit hy gevorm is (Gen. 3:19), iets was nooit moes gebeur nie, en wat nooit deel van die oorspronklike Godsplan was nie.

Noemenswaardig is die feit dat Adam, te midde van dié hopelose vooruitsig van die dood, hom na die vrou keer, waar hy in haar wat kinders baar lewenshoop vind (Gen. 3:20). Met ander woorde: te midde van ’n doodsvonnis vind hy die hoop op die voortbring van lewe.

Tog is God soos enige liedevolle ouer, wat slegs die goeie vir Adam-hulle wou hê en nie die kwaad nie. Noudat hulle egter die kwaad ken gaan Hy alles in sy vermoë doen om hulle daarvan te red. Dit was dus nie, ten spyte van al dié oordele, ’n hopelose saak vir ons stamouers nie, selfs al was hulle die Here so openlik en blatant ongehoorsaam; ongehoorsaam, ten spyte van die feit dat hulle (wat letterlik in die paradys gewoon het!) geen rede gehad het om God te wantrou nie, om sy woorde in twyfel te trek, of oor sy liefde vir hulle te wonder nie.

`’n Mens is geneig om te dink dat “kennis” opsigself goed is. Waarom is dit nie altyd die geval nie? Watter dinge behoort ’n mens eerder nie te weet nie?`