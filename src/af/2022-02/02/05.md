---
title:  Die slang se straf
date:  06/04/2022
---

“‘Ek stel vyandskap tussen jou en die vrou, tussen jou nageslag en haar nageslag. Haar nageslag sal jou kop vermorsel en jy sal hom in die hakskeen byt’” (Gen. 3:15, NIV).

`Wat sê God aan die slang hier, en watter hoop gee dit ons by implikasie?`

God begin sy oordeel by die slang omdat hy die een was wat aanleiding tot die sondeval gegee het. Die slang is boonop ook die enigste een wat in hierdie vertelling vervloek word.

Hier bereik ons ’n soort “ommekeer” van die skepping. Terwyl die skepping lewe voortbring, [en daarmee saam] seëninge en ’n waardering vir die goeie, lei die oordeel tot die dood, boosheid en vervloeking – en tog ook hoop en die belofte van verlossing. As deel van hierdie sombere tafereel van die vermorselde slang wat in die stof van die aarde seil (Gen. 3:14) het Adam-hulle die hoop dat die mensdom verlos gaan word, wat hier in die vorm van ’n profesie weergegee word. Selfs voor die onderskeie veroordelings van Adam en Eva, wat inderdaad op hulle gewag het, skenk God aan Adam-hulle die bevrydingshoop (Gen. 3:15). Ja, hulle het gesondig; ja, hulle gaan swaarkry vanweë daardie sonde beleef; en, ja, hulle gaan gevolglik ook te sterwe kom. Ten spyte van al dié seerkry, is daar nietemin die groot hoop, die hoop op verlossing.

`Vergelyk Genesis 3:15 met Romeine 16:20, Hebreërs 2:14 en Openbaring 12:17. Hoe bring hierdie teksverse die verlossingsplan asook die groot stryd na die vore?`

Let op die ooreenkomste tussen Genesis 3:15 en Openbaring 12:17: die draak (die slang), vertoornd (vyandskap); saad (nakomelinge); asook die vrou in Eden (Eva) en die vrou in Openbaring 12:17. Die “oorlog” (die groot stryd) wat met die sondeval na Eden verskuif het sal tot aan die einde van tyd voortduur. Die belofte oor Satan se nederlaag is egter reeds in Eden gegee, met sy kop wat vermorsel gaan word; ’n tema wat meer beduidend in Openbaring genoem word, waar sy uiteindelike ondergang uitgebeeld word (Op. 20:10). Dit wil sê: van meet af aan ontvang ons die hoop op ’n uitkoms uit die groot gemors waarin die kennis van die kwaad ons gedompel het, ’n hoop wat die ganse mensdom nou reeds kan koester.

`Waarom is dit so vertroostend om te sien dat God in Eden van alle plekke, daar waar sonde en boosheid op aarde begin het, die verlossingsplan begin openbaar?`