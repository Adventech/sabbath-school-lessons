---
title:  Om weg te kruip vir God
date:  05/04/2022
---

`Lees Genesis 3:7-13. Waarom het Adam en Eva gevoel dat hulle vir God moes wegkruip? Waarom het die Here vir Adam gevra: “Waar is jy?” Hoe het Adam en Eva hul gedrag probeer verskoon?`

Na Adam en Eva gesondig het, het die paartjie naak gevoel omdat hulle die heerlikheid waarmee hulle bekleed was verloor het. Hierdie heerlikheid het God se teenwoordigheid weerkaats (lees Ps. 8:6, vgl. Ps. 104:1 en 2). Die beeld van God is deur sonde aangetas. Die werkwoord “om te maak” in die frase, “hulle het vyeblare aanmekaargewerk en vir hulle skorte gemaak” (Gen. 3:7, OAB, klem verskaf), is tot dusver slegs met betrekking tot die Skepper God gebruik (Gen. 1:7, 16, 25, e.s.m.). Dit is asof hulle die Skepper wou vervang met hierdie menslike poging om hul sonde weg te steek, ’n handeling wat Paulus in die Nuwe Testament skerp as regverdiging deur werke veroordeel (Gal. 2:16).

Toe die Here nader kom, vra Hy die retoriese vraag “‘Waar is jy?’” (Gen. 3:9, NAB, OAB & NLV), dieselfde tipe vraag wat Hy later aan Kain stel (Gen. 4:9). Die Here ken natuurlik die antwoord op dié vrae. Hy vra dit eintlik maar ter wille van die skuldige partye, om hulle tot ’n sondebesef te bring, maar ook om hulle op die weg na bekering en verlossing te bring. Die oomblik toe die mens gesondig het, was die Here reeds besig om hul verlossing en bevryding te bewerkstellig.

Om die waarheid te sê, dié hele scenario in Genesis 3 weerspieël die gedagte aan die ondersoekende oordeel, wat begin by die regter wat die skuldige verhoor (Gen. 3:9) ten einde hom of haar voor te berei op die vonnis (Gen. 3:14-19). Nietemin doen Hy dit ook om die skuldige party tot bekering te bring, wat uiteindelik tot verlossing lei (Gen. 3:15). Hierdie patroon word deurgaans herhaal in die Bybel.

Eers probeer Adam en Eva die aanklag vermy deur die blaam op ’n ander te laai, soos sondaars maar geneig is om te doen. Adam beantwoord die Here se vraag deur die vinger na die vrou te wys wat God vir hom gemaak het (Gen. 3:12) – sý het my dit laat doen. Dit was haar skuld (en by implikasie ook God s’n), nie syne nie.

Eva pak die skuld op die slang wat haar mislei het. Let op Gen. 3:13. Die Hebreeuse werkwoord nasha’ (“om te mislei”) beteken om iemand vals hoop te gee en te laat glo dat hy/sy die regte ding doen (2 Kon. 19:10, Jes. 37:10 en Jer. 49:16).

Adam blameer die vrou omdat sy vir hom van die vrugte gegee het om te eet (wat gedeeltelik waar is), en Eva blameer die slang met die verweer dat hy haar om die bos gelei het (wat ook gedeeltelik waar is). Uiteindelik was albei egter skuldig.

`Om die blaam op ’n ander te plaas, terwyl jy self skuldig is – waarom is dit so maklik vir die moderne gelowige om in dieselfde strik te trap?`