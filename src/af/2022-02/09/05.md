---
title:  God seën Jakob se huis
date:  25/05/2022
---

Vir Jakob was die laaste sewe jaar van sy ballingskap ’n las. Tog het dit vrugte afgewerp, en sommer baie. In daardie tydperk word Jakob elf kinders ryker – elf van die altesaam twaalf kinders wat uiteindelik die voorsate van die volk Israel sou word.

Hierdie gedeelte vorm die halfpad-baken van Jakob se lewensverhaal (Gen. 25:19 tot 35:26), en begin en eindig met ’n deurslaggewende sinsnede. Dit sê die volgende, beide met verwysing na Lea (Gen. 29:31, OAB) en Ragel (Gen. 30:22, OAB): dat God “haar skoot geopen” het. Hierdie sinsnede word telkens deur die geboorte van ’n kind gevolg, ’n bewys dat hierdie nuwe lewenswonderwerke van Bo was.

`Lees Genesis 29:31 tot 30:22. Hoe behoort die moderne gelowige dié gebeure te verstaan?`

God het Lea se skoot geopen en sy het ’n seuntjie, Ruben, gehad. Sy naam bevat die werkwoord ra’ah, wat “sien” beteken. Die Here het “gesien” dat Jakob haar nie liefhet nie (Gen. 29:31) en daarom vergoed Hy haar vir die seerkry wat sy deurmaak.

Daarby noem sy haar tweede seun Simeon, wat die werkwoord shama‘ bevat, wat “hoor” beteken. Waarom? Omdat  die Here ook van haar vernedering, as die ongewenste een, “gehoor het” (shama‘); met die gevolg dat God Hom oor haar ontferm het, net soos Hy ook van Hagar se pyn gehoor het (Gen. 29:33).

Lea se seun “Simeon” eggo die naam van Hagar se seun, “Ismael,” wat “die Here het… gehoor,” beteken (lees Gen. 16:11). Met die geboorte van Lea se laaste seun noem sy hom Juda, wat “prys” beteken. Sy praat nie meer van haar pyn of selfs van haar seëninge nie. Sy fokus bloot op God en prys Hom vir sy genade.

Eienaardig genoeg is dit eers toe Lea nie meer geboorte kan skenk nie, dat God “aan Ragel gedink” en haar skoot geopen het (Gen. 30:22). Ragel, die geliefde een, moes na haar troudag sewe jaar lank wag, en altesaam 14 jaar na haar verlowing aan Jakob, om haar eerste seun te verwag (Gen. 29:18, 27; vgl. Gen. 30:25). Sy het hom “Josef ” genoem. Daarmee wou sy twee dinge te kenne gee: “God het my smaad weggeneem [’asaf]” en “Mag die Here vir my ’n ander seun daar byvoeg! [yasaf]” (Gen. 30:23 en 24, OAB). Ten spyte van hoe verkeerd Jakob, en later, Laban se bedrieglike optrede was, kon die Here steeds uit hierdie gebrokenheid ’n nasie uit Abraham se nageslag skep, selfs al het Hy nie hulle onderskeidelike bedrogplegings nie goedgekeur nie.

`en foute, op hemel en aarde sal geskied?`