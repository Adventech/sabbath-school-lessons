---
title:  Jakob trek weg van Laban
date:  26/05/2022
---

Wat gebeur in dié verhaal? Jakob – die een wat sy pa en sy broer bedrieg het ten einde die eersgeboortereg te bekom, en wat die seëning wat Isak aan sy oudste wou gee, gesteel het — wreek hom nooit op Laban nie, maar dien hom getrou. Jakob was al te bewus dat sy skoonpa hom bedrieg het. Tog het hy nie daaroor getob nie. Dit is moeilik om Jakob se passiewe houding hier te verstaan, inaggenome sy temperament. Jakob kon in opstand teen Laban gekom het of teëstand gebied het of onderhandel het. Tog doen hy geen van hierdie dinge nie. Wat Laban van hom vra, dit doen hy; ongeag hoe onregverdig die hele affêre was.

Met die geboorte van Ragel se eerste seun, Josef, bereik Jakob egter (en uiteindelik) die veertiende jaar van sy “diens” aan Laban (Gen. 30:26), en oorweeg dit toe om Laban te verlaat sodat hy na die Beloofde Land kan terugkeer. Jakob is egter besorg. Hoe gaan ek “‘vir my huis’” sorg? – wil hy weet (Gen. 30:30, OAB & NAB).

`Lees Genesis 30:25-32. Wat gebeur hier, en wat is Jakob se rede vir dié besluit? Wat is Laban se reaksie?`

Dit was ’n baie lang haakplek in Jakob se lewe dié. Hy het aanvanklik sy geboortehuis verlaat om ’n vrou te vind. Hy het seker nie gemeen om soveel jare buite Kanaän te vertoef nie, maar weens omstandighede kon dit nie anders nie. Nou het die tyd aangebreek om huiswaarts te keer, en boonop met ’n groot gesin.

Die vraag is net: waarom het Jakob nie vroeër weggetrek nie? Sy buitengewone inskiklikheid dui daarop dat hy moontlik verander het, dat hy die geloofsles verstaan het, dit wil sê, dat hy moes wag tot God die teken gee. Eers nadat God met hom gepraat en hom aangesê het om dit te doen, trek Jakob.

God openbaar Homself aan Jakob as “‘die God van Bet-El’” (OAB), en beveel Jakob om Laban se huishouding verlaat en na sy mense terug te keer. God gebruik die woorde “die plek waar jy gebore is” (Gen. 31:13, DB), dieselfde wat Hy gebruik het toe Hy Abram aangesê het om weg te trek: “weg van die plek waar jy gebore is” (Gen. 12:1, DB).

Benewens God se bevel, het Jakob ook besef dat die tyd vir terugkeer aangebreek het, a.g.v. die houding van Laban se seuns en ook van Laban self (lees Gen. 31:1, 2). “Jakob sou al lankal van sy sluwe bloedverwant af weggetrek het. Wat hom teruggehou het, was die vrees dat hy dalk vir Esau [in Kanaän] sou raakloop; maar nou het gevaar begin dreig, met Laban se seuns wat Jakob se rykdom met afguns bejeën en wat dit dalk met geweld sal probeer afneem” -Ellen G. White, Patriarchs and Prophets, bl. 193.

So pak Jakob toe sy besittings en trek met sy gesin daar weg, en betree so ’n nuwe fase in die groot sage van God se verbondsvolk.