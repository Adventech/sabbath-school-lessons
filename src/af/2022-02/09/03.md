---
title:  Jakob se leer by Bet-El
date:  23/05/2022
---

Die oomblik toe Esau hoor dat Jakob die hande opgelê is, besef hy dat hy deur sy broer om die bos gelei is en deur hom verdring is (Gen. 27:36), met die gevolg dat Esau dreig om Jakob om die lewe te bring (Gen. 27:42). Rebekka is bekommerd hieroor en probeer om ’n misdaad te voorkom wat vir albei broers rampspoedige gevolge kon inhou (Gen. 27:45). Met Isak se goedkeuring (Gen. 28:5) dring sy by Jakob aan om na haar mense toe te vlug (Gen. 27:43). Op pad soontoe kom Jakob die Here in ’n droom tee, by ’n plek wat hy op die ou end Bet-El (“die huis van God”) noem, en waar hy ook ’n eed aflê.

`Lees Genesis 28:10-22. Vergelyk dit met hfst. 11:1-9. Hoe verskil Bet-El van Babel? Let op Jakob se ervaring by Bet-El teenoor dit wat by die toring van Babel gebeur het. Watter les kan ons daaruit leer vir ons wandel met God?`

In die droom sien Jakob ’n wonderbaarlike leer wat na God in die hemel lei. Die Hebreeuse werkwoord, natsav, word beide met verwysing na die leer en na God gebruik word, en word onderskeidelik soos volg vertaal: die leer wat op die aarde “staan” (Gen. 28:12, NAB) en die Here wat by Jakob kom “staan” (vers 13, NAB) – asof die leer en die Here een en dieselfde is.

Die leer hou verband met die poging by Babel om tot by die hemel te bou. Net soos die toring van Babel het ons by Jakob en die leer ook die idee van kontak met “die poort van die hemel” (NAB). Die toring van Babel is egter die mens se poging om God op eie stoom te bereik, terwyl die leer by Bet-El daarop klem lê dat toegang tot die Skepper slegs moontlik is deur God wat afkom na die mens, en nie deur die mens se pogings om self die hemel te haal nie.

Let ook op die “klip” waarop Jakob sy kop neergelê en toe die droom gehad het. Dit word die simbool van beth-El, “die huis van God” (Gen. 28:17, NAB; vgl. Gen. 28:22); en dui op die hemelse tempel, die tabernakel, die plek waar God sy reddingstaak vir die mensdom uitvoer.

Na dié gebeurtenis is Jakob gevul met ontsag en Hy aanbid die Here. Wanneer hy egter aan hierdie dinge uiting gee, is dit nie net ’n geestelike of mistiese gebaar nie. Jakob wou met iets tasbaars, met die uiterlike, reageer. So besluit hy toe om aan God “’n tiende [te] gee.” Hy doen dit nie om deur God geseën te word nie, maar as ’n dankbetuiging vir die gawe wat God hom geskenk het, m.a.w. as danksegging vir wat hy reeds ontvang het. Hier sien ons weereens die idee van tiende lank voor die totstandkoming van die volk Israel.

`Lees weereens Genesis 28:11. Die “tiende” is “van alles wat U my gee” (Gen. 28:22, NKJV). Watter allerbelangrike punt bring Jakob hier tuis oor tiendes, spesifiek oor wat ’n tiende veronderstel is om te wees?`