---
title:  Jakob en Esau
date:  22/05/2022
---

`Lees Genesis 25:21-34. Vergelyk die geaardhede van Jakob en Esau. Watter van Jakob se eienskappe het van hom ’n beter kandidaat vir sy pa se spesiale seëning gemaak?`

Dit blyk dat Jakob en Esau reeds in die baarmoeder van mekaar verskil het, en dat hulle uiteindelik gereeld sou kopstamp. Esau word as ’n gesoute jagter beskryf wat baie tyd in die veld deurgebring het. Jakob, daarenteen, was ’n “rustige mens,” geneig om in die tent te sit en dinge te bepeins. Die Hebreeuse woord tam, wat as “rustige” in die NAB vertaal is, is dieselfde werkwoord wat m.b.t. Job en Noag gebruik is, waar dit vir eersgenoemde as “opregte” (Job 8:20, NAB) en vir laasgenoemde as “regverdige” (Gen. 6:9, NAB) vertaal is.

Hierdie karakterverskille tree later van jare sterker na vore (Gen. 27:1 tot 28:5). Op ’n dag kom Esau moeg en honger tuis, en merk dat Jakob besig is om vir hom lensiesop te kook. Vir Esau is die onmiddellike, sinlike genieting van kos – iets wat hy “‘gou’” wil hê (Gen. 25:29, NAB) – meer belangrik as die toekomstige seëning wat sy geboortereg was (vgl. Heb. 12:16, 17).

“Die belofte wat God aan Abraham gemaak het, en wat ook met betrekking tot die patriarg se seun gemaak is, het Isak en Rebekka as hul groot hoop gekoester. Jakob en Esau was ook daarmee vertroud. Van kindsbeen af is hulle geleer om die geboortereg as iets kosbaars te beskou; want dit het nie net op die erf van stoflike rykdom neergekom nie, maar dit het ook ’n voorkeur beteken betreffende geestelike dinge. Die ontvanger van daardie erflating was die priester van sy gesinsgroep, en die Verlosser sou eendag uit sy nasate gebore word” -Ellen G. White, Patriarchs and Prophets, bl. 177.

In teenstelling met sy broer, is die toekomstige, geestelike waardes van sy pa wat die oudste die hande oplê allerbelangrik. Kyk egter wat doen Jakob: aangehits deur sy moeder (lees Genesis 27) bedrieg Jakob sy pa openlik en doelbewus, en beroep hom selfs op “‘die Here u God’” (Gen. 27:20, NAB/OAB) terwyl hy dit doen. Hy vang hierdie vreeslike ding aan, met die wete dat hierdie oplê van die hande ’n goeie ding is, en nie veronderstel is om vir die kwaad gebruik te word nie.

Dit het tragiese gevolge vir Isak se nasate gehad, wat nog meer struweling tot die bestaande familiestruwelinge gevoeg het.

`Jakob wou duidelik iets goeds, iets waardevols en iets eerbaars hê (veral in vergelyking met sy broer se houding teenoor die geestelike waarde van die geboortereg). Tog gebruik Jakob bedrog en leuens om daardie geestelike skatte te bekom. Hoe gemaak om nie in dieselfde strik te trap nie – d.w.s. deur iets slegs te doen in ’n poging om iets “goeds” te bekom?`