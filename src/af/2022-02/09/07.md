---
title:  Vir verdere studie
date:  27/05/2022
---

God het Jakob gekies, nie omdat hy dit verdien het nie, maar uit genade. Tog het Jakob hard probeer om God se genade te verdien, wat opsigself ’n teenstrydigheid is. As hy dit kon verdien het, is dit mos nie genade nie, maar redding deur werke (lees Rom. 4:1-5); wat strydig met die evangelie is. Eers later het Jakob die ware betekenis van God se genade verstaan, en ook wat dit beteken om op God te vertrou; wat dit beteken om ’n lewe van geloof te lei, en om geheel en al op die Here staat te maak. Jakob se ervarings is ’n uitstekende les vir elkeen wat ambisieus is: moenie eiebelang ten koste van ander najaag nie.

“Jakob was onder die indruk dat hy die eersgeboortereg deur verraad kon bekom, maar dit het op ’n reuse teleurstelling uitgeloop. So het hy toe gedink: nou het ek alles verloor, my band met God, my geboortehuis, alles! Daar was hy, ’n ontnugterde boef op vrye voet. Maar wat doen die Here toe? Hy sien die hopeloosheid waarin Jakob verkeer, die teleurstelling in sy gemoed. Tog sien die Here hier ook die grondstof vir herskepping, ’n nuwe blaadjie tot eer van sy Naam. Die Here ontferm Hom oor Jakob se wanhopige situasie:  hy volg dadelik met die openbaring van die bonatuurlike leer, wat op Jesus Christus dui. Hier is ’n man wat sy verbintenis met God verloor het, maar die almagtige God sien hom vanuit die hemel raak. Hy stem in dat Christus die skeiding wat sonde gebring het sal oorbrug. Miskien dink ons: ek begeer ’n band met die Almagtige, maar hoe gemaak om by Hom uit te kom, ek sien dan geen uitweg nie? Dit is presies wat Jakob gedink het, en daarom gee die Here hom toe die visioen oor die leer; ’n leer wat die aarde met die hemel verbind het, wat Jakob met Jesus Christus verbind het. Dit is ’n leer waarteen ’n mens kan uitklim, want die onderpunt staan op die aarde, en die bopunt raak aan die troonkamer van God” -Ellen G. White Comments, The SDA Bible Commentary, deel 1, bl. 1095.

**Vrae vir bespreking**:

`➊ Let op die karakters van die mense (Isak, Rebekka, Jakob, Esau, Laban, Ragel, Lea) wat ons tot dusver in bybelverhale teëgekom het. Kyk na al die leuens en die verraad. Wat leer ons hieruit aangaande die aard van die mens, in die algemeen, asook oor God se genade? `

`➋ Watter tekens in die verhaal van Jakob toon dat hy ’n paadjie van geestelike volwassenheid betree het? `

`➌ Watter gevaartekens is daar dat ons, as Sewendedag-Adventiste, dalk dieselfde houding het as wat Esau teenoor sy eersgeboortereg gehad het? Anders gestel: hoe kan ons seker maak dat ons liefde en waardering vir al die lig wat God ons gegee het nooit taan nie? `