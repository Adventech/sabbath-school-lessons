---
title:  Die bedrieër word bedrieg
date:  24/05/2022
---

`Lees Genesis 29:1-30. Hoe bedrieg Laban vir Jakob en waarom laat die Here dit toe? Watter lesse het Jakob daaruit geleer?`

Die eerste ding wat Jakob sien wanneer hy sy bestemming bereik is ’n klip, wat moontlik ’n indirekte verwysing na die klip by Bet-El is. Neem in ag dat laasgenoemde op God se teenwoordigheid gedui het (Gen. 28:18, 19). Dit is natuurlik dié tweede klip wat Jakob die geleentheid gee om Ragel te ontmoet. Terwyl hy met die skaapwagters by die put staan en praat noem hulle dat Ragel pas aangekom het, ten einde haar skape te laat drink. Jakob vra toe mooi dat hulle die klip wat oor die bek van die put is, moet wegrol. Die skaapwagters weier egter. Dit gee Jakob egter die geleentheid om dit self te doen en om sodoende homself aan haar bekend te stel (Gen. 29:11).

Op dié haas Ragel toe huis toe, om die nuus aan haar huismense oor te dra. Die eerste kontak tussen Jakob en Ragel was inderdaad ook produktief: “Jakob het haar liefgehad” (Gen. 29:18, NAB), soveel so dat die sewe jaar wat hy vir Laban in ruil vir Ragel moes werk, vir Jakob soos “’n paar dae” was (Gen. 29:20, NAB).

Na die sewe jaar word Jakob egter om die bos gelei. Op sy wittebroodsnag ontdek hy die oudste suster, Lea, in sy huweliksbed, in plaas van Ragel. Hoe het Laban dit reggekry om Jakob te mislei? Deur munt te slaan uit die verwarring tydens die bruilofsfees, en deur Jakob se weerloosheid en sy intense gevoelens vir Ragel uit te buit. Interessant genoeg, gebruik Jakob dieselfde Hebreeuse stamwoord vir “bedrieg” hier (Gen. 29:25, NKJV), as wat Isak gebruik het om sy misnoeë te kenne te gee, nadat Jakob vir hom en Esau ore aangesit het (Gen. 27:35).

Let daarop dat ’n mens dieselfde eienskappe in die lex talionis (oftewel die wet op vergelding) – d.w.s. “’n oog vir ’n oog, ’n tand vir ’n tand” – bespeur. (Lees Eks. 21:24, NAB; vgl. Gen. 9:6.) Die wet op vergelding forseer die oortreder om met sy/ haar slagoffer te identifiseer, deurdat die oortreder dieselfde lot as die slagoffer moet deurmaak. Op ’n soortgelyke wyse word Jakob nou aangedoen wat hy tevore aan sy pa en broer gedoen het.

Jakob verstaan nou wat dit beteken om ’n slagoffer van verraad te wees. Dit is nogal ironies dat die Here deur middel van Laban se verraad vir Jakob op syne wys. Jakob het maar al te goed geweet wat misleiding is. Sy eie pa het immers gesê dat hy hom “bedrieg” het (Gen. 27:36). Tog is Jakob uit die veld geslaan toe hy aan die ontvangkant is. So vra hy toe vir Laban: “‘Waarom het u my bedrieg?’” (Gen. 29:25, NAB). Hy weet dus duidelik wat verraad is.

`Hoewel Jakob die bedrieër was, is hy self ook deur ’n ander bedrieg. Hoe kan ons leer om die Here te vertrou wanneer “geregtigheid” eenvoudig nie geskied nie; wanneer ’n mens sien hoe mense figuurlik of letterlik gesproke met moord wegkom, wanneer onskuldiges ly?`