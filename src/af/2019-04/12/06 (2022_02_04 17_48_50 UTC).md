---
title:  Die hedendaagse huwelik
date:   19/12/2019
---

Volgens die vraagstuk oor gemengde huwelike in Esra en Nehemía is dit duidelik dat God die huwelik baie ernstig beskou, en dat ons dit ook moet doen.  Ons behoort ‘n potensiële huweliksmaat biddend te oorweeg, en God insluit in ons besluitneming.  En ons behoort te besluit om getrou aan God se beginsels te bly, want dit kan ons teen groot hartseer en ongelukkigheid beskerm. 

`Slaan na hoe Paulus dieselfde vraagstuk hanteer het toe ‘n Christen ‘n ongelowige eggenoot gehad het.  Bestudeer I Korinthiërs 7:10–17 deeglik.  Hoe behoort ons huwelike met ongelowige huweliksmaats in ons tyd te benader?` 

Omdat ons nie ‘n uitvoerige bevel in die Bybel het oor hoe ons  interkerklike ondertrouery moet hanteer nie, sou dit baie onverstandig en teen die bedoeling van die teksvers se riglyne wees om daarop aan te dring dat dit, volgens die geval in Esra, reg is om van ‘n ongelowige eggenoot te skei, en daarom aanbeveel moet word.  Die Esra-Nehemía situasie was ‘n eenmalige gebeurtenis en volgens God se wil (Esra 10:11), want die toekoms van die hele gemeenskap van Israel en hulle aanbidding was op die spel.  Hulle was besig om hulle identiteit as aanbidders van die lewende God, te verloor. 

Ons weet dat die owerstes van die Joodse Elefantynse nedersetting in Egipte (van dieselfde tydvak as Esra en Nehemía) gemengde huwelike toegelaat het, wat baie gou in ‘n gemengde godsdiens tussen die aanbidding van Yahweh en die heidense godin, Anat, ontaard het. Daarby was die Messiaanse afstamming ook in gevaar.  Daarom kan hierdie eenmalige gebeurtenis nie as ‘n voorskrif vir die beëindiging van huwelike tussen gelowiges en ongelowiges, en die opbreek van gesinne, gebruik word nie.  In plaas daarvan demonstreer hierdie verslag die hoë waarde wat God op huwelike plaas waar altwee die persone aan dieselfde geloof behoort.  Satan is baie gelukkig wanneer ons met ‘n persoon getroud is wat nie toewyding aan God aanmoedig nie, want hy weet dat indien altwee die eggenotes dieselfde oortuigings het, hulle dan kragtiger sendingwerk vir God sal kan doen as wanneer net een ‘n gelowige is. 

Terwyl die Bybel baie duidelik raad gee om nie in dieselfde juk saam met ongelowiges te trek nie (II Korinthiërs 6:14), vind ons ook skrifgedeeltes waar verlengde genade aan diegene wat verskillende keuses gemaak het, toegestaan word.  God gee krag en help hulle wat met ongelowiges getroud is om getrou aan Hom en aan hulle eggenotes te bly.  God verlaat ons nie, al maak ons keuses wat teen sy wil is, en as ons vir hulp vra, sal Hy hulp voorsien. Dit beteken nie dat ons net kan doen wat ons wil nie, en dan verwag dat God ons in elk geval sal seën nie, maar liewer dat wanneer ons na Hom in nederigheid kom met ‘n versoek, Hy ons altyd sal verhoor.  Sonder God se genade sal daar geen hoop vir enigeen van ons wees nie, want ons is almal sondaars.