---
title:  Esra reageer
date:   17/12/2019
---

`Lees Esra 9.  Hoe het Esra gereageer toe hy van die Israeliete se ondertrouery hoor? Esra 9:1 en 2 sê dat die volk “hulle nie afgesonder” het nie. Soortgelyke woorde soos “onderskeid, onderskei, skeiding en geskei” word ook in die volgende verse gebruik: Levítikus 10:10; 11:47; Exodus 26:33; Génesis 1:4, 6, 7, 14, 18.  Wat impliseer die gebruik van die genoemde woorde met betrekking tot gelowiges wat met ongelowiges trou?` 

Die volk het self met Esra oor die vraagstuk van ondertrouery gaan praat.  Die terminologie wat hulle gebruik het deur die verskillende nasies te noem wat in die gruwelikhede betrokke was, het hulle kennis van die Tora aangedui, aangesien die lys van name uit die Bybel geneem was.  Dis interessant dat dit die owerstes was wat die nuus aan Esra oorgedra het, want selfs die geestelike leiers van die volk, priesters en Leviete, was skuldig aan hierdie oortreding. 

“In hierdie studie oor die oorsake van die Babiloniese ballingskap, sien ons dat Esra geleer het dat Israel se afval hoofsaaklik deur hulle vermenging met die heidense nasies veroorsaak was.  Hy het gesien dat as hulle God se bevel sou gehoorsaam het om hulle van die nasies rondom hulle af te sonder, hulle baie hartseer en vernederende ondervindinge gespaar sou gewees het. Toe hy nou hoor dat nieteenstaande die lesse uit die verlede, belangrike manne gedurf het om die wette wat hulle teen afvalligheid beskerm het, te oortree, het dit hom diep geraak.  Hy het aan God se goedheid gedink wat aan Sy volk weer ‘n vastrapplek in hulle geboorteland gegee het, en hy was met regmatige verontwaardiging en met droefheid oor hulle ondankbaarheid vervul.” — Ellen G. White, Prophets and Kings, bl. 620, (vry vertaal). Die woord “afsonder” word vir teenoorgestelde entiteite gebruik. Feit is, dit dui op algehele teenoorgesteldes.  Deur hierdie verklaring het die volk ‘n reedsbestaande begrip en kennis van God se bevel om van valse godsdienste weg te bly, erken.  Hulle het verstaan dat niemand sou kon sê dat hy of sy met ‘n eggenoot van ‘n teenoorgestelde geloof sou kon trou sonder dat dit nie hulle huweliksverhouding sou beïnvloed het of hoe hulle hul kinders sou grootmaak nie.  Hulle het die ernstigheid van die situasie besef. 

`Wat kan ons doen om ons geloof in ons huise en gesinne te versterk, selfs al het ons verkeerde besluite in die verlede gemaak?`