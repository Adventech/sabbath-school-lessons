---
title:  Nehemía tree op
date:   29/10/2019
---

Blykbaar het Nehemía se berisping oor die edelliede en heersers se optrede – “Julle leen uit op woeker, elkeen aan sy broer!”(Nehemía 5:7) — nie die gewensde resultate opgelewer nie.  Daarom het hy nie opgehou nie, maar aangehou om vir die verdruktes te veg.  Hy kon net gesê het dat hy probeer het om die rykes en heersers te leer, maar dat dit nie gewerk het nie, en daarom genoodsaak was om die vraagstuk daar te laat.  Per slot van rekening, hierdie was die rykes en magtiges van die land waarteen hy te staan gekom het.  Maar hy was nie tevrede totdat ‘n oplossing vir die probleem geïmplementeer was nie, selfs al het hy in die proses vyande wat kragtige invloed gehad het, gemaak. 

`Lees Nehemía 5:7–12.  Wat is Nehemía se argumente teen die onreg wat besig was om plaas te vind?  Wat het hy gebruik om die mense te oortuig om dit wat reg is, te doen?` 

Nehemía het ‘n groot vergadering gereël — die hele volk van Israel was bymekaargeroep om hierdie saak te bespreek.  Hy het hoogs waarskynlik op die moontlikheid staatgemaak dat wanneer al die mense teenwoordig is, die leiers skaam sou kry, dalk selfs bang sou word om met die onderdrukking voort te gaan. 

Nehemía se aanvanklike argument was op slawerny gefokus. Baie van die Jode, hoogs waarskynlik Nehemía ook, het Jode wat as slawe vir buitelanders of vreemdelinge gewerk het, vrygekoop.  Nou vra hy die edelliede en heersers of hulle dit goedvind om hulle eie mense te koop en verkoop. Maak dit sin dat Israeliete Jode vrykoop net om as slawe vir hulle eie mense gebruik te word? 

Die leiers het geen weerstand gebied nie, want hulle het gesien dat hierdie argument billik was;  daarom het Nehemía aangehou praat. Hy het hulle gevra, “Moet julle nie in die vrees van onse God wandel ter wille van die smaad van die heidene, ons vyande, nie?” (Nehemía 5:9). En toe erken hy dat hyself ook aan hulle geld en koring geleen het. Deur te verklaar “laat ons tog hierdie lening kwytskeld” (Nehemía 5:10), het hy die wet wat hierdie praktyk met mede-Hebreërs verbied het, bevestig, en gedemonstreer dat terwyl hy die goewerneur was, hy graag sou wou hê dat mense besorgd teenoor mekaar sou moes optree.  Dis verbasend dat die reaksie eenparig was.  Die leiers het ooreengekom om alles aan die volk terug te gee. 

`Het jy dalk onreg teenoor iemand gepleeg?  Die meeste van ons, indien ons eerlik is, sal “Ja” moet antwoord. Wat verhoed jou om, selfs op hierdie stadium, in ‘n meerdere of mindere mate dit wat nodig is, terug te betaal?`