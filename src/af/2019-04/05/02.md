---
title:  Die volk se griewe
date:   27/10/2019
---

`Lees Nehemía 5:1–5.  Wat gebeur hier?  Waarteen roep die volk uit?` 

Die Joodse gemeenskap het blykbaar onder Nehemía se leierskap teen die druk van buite, verenig.  Maar alles was nie pluis terwyl die volk weerstand teen die vervolging gebied het en hulleself teen die buitelanders se aanvalle verdedig het nie. Ten spyte van die uiterlike front van gehardheid en hulle verenigde pogings teen die vyand, was die gemeenskap se onderlinge verhoudinge gebroke.  Die leiers en die rykes het die armes en minderbevoorregtes vir eie gewin gebruik, en die situasie het so versleg dat die gesinne om hulp uitgeroep het.  Sommige gesinne het gesê dat hulle geen kos gehad het om aan hulle kinders te gee nie;  sommige het uitgeroep dat, weens die droogte, hulle hul eiendomme moes verpand en nou niks oorgehad het nie;  ander gesinne het gekla dat hulle gedwing was om geld te leen om die Persiese belastings te betaal, en dat hulle hul kinders selfs as slawe moes laat werk. Die hoofoorsaak van die moeilikheid was blykbaar ‘n droogte en die belastingpaaiemente wat gemaak het dat die armer gesinne by hulle bure moes gaan hulp vra het.  Die Persiese regering het vereis dat ‘n belasting van 350 talente silwer jaarliks aan die provinsie van Juda betaal moes word (sien die verduideliking vir Nehemía 5:1–5 in die Andrews Study Bible, bl. 598). Indien ‘n persoon die gespesifiseerde gedeelte van die verpligte belasting nie kon betaal nie, sou die gesin gewoonlik eers hulle eiendom verpand het, of geld geleen het.  Indien hulle egter nie die volgende jaar genoeg geld kon verdien nie, moes hulle ‘n plan maak om hulle skuld te vereffen.  Gewoonlik was skuldslawerny die volgende opsie.  Hulle het reeds hulle land verloor, en nou was hulle verplig om een van die gesinslede te stuur, gewoonlik een van die kinders, om vir die krediteur te gaan werk om die skuld te betaal. Daar is tye wanneer ons onsself as gevolg van ons eie optrede of handelinge in moeilike situasies bevind;  natuurlik is daar tye wanneer ons sonder ons eie toedoen siek word, of finansiële probleme ondervind. Die verhaal hierbo beskryf ‘n tyd toe regeringsbeleid mense verontreg het, en dit het groot armoede veroorsaak.  Die mense was in ‘n draaikolk van verslegtende armoede vasgevang, en daar was geen uitkoms nie. 

`Dis nogal merkwaardig dat mense t onder ekonomiese verdrukking gebuk gegaan het, en nou ook.  Watter boodskap moet ons uit die feit kry dat hierdie onderwerp dikwels deur die Bybel aangespreek word?`