---
title:  Teen die bedoeling van die Wet
date:   28/10/2019
---

`Lees Nehemía 5:6–8 (sien ook Exodus 21:2–7). Waarom is Nehemía verontwaardig?` 

Slawerny was ‘n aanvaarde norm in die antieke beskawing, al is dit in ons dae moeilik om te begryp.  ‘n Ouer kon  self ‘n slaaf geword het,  hulle kind as slaaf verkoop het. Dit was sosiaal en wetlik aanvaar dat ouers die reg gehad het om hulle seuns en dogters te verkoop.  Maar, omdat God ‘n voorstander van vryheid is, het Hy hierdie gewoonte in Israel gereguleer deur te vereis dat krediteure hulle slawe elke sewe jaar moes vrystel.  So het God mense teen permanente slawerny beskerm en ook sy begeerte dat mense in vryheid moes lewe, gedemonstreer. 

Alhoewel die wet toegelaat het dat mense van mekaar kon leen, was die vra van rente nie toegelaat nie (vir Bybelse regulasies teen woekerrente, sien Exodus 22:25–27;  Levítikus 25:36, 37;  Deuteronium 23:19, 20).  En tog was die rente wat die uitlener gevra het min in vergelyking met wat die nasies rondom hulle gevra het. Die uitleenkoers was een persent per maand.  Mesopotamiese manuskripte van die sewende eeu toon dat die jaarlikse uitleenkoers vir silwer 50% en vir graan 100% was. Dus was die 12% rente per jaar maar laag in vergelyking met die praktyke van die Mesopotamiese lande. Maar, volgens God se Woord, was die enigste ding wat die krediteure hoofsaaklik verkeerd gedoen het, om rente te vra (Nehemía 5:10), en interessantheidshalwe, die mense het dit nie eers by hulle griewe ingesluit nie. Alles was volgens die sosiale maatreëls en ook binne die wet.  Waarom is Nehemía dan so “verontwaardig”?  Dis merkwaardig dat hy nie onmiddellik opgetree het nie, maar eers ernstig daaroor nagedink het. 

Die feit dat Nehemía so beslissend opgetree het, is bewonderenswaardig. Hy het nie ‘n grief geïgnoreer net omdat daar tegnies nie ‘n wet oortree was nie, of omdat dit sosiaal aanvaar was nie, selfs al was dit meer “gunstig” as die praktyke van die land.  Dit was die bedoeling van die wet wat hier oortree was.  Veral gedurende ‘n tyd van ekonomiese agteruitgang was dit die plig van die mense om mekaar te help. God ondersteun die verdruktes en die behoeftiges, en dit is hoekom hy profete aangestel het om teen die kwaad en geweld wat die armes ondervind het, op te tree. 

`Op watter maniere kan ons, selfs onopsetlik, die letter van die wet navolg terwyl ons die bedoeling van die wet skend?  (Sien Miga 6:8.)`