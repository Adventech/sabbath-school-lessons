---
title:  Twee groot dankseggingskore
date:   03/12/2019
---

`Lees Nehemía 12:31–42.  Hoekom het musiek so ‘n belangrike rol in hierdie feesviering gespeel?` 

‘n Deel van die aanbiddingsdiens in Nehemía se tyd was om twee dankseggingskore saam te stel wat rondom Jerusalem moes loop en sing saam met instrumentale begeleiding. Hulle het op dieselfde plek begin en dan in twee gedeel om elkeen in ‘n teenoorgestelde rigting rondom die stadsmuur te beweeg.  Een groep was deur Esra gelei, en Nehemía het agteraan die ander groep gestap.  Die twee kore het weer bymekaar by die Dalpoort aangesluit waarvandaan hulle na die tempel beweeg het.  Die priesters wat die trompette geblaas het, het elkeen van hierdie optogte aangevul.  In die tempel het die kore reg teenoormekaar gestaan.  Dit was ‘n buitengewone en goedgeorganiseerde optog en aanbiddingsdiens. 

Om die vraag te beantwoord hoekom musiek so ‘n belangrike rol in die seëvieringe en die aanbiddingsdiens gespeel het, moet ons daarna in die konteks van die tempel kyk.  Die musiek in die tempel was nie ‘n konsert waarna die mense gekom het om te geniet nie, soos om na Beethoven se 4de Simfonie in ‘n konsertsaal te gaan luister nie. Terwyl die musikante saam met instrumente gesing het, het die mense gekniel en gebid.  Dit was deel van hulle aanbidding. Die middelpunt van tempelaanbidding het oor offerandes gegaan, wat eintlik ‘n onaangename ritueel was.  Per slot van rekening, wat anders was daar gedoen as om die kele van onskuldige diere oop te sny?  Die pragtige musiek het, behalwe net om die mense se gedagtes hemelwaarts te rig, gehelp om die aanbiddingsondervinding meer aangenaam te maak. 

`Slaan in die Bybel gevalle na waar musiek ‘n belangrike rol in aanbidding gespeel het. Dink veral na oor Exodus 15:1;  II Kronieke 20:21, 22;  en Openbaring 15:2–4.` 

Beide op die aarde en in die hemel vorm musiek deel van die aanbiddingsondervinding.  Let op in die verse hierbo dat die sang oor wat die Here vir sy volk gedoen het, gaan, wat ook die oorwinning “oor die dier” insluit (per slot van rekening, hoe anders sou hulle oorwin het?).  Dit is lofprysinge aan God vir sy verlossingsdade. 

`Noem sommige van die dinge wat God vir jou gedoen het wat jou ‘n goeie rede gee om lofliedere tot Hom te sing.`