---
title:  Reiniging
date:   02/12/2019
---

Nadat die Skrif oor die inwyding van die muur en daarna die aanstelling van die sangers praat, word daar in die volgende vers, Nehemia 12:30, na die reiniging verwys.  “En die priesters en die Leviete het hulleself gereinig, en die volk en die poorte en die muur gereinig”. Die Hebreeuse grondwoord vir “reiniging”, thr, beteken om skoon te wees, om rein te wees, en dit word in baie kontekste in die Ou Testament gebruik wat die gedagte om moreel rein en skoon voor God te wees, insluit. 

`“Maar as ons in die lig wandel soos Hy in die lig is, dan het ons gemeenskap met mekaar; en die bloed van Jesus Christus, sy Seun, reinig ons van alle sonde.  As ons sê dat ons geen sonde het nie, mislei ons onsself en die waarheid is nie in ons nie.  As ons ons sondes bely, Hy is getrou en regverdig om ons die sondes te vergewe en ons van alle ongeregtigheid te reinig”(I Johannes 1:7–9). Wat leer hierdie vers ons oor 1) die mens se natuur, 2) God se vergifnis, en 3) God se krag in ons lewens?` 

Die tempel en tempelaanbiddingsdienste was uiters belangrike komponente van die godsdiens van antieke Israel.  Maar dit was die middel tot die doel, nie die doel opsigself nie.  En daardie doel was natuurlik om die volk tot ‘n reddende verhouding met die God van die Verbond, die Here Jesus Christus, te bring, en om Sy reinigende krag in hulle lewe te laat ondervind.  Die kennis van wat God vir ons gedoen het, waarvandaan die Here ons gered het, is wat ons sal lei om Hom lief te hê en Hom te aanbid.  Dit is een rede hoekom antieke Israel oor en oor vertel het wat God in hulle verlede vir hulle gedoen het.  Dit het hulle gehelp om die goedheid en liefde van die Here te onthou, sodat hulle aanbiddingsondervinding met vreugde en dankbaarheid deurdrenk sou word. 

Die ondervinding van en dankbaarheid vir die vergifnis van ons sondes behoort vir ons vandag erkentenis teenoor God te wek, en ‘n begrip van hoop en vreugde te verseker.  Dan is dit maklik om die Here te loof en dankbaarheid vir sy volmaakte karakter te betuig.  En watter groter openbaring van God se karakter kan ons ervaar as om Jesus op die kruis te sien en die straf vir ons sondes te dra, sodat ons nie daardie straf self moet dra nie? 

`Afgesien van jou sondes in die verlede of hoe jou karakter tans daarna uitsien, kan jy totale vergifnis by die kruis ontvang – nou, op hierdie oomblik.  Hoekom eien jy nie die vergifnis wat Jesus aan jou bied, nou vir jouself toe nie?`