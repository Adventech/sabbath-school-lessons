---
title:  Die belangrikheid van opvoeding
date:   03/10/2019
---

`Lees Esra 7:6 en 10.  Wat leer hierdie teksverse ons oor hoe belangrik goeie godsdienstige opvoeding is?` 

Esra se volkome toewyding aan God en sy besluit om te studeer en dit wat hy geleer het toe te pas, en dan die mense om hom van God se Woord te leer (Esra 7:6, 10), het hom vir ‘n groter bediening in Israel voorberei.  Hierdie Bybelverse bevestig dat hy homself aan die studie, toepassing en die onderrig van die wet van die Here toegewy het.  Ellen G. White se insig hier is belangrik:  “As afstammeling van Aäron, het Esra priesterlike opleiding ontvang;  en daarby was hy ook bekend met die geskrifte van die towenaars, die astroloë en die wyse manne van die Medo-Persiese koninkryk.  Maar hy was nie tevrede met sy geestelike toestand nie.  Hy het verlang om ‘n volle oorgawe aan God te maak;  hy het na wysheid om die Goddelike wil uit te leef, verlang.  En so het hy sy hart daarop gerig ‘om die wet van die Here te ondersoek en te betrag ...’ Ezra 7:10.  Dit het hom daartoe gelei om ywerig die geskiedenis van God se volk soos dit in die geskrifte van profete en konings aangeteken is, te bestudeer. Hy het die historiese en poëtiese boeke van die Bybel nagevors om uit te vind hoekom die Here toegelaat het dat Jerusalem vernietig word en sy volk as gevangenes na ‘n heidense land te laat wegvoer het.” — Prophets and Kings, bl. 608, (vry vertaal). 

“Die pogings van Esra om ‘n belangstelling in die studie van die geskrifte te laat herleef, was permanent deel van sy deeglike lewenslange werk om die Heilige Geskrifte te bewaar en meer afskrifte te laat maak.  Hy het al die afskrifte van die wet wat hy in die hande kon kry, bymekaargemaak, dit laat oorskryf en dan versprei. Die suiwer Woord wat daardeur vermenigvuldig was en in die hande van baie mense geplaas was, het kennis wat van onberekenbare waarde was, versprei.” — Bladsy 609, (vry vertaal). Let op dat alhoewel Esra met die weë van die heidene bekend was, hy gesien het dat hulle kennis nie korrek was nie;  daarom  het hy die waarheid gaan soek by die oorsprong van waarheid, by die Woord van God en die “die Wet van die Here.”  Hy moes baie van dit wat hy by die wêreldse universiteite geleer het, afgeleer het, omdat baie van dit wat aan hom geleer was, ongetwyfeld verkeerd was.  Per slot van rekening, hoeveel kon hy by “die geskrifte van die towenaars en die sterrewiggelaars” baat gevind het? 

`Op watter maniere moet ons vandag baie van wat ons by die wêreld leer, afleer?`