---
title:  Artasásta se opdrag
date:   02/10/2019
---

`Lees Esra 7:11–28.  Wat het die koning se opdrag ingesluit?  Hoekom was hierdie instruksies vir die volk van Israel so belangrik?` 

Artasásta se opdrag stem met Kores se eerste dekreet ooreen.  Die koning het toegelaat dat almal wat gewillig was, veral die van priesterlike afkoms, die reis na Jerusalem moes meemaak. Alhoewel, volgens die Murashu historiese dokumente, het die oorgrote meerderheid van die Jode uiteindelik in Persië agtergebly (soos gesien kan word in die verhaal van Ester), en was daar diegene wat vir ‘n geleentheid gewag het om ‘n nuwe lewe in die tuisland van hulle voorouers te gaan begin. Die koning het die meeste van sy bevele aan die skatmeesters in die gebied anderkant die Eufraat, gerig.  Die skatmeesters moes Esra van wat hy ook al nodig sou hê om die stad en die “huis van die Here wat in Jerusalem is, te versier”, voorsien (Esra 7:27). Ten laaste het die koning aan Esra opdrag gegee om toe te sien dat die Wet van God asook die wet van die land reg onderhou moes word deur ‘n geregtelike stelsel in plek te kry.  Die orde en organisasie wat deur hierdie bevel tot stand sou kom, is belangrike aspekte vir die behoud van enige gemeenskap.  Bowendien het die koning dit makliker vir Esra en die Israeliete gemaak om hulle tuisland te herbou. 

Dui die koning se besorgdheid oor die herbou van die stad en die tempel aan dat hy in Esra se God geglo het?  Artasásta noem God die “God van Israel wie se woning in Jerusalem is” (Esra 7:15).  Die terminologie wat die koning gebruik het vir die God van Israel impliseer dat hy die Here as net nog ‘n godheid wat tevrede gehou moes word deur geskenke, gesien het.  Hy wou nie hê dat hierdie plaaslike god vir hom en sy seuns kwaad moes word nie (Esra 7:23).  Boonop is dit belangrik dat ons oplet dat 457 v.C. ook die jaar was wat Egipte in opstand teen die Persiese regering gekom het;  dit is dus waarskynlik dat die inskiklike handelinge van die koning daarop gemik was om die lojaliteit van die provinsie van Juda te bekom.  Ongelukkig, ten spyte van die wisselwerking tussen die koning en beide Esra en Nehemía, het dit nie gemaak dat hy in hulle God begin glo het nie.  Niks in die teksverse dui daarop dat hy ‘n volgeling van God geword het nie, wat beteken dat die Here selfs onbekeerde mense kan gebruik om Sy wil op aarde uit te voer. 

`Hoe kan ons, te midde van so baie pyn en lyding, leer om in God se Oppermag oor die aarde soos hier gesien word, te glo?`