---
title:  'Om sin uit die geskiedenis te maak: Serubbábel en Esra'
date:   28/09/2019
---

### Leesverwysings vir hierdie week se studie: 
Jeremia 25:11, 12;  Daniël 9:1, 2;  Esra 4:1–7;  Jesaja 55:8, 9; Esra 7:1–28. 

> <p>Geheueteks</p> 
> “ ‘So sê Kores, die koning van Persië:  Al die koninkryke van die aarde het die Here, die God van die hemel, aan my gegee;  en Hhet my opgedra om vir Hom ‘n huis te bou in Jerusalem wat in Juda is.’ ” (Esra 1:2). 

Volgens wat in Jeremia geskryf staan, het God belowe dat sy volk na 70 jaar se ballingskap in Babilonië, terug huis toe sou keer.  Koning Kores was God se instrument om hierdie terugkeer te laat gebeur.  Deur God gesalf (Jesaja 45:1), het Kores ongeveer in 538 v.C. ‘n dekreet uitgevaardig wat God se volk toegelaat het om na hulle land terug te keer om die tempel te gaan herbou. Dit was God (nie Kores nie) wat oor Jerusalem gespreek het: “‘Dit moet gebou word,’ en die tempel, ‘moet gegrond word’” (Jesaja 44:28).  God was die borg dat Jerusalem herbou moes word, en Hy het die hart van Kores aangeraak om toestemming te gee om die tempel te herbou. 

Dit is ook altyd bemoedigend om te sien hoe God se volk positief op die Here se handelinge gereageer het: “Toe het die familiehoofde van Juda en Benjamin klaargemaak, en die priesters en die Leviete – elkeen wie se gees God opgewek het om op te trek, om die huis van die Here wat in Jerusalem is, te bou.” (Esra 1:5). Hier sien ons ‘n voorbeeld van mense wat positief op God se magtige en genadige handelinge reageer het.  Ons beste optrede ontstaan uit ‘n besef van wie God is en wat Hy gedoen het, en deur te weet hoe liefdevol Hy namens sy volk intree. 

_*Bestudeer hierdie week se les as voorbereiding vir Sabbat, 5 Oktober._