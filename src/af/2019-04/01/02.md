---
title:  Die eerste terugkeer van die bannelinge
date:   29/09/2019
---

`Lees Jeremia 25:11, 12 en 29:10, en Daniël 9:1, 2.  Wanneer het van die bannelinge die eerste keer na Jerusalem teruggekeer?  Watter profesie was hierdeur vervul?` 

Die Here het Kores beïndruk om die eerste terugkeer na Jerusalem toe te laat, om sodoende Jeremía se 70-jaar profesie te vervul.  Jeremia het geskryf dat die land van Juda vir 70 jaar deur Babilon se toedoen verlate sou lê (dit het vanaf 606/605 v.C. tot 537/536 v.C. gebeur), maar toe het God deure vir die gevangenes oopgemaak om terug te keer.  Terwyl Daniël die geskrifte van Jeremía bestudeer het, het hy besef dat die tyd vir die beloofde terugkeer aangebreek het.  In Daniël 9 lees ons dat Daniël geweldig ontsteld was omdat die 70 jaar amper verby was sonder dat daar enige verandering in sig was, terwyl die nuwe Persiese Ryk besig was om tot stand te kom.  Hy het geween en na God uitgeroep, en vir genade vir die vervulling van Sy beloftes gepleit.  In dieselfde hoofstuk (Daniël 9:24–27), het God Daniël verseker dat Hy oor alles waak en dat Hy ‘n plan vir die toekoms het met ‘n Verlosser wat vir die mense se sondes sou sterf om hulle te verlos, hulle te regverdig, en so die doel van die offerstelsel te vervul.  Eintlik het God vir hom gesê, “Daniël, moenie besorgd wees nie. Aangesien die ware Verlosser (Jesus) werklik gaan kom, sal Ek intussen ook vir jou ‘n verlosser stuur.”  Kort hierna het God Kores, die koning van Persië, beïndruk om bevel te gee dat die bannelinge vrygelaat moes word.  God is altyd getrou om Sy beloftes na te kom (sien hoe God ingegryp het om die welvaart van Sy volk in hulle tuisland te waarborg.) Esra 1 vertel van Koning Kores se aankondiging om die Israelitiese nasie vry te laat om na Jerusalem terug te keer, en om die huis van die Here te gaan bou.  Die bevel was êrens tusen 539-537 v.C. gegee.  Kores laat hulle nie net gaan nie, maar hy maak ook seker dat hulle met geskenke en offergawes teruggaan wat ook die oorspronklike voorwerpe van die tempel wat Nebukadnésar weggevoer het, ingesluit het. Hierdie gebeurtenis herinner ons aan die uittog uit Egipte baie jare voor hierdie gebeurtenis, toe God ook die harte van die Egiptenare beïndruk het om aan die Israeliete afskeidsgeskenke te gee.  Hierdie eerste groep wat na Juda toe teruggekeer het, het uit ongeveer 50,000 mense bestaan, wat hoogs waarskynlik vroue en kinders van ander gebiede ingesluit het. 

`Watter ander historiese profesieë was presies volgens die Woord vervul, en hoe kan ons daaruit vertroosting kry dat God die toekoms ken en dat ons op Sy beloftes aan ons, kan steun?`