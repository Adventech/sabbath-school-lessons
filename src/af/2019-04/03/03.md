---
title:  Profetiese tydsberekening
date:   14/10/2019
---

In die eerste les van hierdie kwartaal het ons geleer hoe God Serubbábel (ca. 538 v.C.) en Esra (457 v.C.) vir ‘n spesiale bediening geroep het.  Ons moet besef dat dit met God se voorkennis ooreengestem het.  Byvoorbeeld, Serubbábel was deur God geïnspireer om ‘n spesifieke taak met betrekking tot die 70-jaarlange ballingskap te verrig, soos Jeremia voorspel het.   

`In watter jaar was Esra geroep?  Dit was dieselfde jaar toe Koning Artasásta ‘n dekreet uitgevaardig het.  Wat is die profetiese betekenis van daardie jaar?  Slaan Daniël 9:24–27 na.` 

Daniël 9:25 verklaar dat “van die uitgang van die woord af om Jerusalem te herstel en op te bou tot op ‘n Gesalfde, ‘n Vors, is sewe sewetalle;  en twee-en-sestig sewetalle lank sal dit herstel en opgebou word ...”.  Die laaste week van hierdie profesie word in vers 27 genoem.  Aangesien een week uit sewe dae bestaan, is ‘n profetiese week gelyk aan sewe jaar (Númeri 14:34; Eségiël 4:5, 6).  Daarom verwys hierdie profesie na 70 weke, wat gelyk is aan 490 jaar.  Die vraag wat beantwoord moet word, is:  Wat is die begindatum van die 70-weke profesie?  Die vers sê dat dit vanaf die uitgang van die woord af om Jerusalem te herstel en te herbou, sal wees. Daar was drie dekrete vir die herstel van die Joodse volk gegee. Kores, Daríus, en Artasásta het aldrie herstellingsbevele gegee. Maar, net Artasásta se bevel het betrekking op die stad Jerusalem self gehad, en net hierdie dekreet was met lofprysinge aan God oor sy ingryping geassosieer.  (Esra 7:27, 28). 

Ons bereken die begin van die 70-weke profesie vanaf die jaar 457 v.C., die sewende jaar van Koning Artasásta I se regering soos deur Esra in Esra 7:7-26 aangedui word. Daarby, omdat die jaar 457 v.C. ook die begin van die 2,300-dae profesie van Daniël 8:14 is (sien me se les), dien hierdie dekreet as die beginpunt van hierdie twee profesieë. Die sewentig weke eindig in die jaar 34 n.C., toe die verkondiging van die evangelie uitgebrei was en ook na die heidene geneem was (gekenmerk deur die vervolging van die vroeë kerk en die marteldood van Stéfanus).  Die middelste gedeelte van die laaste week val op 31 n.C., toe Jesus op die kruis gesterf het. 

`Hersien die profesie in Daniël 9:24–27. Hoe ongelooflik akkuraat word die bediening van Jesus hier onthul?  Hoe behoort ‘n profesie soos hierdie ons te help om ons geloof te bevestig?`