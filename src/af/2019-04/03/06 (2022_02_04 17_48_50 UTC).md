---
title:  Ons verantwoordelikheid
date:   17/10/2019
---

Indien ons deur God geroep word, het ons nog ‘n vrye keuse om dit te aanvaar of te verwerp net soos wat ons ‘n vrye keuse het om die redding wat Hy ons aanbied, te aanvaar of te verwerp. Hy mag ons dalk vir ‘n spesifieke amp kies, maar ons kan nog kies om nie Sy leiding te volg nie. Ja, Hy wil hê ons moet spesifieke dinge vir Hom doen, net soos wat Hy ons roep om na Sy beeld verander te word. God se uitnodiging aan ons om ‘n spesifieke taak te aanvaar, is deel van Sy plan van verlossing.  Deur te doen waarvoor Hy ons geroep het, weerspieël ons die werklikheid van die verlossingsaanbod wat Hy aan ons gegee het. Koning Saulus was as koning aangestel.  Ongelukkig het hy nooit ‘n volle oorgawe aan God gemaak nie, ten spyte van die taak wat aan hom gegee was.  Net omdat iemand deur God geroep word om iets spesiaal vir Hom te doen, beteken nie dat die persoon God se uitnodiging sal aanvaar nie.  Ons vrye wil bly steeds die bepalende faktor, en indien ons nie God se leiding volg nie, kan ons alles verloor. 

`Lees Exodus 3 en 4.  Wat leer ons hier oor wat kan gebeur wanneer die Here iemand vir ‘n taak roep?` 

Ons kan soos Esra en Nehemía reageer wat sonder enige vrae gegaan het, of ons kan soos Moses wees wat besware en verskonings gehad het. Moses het op die ou einde gegaan, maar nie sonder dat hy probeer het om los te kom nie.  Hy het beswaar gemaak en beweer dat hy nie goed genoeg was nie, ‘n niksbeduidende  persoon is wat nie eers ‘n belangrike pos beklee het nie.  Hoe sou die Farao enigsins na hom luister?  Hy was ook bekommerd dat die Joodse volk hom nie sou glo nie en nie na hom sou luister nie, en die werk dus op niks sou uitloop nie. Boonop het hy gekla dat hy nie gekwalifiseerd was nie — “... want ek is swaar van mond en swaar van tong” (Eksodus 4:10) — en nie die nodige vaardighede gehad het nie.  Uiteindelik het hy reguit vir God gevra om iemand anders te stuur.  En tog, as ons die verhaal van Moses lees, leer ons wat ‘n magtige leier hy geword het, alhoewel hy vol foute was.  Hy was iemand wat getrou die taak verrig het waarvoor die Here hom geroep het. 

`Watter verskonings vind ons wat ons weerhou om die dinge te doen wat ons weet die Here wil hê ons moet doen?`