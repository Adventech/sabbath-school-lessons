---
title:  Die lees en die aanhoor van die wet
date:   04/11/2019
---

Esra “het die wet voor die vergadering gebring” om dit te lees.  Wat het hy vir hulle gelees? Net die Tien Gebooie oor en oor vir helfte van die dag?  Die verwysing na die wetboek moet verstaan word as die vyf boeke van Moses wat Génesis tot Deuteronium insluit, en wat ook in Hebreeus as die Tora bekend staan.  Die term “wet” dek dus net ‘n gedeelte van wat daar gelees was;  ‘n beter vertaling sou “instruksies” wees.  Dit is God se instruksies wat ons in staat stel om te weet watter pad ons moet loop sodat ons die doel wat Hy vir ons het, kan bereik. Toe Esra gelees het, het die volk hulle geskiedenis as God se volk gehoor, vanaf die Skepping tot en met Joshua.  Die stories, liedere, gedigte, seëninge en wette het hulle aan hulle stryd om God te volg, herinner, en ook aan God se getrouheid teenoor hulle.  Die Tora sluit die “wet” in, maar nog meer as dit, dit sluit die geskiedenis van God se volk in en openbaar veral hoe God hulle gelei het.  Dit het dus aan die gemeenskap hulle oorsprong verduidelik, en identiteit aan hulle gegee. 

`Lees Nehemía 8:3;  Deuteronium 4:1; 6:3, 4;  Joshua 1:9;  Psalm 1:2;  Spreuke 19:20; Eségiël 37:4;  en Matthé 17:5.  Wat leer hierdie verse ons oor ons wisselwerking met die Woord van God?` 

Die rede vir die volk se begeerte om die Woord van God te hoor, was hoogs waarskynlik die gevolg van Esra se voorlesing en onderrig van die Woord sedert sy aankoms in Jerusalem sowat 13 jare tevore.  Hy was aan God se werk toegewyd en was vasbeslote om ‘n verskil te maak.  Die Woord van God het ‘n werklikheid vir die volk geword terwyl hulle na Esra geluister het.  Die gevolg was dat hulle bewustelik besluit het om te luister omdat hulle belanggestel het om meer van God te hoor.  Daarom het hulle tydens hierdie geleentheid met eerbied na die Tora geluister, met ‘n begeerte om meer te leer. Deur ons met die Woord te deurdrenk, wek ons ‘n dieper smagting na God in ons lewens op. 

`Hoe is jy met die Woord van God verbind?  Met ander woorde, al maak jy aanspraak daarop dat jy dit glo, hoe word daardie aanspraak ‘n werklikheid in jou lewe met betrekking tot hoe jy poog om gehoorsaam te wees aan wat dit jou leer?  Hoe anders sou jy geleef het indien jy nie aan die Bybel gehoorsaam sou wees nie?`