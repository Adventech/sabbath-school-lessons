---
title:  Die volk se antwoord
date:   06/11/2019
---

Toe Esra die Woord, die Hebreeuse Tora, gelees het, het die volk gestaan. Voordat Esra gelees het, het hy God eers geloof. Nadat hy gelees het, het die hele volk met die opheffing van hulle hande geantwoord, “Amen, amen!” (Neh. 8:6, 7).  Hulle het toe “hul gebuig en die Here aanbid met die aangesig na die aarde toe”. 

`Lees Nehemía 8:10–12.  Waarom het die leiers vir die volk gesê, “treur nie en ween nie”?` 

“So, toe die wet van God in Jerusalem later aan die bannelinge wat uit Babilon teruggekeer het, gelees was, en die volk geween het oor hulle oortredinge, was die volgende woorde goedgunstiglik aan hulle toegevoeg: “ ‘Treur nie.... Gaan, eet lekker spys en drink soet dranke en stuur porsies aan hulle vir wie niks berei is nie; want hierdie dag is heilig aan onse Here.  Wees dan nie bedroef nie, want die blydskap in die Here – dit is julle beskutting.’” Nehemía 8:10, 11.” — Ellen G. White, The Ministry of Healing, bl. 281, (vry vertaal). 

Toe die volk die woorde van God gehoor het, was hulle diep deur hulle sondigheid geraak, en het begin ween.  Wanneer God Homself aan ons openbaar en ons begin begryp dat Hy vol liefde, goedheid, genade en getrouheid is, word ons meer bewus van ons eie tekortkominge en dat ons misluk het om te wees wat ons behoort te wees.  Deur God se heiligheid in Sy Woord raak te sien, veroorsaak dit dat ons van ons eie afskuwelikheid bewus raak.  Hierdie gewaarwording het veroorsaak dat die volk van Israel gehuil en getreur het, maar hulle was nie bedoel om te ween nie, “want die blydskap in die Here – dit is julle beskutting” (Nehemía 8:11). Met ander woorde, ten spyte van hulle mislukkings, kon hulle nogtans op die krag van God vertrou. 

Hierdie was ‘n spesiale dag, ‘n heilige dag, die fees wat met basuingeklank gehou was (Rosh Hashanah), wanneer daar kort en kragtig op die trompette geblaas was om die belangrikheid van “hart”-voorbereiding vir die Here se oordeel (die versoendag wat op die 10de dag van die maand Tishri gevier was), aan te kondig.  Die blaas van die basuine of trompette was die aangekondiging om berouvol voor God te staan.  Omdat die dag bedoel was om die volk te herinner om tot God terug te keer, was die gehuil en geween verstaanbaar.  Maar die leiers het hulle herinner dat nadat hulle hul tot God bekeer het, Hy hulle gehoor het, en daarom moes hulle hul in God se vergifnis verheug. 

`Wat behoort dit aan ons te sê oor hoe sleg sonde is wat veroorsaak het dat Jesus se kruisdood die enigste manier was om die sondeprobleem op te los, en aan ons hoop te gee?`