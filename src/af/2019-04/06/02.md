---
title:  Die volk vergader
date:   03/11/2019
---

`Lees Nehemía 8:1, 2.  Wat vertel hierdie verse ons oor hoe belangrik die Woord van God vir die volk was?` 

Toe die Jode uiteindelik die muur voltooi het en in Jerusalem gaan woon het, het hulle in die sewende maand op die stadsplein vergader.  Die sewende maand, die maand Tishri, was dalk die belangrikste maand vir die Israeliete omdat daar aan die begin van die maand met basuingeklank ‘n fees aangekondig was (voorbereiding vir God se oordeel, eerste dag van die maand), gevolg deur die versoendag (oordeelsdag, 10de van die maand), en die huttefees (herinnering aan die bevryding uit Egipte en Sy voorsiening vir die reis deur die wildernis, 15de dag van die maand).  Hierdie vergadering op die plein het op die eerste dag van die maand met basuingeklank plaasgevind.  Die leiers het die manne en vroue van die volk vir hierdie spesiale samekoms saamgeroep om, deur die lees van die wet, aan hulle ‘n geleentheid te bied om meer oor hulle God en van hulle geskiedenis te leer. 

Die volk het Esra genooi om die boek van die Wet van Moses te bring en dit vir hulle te lees. Hulle het selfs ‘n houtverhoog, ‘n podium, vir die geleentheid opgerig.  Dit was nie deur die leiers op hulle afgedwing nie.  Inteendeel, “hulle”, die volk self, het vir Esra gevra om die boek te bring. Esra het heel waarskynlik vir die volk uit die boeke gelees wat Moses geskryf het, wat die wet wat aan hom op Sinai gegee was, ingesluit het. 

`Lees Deuteronium 31:9–13.  Wat het die Here aan hulle gesê, en watter lesse kan ons daaruit vir onsself neem?` 

In Deuteronium 31:9–13, het Moses aan die Israeliete gesê dat hulle gedurende die huttefees bymekaar moes kom om saam die wet van God te lees, en dit noem die verskeie groepe wat saam moes kom:  manne, vroue, kinders en vreemdelinge wat binne die poorte gewoon het. 

`‘n Letterlike vertolking van Nehemía 8:1 sê dat hulle “soos een man” bymekaargekom het.  Wat sê dit aan ons oor die belangrikheid van eenheid onder die liggaam van gelowiges?`