---
title:  Vir verdere studie
date:   29/11/2019
---

Lees Ellen G. White, “Die Toets van Dissipelskap,” bl. 57-65, in Skrede na Christus. “Daar is diegene wat kennis gemaak het met die vergewende liefde van Christus en wat regtig begeer om kinders van God te word, maar hulle besef dat hulle karakters onvolmaak is; hulle lewe is vol foute en hulle twyfel daaraan of hulle harte deur die Heilige Gees herskep is.  Aan diesulkes wil ek graag sê:  Moenie in wanhoop opgee nie.  Dikwels sal ons aan die voete van Jesus moet neerval en ween oor ons foute en tekortkominge, maar ons moenie moed opgee nie. Al kry die vyand soms die oorhand, het God ons nie verwerp of verlaat nie. Nee, Christus is aan die regterhand van God waar Hy vir ons intree ... Hy verlang om julle tot Hom terug te bring en om Sy eie reinheid en heiligheid in julle te sien. As julle julself maar net aan Hom wil oorgee, sal Hy ‘wat ‘n goeie werk in julle begin het, dit voleindig tot op die dag van Jesus Christus’.  Bid vuriger en laat u geloof kragtiger wees.  Laat ons, namate ons ons eie kragte wantrou, steeds meer op die krag van ons Verlosser steun, en dan sal ons stof tot dankbaarheid hê in Hom wat ons genees.” — Ellen G. White, Skrede na Christus, bl. 64. 

**Vrae vir bespreking** 

`1. Dink na oor Daniël 2 en hoe Daniël, duisende jare gelede, so akkuraat die opkoms en val van koninkryke kon voorspel het, en selfs die verdeeldheid van die moderne Europa (baie akkuraat) kon uitgebeeld het. Hoe kan ons leer om deur hierdie profesie bemoedig te word wat so kragtig, selfs te midde van die chaos van die wêreld, toon dat God van alles weet wat gebeur, en dit selfs voorspel het?` 

`2. God weet alles oor ons.  Dit troos ons en gee aan ons sekuriteit en die versekering dat ons in sy sorg is. “Maar nou, so sê die Here, jou Skepper, o Jakob, en jou Formeerder, o Israel:  ‘Wees nie bevrees nie, want Ek het jou verlos;  Ek het jou by die naam geroep;  jy is myne!’” (Jesaja 43:1).  Hoe kan jy andere van God se teenwoordigheid en sorg verseker wanneer hulle emosionele, verhoudings-, sosiale of finansiële krisisse ondervind?` 

`3. Dink weer na oor die probleem in Woensdag se les oor Esra wat nie die koning vir hulp wou vra nie omdat hy bang was dat sy woorde oor God se beskerming in twyfel getrek sou word. Ons weet byvoorbeeld dat God mense gesond kan maak. Beteken dit dan dat ons nie in Hom glo wanneer ons ‘n mediese dokter gaan sien nie?  Bespreek hierdie vraag in die klas.`