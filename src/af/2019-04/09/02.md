---
title:  Die God van die geskiedenis
date:   24/11/2019
---

`Lees Esra 1:9–11 en Daniël 1:1, 2.  Hoe help die teksverse in Daniël ons om te verstaan waarna Esra verwys?` 

Let daarna op hoe daar in Esra besonderhede gegee word terwyl in Daniël die groter prentjie beskryf word.  Maar saam toon hierdie verse aan ons dat die Here in beheer is. “Die geskiedenis van die nasies praat met ons vandag.  God het aan elke nasie en elke individu ‘n plek in Sy groot plan toegewys.  Manne en nasies word vandag deur die dieplood in die hand van Hom wat nie kan fouteer nie, getoets. Almal besluit oor hulle eindbestemming deur hulle eie keuses, terwyl God, deur sy Oppermag in beheer van alles is om sy doelstellings tot stand te bring.” — Ellen G. White, Prophets and Kings, bl. 536, (vry vertaal). 

`Lees Daniël 5.  Wat leer hierdie verse ons oor die oordeel wat oor Bélsasar gekom het?` 

Babilon het in Oktober 539 v.C. geval toe Kores, die koning van die Medo-Persiese Ryk, die stad ingeneem het. Bélsasar, wat valslik op sy sukses, weelde en befaamdheid gesteun het, was so arrogant dat hy ‘n uitspattige banket gereël het wat tot sy dood gelei het.  Die Goddelike hand het op die paleis se muur geskryf dat sy dae getel was en tot ‘n einde sou kom. Alhoewel hy die lot van die magtige Koning Nebukadnésar en sy bekeringsverhaal geken het, het Bélsasar nie sy les geleer nie.  Dit is altyd tragies wanneer ons nie na God se waarskuwings luister en nie sy instruksies volg nie. 

Die profeet Daniël was al die tyd beskikbaar, maar hy was geïgnoreer.  Wanneer ons van God se heiligheid en sy teenwoordigheid in ons lewens vergeet, loop ons ‘n pad wat ingewikkeld is en met probleme en tragedies besaai word, en wat uiteindelik tot ons dood kan lei. 

`Nadat hy die verhaal van Nebukadnésar herhaal het, het Daniël gesê, “Maar u, Bélsasar, sy seun, het u hart nie verneder nie, alhoewel u dit alles weet;” (Daniël 5:22).  Hoe kan ons seker maak dat ons, in ons eie omstandighede, nie dieselfde tipe fout maak wat Bélsasar begaan het nie?  Hoe kan die werklikheid van die kruis ons altyd voor God nederig hou?`