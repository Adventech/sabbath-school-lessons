---
title:  In hulle stede
date:   25/11/2019
---

`Gaan deur die lyste in Esra 2 en Nehemía 7.  Wat is jou waarneming?` 

Die herhaling van Esra 2 (die lys van die Babiloniese bannelinge wat saam met Serubbábel en Jésua teruggekeer het), is doelbewus so in Nehemía gedoen.  Soos reeds gesê is, hierdie lyste mag vir ons oninteressant lyk, maar dit onthul ‘n belangrike punt, en dit is dat God besorg is oor besonderhede wat vir ons nie belangrik voorkom nie. 

Die mure van Jerusalem was nou klaargebou, en die Skrif beskryf met ‘n goeie rede dat die eerste generasie terugkerendes, die Esra-Nehemía tydgenote, almal tot hierdie groot prestasie bygedra het, selfs al was hulle sukses alleenlik van God afhanklik.  Daardie geslag het op dit wat die vorige geslag bereik het, voortgebou, al was die taak ingewikkeld en gevul met hindernisse, en al het hulle nie die werk so vinnig voltooi as wat hulle graag sou wou nie. 

Esra en Nehemía se leierskap was hoog op prys gestel, maar die volk het ook hulle bydrae gelewer.  Elke groep het verskillende take op verskillende tye verrig, maar die resultaat was indrukwekkend.  Die begin (Esra 2) word aan die einde (Nehemía 7) gekoppel.  Die tweede tempel was nie net herbou nie, maar Jerusalem was ook opgeknap en goed gevestig. 

`Lees Nehemía 7:73.  Wat leer dit ons oor hoe suksesvol hulle begeerte om God se wil te doen, was?`  

“So het ... die hele Israel in hulle stede gaan woon.”  Die hele terugkeer en herbouing was in baie opsigte buitengewoon. ‘n Volk wie se stad baie jare tevore verwoes was, wie se tempel vernietig was en hulle grond geplunder was, het nou teruggekeer na dieselfde grond en dieselfde stad en alles begin herbou, selfs die tempel ook.  Dit moes vir hulle ook en al die ander mense rondom hulle soos ‘n wonderwerk gevoel het. Maar dit was alles volgens die wil en die beloftes van God gewees. 

`Wat in jou lewe lyk op hierdie oomblik hopeloos, maar nietemin vertrou jy op die Here om jou deur te sien?`