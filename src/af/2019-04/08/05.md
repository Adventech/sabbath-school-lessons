---
title:  Plegtige beloftes
date:   20/11/2019
---

`Lees Nehemía 10:30–39.  Wat was die vier dinge wat die Israeliete beloof het om te doen om hulle deel van die hernieude verbond na te kom?` 

**Die volk het die volgende plegtig belowe** 

1. Geen ondertrouery nie (geen huwelike met individue wat afgode dien en afgodediens tot gevolg kon hê nie); 
2. Getroue sabbatsonderhouding (geen steuringe toelaat wat besigheidstransaksies tot gevolg kon hê nie); 
3. Kwytskelding van skuld en die sabbatsjaarvereiste na te kom om sodoende na die armes om te sien en hulle vry te stel; 
4. Om die tempel en die tempeldienste finansieel te ondersteun met eerstelingvrugte, eersgeborenes en tiendes, en sodoende die voortbestaan van ware aanbidding te verseker. Die eerste drie beloftes het met verhoudings (huwelike en kwytskelding van skuld) en met God (die Sabbat) te doen gehad, terwyl die laaste een (Nehemía 10:32–39) genoem word om seker te maak die tempelregulasies word nagekom. 

Die gemeenskap het ten doel gehad om te demonstreer dat hulle toegewyd aan die verbond was en daarom praktiese maniere sou implementeer om hulle verhouding met God en met andere op te bou. Selfs indien hulle nie altyd die verbond volmaak nagekom het nie, het hulle verstaan dat die regte gewoontes en praktyke die toekoms sou beïnvloed.  Indien die Israelitiese nasie op die nou weg wou bly, moes hulle praktyke en gewoontes in plek kry wat hulle sou help om te bereik wat hulle graag wou bereik.  Indien hulle saam met God wou wandel, sou sabbatsonderhouding en die versorging van die tempel belangrike stappe in die regte rigting gewees het. Ongelukkig het hulle hul beloftes nie goed nagekom nie, soos in die laaste hoofstukke van Nehemía gesien kan word.  Maar, selfs al het almal dit nie nagekom nie, was daar sommige of baie van hulle wat dit wel gedoen het.  Met God se hulp en deur op Hom te fokus, kan ons die regte gewoontes ontwikkel en op die regte pad bly. 

`“Deur die regte beoefening van u wil kan u hele lewe verander word.  Deur u wil aan Christus oor te gee, verbind u uself met ‘n mag wat sterker is as al die owerhede en magte.  U sal krag van omhoog ontvang om u standvastig te maak, en dus sal u, deur ‘n gedurige oorgawe aan God, in staat gestel word om die nuwe lewe te leef, ja die lewe van geloof.” — Ellen G. White, Skrede na Christus, bl. 48. Wat hou jou terug om te ondervind wat hier geskrywe is?`