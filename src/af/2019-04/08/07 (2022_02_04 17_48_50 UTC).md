---
title:  Vir verdere studie
date:   22/11/2019
---

Lees Ellen G. White, “Toewyding,” bl. 43–48, in Skrede na Christus. “Die werk in die aardse heiligdom het uit twee dele bestaan;  die priesters het daeliks in die Heilige plek gedien, terwyl die hoëpriester eenmaal per jaar in die Allerheiligste plek ‘n spesiale werk van versoening vir die reiniging van die heiligdom gedoen het.  Dag na dag het die boetvaardige sondaar sy slagoffer na die ingang van die tabernakel gebring en deur sy hande op die slagoffer se kop te plaas, het hy sy sondes bely, en het hy dus in beeld sy sondes oorgedra van homself op die onskuldige slagoffer.  Daarna is die dier geslag. ‘Sonder bloedvergieting,’ sê die apostel, is daar geen vergifnis nie.  ‘want die siel van die vleis is in die bloed.’  Levítikus 17:11.  Die geskonde wet van God het die lewe van die oortreder geëis.  Die bloed wat die verbeurde lewe van die sondaar voorstel en wie se skuld op die slagoffer oorgedra is, is deur die priester in die Heilige plek ingeneem en voor die voorhangsel gesprinkel waaragter die ark was wat die wet bevat het wat deur die sondaar oortree is.  Deur hierdie seremonie is die sonde deur die bloed in beeld in die heiligdom ingebring.  In sekere gevalle is die bloed nie in die heiligdom ingebring nie;  maar die vleis is deur die priester geëet soos Moses die seuns van Aäron beveel het om te doen, ‘om die ongeregtigheid van die vergadering te dra.’  Levítikus 10:17. Albei hierdie seremonies was ‘n voorstelling van die sinnebeeldige oorplasing van die sonde van die sondaar na die heiligdom.” — Ellen G. White, Die Groot Stryd, bl. 418. 

**Vrae vir bespreking** 

`1. Dink na oor beloftes wat jy gemaak het en nie nagekom het nie, al was jy hoe opreg en gretig om dit te probeer hou.  Wat het jy uit daardie ondervinding geleer wat jou miskien kan help om nie weer ‘n soortgelyke fout te maak nie?` 

`2. ‘n Verbond is ‘n wetlike bevestiging van ‘n verhouding. Ons het dit met God verbreek, maar Hy bly altyd getrou om sy deel te doen, selfs al is ons nie getrou nie. Hoe kan hierdie begrip van God se goedheid en getrouheid mense na ‘n intieme verhouding met Hom trek en sodoende ons help om reg te lewe?` 

`3. Dink daaraan hoeveel kere jy ontrou aan God was, en aan die beloftes wat ons het onder die “nuwe verbond” (sien Lukas 22:20, Hebreërs 8:13, 9:15).  Hoekom is dit so belangrik om dan die plan van verlossing te verstaan, en die belofte van vergifnis wat ons het deur die offerande van Jesus wie se bloed die “nuwe verbond” vir ons verseël het?`