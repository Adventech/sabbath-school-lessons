---
title:  Die tempel
date:   21/11/2019
---

`Lees Nehemía 10:32–39 weer. Hoekom het die Israeliete die tempel se praktyke as noodsaaklik beskou, soos “ons wou die huis van onse God nie laat verwaarloos nie” (Nehemía 10:39) dit aandui?  Hoekom was die tempel vir hulle geloof in die geheel, so belangrik? (Sien ook Hebreërs 8:1–7.)` 

Die Israeliete het belowe om die tempel te versorg.  Al was hulle ‘n klein groepie wat finansieel deur die konings verdruk was, het hulle besluit dat dit nodig vir hulle was om van die bietjie wat hulle gehad het, te gee, sodat die tempel kon floreer en nie net oorleef nie. Daarom het hulle gekies om ‘n derde van ‘n sikkel vir die tempel elke jaar te gee, in plaas daarvan om net te gee wanneer die volk getel moes word, soos die wet vereis het.  Die volk het dit nodig geag om dit wat ‘n vereiste was, te oortref.  Boonop het hulle die lot gewerp om die verantwoordelikheid aan spesifieke families toe te ken om hout te lewer en vuur te maak, want hulle het besef dat as hulle nie georganiseerd sou wees nie, die praktyk heeltemal sou verdwyn. Die eerstelinge van hulle grond en vrugtebome, die eersgeborenes van hulle seuns en vee, en die tiendes en offergawes was dié gedeelte wat vir die diensdoende priesters en Leviete gegee moes word om in hulle behoeftes te voorsien. ‘n Tiende van alles moes vir die Leviete gegee word.   Ook die eersgeborenes was met geld losgekoop en by die bedrag vir die Leviete bygevoeg.  Maar, ‘n tiende van die Leviete se tiende moes aan die priesters gegee word. 

Die tempel was die hartklop van die volk van Israel.  Omdat dit die kern van hulle geloof was, was dit die grootste tragedie wat hulle te beurt kon val toe Nebukadnésar die tempel afgebreek het en die heilige voorwerpe van die tempel weggedra het. Wanneer die tempel behoorlik bestuur was, het dit aan die nasie ‘n energieke geestelike lewe gegee, omdat dit hulle die allerbeste oplossing vir die sondeprobleem, die dood van ‘n lam, getoon het.  Toe Jesus op die kruis gesterf het, het Hy die oplossing voorsien (Romeine 5:5–10). Boonop het die volk uit die jaarlikse diens van die Dag van Versoening geleer dat God ‘n plan het om uiteindelik alle kwaad en sonde vir altyd uit te roei.  Met ander woorde, die doel van die tempel was om aan die mense die hele plan van verlossing uit te beeld. Die lesse wat ons kry deur die tempeldienste te bestudeer, is ontsaglik en nodig, om aan ons ‘n groter beeld van God se karakter te gee en om die plan van verlossing vir ons uit te lig. 

`“Dit is ‘n betroubare woord en werd om ten volle aangeneem te word, dat Christus Jesus in die wêreld gekom het om sondaars te red, van wie ek die vernaamste is.” (I Timhe 1:15).  Waarop het Paulus gehoop, en hoe kan ons dit ook ons hoop maak?`