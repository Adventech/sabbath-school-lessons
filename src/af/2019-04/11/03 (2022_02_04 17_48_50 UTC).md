---
title:  Die Leviete vlug na hulle grond
date:   09/12/2019
---

`Lees Nehemía 13:10–14.  Wat wil Nehemía hier regstel?` 

Die sangers, poortwagters en ander tempelbediendes was gedwing om op hulle eie grond te gaan werk om hulle gesinne te kon onderhou, want die werk van God het geen bydraes ontvang nie.  Die hele tiende-en-offergawestelsel wat so deeglik in plek gestel was, het tot niet gegaan.  Nehemía moes van vooraf begin. Sy handeling om alles uit die kamer buitentoe te gooi, toon sy desperaatheid.  “Die tempel was nie net ontheilig nie, maar die offergawes was wanbestee.  Dit het die mense se vrygewigheid ontmoedig. Hulle het hulle ywer en vurigheid verloor en was huiwerig om hulle tiendes te betaal. Die skatkamer van die Here se huis was kariglik voorsien; baie van die sangers en ander personeel van die tempel het die werk van God verlaat om elders te gaan werk omdat hulle onvoldoende onderhoud ontvang het.” — Ellen G. White, Prophets and Kings, bl. 670, (vry vertaal). 

Dit is interessant om te sien dat almal in Juda saamgekom het om wat vernietig was, weer op te bou.  Die volk het Nehemía se kant teen Tobía en Éljasib gekies, want hulle moes besef het dat Nehemía alles in sy vermoë gedoen het om die volk te bevoordeel. Boonop het Nehemía die opsigters van die tempelgronde se poste aan manne toevertrou wat hy gedink het getrou en geloofwaardig sou wees.  Hulle moes die tiendes en offergawes insamel, seker maak dat die gawes behoorlik gebêre word, en dat dit toepaslik verdeel moes word onder diegene vir wie dit bestem was.  Met ander woorde, Nehemía het die korrupte leierskapsisteem kortom ontwortel. 

Alhoewel Nehemía getroue manne as administrateurs van die tempel aangestel het, het die korrupte Hoëpriester Éljasib, nie sy pos verloor nie, want hy was in die pos aangestel omdat hy ‘n afstammeling van Aäron was.  Sy werk in die tempel mag dalk deur Nehemía se maatreëls om sommige van die hoëpriester se pligte aan andere toe te vertrou, ingekort gewees het, maar hy was nog steeds die hoëpriester. 

`Nehemía het gebid, “Dink hierom aan my, my God, en delg tog my liefdediens nie uit wat ek aan die huis van my God en aan die instellinge daarvan bewys het nie” (Nehemía 13:14). Wat was so menslik omtrent hierdie gebed?`