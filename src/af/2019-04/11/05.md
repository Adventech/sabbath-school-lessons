---
title:  Die trap van die parskuipe op die Sabbat
date:   11/12/2019
---

`Lees Nehemía 13:15, 16.  Watter geskilpunt spreek Nehemía hier aan?` 

Dit is nie maklik om vir God op te staan wanneer jy in die minderheid is nie.  Omdat God gesê het dat die Sabbat ‘n heilige dag moes wees waarop niemand enige werk moes doen nie, het Nehemía onderneem om seker te maak dat hierdie gebod in Jerusalem nagekom moes word.  Hy het, sonder om te twyfel, gevoel dat hy ‘n morele verpligting het om hierdie standpunt in te neem en om daarvolgens op te tree. 

Die Sabbat was as die kroon van die skeppingsweek ingestel omdat dit ‘n spesiale dag is waarop die mens tyd met God moet deurbring om sodoende te herstel en herskep te word op maniere wat nie kan plaasvind terwyl hulle hul beroepe beoefen en met ander alledaagse sake besig is nie.  Daar was al gesê dat “die Sabbat Israel meer onderhou het as wat Israel die Sabbat onderhou het.”  Die punt is dat die sewendedag-Sabbat nog altyd ‘n kragtige middel was, en nog steeds is, om diegene wat deur God se genade daarna streef om dit te onderhou, se geloof te versterk, en om ook die fisiese en geestelike voordele wat dit bied, te geniet. 

`Lees Nehemía 13:17–22.  Wat het Nehemía gedoen om die “koop- en verkoopgewoonte” op die Sabbat stop te sit?` 

Weens sy amp as goewerneur van Juda, het Nehemía gevoel dat hy moes toesien dat die reëls nagekom word.  Omdat die reëls op die wet van God gegrond was, was hy die bewaker van die wet wat natuurlik ook die Sabbat ingesluit het.  Indien die edeles die korrupsie van die Hoëpriester sou teëgestaan het, sou Nehemía homself nie in hierdie situasie bevind het nie.  Maar, die heersers en edeles het dalk vir Nehemía kwalik geneem omdat hy hulle beveel het om aan die armes terug te gee wat hulle toegekom het;  daarom het hulle blykbaar nie die veranderinge wat Éljasib en Tobía teweeggebring gebring het, teëgestaan nie. 

Nehemía het eers die edeles aangespreek en toe beveel dat die deure van die poorte gesluit moes word, en ook van sy eie mense aangesê om die poorte te bewaak.  Toe die markbedrywighede doodeenvoudig buite die stad voortgesit was, het hy selfs meer drastiese maatreëls ingestel en gedreig dat hy hulle die volgende Sabbat hardhandig sou verwyder. Nehemía moes iemand gewees het wat die woord by die daad gevoeg het, want die handelaars het onmiddellik opgehou en weggebly.