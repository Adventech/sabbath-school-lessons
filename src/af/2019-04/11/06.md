---
title:  Het julle vaders nie so gehandel nie?
date:   12/12/2019
---

Nehemía se ywer vir die sabbatdag is bewonderingswaardig. Hy was so vurig om die Sabbat reg te onderhou dat hy selfs die handelaars van ander nasies belowe het dat hy “die hand aan [hulle sou] slaan”.  Met ander woorde, hy sou persoonlik tussenbeide getree het as hy hulle in die stad of by die deure van die poorte op die sabbatdag sou vind.  As goewerneur was hy amptelik verantwoordelik vir die nakoming van hierdie gebod. “Nehemía het hulle vreesloos berispe omdat hulle hul pligte verwaarloos het.  ‘Watter verkeerde ding is dit wat julle doen, dat julle die sabbatdag ontheilig?’ was sy ernstige bevel. ‘Het julle vaders nie so gehandel, sodat onse God oor ons en oor hierdie stad al hierdie onheil gebring het nie?  Ja, julle vermeerder die toorngloed oor Israel deur die Sabbat te ontheilig!’ Hy het toe beveel dat ‘sodra dit in die poorte van Jerusalem voor die Sabbat donker was,’ die deure gesluit moes word en nie oopgemaak moes word tot ná die Sabbat nie;  en omdat hy sy eie dienaars meer vertrou het as die wat die magistrate van Jerusalem sou aanstel, het hy sy eie mense by die poorte se deur aangestel om seker te maak dat sy bevele uitgevoer sou word.” — Ellen G. White, Prophets and Kings, bl. 671-672, (vry vertaal). Nehemía se waarskuwing oor sabbatsontheiliging saam met ander waarskuwings oor die skending daarvan, het blykbaar deur die eeue heen selfs tot en met Jesus se leeftyd, weergalm.  Ons weet dit, want die Evangelies beskrywe herhaaldelik hoe Jesus met die godsdienstige leiers oor geoorloofde sabbatsonderhouding gesukkel het.  

`Lees Matthé 12:1–8, Markus 3:1–6, Lukas 6:6–11, en Johannes 5:5–16.  Wat was die geskilpunt hier, en hoe help ‘n begrip van antieke Israel se geskiedenis ons om te verstaan waarom hierdie strydpunt ontstaan het?` 

In hulle misleide ywer, om seker te maak dat die Sabbat nie “onheilig” word nie, was hierdie godsdienstige leiers so fanaties dat hulle Jesus, die “Here k van die Sabbat” (Lukas 6:5), daarvan beskuldig het dat hy die sabbatsgebod geskend het.  Praat daarvan om ‘n goeie ding uit verband te ruk!  Die ironie is dat terwyl baie van hierdie manne hulle besorgdheid oor die wet uitgespreek het, hulle “die swaarste van die wet” vergeet het:  “die reg en die barmhartigheid en die trou” (Matthéüs 23:23). 

`Hoe kan ons individueel en as ‘n kerk versigtig wees om dieselfde fout te maak wat hierdie manne gemaak het nie, of dit met die Sabbat of met iets anders is wat volgens ons vir dit wat ons glo, belangrik is?`