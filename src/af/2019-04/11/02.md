---
title:  Onrein leierskap in die tempel
date:   08/12/2019
---

Nehemía 13 begin met ‘n besorgdheid oor Ammonitiese en Moabitiese buitelanders (afgodedienaars) in hulle midde (Nehemía 13:1–3).  Hierdie verse praat nie van individue van ander nasies of rasse wat God gedien het en wat weggejaag moes word nie, maar eerder van diegene wat ‘n ander geloof aangehang het en daarom weggestuur moes word – nie bekeerlinge nie, maar afgodedienaars.  (Sien ook Deuteronium 23:3–6.) 

`Lees Nehemía 13:1–9.  Wie was Éljasib en Tobía?  Hoekom was dit wat hulle gedoen het, onaanvaarbaar?  Lees Nehemía 2:10, 19; 3:1; 12:10, 22; 13:28.` 

Beide Éljasib en Tobía is bekende figure in die boek van Nehemía. Éljasib was die hoëpriester van die volk, en hy was ook in beheer van die tempel. Tobía word as die Ammonitiese vyand van Nehemía genoem wat laasgenoemde se werk in Jerusalem heftig teengestaan het.  Die verbintenis tussen Éljasib en Tobía het met ‘n huweliksverbintenis te doen gehad. 

Selfs al het die huweliksinligting nie behoue gebly nie, weet ons dat Tobía ‘n Joodse naam (wat “die Here is goed” beteken), en hoogs waarskynlik ‘n Joodse agtergrond gehad het. Daar word geglo dat sy vrou se familie, die nasate van Arag wat nie almal genoem word nie, verwant was aan Éljasib se familie.  Boonop het Sanbállat die Horoniet, Nehemía se ander teenstander, ‘n dogter gehad wat met Éljasib se kleinseun getroud was.  Daarom moes die gekonkel rondom Nehemía hewig gewees het omdat die beamptes met die hoogste range van mekaar familie was en teen Nehemía se leierskap saamgespan het.  Gedurende die goewerneur se afwesigheid het die hoëpriester aan Tobía twee kamers in die tempel wat vir die bewaring van die tiendes, gawes en offergawes bestem was, gegee. Aan Tobía was daar permanente verblyf in die tempel gegee wat ‘n manier was om hom as een van die leiers van die land te erken. Die vyande van Nehemía het uiteindelik bereik wat hulle nog altyd wou bereik:  Om Nehemía met hulleself te vervang. Gelukkig was Nehemía nie van plan om te sit en kyk en niks daaraan te doen nie.  

`Laat God se volk regdeur die heilsgeskiedenis – of dit die Jode in antieke Israel of die Christene gedurende die Nuwe Testamentiese tyd en daarna was – so maklik toe om hulleself te laat verlei?  Hoe kan ons hulle foute voorkom?`