---
title:  Die werk staak
date:   22/10/2019
---

`Volgens Esra 4:6-24, wat het die “vyande” gedoen om die werk in Jerusalem stop te sit?`  

Die “volk van die land” het briewe van beskuldiging teen die Jode eerste aan Daríus (Esra 5 en 6), en toe aan Koning Ahasvéros sowel as aan Artasásta geskryf.  Hulle het alles in hulle vermoë gedoen om die werk in Jerusalem te staak.  Die bevolking van die omliggende gebiede het beweer dat indien die stad herbou sou word, die koning sy mag oor die Jode sou verloor omdat Jerusalem altyd ‘n plek was waar rebelsheid kop uitgesteek en moeilikheid in die verlede plaasgevind het.  Ongelukkig was Koning Artasásta gelei om te glo dat die Jode besig was om te bou omdat hulle weer hulle onafhanklikheid wou bekom en konfrontasie wou aanspoor.  Hy het beveel dat die werk gestaak moes word, en die teenstanders het ‘n weermag gestuur om verdere bouwerk aan die stad te keer. Hierdie geweldadige benadering het God se werk tot stilstand gebring. 

`Lees Esra 4:23, 24.  Waarom het die Jode opgehou bou?  Het hulle nie geweet dat God wou hê dat hulle die stad moet herbou nie?  Wat het hulle laat ophou?` 

Dit is duidelik dat die Jode besef het dat God hulle geroep het om die stad en die tempel te herbou, maar weens die sterk teenkanting, was hulle bang.  Miskien het hulle met verskonings vorendag gekom soos “miskien is die tyd nie reg daarvoor nie”, of “as dit is wat God werklik wou gehad ons moet doen, sou Hy die weg gebaan het vir ons”, of “miskien was ons glad nie veronderstel om hiernatoe terug te gekom het nie”.  Wanneer opposisie in ons pad staan sodat ons nie dit kan doen waarvoor, soos ons glo, God ons geroep het nie, het ons die neiging om God se leiding te bevraagteken.  Ons kan baie maklik onsself oortuig dat ons ‘n fout gemaak het. Vrees kan ons denkvermoë lamlê en ons gedagtes wanhopig en hulpeloos maak, in plaas daarvan om op die mag van God te fokus. 

`Het jy al iets soortgelyks ondervind, oortuig daarvan dat God jou geroep het om iets te doen net om dan in twyfel te verkeer het wanneer dinge verkeerd geloop het? (Dink byvoorbeeld aan Johannes die Doper.)  Wat het jy uit daardie ondervinding van jou geleer?`