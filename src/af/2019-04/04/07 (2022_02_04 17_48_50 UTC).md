---
title:  Vir verdere studie
date:   25/10/2019
---

Lees Ellen G. White, “The Builders on the Wall,” “A Rebuke Against Extortion,” en “Heathen Plots,” bl. 635-660, in Prophets and Kings. “Die teenstand en ontmoediging wat die bouers in Nehemía se tyd deur openlike vyandskap en voorgeevriende ondervind het, is tipies van wat diegene wat in vandag se dae vir God werk, sal ondervind.  Christene word getoets, nie net deur die woede, minagting en wreedheid van vyande nie, maar deur die traagheid, veranderlikheid, halfhartigheid en valsheid van verklaarde vriende en helpers.” — Ellen G. White, Prophets and Kings, bl. 644. “Nehemía se standvastige toewyding om God se werk te doen, en ook dieselfde standvastige vertroue op God, was die rede dat sy vyande misluk het om hom in hulle mag te kry.  Die siel wat halfhartig is, word ‘n maklike prooi van versoeking;  maar op die persoon wat ‘n edele doelwit, ‘n besliste doelstelling het, het die kwaad min houvas. Die geloof van die persoon wat voortdurend groei, verflou nie;  want so ‘n persoon erken oral die Oneindige se Liefde wat in hom of haar “werk wat welbehaaglik is”.  God se ware diensknegte werk met ‘n vasberadenheid wat nie sal misluk nie, omdat hulle voortdurend van die troon van genade afhanklik is.” — Bladsy 660, (vry vertaal). 

**Vrae vir bespreking** 

`1. Plaas jouself in Serubbábel, Jésua en die ander leiers se plekke toe daardie ander manne hulp kom aanbied het.  Ons kan nou sien dat hulle die regte ding gedoen het deur nie die aanbod te aanvaar nie.  Hoe kan ons as Adventiste weet wanneer ons moet en nie moet saamwerk met andere wat nie glo soos ons glo nie? Hoe besluit ons of dit reg of verkeerd is?  Watter beginsels kan ons volg?` 

`2.Dwarsdeur die Bybelse geskiedenis sien ons die gevare om, wat ons geloof betref, kompromieë met die wêreld aan te gaan.  Die ganse geskiedenis van ou Israel tot en met die Babiloniese ballingskap, was ‘n kragtige voorbeeld van hierdie kompromieë. Terselfdertyd, wat gebeur wanneer mense tot die uiterste gaan om hierdie gevaar te vermy?  Het ons nie ‘n kragtige voorbeeld van hoe sy beskuldigers tot die ander uiterste gegaan het toe Jesus self beskuldig was dat Hy die Sabbat oortree het (sien Johannes 9:14-16) nie?  Hoe kan ons die regte balans vind?`