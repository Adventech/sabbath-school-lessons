---
title:  'Nehemía tree op (444 v.C.)'
date:   23/10/2019
---

`Lees Nehemía 4.  Wat het die Jode onder die leierskap van Nehemía gedoen om hulleself teen die opposisie te handhaaf? Waarom was dit vir hulle belangrik om vir ‘n geveg voor te berei in plaas daarvan om net niks te doen nie en te glo dat God hulle sou beskerm?` 

Nadat hulle ‘n paar keer begin en opgehou bou het, het die Jode weer begin werk.  Hulle het gebid, en toe het Nehemía ‘n wag teen die opposisie opgestel.  Die volk het beurte geneem deur skofte gedurende die dag en nag te werk om gereed te kon wees vir enige moontlike aanvalle.  Nehemía het ook manskappe en die volk volgens hulle geslagte met hulle wapens op die laagste plekke agter die muur opgestel om gereed te wees om hulle gesinne te beskerm.  Daarby het hy ook sy helpers in twee groepe opgedeel, die een groep het gewerk en die ander het die wapens vasgehou. Daar was ook spesiale voorsiening gemaak vir almal wat aan die muur gewerk het omdat hulle die naaste aan die gevaar was.  Elkeen van die lasdraers het ‘n swaard met die een hand vasgehou en met die ander een die werk verrig. Hulle was gereed om die opposisie in die gesig te kyk. Hulle het hulle kant gebring, en God het die res gedoen.  Nehemía se vertroue in God en in sy beskerming is baie inspirerend. Maar, hy het nie gesit en wag dat God alles moes doen nie.  Hulle het na die beste van hulle vermoë voorberei. 

Die twee Skrifgedeeltes, “Julle moet nie bang wees vir hulle nie.  Dink aan die grote en gedugte Here, en veg vir julle broers, julle seuns en julle dogters, julle vroue en julle huise” (sien Nehemía 4:14), en “onse God sal vir ons stry” (sien Nehemía 4:20) is van die mees inspirerende verklarings in die Bybel.  Die Jode kon weer opgehou bou het as gevolg van die volgehoue teenstand, maar hierdie keer, in plaas daarvan om deur vrees beheer te word, het hulle aan die belofte dat God vir hulle sou stry, vasgehou.  Wanneer ons oor God se Naam teenstand ondervind, en oor ons geloof, of oor dit waarvoor God ons roep om vir Hom te doen, moet ons onthou dat “onse God sal vir ons stry”. Uiteindelik het die Jode besef dat die Here hulle gesteun het in wat hulle doen, en dit het hulle die moed gegee om deur te druk. 

`Hoekom is dit so belangrik om te weet dat wat jy besig is om te doen, God se wil is?  Daarom is dit belangrik om te vra: Hoe weet ek dat wat ek besig is om te doen, God se wil is?`