---
title:  Durf en bemagtiging
date:   24/12/2019
---

`Lees Nehemía 4:7–23.  Op watter maniere het Nehemía getoon dat hy vol durf is?  Wat het hom so dapper gemaak?` 

Nehemía het teen die Jode se vyande wat probeer het om hulle te intimideer, opgestaan. Hy het gereageer deur die inisiatief te neem om die volk slaggereed te maak. Hy het nie gesê, “Ek laat dit aan u oor, o God”, nie. Hy het gesorg dat die volk ook hulle deel doen. Hulle het hulleself met swaarde en ander wapens toegerus en terselfdertyd die muur gebou het.  Die Jode, onder die leierskap van Nehemía, het nie vreesagtig ineengekrimp nie, maar liewer onbevrees hulle wapens gebruik om hulleself te beskerm.  Nehemía het die volk moed ingepraat, in hulle geglo, saam met hulle gewerk, en aan hulle die verantwoordelik gegee om op te tree. Hy het hulle bemagtig om die werk te doen deur verantwoordelikhede aan hulle te delegeer en toe te ken.  Maar, Nehemía het nie aan die volk gesê wat hulle moet doen en toe in sy kamer gaan wegkruip nie.  Hy het langs hulle gestaan en hard gewerk om die werk wat gedoen moes word, klaar te maak. 

In die Bybel was daar tye toe God vir sy volk gesê het hulle moet stilstaan en kyk hoe Hy namens hulle sal veg, en dan was daar ander tye toe God gesê het, “Berei voor, en Ek sal aan julle die oorwinning gee.”  Ons moet ons deel doen indien ons God se reddingswerk en seëninge wil ondervind. “Nehemía se ferme toewyding aan die werk van God, en net so ook sy ferme afhanklikheid van God, was die rede hoekom sy vyande nie daarin kon slaag om hom te oorweldig nie.  Die mens wat laks is, word ‘n maklike prooi van versoeking;  maar in die lewe van iemand wat ‘n edele doelwit het, ‘n boeiende plan van aksie, kry die kwaad geen vatplek nie.  Die geloof van die persoon wat aanhoudend groei, word nie swakker nie; want hy erken die Oneindige Liefde in alles wat alles ten goede laat meewerk, vir hulle wat na Sy voorneme geroep is.  God se ware diensknegte werk met ‘n vasbeslotenheid wat nie sal verswak nie, want hulle is gedurig van die troon van genade afhanklik.” — Ellen G. White, Prophets and Kings, bl. 660, (vry vertaal). 

Op die ou einde het Nehemía sy moed en durf uit sy begrip van die werklikheid van God se krag, geput.  En tog, soos wat ons gesien het, het sy kennis van God hom beweeg om volgens sy geloof op tree. 

`Alhoewel die konteks verskil, hoe weerspieël die volgende teksvers dit wat ons in Nehemía gesien het: “Maar iemand sal sê:  Jy het die geloof en ek die werke. Toon my jou geloof uit jou werke, en ek sal jou uit my werke my geloof toon.” (Jakobus 2:18)?`