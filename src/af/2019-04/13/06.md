---
title:  Nederigheid en volharding
date:   26/12/2019
---

`Lees Esra 8:21–23, 31, 32.  Sou jy Esra se besluit om nie met die koning te praat nie as dwaas of dapper sien?  Hoe het Esra en sy mense nederigheid getoon?` 

Later het Nehemía die koning se aanbod van beskermingsbegeleiding aanvaar.  Maar Esra het geglo dat God alleenlik tot Sy reg sou kom indien hy nie vir die koning om hulp sou vra nie.  Daarom, toe hulle Juda veilig bereik het, was die eer aan God alleen gegee.  Dalk steun ons in sekere situasies te veel op ander mense en laat dan nie toe dat God aan ons toon hoe Hy ons kan help nie.  Esra het gekies om God toe te laat om in hierdie situasie die werk te doen, en toe aan die koning bewys dat hy inderdaad ‘n magtige God dien.  Maar, Esra het nie aanmatigend opgetree nie.  Hy het die mense saamgeroep en hulle het oor hierdie situasie gevas en gebid.  Hulle het nie met hulle reis begin voordat hulle nie in alle erns tyd saam met God deurgebring het nie.  Hulle het hulleself voor God verneder en gevra dat Sy beskerming as ‘n teken van sy mag gesien sou word, en God het hulle verhoor. 

`Lees Nehemía 5:14–19.  Hoe het Nehemía nederigheid getoon?` 

Ware leiers moet gewillig wees om hulleself te verneder en om as dienaars op te tree. Bekwame leiers het nie ‘n “titel” nodig om hooggeag te word nie.  Nehemía was altyd beskikbaar en vrygewig met sy dienslewering aan die mense.  Hy het sy geloof in God gedemonstreer, en sy ongelooflike toewyding aan God was ‘n voorbeeld vir die mense. Hy het ‘n sterk persoonlikheid en ‘n onselfsugtige temperament gehad, en hy het homself nie hoër as ander geag het nie.  Hy het die hoogste pos in die Joodse nasie gedurende daardie tyd beklee, en tog was hy ruimhartig.  Op hierdie manier het hy die lewe en leer van Jesus weerspieël wat ons leer dat die beste manier om te lei, is om ander te dien. Jesus het dit gedoen, en daarom moet ons, afgesien van ons rang, dieselfde doen. 

`“En toe Hy gaan sit het, roep Hy die twaalf en sê vir hulle:  ‘As iemand die eerste wil wees, moet hy die laaste van almal en almal se dienaar wees.’” (Markus 9:35). Wat leer Jesus se woorde ons hier oor wat dit beteken om ‘n ware leier volgens God se siening, te wees?`