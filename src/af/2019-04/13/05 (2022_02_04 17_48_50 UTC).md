---
title:  Doelwit en passie
date:   25/12/2019
---

`Wat leer die volgende verse ons oor die dryfkrag in die lewens van beide Esra en Nehemía? (Nehemía 2:1–10, Esra 7:8–10).` 

In alles wat hulle gedoen het, het Esra en Nehemía gepoog om toe te sien dat God se wil in die lewens van sy volk, uitgevoer word.  Ja, die volk het verkeerd gedoen; ja, hulle was daarvoor gestraf. Maar God wat getrou aan sy beloftes van herstel is, het die pad vir sy volk oopgemaak om na die Beloofde Land terug te keer, en indien hulle getrou sou wees, om die doelwitte wat Hy vir hulle in gedagte gehad het, te bereik.  En die Here, in sy wysheid, het twee baie toegewyde manne gekies, manne wat nogal aan Moses herinner, om ‘n vername rol in hierdie herstellingsproses te speel, net soos Hy ook vir Moses in die vorige geslagte vir ‘n spesiale taak gebruik het. 

Groot leiers soos hierdie twee manne, het almal doelwitte. Hulle lewensdoele is die dryfkrag vir elke handeling wat hulle uitvoer.  Dit kan ook gesê word dat beide Esra en Nehemía ‘n doelwit gehad het. Hulle het ‘n visie gehad van wat die volk van God moes bereik, en daarom het hulle alles gedoen om die einddoel te bereik.  Esra het dit gedoen deur die Skrif te bestudeer en die volk daarvolgens te leer.  Nehemía het die mense aangemoedig om te doen wat reg is, en om God vreesloos te verteenwoordig.  Beide manne wou ‘n herstelde Jerusalem gesien het, maar nie net die geboue nie.  Hulle wou ook ‘n geestelike herlewing en hervorming in die lewens van die inwoners gesien het.  Dit is hoekom hulle tereggewys, berispe en soms beveel het dat ‘n sekere procedure gevolg moes word.  Groot leiers glo in iets groter as die gewone en die middelmatige.  Esra en Nehemía het in ‘n liefdevolle, magtige God geglo, ‘n God wat wonderwerke kon doen – en hulle wou hê dat almal ‘n intieme verhouding met Hom moes hê. 

Reeds in die eerste hoofstuk van Nehemía word die leser met Nehemía se toewyding aan God se saak en ook sy besorgdheid oor die benarde toestand van sy mense, beïndruk.  In hoofstuk 1 ween hy toe hy hoor van die ontberinge van die Israeliete in Juda.  Hy val op sy knieë en belowe om te doen wat God hom sou vra om te doen.  Dit kom voor of Nehemía aangespoor was deur die gedagte om ‘n verskil in die wêreld teweeg te bring.  Hy was ‘n man van daad, veral vir God se saak.  Dit was nie om die hoogste salaris te verdien of om ‘n uitmuntende pos te beklee dat Nehemía gekies het om ‘n verskil te maak nie (alhoewel hy beide in Persië gehad het), maar om na Juda te gaan na ‘n nie-so-voorspoedige nasie, met teenstand om elke draai.  Hy het in geloof opgetree, afgesien van die struikelblokke wat op hom gewag het.