---
title:  Om te vas en te bid
date:   10/11/2019
---

`Lees Nehemía 9:1–3.  Hoekom het die volk hulle van alle uitlanders afgesonder?` 

Alhoewel Nehemía gretig was om seker te maak dat die volk hierdie tyd met blydskap moet assosieer, het hy nou die vergadering gelei om te vas.  Hulle het hulself verneder voor God en hulle hoofde met grond bedek terwyl hulle rouklere gedra het.  Omdat die uitlanders nie aan die gemeenskaplike sondes van die volk van Israel deel gehad het nie, het die volk hulself van die vreemdelinge afgesonder, want die Hebreërs het geweet dat dit hulle eie sondes was wat vergewe moes word.  Hulle het erken dat dit hulle eie nasie se sondes was wat hulle ballingskap veroorsaak het. Hulle gemeenskaplike gebede en belydenis het ‘n diep begrip van die aard van hulle sonde aangedui.  Die Israeliete kon kwaad gewees het omdat hulle voorgangers verbrou het en hulle hele nasie in ballingskap laat wegvoer het. Of, hulle kon tyd gemors het deur te kla oor die keuses wat hulle leiers gemaak het en oor die vorige geslagte se gebrek aan vroomheid  wat die bestaande situasie tot gevolg gehad het – ‘n klein groepie wat ná die ballingskap, teruggekeer het.  Maar, in plaas daarvan om haat en griewe te koester, het hulle nederig na God gekom en hulle sondes bely. 

Nehemía 9:3 meld dat die volk uit die wetboek vir ‘n vierde deel van die dag gelees het, en gedurende nog ‘n vierde deel hulle sondes bely en God aanbid het.  Hierdie was die derde lesing van die Tora.  Om die Tora te lees, vorm deel van die belydenis omdat dit op waarheid wat van God kom, gegrond is.  Deur die Bybel te lees, nader God tot ons, en die Heilige Gees kan dan met ons praat en ons leer.  Die waarheid van sy Woord vorm ons denke en begrip, bemoedig ons en hef ons op.  Die Israeliete het ook getreur en geween, want deur tyd saam met God in sy heilige teenwoordigheid deur te bring, word ons van sy skoonheid en goedheid bewus terwyl dit ons beïndruk hoe verbasend dit is dat die Skepper van die heelal kies om saam met ons te wees, ten spyte van ons onwaardigheid.  Daarom besef ons dat sonder God in ons lewens daar geen verskil tussen ons en ons geestelike voorgangers in die geloof is nie.  Net deur God se werking in ons kan ons wees wat ons behoort te wees. 

`Lees Daniël 9:4–19.  Op watter maniere is sy gebed op ons van toepassing vandag? Wat behoort die werklikheid van hierdie toepassing aan elkeen van ons en as ‘n kerk te sê?`