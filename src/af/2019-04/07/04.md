---
title:  Lesse uit die verlede
date:   12/11/2019
---

`Nehemía 9:9–22.  Hoe verskil hierdie gedeelte van die eerste deel van die gebed?` 

Die gebed verander van lofprysinge teenoor God vir sy getrouheid aan die Israeliete, na herroeping van die kontrasterende ontrouheid van die Israeliete gedurende hulle Egiptiese en wildernisondervindinge.  Dit skets al die verskillende dinge wat God aan die Israeliete gegee het;  maar ongelukkig was die “vaders” se reaksie met trots gevul, en was hulle hardnekkig en vol minagting vir God se genadige handelinge met hulle. 

Die erkenning van menslike mislukking en ‘n tekort aan ware toewyding aan God is belangrike stappe in die belydenis- en bekeringsprosesse.  En al verwys hierdie verse na mense wat lank voor ons geleef het, kan niemand ontken dat elkeen van ons probleme met dieselfde vraagstukke ondervind nie. 

Natuurlik is dit hier waar die evangelie ons tegemoetkom, en ook vir hulle tegemoetgekom het. Om ons sondes te bely, red ons nie; alleenlik Christus se offer namens ons, doen dit.  Belydenis saam met bekering is die kern van ons erkenning dat ons deur Christus alleen geregverdig kan word.  “Wanneer ons deur berou en geloof Christus as ons Verlosser aanvaar, vergewe die Here ons sondes en ontvang ons kwytskelding vir die oortreding van die wet.  Die sondaar staan dan voor God as ‘n regverdige;  hy word deur die hemel aanvaar en het dan met die Vader en die Seun, deur die Heilige Gees, gemeenskap.” — Ellen G. White, Selected Messages, boek 3, bl. 191, (vry vertaal). 

Terselfdertyd, omdat Sy goedheid ons daartoe dring om ons sondes te bely en berou daaroor te hê, moet ons vasbeslote wees om deur God se krag dit ook te versaak. Die waarheid is dat Israel hardkoppig en God liefdevol was. Deur terug te kyk na wat God vir die Israelitiese nasie gedoen het, het dit die volk daaraan herinner dat, omdat God so baie vir hulle in die verlede gedoen het, Hy sal aanhou om na hulle nou en in die toekoms om te sien.  Dit was hoekom dit so belangrik vir die volk was om te onthou hoe God in hulle geskiedenis opgetree het.  Wanneer hulle vergeet het, dan het hulle probleme opgetel. 

`Dink terug aan die tye toe jy oortuig was dat God in jou lewe gelei het.  Hoe kan jy daardeur vertroos word wanneer jy volgende keer weer probleme ondervind? Hoe kan jy meer leer om op die goedheid van God te vertrou wanneer jy met tye heeltemal mismoedig en in die steek gelaat voel, en vir die toekoms bevrees is?`