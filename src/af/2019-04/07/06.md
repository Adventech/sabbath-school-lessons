---
title:  Lof en smeekbede
date:   14/11/2019
---

`Lees Nehemía 9:32–38.  Waarop word daar in hierdie belydenisgebed gefokus, m.a.w., tot watter gevolgtrekking het hulle wat bid, gekom?` 

Weer word daar in die gebed lof aan God gebring vir wie Hy is:  groot, magtig en gedug, wat die verbond en goedertierenheid hou.  Dit kom voor asof die wat bid, opreg in hulle erkenning van God se goedertierenheid teenoor hulle is.   Hulle smeekbede sluit ook ‘n verbond met God in wat in meer besonderhede in hoofstuk 10 beskryf word.  Waaroor gaan hulle smeekbede? 

“Onse God, groot, magtige en gedugte God, wat die verbond en die goedertierenheid hou, laat dan nou al die moeilikheid nie gering wees voor u aangesig nie wat ons ... oorgekom het ... ” (Nehemía 9:32). Die gemeenskap moet hulde aan die konings wat oor hulle heers, bring.  Verdrukking van oral pla die klein groepie Israeliete, en hulle is moeg daarvoor. Hulle moes een na die ander geweldenary verduur, en het op begenadiging gehoop. 

Dis interessant om te lees dat hulle hulself “slawe” noem.  Nadat hulle die ongeloof van hulle nasie beskryf het, sluit hulle af deur na hulleself met hierdie woord te verwys. Diensknegte gehoorsaam natuurlik hulle oorheersers.  Die gebruik van hierdie term impliseer dat hulle besef hulle die Here moet gehoorsaam op maniere wat hulle voorgangers dit nie gedoen het nie.  Dit is ‘n uitdrukking van hulle begeerte om getrou aan die Here en Sy gebooie te wees. En as slawe van God, vra hulle Hom om vir hulle in te tree. 

Die gemeenskap van Esra en Nehemía beskryf hulle ondervinding op daardie stadium as “ ’n groot benoudheid” (Nehemía 9:37), wat met die beproewings wat Israel in Egipte ondervind het, vergelyk kan word (Nehemía 9:9).  In hulle gebed loof hulle God omdat Hy hulle swaarkry in Egipte raakgesien het.  Die gemeenskap vra nou vir God om in te gryp net soos Hy in die verlede gedoen het, al verdien hulle dit nie, want niemand – konings, prinse, priesters of profete, of vaders — was getrou nie. Daarom steun hulle op God se genade en barmhartigheid teenoor hulle, en nie op hulleself of op hulle voorgeslagte se werke nie, met die hoop dat die Here vir hulle sal intree. 

`Lees Romeine 5:6–8.  Hoe weerspieël hierdie verse dit wat die groepie Israeliete vir God gevra het?  Watter vertroosting kan ons uit wat die Israeliete gevra het, en wat Paulus in Romeine sê, kry?`