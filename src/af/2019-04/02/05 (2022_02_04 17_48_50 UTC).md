---
title:  Nehemía gestuur
date:   09/10/2019
---

Die koning het briewe saam met Nehemía aan die hoë amptenare van die gebied anderkant die Eufraatrivier gestuur, aan Sanbállat, die Horoniet, en Tobía, die Ammonitiese kneg, om die weg te baan vir wat Nehemía moes verrig.  Die koning het ook aan Asaf, die opsigter van die park van die koning, opdrag gegee om aan Nehemía die hout vir die vesting by die tempel, die stadsmure en die huis waar Nehemía moes intrek, te lewer. 

`Lees Nehemía 2:9, 10.  Wat vertel hierdie verse ons oor die teenstand wat Nehemía en die Jode sou teëkom?` 

Nehemía het ongeveer in die jare 445/444 in Jerusalem aangekom.  Dit lyk asof hy teenstand gekry het selfs nog voor hy begin werk het, want net toe die versoek aan die goewerneurs afgelewer was, het die probleme begin.  Alhoewel Tobía ‘n Joodse naam is wat beteken “die Here is goed” (sy seun Janan het ook ‘n Joodse naam gehad (“die Here is genadig”), het hy as goewerneur vir die Ammoniete diens gedoen.  Jerusalem was dus deur vyande omring:  Sanbállat, die goewerneur van Samaría in die noorde, Tobía, die goewerneur van die Ammoniete in die ooste, en Gesem die Arabier (Nehemía 2:18, 19) in die suide, wat van Edom en Moab besit geneem het.  Dit is ongelukkig dat die leierskap in daardie gebied Nehemía verwerp het omdat hy gekom het om vir die kinders van Israel “iets goeds” te soek, en omdat hy oor die verdruktes besorgd was. Afknouers is nie bly oor die voorspoed van hulle slagoffers nie. Nehemía se “aankoms in Jerusalem met militêre begeleiding wat aangedui het dat hy op een of ander belangrike sending was, het egter die jaloesie van die heidense rasse wat naby die stad gewoon het, aangewakker.  Hierdie mense het dikwels hulself in hulle vyandskap teenoor die Jode verlustig deur laasgenoemde te beseer en te beledig.  Die voorosse in hierdie bose werk was sekere hoofde van hierdie rasse:  Sanbállat die Horoniet, Tobía die Ammoniet en Gesem die Arabier.  Aan die begin het hierdie leiers met kritiese oë die bewegings van Nehemía dopgehou, en daarna gestreef om met alles in hulle mag sy planne te dwarsboom en sy werk te verhinder.” — Ellen G. White, Prophets and Kings, bl. 635, (vry vertaal). 

`Watter ander Bybelse verhale kan jy vind wat aandui hoe die wat deur God geroep was om Sy wil te doen, teenstand opgetel het?  Bring jou antwoord na die klas Sabbat.`