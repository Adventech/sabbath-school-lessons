---
title:  Vir verdere studie
date:   11/10/2019
---

Dink na oor “A Man of Opportunity,” bl. 628–634, in Prophets and Kings. Nehemía was ‘n man van gebed:  “Nehemía het dikwels sy hart namens sy volk uitgestort.  Maar terwyl hy nou gebid het, het ‘n heilige plan in sy gedagtes begin posvat. Hy het tot die gevolgtrekking gekom dat indien hy die koning se toestemming en ook die nodige hulp om gereedskap en boumateriaal te kon bekom, sou kon kry, hyself die taak om die mure van Jerusalem te gaan herbou en Israel se nasionale identiteit te herstel, kon onderneem.  En toe vra hy die Here om hom te help om guns te vind by die koning sodat hierdie plan uitgevoer kon word:  ‘ ... en laat dit tog vandag u kneg geluk,’ het hy gesmeek, ‘en verleen hom barmhartigheid voor die oë van hierdie man.’  Nehemía het vier maande gewag vir ‘n gunstige geleentheid om sy versoek aan die koning te rig.” — Ellen G. White, Prophets and Kings, bl. 629, 630, (vry vertaal). 

**Vrae vir bespreking** 

`1. Om Woensdag se vraag te beantwoord, hoekom, soos ons regdeur die Bybel sien – Ou Testament en Nuwe Testament – het diegene wat deur God geroep was, sulke geweldige teenstand ondervind?  Feit is, hoekom het dit amper elke keer gebeur?  Miskien is dit beter om te vra:  Watter voorbeelde kan jy in die Bybel vind van iemand wat deur God geroep was om Sy wil uit te voer, wat nie teenstand ondervind het nie?  Wat sê dit aan ons oor hoekom ons nie mismoedig moet word wanneer groot struikelblokke ons probeer verhinder om, wat ons glo, te doen waarvoor die Here ons geroep het om te doen nie?` 

`2. Lees Nehemía 2:18.  Wat sê dit aan ons oor die krag wat ‘n persoonlike getuienis kan hê, en hoe uiters belangrik dit was om die positiewe uitwerking wat Nehemía van sy mede-Jode gekry het, te bewerkstellig?` 

`3. Nie Esra of Nehemía kon sonder die hulp van die koning sukses behaal het nie. Met ander woorde, hierdie manne van God het hulle samewerking aan die politieke magte wat heidene was, gegee.  Watter les kan ons hieruit leer oor wanneer en hoe ons as ‘n kerk saam met die politieke magte wat aan bewind is, moet werk, wie hulle ook al mag wees?  Terselfdertyd, wanneer ons dit doen, hoekom moet die kerk baie versigtig wees?` 

`4. Lees Nehemía se gebed (Nehemía 1:1–11) in die klas.  Wat kan jy daaruit neem wat jou kan help om jou verhouding met God te verdiep? Wat leer dit ons oor volle oorgawe, belydenis en die toe-eiening van God se beloftes?`