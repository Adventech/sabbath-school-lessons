---
title:  Nehemía se gebed
date:   07/10/2019
---

`Lees Nehemía se gebed in Nehemía 1:5–11.  Hoe word daar hier gebid? Hoekom sluit hy homself as een van die skuldiges in?` 

* Grote en gedugte God, wat goedertierenheid hou (Neh. 1:5). 
    * Laat u oor tog opmerksaam wees (Neh. 1:6). 
        * Belydenis van sondes (Neh.1:6, 7). 
            * Onthou U beloftes (Neh.1:8, 9). 
        * U het ons verlos (Neh.1:10). 
    * Laat u oor tog opmerksaam wees (Neh. 1:11). 
* Laat u kneg geluk en verleen hom barmhartigheid (Neh. 1:11). 

Nehemía se gebed is ‘n pragtige samestelling van God se grootheid, sy mense se eie sondigheid en dan, ten slotte, ‘n uitroep om hulp.  Die gebed stem met Daniël se gebed in Daniël 9 ooreen, en dit is moontlik dat Nehemía hierdie gebed geken het.  Dit is merkwaardig dat hy nie heel eerste tot God roep vir hulp nie, maar liewer eers die waarheid oor God verklaar, “’n grote en gedugte God”.  Hy verwys na God se verbond met, en Sy goedertierenheid teenoor die wat Hom liefhet, net asof hy God daaraan wil herinner dat Hy nog altyd getrou was en dus nie nou anders kan optree nie. 

Die gebed het ‘n spesiale struktuur (soos hierbo aangedui) met die fokuspunt op vers 8, waar Nehemía God se beloftes duidelik uitspreek.  Nehemía sê:  “Dink tog aan ... !”  Met ander woorde:  Onthou, God, dat u belowe het om ons te verstrooi wanneer ons ontrou teenoor u optree, maar dat u ook belowe het om ons terug te bring en alles te herstel.  Aangesien die eerste belofte vervul was, is dit nou tyd om die ander ook te vervul, want ons keer na U terug.  Nehemía is nie bang om God se beloftes toe te eien nie, en om Hom daaraan te herinner nie.  Natuurlik is dit nie omdat God nie Sy beloftes ken of nie onthou nie.  God verheug Homself in ons gewilligheid om Sy beloftes vir onsself toe te eien.  Hy wil hê ons moet daarin glo en dit dus hoorbaar uitspreek.  Deur dit wat God belowe het, hoorbaar uit te spreek, versterk ons ons eie voornemens om op daardie beloftes te vertrou, veral gedurende tye wanneer alles rondom ons hopeloos lyk. 

`Watter beloftes van God kan jy op hierdie oomblik vir jouself toe-eien?  Hoekom is dit belangrik om nooit op te gee om daardie beloftes vir jouself toe te eien nie? (Per slot van rekening, indien jy sou opgee, wat bly oor?)`