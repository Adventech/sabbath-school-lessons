---
title:  Nehemía praat reguit
date:   08/10/2019
---

Nehemía 1:11 sê dat Nehemía die koning se skinker was.  Vir ons mag dit na ‘n onbelangrike werk lyk, maar skinkers kon baie invloedryk gewees het aangesien hulle gedurig toegang tot die koning gehad het.  Hulle het die koning se drankies geproe om sodoende siektes en die koning se dood te kon voorkom.  Herodotus, die Griekse geskiedskrywer, noem dat die Perse hulle skinkers hoog aangeskryf het en hulle as hoë amptenare beskou het. Byvoorbeeld, die skinker van Koning Esar-Haddon, die Assiriese koning, was ook die eerste minister van die Assiriese koninkryk.  Nehemía het dus ‘n hoë amp in die koninkryk beklee, en omdat hy toegang tot die koning gehad het, het hy by God gepleit om deur hom met die koning te praat oor die situasie in Juda.  

`Lees Nehemía 2:1–8.  Wat het gebeur nadat Nehemía gebid en gevas het?` 

Sy gebed was in die maand Nisan, ongeveer in die maand April in 444 v.C., beantwoord. Vier maande het verbygegaan nadat Hanáni en die Jode die slegte nuus vanaf Jerusalem aan Nehemía gebring het.  Vir vier maande het Nehemía gebid en gevas, en dit moes vir hom elke dag gevoel het asof God hom nie wou antwoord nie.  Maar God se tydsberekening is altyd perfek.  God was besig om die koning voor te berei om na Nehemía te luister en gunstig te reageer.  Dit het nie elke dag gebeur dat die skinker van sy pligte vrygestel word om ‘n goewerneur in ‘n ander land te kon word nie.  God het deur Nehemía gepraat en Koning Artasásta I van Persië beïndruk om Nehemía as goewerneur oor die gebied van Juda aan te stel.  Die feit dat die koningin genoem word, dui daarop dat hierdie ‘n private aangeleentheid was, aangesien dit nie die gewoonte vir die koningin was om by formele bankette teenwoordig te wees nie.  Nehemía het nie onmiddellik na Jerusalem verwys nie, omdat hy nie wou gehad het dat die koning met vooropgestelde idees na vore moes kom nie, maar hy het liewer ‘n emosionele beroep op die koning gedoen oor iets wat hom persoonlik geraak het. Teen die tyd wat die spesifieke plek genoem was, het hy reeds die koning se guns gewen. 

`Watter ooreenkomste sien ons tussen Nehemía se pos in hierdie hof en Daniël s’n in Babilon?  Wat sê dit oor Nehemía se karakter wat gemaak het dat die koning so positief op hom ingestel was?`