---
title:  Nehemía ontvang slegte nuus
date:   06/10/2019
---

Die Boek Nehemía begin min of meer soos die Boek Daniël (lees Daniël 1:1, 2), en dit is met slegte nuus.  Ja, baie het na hulle voorvaderlike tuisland teruggekeer, maar dinge het daar nie vir hulle te goed uitgewerk nie. 

`Lees Nehemía 1:1–4.  Hoekom was Nehemía so ontsteld?  Hoe het hy op die slegte nuus wat hy ontvang het, gereageer?` 

‘n Aantal Jode wat jare tevore gevange geneem was en toe na die vesting Susan, een van die vier administratiewe sentrums van die Persiese Ryk, gebring was, het weer daar opgedaag waar Nehemía in die koninklike paleis as ‘n skinker diens gedoen het.  Die sinsnede “Hanáni, een van my broers” verwys hoogs waarskynlik na Hanáni as ‘n bloedbroer van Nehemía, want daar is ‘n soortgelyke maar meer gesinsverwanteverwysing na Hanáni in Nehemía 7:2, alhoewel dit na ‘n mede-Israeliet ook kan verwys.  Die gesprek met Hanáni het heel waarskynlik tussen die middel van November en die middel van Desember 445 v.C. plaasgevind, ongeveer 13 jaar na Esra se terugkeer na Jerusalem.  Hanáni se verslag het aangedui dat die situasie in Jerusalem aaklig was.  Die volk het nie daarin geslaag om Jerusalem ten volle te herbou nie, en die vyand het die mure van die stad vernietig en dit onbeskerm en verlate gelos. 

Nehemía moes gerugte gehoor dat die Samaritane die mure van die stad vernietig het, maar hy het nie presies geweet wat aangaan tot en met hy hierdie nuus ontvang het nie.  Eintlik het Koning Artasásta self ook die moed van die Jode wat besig was om die stad te herbou, gebreek, deurdat hy die bouery stopgesit het nadat die mense wes van die Eufraatrivier daaroor gekla het (Esra 4). Al was die tempel klaar herbou, het die tempeldienste nie ten volle gefunksioneer nie omdat die mense wat die tempeldienste moes lewer, nie in Jerusalem kon woon nie.  Hierdie situasie het Nehemía hartseer gemaak terwyl die implikasies daarvan hom diep geraak het:  die Jode het God nie verheerlik nie, alhoewel dit die doel vir hulle terugkeer was. In plaas daarvan het hulle die huis van God en die heilige stad verwaarloos omdat hulle die vyand en gevolglike verdrukking gevrees het.  Daarom wend Nehemía hom outomaties tot God. Hy kla nie oor die volk van Juda se gebrek aan geloof nie, of skryf dit nie toe aan lafhartigheid nie, nog minder aanvaar hy nie die situasie net soos dit is nie. Nehemía vas en bid. 

`Toe hy hierdie nuus hoor, het Nehemía gehuil, gevas en gebid.  Wat behoort dit aan ons te sê oor hoe, veral in tye van beproewinge, ons die Here moet aanroep?`