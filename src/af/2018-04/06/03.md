---
title:  Die huis(-gesin) van God
date:   05/11/2018
---

Die Nuwe Testament gebruik ook ’n ander beeld vir die kinders van die Here. Hulle word die “huis van God” (OAB) en die “huisgesin van God” genoem (1 Tim. 3:15, NAB). Hier het ons ’n metafoor – afsonderlike bakstene wat saamgevoeg word om ’n huis te bou. Dit beklemtoon die ingewikkelde en interafhanklike aard van die bande tussen gemeentelede. Petrus praat juis van gelowiges as “lewende stene” (1 Pet. 2:5, OAB). Hierdie beeld bring twee verdere eienskappe aan die lig – ’n samesyn en sending wat van duursaamheid en standvastigheid getuig. 

`Lees Efesiërs 2:19–22. Op watter sleutelbegrippe lê Paulus hier klem? Wat sê hierdie beeld vir ons aangaande kerkeenheid?` 

In hierdie skrifgedeelte voeg Paulus twee beelde oor die kerk tesame: die een nie-lewendig (’n huis/woning), en die ander lewendig (huisgesin van God/huisgenote van God). Met ’n enkele baksteen kan ’n mens nie juis veel uitrig nie, maar wanneer ’n mens ’n klomp het en dit saamvoeg, het jy ’n skuilplek te midde van die stormagtige lewe. Niemand is ’n alleenstaande baksteen nie. In die hegte band van daardie geestelike huisgenootskap oorvleuel jou lewe met dié van ’n ander. ’n Gebou is slegs stewig wanneer die fondasie reg en sterk is. Jesus Christus is ons fondasie. Hy is ook die “hoeksteen” van die huis van God (lees ook 1 Kor. 3:11). Wat meer is, die kerk sal in duie stort as Christus nie die hoeksteen van sy bruid se daaglikse aktiwiteite is nie. Die kerk draai immers om Jesus Christus – sy lewe, dood, opstanding en wederkoms. Die huisgesin van God staan juis saam om die blye boodskap oor Jesus aan die wêreld te verkondig. Jesus staan heel bo-aan die agenda – wie Hy is, wat Hy vir ons gedoen het en steeds in ons harte doen, en wat Hy aan ons bied wanneer ons Hom as Heer en Meester aanvaar. Die huisgesin is ’n besonder handige beeld. Hier het dit te make met die wedersydse bande wat lidmate geniet. Dit laat dink ’n mens aan pa’s en ma’s, en broers en susters. Gesinsbande is gewoonlik baie heg en lei tot ’n diepe lojaliteit. Daardie vertrouensverhouding oortref dikwels dié wat ’n mens met nie-gesinslede het. Lojaliteit vorm ’n groot deel van die eenheidsbelewenis, want daarsonder is eenheid immers buite die kwessie, nie waar nie? Hoe stem dié beeld ooreen met die werklike kerk? Kerklede is ook deel van ’n groter gesin. Ons is nie net verwant omdat ons letterlik ’n gemeenskaplike stamvader – te wete Adam – het nie. Deur die wedergeboortenis wat elke gelowige beleef, het ons ook ’n verwantskap met die tweede Adam, Jesus Christus. Op daardie manier het ons ’n unieke verbintenis, en nie net oor die leerstellings wat ons deel nie, maar ook deur ons belewenis as bekeerlinge wat nou ’n nuwe lewe in en deur Christus leef. 

`Ongelukkig kom party mense uit gebroke gesinne, met die gevolg dat die gesinsbeeld vir sulke persone nie juis veel trefkrag het nie. Die vraag is net: Hoe kan ons vir sulke mense die huisgesin wees wat hulle nog nooit gehad het nie?`