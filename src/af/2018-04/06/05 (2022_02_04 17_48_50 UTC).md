---
title:  Die liggaam van Christus
date:   07/11/2018
---

Die “liggaam van Christus” is seker die bekendste beeld vir God se kerk, en wat die meeste klem lê op die eenheid van al die lede. “Net soos die liggaam ’n eenheid is en baie lede het, en soos al die lede saam, al is hulle baie, een liggaam vorm, so is dit ook met die liggaam van Christus... Julle is die liggaam van Christus, en afsonderlik is elkeen ’n lid daarvan” (1 Kor. 12:12, 27, NAB). Die liggaam bestaan uit baie uiteenlopende dele, elk met sy eie funksie, wat saam ’n enkele eenheid vorm. Net so is dit met kerk. Elkeen lid het sy/haar roeping en verpligtinge, en werk saam met die ander lede in die liggaam van Christus. 

`Lees 1 Korintiërs 12:12–26. Hoe vind hierdie beeld – van die kerk as een liggaam wat uit baie dele bestaan – uiting in jul plaaslike gemeente? Hoe vind dit uiting in ’n wêreldwye kerkgenootskap soos die Sewendedag-Adventistekerk?` 

Met Paulus se onderwysing in 1 Korintiërs 12 bring hy ’n deurslaggewende waarheid by die leser tuis, naamlik dat ware eenheid in Christus nie bloot in diversiteit te vinde is nie. Dit bestaan ook nie ten spyte van diversiteit nie, maar kom juis deur diversiteit. Dit maak boonop sin vir die gelowige dat hierdie tekens van diversiteit hul oorsping in die Heilige Gees het. Die menslike liggaam is ongelooflik samehangend, tog is dit ook onbeskryflik divers – en dit is hoe die liggaam van Christus behoort te wees. Diversiteit is juis die voerkanaal vir die volledigheid en oorvloedigheid wat vanuit die liggaam van Christus voortvloei. Hierdie beeld spreek direk tot ons as Adventiste. Die Sewendedag-Adventistekerk het in die afgelope paar dekades ongekende groei beleef. Die Kerk bestaan uit mense van byna alle agtergronde, kulture en lewensterreine. Ons mag nie toelaat dat verskille op grond van etnisiteit, ras, kultuur, skoolopleiding of ouderdom verdeeldheid in Christus bring nie. Inteendeel, daardie diversiteit moet deur die werking van die Gees die stukrag vir ons eendragtigheid word. Sodoende gee ons aan ’n belangrike waarheid uiting, naamlik dat ons ten spyte van hierdie verskille tesame een in Christus is. Soos ons reeds gesê het: Voor die kruis is ons almal op gelyke voet, ongeag van persoon of herkoms. In ’n wêreld wat algaande al hoe meer gefragmenteerd raak, moet die kerk toon dat eenheid in diversiteit bereikbaar is. As kinders van die Here demonstreer ons die genesende en versoenende krag wat in die evangelie steek. Hierdie ideaal kan bereik word, en die wonderlike deel is dat Paulus vir ons sê hoe. “Christus... [is] Hoof... van die gemeente; en Hy is die Verlosser van die liggaam” (Efe. 5:23, OAB), “en Hy is die Hoof van die liggaam, naamlik die gemeente” (Kol. 1:18, OAB). Met elke gelowige wat op ’n geestelike wyse aan Christus verbind is, ontvang die ganse liggaam dieselfde voeding. Daarom moet ons op ’n paar belangrike dinge let: Die bestudering van die Woord van God; gehoorsaamheid aan die dinge wat ons daaruit leer; asook al die dinge wat ons ter wille van eenheid in die liggaam van Christus saam doen, ons gebede en gesamentlike aanbidding. Op hierdie dinge kan ons nooit te veel klem lê nie.