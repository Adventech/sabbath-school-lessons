---
title:  Die tempel van die Heilige Gees
date:   06/11/2018
---

’n Verdere bou-metafoor wat Paulus gebruik, is die “tempel van God” of “tempel van die Heilige Gees.” Dit laat ’n mens aan iets kosbaars, ’n statige en uiters waardevolle gebou dink. Die apostel gebruik dit in sy geskrifte – eers in 1 Korintiërs 6:19 waar dit op die gelowige se liggaam dui, wat die “tempel van God” en ook die “tempel van die heilige Gees” is (OAB); en in 1 Korintiërs 3:16 en 17, waar die heiligste en kosbaarste gebou van die Ou Nabye Ooste, die tempel in Jerusalem, as tempel-beeld ingespan word. 

`Lees 1 Korintiërs 3:16, 17. Wat beteken dit wanneer ’n mens sê dat die kerk die tempel van die Heilige Gees is? Waarteen waarsku Paulus ons in vers 17?` 

Met hierdie skrywe oor die kerk het Paulus natuurlik nie ’n letterlike tempel of aanbiddingsplek in gedagte nie. Soos duidelik blyk uit die Afrikaans, toon die oorspronklike Grieks hier dat Paulus die leser in die meervoud aanspreek, en nie in die enkelvoud nie. Hy gebruik “julle” en nie “jy” nie. Die tempel-metafoor dui dus op die kerk as ’n liggaam – al die Christene in Korinte vorm tesame die tempel van die Heilige Gees, waarin God geestelik-gesproke woon. Vir Paulus is die Christelike gemeenskap God se tuiste. Vandaar dié waarskuwing, dat elkeen wat probeer om daardie gemeenskap te vernietig onder God se oordele sal deurloop. Aan die kern van daardie samesyn, en van God se teenwoordigheid in daardie gemeenskap, lê eenstemmigheid. Hoewel hierdie teksvers dikwels as ’n vermaning gesien word, om na die tasbare liggaam om te sien (wat Christene in elk geval veronderstel is om te doen), is dit nie eintlik die punt wat Paulus hier probeer tuisbring nie. Sy boodskap is eerder ’n waarskuwing aan dié wat meen dat hulle eenstemmigheid in God se kerk mag ondermyn. Aan die begin van die hoofstuk noem Paulus die dinge wat volgens hom eenheid bedreig. Hy praat van “jaloersheid, twis en tweedrag” (1 Kor. 3:3, OAB). Hierdie gedrag en houdings stel Christelike eenheid daadwerlik in gevaar, en maak dat God Hom naderhand aan sy tempel onttrek. Of anders gestel: Konflik in die kerk vernietig die tempel van God. Dit is hoekom Paulus vra dat lede hierdie tipe houdings en gedrag wat onderlinge eenheid bedreig, moet laat vaar. Paulus se raad aan die Korintiërs geld steeds vir daardie kere wanneer konflik wel ontstaan: “Maar ek vermaan julle, broeders, in die Naam van onse Here Jesus Christus, om almal eenstemmig te wees, en dat daar geen skeuringe onder julle moet wees nie, maar dat julle verenig moet wees in dieselfde gesindheid en in dieselfde mening” (1 Kor. 1:10, OAB). 

`Jaloersheid, twis en skeuringe – dié soort goed was nie net in die destydse kerk nie. Ons het steeds daarmee te kampe. Watter rol speel elke lidmaat in die soeke na ’n oplossing vir dié probleme, maar op so ’n manier dat eenstemmigheid nie bedreig word nie?`