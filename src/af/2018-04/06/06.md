---
title:  Die Herder en Sy kudde
date:   08/11/2018
---

`Lees Johannes 10:1–11. Watter aspekte van die kerk-as-kudde-metafoor het met eenheid te make? Lees ook Psalm 23.` 

In ons verstedelikte wêreld vind diereboerdery buitekant dorpsgebiede plaas. Die deursnee moderne mens weet maar min van die band tussen skaap en skaapwagter. Toe Jesus egter hier gelykenis vertel het, het sy gehoor presies geweet waarvan hy praat. Toe Hy gesê het: “Ek is die goeie herder,” het hulle dadelik besef dat Hy van Psalm 23 vers 1 praat: “Die Here is my herder” (beide OAB). Nie net was die verband tussen beeld en betekenis duidelik nie. Die feit dat dit bepaalde emosies by die destydse gehoor gewek het, het dit besonder kleurryk gemaak. Die skaapwagter se toewyding ten spyte van teëspoed en struikelblok was welbekend in die wêreld van die Ou Nabye Ooste, en nou nog in die moderne Midde-Ooste. Die herder-en-kudde-beeld is een van die mees geliefde metafore in die Bybel, en versinnebeeld die karakter van God asook die hegte band tussen Hom en sy volk. 

Die kinders van die Here word dus as skape uitgebeeld. Dit is nogal ’n interessante metafoor. Skape skep ’n bepaalde indruk, van onskuld en weerloosheid. Hulle is totaal op die skaapwagter, op sy beskerming en leiding, aangewese. Skape word, in alle eerlikheid, as dom beskou. Soms verdwaal die skape sonder dat hulle dit besef, en dan moet die skaapwagter na hulle gaan soek en na die kudde terugbring. Lammertjies benodig ekstra sorg, en moet dikwels opgetel en teruggedra word. In vele opsigte is dit die perfekte versinnebeelding van die kerk. In hierdie vriendskap tussen herder en kudde, het die skape niks om te vrees nie. Dit is ’n boesemvriendskap wat net tot hulle voordeel is. Jesus se gelykenis onderstreep ’n belangrike punt, naamlik dat die skape na die herder se stem moet luister. Vanmelewe se skaapwagters moes soms meer as een kudde in dieselfde kraal aanhou, vir ekstra beskerming. Dit laat ’n mens wonder: Hoe het hulle geweet watter skape aan wie behoort? Maklik. Al wat die skaapwagter moes doen, was om by die kraalhek te staan en na die skape te roep. Die regte skape herken dan hul skaapwagter se stem, en kom nader. “En wanneer hy sy eie skape uitgebring het, loop hy voor hulle uit; en die skape volg hom, omdat hulle sy stem ken” (Joh. 10:4, OAB). Dit is van kardinale belang dat die kerk na die Skaapwagter se stem luister. Om die waarheid te sê, hul nabyheid aan Hom bepaal of hulle een en veilig gaan wees. Wat meer is, daardie nabyheid hou direk verband met hul onderwerping aan God, dat hulle op sy roepstem ag slaan. 

`Mense hou gewoonlik nie daarvan om skape genoem te word nie. Hoekom is dit wel ’n gepaste metafoor? Wat sê dit vir ons oor ons behoefte aan die goeie Herder en die feit dat ons na sy stem moet luister?`