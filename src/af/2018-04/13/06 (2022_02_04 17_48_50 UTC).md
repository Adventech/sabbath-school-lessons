---
title:  Lewe op die nuwe aarde
date:   27/12/2018
---

`Lees Jesaja 35:4–10, 65:21–25. In watter opsigte gaan die lewe op die nuwe aarde anders wees as wat dit nou is?` 

Jesaja praat telke male van die “nuwe” – “nuwe dinge” (42:9 en 48:6, NAB); “’n nuwe lied” (42:10, NAB); “iets nuuts” (43:19, NAB) en “’n nuwe naam” (62:2, NAB). Die nuwe in hoofstuk 65 dui natuurlik op ’n nuwe bestel, waar vrede en harmonie tussen alles en almal wat God geskep het, heers. Die vervloeking van die grond, vanweë die verbondsvolk se ongehoorsaamheid en rebellie (lees Lev. 26:14–17, Deut. 28:30), word vir ewig verwyder. Hoekom? Omdat sonde nie meer bestaan nie. Nou ken die seëninge geen einde nie. Daar is huise om in te woon en kos in oorvloed. Watter soort lewe gaan ons in so ’n mooi plek lei? Party wonder of ons vriende en familie gaan herken, siende dat ons onsterflike liggame gaan ontvang en ten volle na die beeld van God herstel word. Neem in ag dat Jesus se dissipels Hom na sy opstanding herken het. Maria het sy stem herken (Joh. 20:11–16). Tomas het Jesus aan sy gelaatstrekke herken (Joh. 20:27, 28). Die twee Emmausgangers het Hom aan sy manier van optree herken toe hulle saam aangesit het (Luk. 24:30, 31, 35). As ons opstandingsliggame dus soos dié van die verrese Jesus is, sal ons mekaar kan uitken – m.a.w. ons kan ’n ewigheid van herstelde familie- en vriendskapsbande te wagte wees. Dit sou dus nie verkeerd wees om te sê dat ons ons bande met diegene wat ons ken en liefhet, en wat boonop saam met ons op die nuwe aarde is, sal voortsit nie. 

“Daar sal die verlostes mekaar ten volle ken, net soos hulle ten volle geken is. Die verskillende soorte liefde en vorme van koestering wat God Self aan die mens skenk, sal daar in sy mees volmaakte en mooiste vorm uiting vind. Suiwer omgang met heilige wesens; harmonieuse interaksie tussen die verloste mens en die engele, en tussen God se getroue kinders van alle tydvakke, tussen almal wat wit klere dra omdat hulle dit in die bloed van die Lam gewas het; en ook die heilige liefdesband wat ‘die hele gemeenskap van gelowiges in die hemel en op die aarde’ (Efe. 3:15) saambind – dít is waaruit die verlostes vreugde gaan put” (Ellen G. White, The Great Controversy, bl. 677). 

`“Om hierdie rede word ons nie moedeloos nie... Ons swaarkry in hierdie lewe is maar gering en gaan verby, maar dit loop vir ons uit op ’n heerlikheid wat alles verreweg oortref en wat ewig bly. Ons oog is nie op die sigbare dinge gerig nie, maar op die onsigbare; want die sigbare dinge is tydelik, maar die onsigbare ewig” (2 Kor. 4:16–18, NAB). Ons bevind ons in ’n vlietende wêreld. Die vraag is net: Hoe kan ons die onsigbare en die ewige nou reeds aangryp?`