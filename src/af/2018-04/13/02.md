---
title:  Die wederkoms is vas en seker
date:   23/12/2018
---

`Johannes 14:1–3 is die bekendste van die wederkomsbeloftes. Wat sê dit vir ’n mens oor die tipe lewe wat die verlostes op die nuwe aarde gaan lei?` 

Die vroeg-Christelike gemeenskap het die wederkoms van Jesus die “salige hoop” genoem (Tit. 2:13, OAB). Op daardie dag was hulle die vervulling van alle profesieë en beloftes te wagte, aangesien die wederkoms van Jesus die einddoel van elke Christen se geloofspad is. Elkeen wat Jesus liefhet, sien uit na daardie dag waarop hulle direkte samesyn met die Meester sal hê. Jesus woorde in Johannes 14:1-3 dui op ’n hegte band en ’n noue omgang tussen God en die verloste mens. Wat meer is, daardie hegtheid is nie net tussen ons en Jesus nie, maar ook onder die verlostes. Christene glo daardie belofte omdat die Bybel ons die versekering gee: Dit sál vervul word. Daardie versekering het ons omdat ons op Jesus vertrou. Wanneer Hy sê: “Ek kom weer” glo ons Hom (Joh. 14:3, OAB). Jesus se eerste koms is voorspel. So is dit ook met die wederkoms. ’n Mens lees selfs in die Ou Testament daarvan. Voor die sondvloed maak God dit aan Henog bekend: Eendag sal die Messias se glorieryke koms sonde tot ’n einde bring. In sy profetiese uitspraak sê die patriarg: “Kyk, die Here kom met sy duisende heilige engele en Hy sal oor almal oordeel. Hy sal al die goddeloses, al die sondaars straf oor al die goddelose dinge wat hulle in hulle goddeloosheid gedoen het, en oor al die lasterlike dinge wat hulle teen Hom gesê het” (Judas 14, 15; NAB). 

’n Duisend jaar voor Jesus die eerste maal aarde toe gekom het, profeteer koning Dawid ook die wederkoms. Hy praat van die komende Messias wat God se kinders bymekaar kom maak. “Onse God kom en kan nie swyg nie. Vuur verteer voor sy aangesig, en rondom Hom storm dit geweldig. Hy roep na die hemel daarbo, en na die aarde, om sy volk te oordeel: Versamel my gunsgenote vir My, hulle wat my verbond by die offer sluit! En — die hemele verkondig sy geregtigheid, want God staan gereed om te oordeel! Sela” (Ps. 50:3–5, OAB). Tussen Jesus se eerste en tweede advent bespeur ’n mens ’n noue band. Die profesiee oor sy geboorte en aardse sending (byvoorbeeld Gen. 3:15; Miga 5:2; Jes. 11:1; Dan. 9:25, 26) vorm die grondslag van ons wederkomshoop, asook die beloftes wat daaruit spruit. Christus het “verskyn om deur sy offer die sonde weg te neem... So is Christus ook net een maal geoffer om die sondes van baie weg te neem. As Hy die tweede keer verskyn, kom Hy nie in verband met sonde nie, maar om verlossing te bring vir dié wat Hom verwag” (Heb. 9:26, 28; NAB). 

`Op watter maniere kan ons vandag hoop en vertroosting uit die wederkomsbelofte put?`