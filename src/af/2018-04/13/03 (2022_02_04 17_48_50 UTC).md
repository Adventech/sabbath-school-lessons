---
title:  Die beloofde herstel
date:   24/12/2018
---

`Lees Jesaja 11:1–10. Watter belofte ontvang die volk van God hier, en wat sê dit oordie verlostes se ewige tuiste?` 

Die Bybel begin met die skepping van die aarde (Genesis 1, 2). Dit begin met ’n pragtige planeet waarin vrede en ewewig heers, en wat die Here aan ons stamouers – Adam en Eva - toevertrou. Die wêreld wat God geskep het, was volmaak, ’n tuiste vir die mensdom. In die laaste twee hoofstukke van die Bybel skep God weer ’n volmaakte aarde, ’n plek van ewewig – dié keer vir die verloste mens (Op. 21 en 22). Tog is dit inderwaarheid ’n herskepping, die herstel van die aarde na die verwoesting wat sonde gebring het. Die Bybel praat op verskillende plekke dat die verlostes se ewige tuiste ’n fisiese plek is. Dit is nie blote fantasie of ’n droom nie. Die verlostes sal hul nuwe tuiste kan sien en hoor, hul nuwe lewe kan proe en ruik. Hulle sal dit ook kan aanraak. Die profesie in Jesaja 11 is ’n besonder mooi beskrywing van hoe die komende Messias ’n nuwe era inlui. Alle geweld gaan tot ’n einde gebring word. Ewige vrede sal op aarde heers. God se heerskappy op die nuwe aarde sal allesomvattende harmonie bring. 

`Lees Openbaring 21:1–5. Wat sal danksy daardie nuutgevonde vrede, ewewig en harmonie vir ewig daarmee heen wees?` 

Ellen G. White beskryf die dinge wat die verlostes inwag soos volg: “Jaar na jaar bring die ewigheid al dieper en glorieryker insigte oor God en Christus. Met ’n toename in kennis kom meer liefde, eerbied en geluk. Hoe beter ons God leer ken en verstaan, hoe groter die bewondering vir sy [edel] karakter. Namate die veelvlakkigheid van die verlossingsplan en al die wonderbaarlike oorwinnings in die groot stryd teen Satan aan die verlostes onthul word, skep dit ’n dieper begeerte by hulle om meer toegewyd aan die Heiland te wees. Dit is so besielend dat die verlostes hul goue harpe opneem. Dan begin hulle met oorgawe te speel. ’n Koor van stemme gaan op – derduisende, selfs tienduisende – sing ’n magtige en majestueuse loflied tesame” (Ellen G. White, The Story of Redemption, bl. 432, 433). 

`Hoe kan ons nou reeds insae in die karakter van God verkry? Hoe is dit dat die harmonieuse eenheid tussen mens en medemens die karakter en aard van God aan die lig bring, en boonop in die teenswoordige wêreld?`