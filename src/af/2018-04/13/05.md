---
title:  ’n Nuwe aarde vir die verlostes
date:   26/12/2018
---

“Ek gaan ’n nuwe hemel en ’n nuwe aarde skep; aan dié wat daar nou is, sal daar nie meer gedink word nie, hulle sal nie onthou word nie” (Jes. 65:17, NAB). Jesaja en Johannes (Op. 21:1) het albei die nuwe aarde wat God beloof in ’n visioen gesien. 

`Lees nou Openbaring 21:2, 9–27. Let op Johannes se beskrywing van die skouspelagtige Godstad, die Nuwe Jerusalem. Hierdie skrifgedeelte sinspeel op die eenheid en harmonie wat in daardie stad gaan heers. Wat sê dit vir ons?` 

`Lees Openbaring 22:1–5. Die rivier van die lewe wat vanuit God se troonkamer vloei, en die boom van die lewe wat weerskante van die rivier groei, is nog twee belangrike dele van die Godstad. Wat is hul onderskeie doele op die nuwe aarde?` 

Die boom van die lewe, waartoe Adam vanweë sy oortreding (Gen. 3:22–24) toegang verloor het, word deur Christus in die Nuwe Jerusalem hervestig. Toegang daartoe is een van die beloftes aan diegene wat die bose oorwin (Op. 2:7). Dit dra twaalf soorte vrugte – elke maand ’n ander soort – en is moontlik die rede vir die groot saamtrek waarvan Jesaja praat: “En elke maand op die nuwemaan en elke week op die Sabbat sal alle vlees kom om te aanbid voor my aangesig, sê die Here” (hfst. 66:23, OAB). Die sinsnede, “tot genesing van die nasies” (in Openbaring 22), onderstreep ook ’n verdere punt, naamlik dat God alle skeidsmure in die mensdom wil afbreek. Wat meer is, ’n herontdekking van die oorspronklike skepping se doel: Om alle volke, stamme en nasies weer een te maak – ’n gesin sonder verdeeldheid – een wat in harmonie en vrede saamleef, ’n gesin wat byeenkom om lof en eer aan die Here te bring. “‘Tot genesing van die nasies’is ’n figuurlike uitdrukking, wat op die verwydering van alle staatkundige en taalskeidsmure dui... Die blare van die boom van die lewe genees dus die skeurings tussen die nasies. Die nasies is nie meer ‘heidene’ nie, maar is nou deel van ’n enkele gesin, deel van God se ware kinders ([vergelyk met] hfst. 21:24–26). Miga se profetiese toekomsblik word nou bewaarheid: ‘Hulle sal van hulle swaarde ploegskare smee en van hulle spiese snoeiskêre. Die een nasie sal nie meer die swaard teen die ander opneem nie, en hulle sal nie meer leer om oorlog te maak nie. Elke man sal onder sy eie wingerd sit, ongesteurd onder sy vyeboom’ (hfst. 4:3–4, NAB; [vergelyk met] Jes. 2:4). Daar op die oewer van die rivier van die lewe sal die verlostes ‘mekaar uitnooi’ (Sag. [3:]10, OAB) om onder die boom van die lewe te sit. Die genesende eienskappe van daardie boom se blare sal alle seerkry tussen die nasies genees – ongeag die oorsprong – ras, stam, taal of etnisiteit. Dit wat stukkend was, eeue se verdeeldheid, sal heelgemaak word” (Ranko Stefanovic, Revelation of Jesus Christ: Commentary on the Book of Revelation, bl. 593).