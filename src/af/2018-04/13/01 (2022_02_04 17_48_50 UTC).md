---
title:  Volmaakte eenheid
date:   22/12/2018
---

### Leesverwysings vir hierdie week se les: 
Johannes 14:1–3, Jesaja 11:1–10, Openbaring 21:1–5, 1 Tessalonicense 4:13–18, Openbaring 22:1–5, Jesaja 35:4–10. 

> <p>Geheueteks</p> 
> “Maar ons leef in die verwagting van ’n nuwe hemel en ’n nuwe aarde wat God belowe het en waar die wil van God sal heers” (2 Petrus 3:13, NAB).

Een van die grootste bybelbeloftes is die een waarin Jesus aandui dat Hy weer gaan kom. Sonder daardie belofte het ons net mooi niks omdat al ons hoop en die betekenis van die lewe daarin gegrondves is. Wanneer Christus op die wolke verskyn, sal alles wat aards en mensgemaak is – d.w.s. daardie dinge wat tydelik en soms ook betekenisloos is – tot ’n skielike einde kom. Na die duisendjaar en die verlostes se hemelse verblyf verby is, sal die aarde met sy oorloë, hongersnood, siekte en tragedie herskep word; waarna dit die verlostes se nuwe tuiste sal word. So word die kinders van die Here dan uiteindelik met hul Hemelheer en met mekaar herenig. Die wederkomshoop is een van die groot Nuwe-Testamentiese temas. Christene smag al eeue lank na die vervulling van daardie belofte. As Sewendedag-Adventiste is ons ewe gretig oor die wederkoms. Dit is immers ’n hoop wat in ons naam verwoord word.In die slotles bekyk ons daardie belofte, asook wat dit vir Christelike eenheid inhou. As gevolg van ons menslike swakhede en beperkinge kry een-wees in Christus dikwels die wind van voor. Dit is hoe dit in die teenswoordige wêreld is, maar eendag sal die soeke na oplossings vir verdeeldheid tot ’n einde kom omdat verdeeldheid nie meer sal bestaan nie. By die wederkoms sal ons ten volle een met Christus wees. Dit is die groot dag van hereniging – God en mens, uiteindelik weer ’n enkele gesin. 

_*Bestudeer hierdie week se les as voorbereiding vir Sabbat, 29 Desember._