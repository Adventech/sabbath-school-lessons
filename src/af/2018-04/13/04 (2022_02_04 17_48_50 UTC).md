---
title:  Die opstanding en die herontmoeting
date:   25/12/2018
---

By die nuutgevonde kerk bespeur ’n mens dit van meets af – hoedat die wederkomsbelofte God se getroue kinders deurdra, veral in tye van beproewing. In daardie opsig oortref dit die ander beloftes. Die kinders van die Here koester dus die hoop dat Jesus sal terugkeer, en sien uit na die vervulling van al die beloftes wat daarmee saamgaan – ongeag die vreeslike beproewings wat hulle te beurt val, en ten spyte van die diepste smarte en pyn wat hulle beleef. 

`Lees 1 Tessalonisense 4:13–18. Watter beloftes bevat hierdie skrifgedeelte? Watterhoop bied dit die gelowige oor die herontmoeting tussen mense?` 

Die wederkoms van Jesus sal die ganse mensdom op ’n ingrypende wyse affekteer. ’n Belangrike deel van die vestiging van God se koninkryk op aarde is die bymekaarmaak van die verlostes in die opstandingsmôre: “Die groot trompet sal weerklink, en Hy sal sy engele uitstuur om sy uitverkorenes bymekaar te maak uit die vier windstreke, van elke uithoek van die aarde af” (Matt. 24:31, NAB). Daardie bymekaarmaak van die uitverkorenes gebeur wanneer dat dié dooies lewendig uit die graf gebring sal word en onsterflikheid ontvang (1 Kor. 15:52, 53). “Dié wat in Christus gesterf het, sal eerste opstaan,” sê die Skrif (1 Tess. 4:16, OAB). Dit is die oomblik waarop alle gelowiges wag. Dan word dié wat lewendig gemaak is, verenig met diegene wat na hul teenwoordigheid en liefde gesmag het. Paulus beskryf daardie triomfantelike oomblik met die retoriese vraag: “Dood, waar is jou angel? Doderyk, waar is jou oorwinning?” (1 Kor. 15:55, OAB). Op daardie oorwinningsdag kom die dooies uit die graf te voorskyn, maar nie soos hulle daar ingegaan het nie. Hulle is nie siek, bejaard of geskend nie. Nee, hul liggame is nuut en volmaak, sonder enige teken van die vloek van sonde wat hulle in die eerste plek laat verrot het. Die verrese verlostes beleef dus die afsluiting van die herstel wat Christus in ons teweegbring. Op daardie dag weerspieël ons uiteindelik die beeld van God waarmee die mens oorspronklik geskep is (Gen. 1:26, 1 Kor. 15:46–49). Wanneer Jesus op die wolke verskyn en die regverdige dooies opgewek word, sal die kinders van die Here wat nog lewendig is, verander word. Dan sal hulle ook nuwe, volmaakte liggame ontvang. “Hierdie verganklike liggaam moet met die onverganklike beklee word, en hierdie sterflike liggaam met die onsterflike” (1 Kor. 15:53, NAB). So word hierdie twee groepe verlostes – dié wat uit die dood opgewek, en dié wat lewendig getransformeer word, “saam... op die wolke weggevoer word, die lug in, die Here tegemoet. En so sal ons altyd by die Here wees” (1 Tess. 4:17, NAB). 

`In die wetenskaplike tydvak waarin ons leef, soek baie na natuurwetenskaplike verklarings vir die bonatuurlike. Party Christene doen dit ook. Die opstandingsbelofte wys ons egter daarop dat redding slegs deur die bonatuurlike ingrypings van God kom. Hoe so?`