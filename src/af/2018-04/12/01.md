---
title:  Kerkorde en eenheid
date:   15/12/2018
---

### Leesverwysings vir hierdie week se les:
Efesiërs 5:23-27; Matteus 20:25-28; Titus 1:9; Matteus 16:19; Galasiërs 6:1, 2; Matteus 28:18-20. 

> <p>Geheueteks</p> 
> “Dit moenie so wees by julle nie. As een van julle die belangrikste wil wees, dan moet hy die ander dien. En elkeen wat onder julle die eerste wil word, moet julle dienskneg wees” (Matt. 20:26, Die Bybel vir Almal; 27, OAB). 

Sewendedag-Adventiste is Protestante, derhalwe glo ons dat verlossing uitsluitlik deur geloof in Jesus se soendood vir die mens kom. Ons het nie ’n kerkgenootskap of kerkhiërargie nodig om die redding wat Christus vir ons gebring het deelagtig te word nie. Die dinge wat Hy ons skenk, kry ons direk by Hom – by Jesus, ons Plaasvervanger aan die kruis, en ons Hoëpriester en Middelaar in die hemelse heiligdom. 

Nietemin is die kerk God se skepping, ter wille van die gelowige; maar nie om daardeur gered te word nie. Deur die kerk gee ons uiting aan ons verlossing, maak ons dit aan die wêreld bekend. Die kerk is ’n organisasie wat Jesus op die been gebring het, ten einde die evangelie alom te verkondig. Kerkorde is belangrik in die opsig dat dit beslag en vlerke aan die kerk se sending gee. Sonder ’n georganiseerde kerkgenootskap sou die oordra van die verlossingsboodskap minder suksesvol gewees het. Kerklui is ook belangrik, aangesien hulle eenheid help koester en ook as rolmodelle vir Jesus optree. 

Vandeesweek kyk ons hoekom kerkorde so onontbeerlik vir sending is en ook hoe dit eenheid in die hand werk. 

_*Studeer vandeesweek se les vir Sabbat die 23ste Desember._