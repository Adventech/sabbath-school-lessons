---
title:  Die instandhouding van kerkeenheid
date:   18/12/2018
---

`Lees 2 Timoteus 2:15 en Titus 1:9. Let op Paulus se raad aan Timoteus en Titus. Watterpligte word die getroue kerkleier en ouderling opgelê?` 

Kyk net hoe Paulus op die bewaring van leerstellings en die apostoliese leer klem lê. Dit is van kardinale belang vir eenheid. ’n Mens kan dus sê dat ons leerstellings die bindingselement in Adventisme is. Soos ons reeds gesê het: Die Sewendedag-Adventistekerk bestaan uit mense van uiteenlopende lewensterreine, kulture en agtergronde. Die eenheid wat ons dus in Christus geniet, spruit uit die wyse waarop ons die waarheid wat Christus aan ons geopenbaar het, verstaan. As ons skielik nie tot ’n vergelyk oor die betekenis van die Bybelse leer kan kom nie, sal dit, veral in aanloop tot die slotgebeure, tot chaos en tweespalt lei. “Ek beveel jou voor God en voor Christus Jesus wat die lewendes en die dooies sal oordeel, ek beveel jou met die oog op sy koms en sy koningskap: verkondig die woord; hou daarmee vol, tydig en ontydig; weerlê, bestraf, bemoedig deur met alle geduld onderrig te gee, want daar sal ’n tyd kom wanneer die mense die gesonde leer nie meer sal verdra nie. Hulle sal hulle eie begeertes volg en vir hulle leermeesters bymekaarmaak wat net sal sê wat hulle graag wil hoor. Hulle sal die waarheid nie wil hoor nie en hulle tot verdigsels wend” (2 Tim. 4:1-4, NAB). 

Hierdie dinge skryf Paulus in afwagting op die wederkoms van Jesus en die oordeelsdag. Die apostel span al sy Godgegewe gesag in (lees 1 Tim. 1:1) om die erns hiervan by Timoteus tuis te bring. Dit is binne die eindtydkonteks, met immoraliteit en dwaalleer wat hoogty vier, dat Timoteus die Woord van God moet predik. Dit is die bediening waartoe hy geroepe is. In sy roeping as prediker moet Timoteus o.a. oortuig, teregwys en vermaan. Hierdie werkwoorde herinner aan die raad wat hy ook elders ontvang (2 Tim. 3:16). Duidelik is dit Timoteus se taak om die lig van die bestudeerde Woord te volg, te leer, en ook toe te pas. Wat meer is, hy moet lankmoedigheid en geduld aan die dag lê. Harde woorde en kwetsende bestraffings bring byna nooit die sondaar tot inkeer nie. Deur ag te slaan op Paulus se raad, en deur dit met ’n gees van diensbaarheid en onder leiding van die Heilige Gees tot uitvoer te bring – sal maak dat Timoteus ’n kragtige en verenigde uitwerking op die kerk het. 

`Op watter praktiese maniere kan ons ons leiers help om kerkeenheid te bewaar? Hoe kan ’n mens verseker dat jy altyd ’n verenigende, in plaas van ’n verdelende uitwerking, op jou gemeente het – selfs wanneer geskille ontstaan?`