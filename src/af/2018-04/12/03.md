---
title:  Dienende leierskap
date:   17/12/2018
---

Tot Jesus se groot misnoë kry Hy tydens sy aardse sending keer op keer met die dissipels se onderlinge magswedywering te doen. Klaarblyklik was hulle gretig om die voorste posisies in Jesus se koninkryk te beklee (Mrk. 9:33, 34; Luk. 9:46). ’n Mens merk dit selfs tydens die Laaste Avondmaal. Hoewel die dissipels saam aansit, is die magsug en meerderwaardigheidsgees onder hulle byna tasbaar (Luk. 22:24). 

`By ’n ander geleentheid het hulle weer hieroor stry gekry. Dit is toe dat Jesus sy sienswyse oor geestelike leierskap met hulle deel. Watter beginsels oor Christelike leierskap kan ons uit Jesus se vermaning in Matteus 20:25-28 put? Hoe kan ons daardie beginsels in ons afsonderlike lewens asook in ons gemeentes uitleef?` 

“In hierdie kort en bondige skrifgedeelte bring Jesus twee benaderings tot gesag aan die lig. Eerstens, die Romeinse model, waarvolgens die elite in ’n vertikale sin koning kraai. Met ander woorde, húlle het die mag om besluite te neem en verwag onderwerping van diegene onder hulle. Hierdie benadering het Jesus duidelik verwerp, want Hy sê: ‘Maar by julle moet dit nie so wees nie!’ Hy vervang dit met ’n splinternuwe gesagsmodel. Jesus s’n is soos ’n vars briesie. Dit is ’n verwerping – of liewer die omgekeerde – van die hiërargiese model waaraan die dissipels gewoond was” (Darius Jankiewicz, “Serving Like Jesus: Authority in God’s Church,” Adventist Review, 13 Maart 2014, bl. 18). Vir sy benadering tot die begrip gesag, soos dit hier gebruik word, span Jesus twee sleutelwoorde in: dienskneg (diakonos)en slaaf (doulos). In die Ou Vertaling en Nuwe Vertaling word diakonos as “dienaar” vertaal. Doulus word onderskeidelik as “dienskneg” (OAB) en “slaaf” vertaal (NAB). Doulos verloor dus sy trefkrag in Ou Vertaling en dra nie Jesus se bedoeling mooi oor nie. Tog kom dit nie op ’n skrapping van alle gesagstrukture neer nie. Jesus sê bloot dat kerkleiers hul roeping in verbondenheid aan die kinders van die Here moet uitleef. Die ampte wat hulle volstaan, is nie vir die uitoefening van gesag oor ander mense nie. Kerkleierskap is nie vir dominering nie, ook nie om aan die ampsdraer aansien en status te gee nie. “Christus bou sy koninkryk op splinternuwe beginsels. Hy roep die gelowige tot diensbaarheid, en nie die uitoefening van gesag nie. Die sterkes moet die swakkes onderskraag. Mag, posisie, talente, onderwys – diegene wat daaroor beskik, staan onder ’n groter verpligting: Jy móét jou medegelowiges dien” (Ellen G. White, The Desire of Ages, bl. 550). 

`Lees Johannes 13:1-20. Watter voorbeeld het Jesus vir sy dissipels gestel wanneerdit by leierskap kom? Watter les probeer Jesus nou nog by ons tuisbring? Hoe kan ons daardie beginsel in ons doen en late weerspieël, hetsy binne of buite die kerk?`