---
title:  Christus, die Hoof van die Kerk
date:   16/12/2018
---

Soos ons reeds in ’n vorige les gesien het, word die kerk as ’n liggaam in die Nuwe Testament uitgebeeld. Dit is die liggaam van Christus. Daardie beeld dui op verskillende aspekte van die kerk. Dit toon gelowiges se posisie met betrekking tot Christus. Sonder Christus is daar geen voortbestaan van die kerk as die liggaam van Christus nie. Jesus is die hoof (Kol. 1:18, Efe. 1:22) and ook die lewe van die kerk. Sonder Hom is daar geen kerk nie. Boonop is Jesus die een wat die kerk sy beslag gee – omdat Hy die Bron, Grondslag en Outeur van kerklike geloof en leerstelling is. Tog beteken die kerk soveel meer as net dit, hoewel geloofsleer tot ’n mate identiteitsgewend is. Die woord en wese van Jesus – soos dit in die Bybel geopenbaar word – sê vir ons wat die kerk is. Die kerk het dus sy identiteit en betekenis in en deur Christus. 

`In Efesiërs 5:23-27 gebruik Paulus die verhouding tussen Christus en sy kerk om te wys hoe die verhouding tussen man en vrou moet wees. Wat is die hoofasptekte van daardie verhouding tussen Christus en sy kerk?` 

Die meeste mense is huiwerig om van onderwerping en onderdanigheid te praat, aangesien vanmelewe se kerklui daardie begrippe honderde jare lank misbruik het. Tog, moet die kerk steeds onderdanig aan Christus bly. Hy is die Hoof, die gesag aan wie ons ons moet onderwerp. Deur Jesus as hoof van die kerk te erken, hou ons Hom voor oë. Ons sê daarmee: Aan Jesus Christus, en niemand anders nie, moet ons lojaal bly. Hoewel die kerk organisering en orde vereis, moet dit altyd aan die gesag van Jesus onderworpe wees. Hy is die ware Leier van die kerk. “Jesus Christus is die fondasie van die kerk, en ook die hoof. Daarom moet ons tesame aan Jesus gehoorsaam wees. Die kerk moet hom nie beroep op, of beheer word deur, die mens nie. Talle maak die aanname dat kerkleiers aan ander mag sê wat om te doen en te glo, aangesien kerkleiers ’n Godgegewe vertrouensposisie beklee. Dit is ’n sienswyse wat nie God se goedkeuring wegdra nie. Jesus het immers gesê: ‘Julle is almal broers [en susters]’ [Matt. 23:8, NAB]. Versoeking en verkeerde sienings is iets waarvoor elke gelowige vatbaar is. Ons kan dus nie op die feilbare mens staatmaak om ons te rig nie. Ons [enigste] geloofsanker is die lewende Christus en sy teenwoordigheid in die kerk. Op daardie anker kan die swakste [gelowige] peil trek. Dié wat meen dat hulle nou die sterkste is, sal op die ou einde as die swakste bewys word – tensy hulle Christus as hul anker vind” (Ellen G. White, The Desire of Ages, bl. 414). 

`Dit is tog so maklik om ons op die mens te beroep. Tog is ons feilbare wesens. Hoe kan ons leer om eerder op Christus staat te maak?`