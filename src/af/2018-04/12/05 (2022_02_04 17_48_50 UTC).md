---
title:  Die dissiplinering van lidmate
date:   19/12/2018
---

Een van die hoofelemente van kerkorde is die vraagstuk: Hoe behoort die dissiplinering van fouterende lidmate benader te word? Die wyse waarop dissiplinering kerkeenheid bewaar, is vir baie ’n warm patat. Hoe die een by die ander aansluiting vind, is iets wat sommer bitter gou tot misverstande lei. Gesien vanuit ’n bybelse oogpunt het dissiplinering basies twee sye: Eerstens, om die kerk se leer suiwer te hou; en tweedens, om die kerk se lewe en praktyke suiwer te hou. Soos ons reeds gesien het, het die Nuwe Testament ’n klinkklare siening oor suiwerheid van die Bybelse leer, te midde van afvalligheid en vals leerstellings – naamlik dat die behoud van daardie suiwerheid onontbeerlik is, veral in die eindtyd. Dit geld ook vir die behoud van die kerkgemeenskap se ordentlikheid; deur te waak teen immoraliteit, oneerlikheid en verval. In dié verband is die Bybel juis “nuttig tot lering, tot weerlegging, tot teregwysing, [en] tot onderwysing in die geregtigheid” (2 Tim. 3:16, OAB). 

`Lees Matteus 16:19 en 18:15-20. Watter beginsels gee Jesus aan die kerk ter bevordering van kerkdissipline en vir die vermaning van diegene wat verkeerd gedoen het?` 

Die Bybel steun die handhawing van dissipline en wedersydse verantwoordbaarheid in ons geestelike lewens, en in ons vrome handel en wandel. Die heiligheid van die kerk, m.a.w. as ’n instelling apart van wêreldse dinge en invloede, is juis ’n kenmerk van die bruid van Christus. In die Skrif is daar vele voorbeelde van ongemaklike situasies waarin die kerk op ’n besliste wyse teen immorele gedrag moes optree. Morele standaarde móét in die kerk gehandhaaf word. 

`Let op die volgende skrifgedeeltes. Watter beginsels behoort ons te volg wanneerdissiplinering in die kerk genoodsaak word? Matt. 7:1-5; Gal. 6:1, 2.` 

Ons kan nie die Bybelse leer oor dissiplinering verontagsaam nie. Dit is duidelik belangrik. Daarsonder is ons ontrou aan die Woord van God. Let egter op die feit dat baie van die teregwysings in die Skrif ’n reddende en bevrydende sy het. Insgelyks behoort die dissiplinering van lidmate so reddend as moontlik te wees. Elkeen van ons moet boonop die volgende in gedagte hou: Ons is almal sondaars en makeer genade. Wanneer die gemeente dus iemand dissiplineer, behoort dit in alle nederigheid te geskied. Die party wat die teregwysing oordra, moet weldeeglik van sy of haar eie sondigheid bewus wees. 

`Hoe kan ons op ’n reddende en bevrydende wyse teenoor fouterende lidmate optree, in plaas daarvan om straflustig te wees?`