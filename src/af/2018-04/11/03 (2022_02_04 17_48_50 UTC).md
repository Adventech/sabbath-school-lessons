---
title:  Vals aanbidding
date:   10/12/2018
---

`Lees Matteus 4:8 en 9. Wat was Jesus se derde versoeking in die woestyn?` 

Uit pure hoogmoed en arrogansie maak Satan asof Hy heerskappy oor alles het, oortuig van die feit dat alle rykdom en heerlikheid hom toekom. Hy maak aanspraak op die eer en respek van alle aardbewoners, asof Hy die skepper van dié planeet is. Wat ’n belediging vir die Allerhoogste, vir die Skeppergod en Vader van Jesus! Hierin toon Satan dat hy presies verstaan het waaroor aanbidding gaan – die betoning van eer en respek aan God, as die regmatige eienaar van die heelal. 

`Vergelyk die volgende twee bybelgebeure: Die drie Hebreeuse ballinge se ervaring in Daniël 3 (veral verse 8–18) en die eindtydmoondheid van Openbaring 13:4 en 14:9–11. Wat is hier op die spel, in die pylvak van die geskiedenis? Wat is die sleutelkwessie in beide skrifgedeeltes?` 

Dit begin by Kain en Abel, kort na die sondeval. ’n Mens bespeur dit ook duisende jare later, in die verhaal van die drie Hebreeuse jongmanne in Babilon; en kort voor die voleinding van die wêreld, met “die merk van die dier” (Op. 16:2) – Satan probeer om ’n vals aanbiddingstelsel op die been te bring; een wat die mens van die lewende God af wegneem en wat aanbidding na hom herlei, selfs al is dit net subtiel. Hy wou, per slot van rekening, al voor die sondeval op gelyke voet met God wees (Jes. 14:14). Dit is nie blote toeval dat dieselfde lot wat die drie Hebreeuse ballinge in die gesig gestaar het – die doodstraf as hulle weier om die beeld te aanbid – ook God se getroue eindtydkinders te beurt gaan val nie. 

Maar hoekom nou ’n beeld aanbid – hetsy letterlik of figuurlik – as die Bybel ons aansê om die lewende God te aanbid? “Van groot belang is die lesse wat ons uit die verhaal van die Hebreeuse jongmans daar in die Duradal leer... “Die tyd van benoudheid wat vir die kinders van die Here voorlê, verg ’n onwankelbare geloof. In [die eindtydgelowige se] handel en wandel moet dit blyk dat [die lewende] God die absolute middelpunt van sy/haar aanbidding is. Wat meer is, dat niks hulle sover kan bring om in die minste te kompromeer nie, selfs al is hul lewens op die spel. Vals aanbidding is buite die kwessie. Gemeet aan die woord van die ewige God, is die bevele van sondige, nietige mense soos kaf in die wind. Dit is hoe God se eindtydkinders dit beskou. By die waarheid sal hulle hou, selfs al loop dit op tronkstraf of ballingskap of die dood uit” (Ellen G. White, Prophets and Kings, bl. 512, 513). 

`Op watter maniere kan ons nou reeds in die versoeking gebring word om enigiets of enigiemand anders te aanbid – dinge of mense wat nie soos die lewende God ons aanbidding waardig is nie? Vals aanbidding hou groter gevare in as wat ’n mens meen. Hoe so? Met watter tipe afgode probeer die duiwel ons vang?`