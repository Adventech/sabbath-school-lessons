---
title:  Een in aanbidding
date:   08/12/2018
---

### Leesverwysings vir hierdie week se les 
Openbaring 4:8, 11; Mateus 4:8, 9; Daniël 3:8–18; Openbaring 14:9; Openbaring 14:6, 7; Handelinge 4:23–31. 

> <p>Geheueteks</p> 
> “En ek het ’n ander engel in die middel van die lug sien vlieg met ’n ewige evangelie om te verkondig aan die bewoners van die aarde en aan alle nasies en stamme en tale en volke. En hy het met ’n groot stem gesê: Vrees God en gee Hom heerlikheid, want die uur van sy oordeel het gekom; en aanbid Hom wat die hemel en die aarde en die see en die waterfonteine gemaak het” (Openbaring 14:6, 7; OAB).

Kort na Pinksterdag het die eerste Christene baie tyd in gesamentlike aanbidding deurgebring. “En hulle het volhard in die leer van die apostels en in die gemeenskap en in die breking van die brood en in die gebede” (Hand. 2:42, OAB). Jesus is die Messias, die vervulling van die Ou-Testamentiese profesieë – dít is hoe die destydse gelowiges Hom geken het, dít is waaruit hulle vreugde geput het. Met dankbare harte het hulle daardie waarheid – wat vir hulle ’n grote voorreg was – uitgeleef. So het die eerste Christene dan ’n diepe begeerte na samesyn, studie en gebed gehad. Hulle wou bitter graag die Here bedank vir die dinge wat Hy deur die lewe, dood en opstanding van Jesus aan hulle geopenbaar het; ook om dankie te sê vir die dinge wat Hy in hulle lewens gedoen het. Die kerk van Jesus Christus is per definisie ’n gemeenskap van aanbidding, wat deur die Here op die been gebring is ten einde “’n geestelike huis” en “’n heilige priesterdom te wees” en om “geestelike offers te bring wat deur Jesus Christus vir God welgevallig is” (1 Pet. 2:5, NAB). Gemeenskaplike aanbidding, as ’n uitdrukking van dankbaarheid teenoor God, transformeer die hart en verstand van die mens. Ons word die karakter van God deelagtig, en word op diens aan God en die mens voorberei. Hierdie week se les fokus op die betekenis van aanbidding en hoe dit eenheid in Jesus onder gelowiges help bewaar. *Bestudeer hierdie week se les as voorbereiding vir Sabbat, 15 Desember.