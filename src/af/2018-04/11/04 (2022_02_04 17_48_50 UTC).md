---
title:  Die Eerste Engel se Boodskap
date:   11/12/2018
---

Sewendedag-Adventiste beskou die drie-engeleboodskap in Openbaring 14:6–12 as ’n versinnebeelding van ons sending, en ook die kern van ons boodskap aan die wêreld in aanloop tot die wederkoms van Jesus (Op. 14:14–20). Hierdie is die groot boodskappe wat ons met ’n “harde stem” alom moet verkondig. 

`Lees Openbaring 14:6, 7. Wat is die eerste engel se boodskap, en wat sê dit vir ons aangaande die Here? Hoekom maak hierdie eerste boodskap melding van aanbidding?` 

Die eerste van die drie-engeleboodskap is een wat aan die ganse aarde gerig word. Dit is die vervulling van Jesus se voorspelling in Matteus 24:14. ’n Mens bespeur ’n dringendheid in die wyse waarop die drie engele en hul onderskeie sendings uitgebeeld word. Die eerste engel doen ’n ernstige beroep op die mensdom om op God, en Hom alleen, te fokus; want “want die uur van sy oordeel het gekom” (Op. 14:7, OAB). Die wederkoms van Jesus lui die oordeelsdag in. “Vrees God,” sê die eerste engel (Op. 14:7, OAB). Vir diegene wat hulle nie veel aan God gesteur het nie, boesem hierdie boodskap en wekroep vrees in. Vir diegene wat wel getroue volgelinge van Jesus was, is dit egter ’n oproep tot eerbied en ontsag. Hulle aanskou die Meester en beleef die vervulling van die adventbelofte. ’n Diepe dankbaarheid en eerbied spoel oor hul ganse wese. “en aanbid Hom wat die hemel en die aarde en die see en die waterfonteine gemaak het” (Op. 14:7, OAB). Die soort taalgebruik wat hier ingespan word, herinner aan die Sabbatsgebod, met sy verwysing na die skepping (lees Eks. 20:8–11). Die God van die skepping wat die Sabbat as gedenkteken van sy skeppende mag ingestel het, is die Een wat aanbid, geëer en gerespekteer moet word. 

Interessant hier is die fokus op aanbidding in die eindtyd, en hoedat dit ’n deurslaggewende rol in die groot stryd gaan speel. Dit is ’n stryd wat bepaal aan wie die mens getrou gaan wees. Die eerste engel se boodskap is dus ’n wêreldwye aankondiging, ’n oproep om die Skeppergod te aanbid. “Aanbidding is die kernkwessie in die eindtydkrisis. Openbaring maak dit duidelik dat die groot toets nie ’n verbod op [Christelike] aanbidding gaan wees nie. Wie presies aanbid word, is egter waaroor dit gaan. Voor die wederkoms gaan die wêreld slegs in twee kampe verdeel wees: Dié wat die ware God vrees en Hom alleen aanbid (11:1, 18; 14:7) en diegene wat die waarheid verag, en wat die dier en die draak aanbid (13:4-8, 14:9–11)... “As aanbidding dan die kernkwessie in die slotgebeure van die groot stryd is, is dit ook geen wonder dat God sy eindtyd-evangelie aan ons stuur, met ’n beroep op alle aardbewoners om Hom ernstig op te neem en as Skeppergod te aanbid nie. Hy is immers al Een wat ons aanbidding waardig is” (Ranko Stefanovic, Revelation of Jesus Christ: Commentary on the Book of Revelation [Berrien Springs, Michigan: Andrews University Press, 2002], bl. 444, 445).