---
title:  In die breking van brood en gebed
date:   13/12/2018
---

Die vroeë Christelike kerk het saamgestaan, ongeag die probleme waarmee hulle te kampe gehad het. Hulle het ’n gemeenskaplike geloof in Jesus gehad, en ook in die wêreldwye verkondiging van die waarheid wat deur Hom aan hulle toevertrou is. Daardie boodskap noem Petrus “die waarheid wat by julle is” (2 Pet. 1:12, NAB) – oftewel “die teenswoordige waarheid” – vanuit die Engels. En so het hulle dan, verenig in die waarheid, op verskillende maniere aan hul eenheid in Christus uiting gegee. “En hulle het volhard... in die breking van die brood en in die gebede” (Hand. 2:42, OAB). Hierdie breking van die brood dui seker op gemeenskaplike maaltye of gemeente-etes waaraan gelowiges gereeld deelgeneem het. Tydens die destydse gemeente-etes het iemand op ’n bepaalde tydstip gedurende die maaltyd opgestaan, en ’n spesiale seëning oor die brood en drankies uitgespreek. Dit was ter nagedagtenis aan Jesus se dood en opstanding, en in afwagting op sy spoedige terugkeer. So het die eerste Christene hul tyd deurgebring het, deur die betekenis van Jesus se lewe en sending te bepeins. Hulle het dit geniet om tydens gemeente-etes daaroor te praat. So het die maaltye wat hulle saam genuttig het dan oomblikke van aanbidding geword. “Hulle het almal elke dag getrou by die tempel bymekaargekom, van huis tot huis die gemeenskaplike maaltyd gehou, hulle kos met blydskap en in alle eenvoud geëet, en God geprys. Die hele volk was hulle goedgesind. En die Here het elke dag mense wat gered word, by die gemeente gevoeg” (Hand. 2:46, 47; NAB). Een ding is egter seker: Daardie tye van saamwees het hul samehorigheidsin in Jesus versterk . 

**Watter voorbeelde gee Handelinge ons van die eerste Christene wat saam bid? Waarvoor het hulle gebid?** 

`Hand. 1:14` 

`Hand. 4:23–31` 

`Hand. 12:12` 

Die vroeë Christelike kerk het elke geleentheid om direk met God te praat as iets kosbaars beskou. Nie ’n enkele geleentheid om hul vreugde en vrese met Hom te deel, is tydens hul aanbiddingsbyeenkomste onbenut gelaat nie. In sy eerste Sendbrief aan Timoteus sê Paulus hoe belangrik gebed is wanneer gelowiges byeenkom (1 Tim. 2:1). Hy beklemtoon dit ook in sy skrywe aan die Efesiërs: “Doen dit alles biddend en smeek God by elke geleentheid deur die Gees. Wees waaksaam en bid gedurig vir al die gelowiges. Bid ook vir my” (hfst. 6:18, 19; NAB). 

`Hoe help gemeenskaplike voorbidding om kerkeenheid teweeg te bring? Hoe kan dit boonop die eenheidsband verder verstewig?`