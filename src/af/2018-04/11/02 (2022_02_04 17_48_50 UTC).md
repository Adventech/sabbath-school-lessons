---
title:  Die aanbidding van ons Skepper en Verlosser
date:   09/12/2018
---

Wanneer aanbidding bespreek word, val die soeklig dikwels op die komponente van aanbidding, m.a.w. wat dit behels en hoe dit gedoen word. Maar wat is die dieper betekenis van aanbidding? Hoekom aanbid ons die Here? In Psalm 29 vers 2 sê Dawid: “Prys die Here om die eer van sy Naam! Aanbid die Here in heilige sieraad” (Ps. 29:2; NAB & OAB). Hierdie psalm stuur ons in die regte rigting, ten einde aanbidding beter te verstaan. Wanneer ’n mens die Here aanbid, gee jy Hom die eer een heerlikheid wat Hom toekom. 

`Openbaring 4 en 5 beskryf Jesus se verering as God en Heer na sy hemelvaart. Wat sê die Bybel, hoekom aanbid die hemelbewoners vir God die Vader, en ook vir Jesus as die Lam van God? Lees Op. 4:8, 11; 5:9, 10, 12 en 13.` 

Hierdie uitbeelding van aanbidding in die hemelse troonkamer, waar Jesus as die Lam van God en Verlosser van die mensdom bekendgestel word, is besonder ontsagwekkend. Aanbidding is wanneer ons op die Here as ons Skeppergod reageer, deur Hom mondelings te vereer en dankie te sê vir die dinge wat Hy vir ons gedoen het. Aanbidding is ’n respons. Dit is danksegging vir God se skepping en die verlossing wat Hy bring. Aan die voleinding van die wêreld gaan die verlostes ook die Here tesame vereer. Hulle gaan op ’n soortgelyke wyse op God se verlossing reageer. “Groot en wonderbaarlik is u dade, Here God, Almagtige. Reg en betroubaar is u optrede, Koning van die nasies. Wie sal U nie vrees nie, Here, en u Naam nie verheerlik nie? U alleen is heilig! Al die nasies sal kom en U aanbid, want hulle sal sien dat u handelwyse regverdig is” (Op. 15:3, 4; NAB). Aanbidding is dus ’n respons. Dit is ’n tentoonstelling van ons geloof in God, en al die bomenslike dinge wat Hy vermag het – eerstens omdat Hy ons geskep het, en tweedens omdat Hy ons verlos het. Deur aanbidding gee ons Hom die verering, eerbied, lofprysing, liefde en gehoorsaamheid wat ons glo Hy veronderstel is om te ontvang. Ons kennis oor die Skepper- en Verlosserskap van God, kom natuurlik uit die Skrif en wat dit aangaande Hom openbaar. Voorts steun die Christen se kennis oor God op ’n meer volledige openbaring: Die karakter en bediening van Jesus (lees Joh. 14:8–14). Dit is hoekom Christene vir Jesus as Verlosser aanbid, aangesien sy soendood en opstanding aan die kern van daardie daad lê. Wanneer Christene vir aanbidding byeenkom, is dit uit ontsag en dankbaarheid. Dít is die beweegrede vir ons aanbidding. 

`Dink net aan alles wat ons deur Jesus as ons Skepper en Heiland ontvang het en steeds ontvang – oor die dinge waarvan Hy ons gespaar het, asook wat Hy ons bied — en dit danksy sy besluit om vrywilliglik in ons plek te sterf! Hoekom behoort hierdie waarhede die grondslag van al ons aanbiddingshandelinge te vorm?`