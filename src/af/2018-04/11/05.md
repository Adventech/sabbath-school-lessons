---
title:  Bybelstudie en samesyn
date:   12/12/2018
---

`Lees Handelinge 2:42. Waaruit het vroeë Christelike aanbidding bestaan?` 

“En hulle het volhard in die leer van die apostels en in die gemeenskap” (Hand. 2:42, OAB). Duidelik was die bestudering van God se Woord via die apostoliese leer van meet af baie belangrik vir die kerk van God. Die eerste Christene het die Skrif getrou bestudeer, aangesien dit oor Jesus die Messias gepraat het. Die vroeë Christelike kerk het gereeld samesyn geniet, ten einde die seëninge wat God hulle geskenk het tesame te smaak, en ook om mekaar in hul Christelike wandel te bemoedig. Uit die Woord van God het hulle kosbare waarhede geput, waarhede wat uiteindelik die grondslag van hul boodskap aan die wêreld geword het. 

**Wat sê die volgende skrifgedeeltes oor die belangrikheid van gesamentlike bybelstudie onder gelowiges?** 

`2 Kon. 22:8–13` 

`Hand. 17:10, 11`

`2 Tim. 3:14–17` 

“Waar die evangeliewaarheid ook al verkondig word, lei dit tot ’n nougesette bestudering van die Skrif onder diegene wat begeer om te doen wat reg is. Neem in ag dat waarhede wat moeilik is om aan te hoor, aan party Christene toevertrou is. As diesulkes, in aanloop tot die slotgebeure, tog net die voorbeeld van die Bereane wou volg; deur die Bybel daagliks te studeer en die boodskappe wat hulle ontvang het aan die Skrif te meet. Dan sou daar vandag heelwat meer getroue volgelinge van God en sy gebod gewees het; en nie betreklik min, soos dit nou die geval is nie” (Ellen G. White, The Acts of the Apostles, bl. 232). As kerk word ons saamgebind deur die waarhede wat ons verkondig, waarhede wat ons in die Woord van God vind. Dit ook hoe dit destyds in die vroeë Christelike kerk was. Daardie beginsel geld vandag nog. Die bestudering van Gods Woord vorm die kern van ons aanbidding van die lewende God, en van ons eenheid as diegene wat tot die verkondiging van die drie-engeleboodskap aan die wêreld geroepe is. Wanneer ons as ’n kerkgesin byeenkom en saam aanbid, spreek God tot ons deur sy Woord; om ons vir ons sending en op Jesus se wederkoms voor te berei. 

`Hoe vas staan jy in ons leerstellings deur die Bybel? Met ander woorde: Is dit waarlik die hoeksteen van jou lewe, sodat jy, net soos die drie Hebreeuse jongmanne, in die aangesig van die dood sal vasstaan?`