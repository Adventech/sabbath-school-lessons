---
title:  Herstel van die samesynsband
date:   02/12/2018
---

Paulus en Barnabas het saam vir Jesus getuig. Op ’n dag ontstaan daar ’n meningsverskil oor Johannes Markus. Die een wou hom as medewerker hê; maar die ander nie, omdat dié hom as onbetroubaar beskou het (Hand. 15:36–39). Vanweë die gevare wat evangelisasie destyds ingehou het, het Johannes Markus sommer by ’n vorige geleentheid sy tas gepak en huis toe gegaan. So het hy dus vir Paulus-hulle in die steek gelaat (hfst. 13:13). “Hierdie versaking het Johannes Markus in onguns by Paulus gebring. ’n Tyd lank het die apostel selfs ’n diepe renons in hom gehad. Barnabas was egter meer inskiklik en het gevoel dat Johannes bloot ’n onervare evangeliewerker was. Hy wou nie hê dat Johannes Markus die bediening moes verlaat nie. In die jongman het hy eienskappe bespeur wat van hom ’n volronde evangeliewerker sou maak” (Ellen G. White, The Acts of the Apostles, bl. 170). Hoewel die Here al drie dié mans in sy diens gebruik het, moes hulle steeds hul geskille oplos. Die einste Paulus wat so oor vergewensgesindheid gepreek het, moes hier ’n jong prediker wat hom teleurgestel het, vergewe. Die apostel moes woord by daad voeg. Wat meer is, danksy Barnabas se opbouende mentorskap het Johannes Markus behoorlik geblom (Hand. 15:39). Klaarblyklik was Paulus later diep ontroerd oor daardie transformasie. 

`Wat sê Paulus se Sendbriewe aan Timtoteus en die Kolossense oor sy hernieude band met Johannes Markus, asook sy nuutgevonde vertroue in dié jong prediker? Kol. 4:10, 11; 2 Tim. 4:11.` 

Hoewel die Bybel nie veel oor die versoening tussen Paulus en Johannes Markus sê nie, is dit iets wat wel gebeur het. Dit blyk duidelik uit die Skrif. Johannes Markus het een van Paulus se mees betroubare makkers geword. Paulus het Johannes Markus as ’n “medewerker vir die koninkryk” (OAB) by die Kolossense aanbeveel. Aan die einde van sy bediening dring Paulus by Timoteus aan: Bring Johannes Markus saam met jou Rome toe. Die rede vir Paulus se versoek? “Want hy kan my tot groot diens wees” (2 Tim. 4:11, OAB). Paulus se bediening is deur dié jong prediker verryk, na hy hom vergewe het. Die skeidsmure tussen hulle is afgebreek, sodat hulle medewerkers van die evangelie kon wees. Dalk het Paulus gevoel dat sy aanvanklike verwerping van Johannes Markus onbillik was. Die presiese aard van hul meningsverskille is ook nie duidelik nie. Al wat tel, is egter die feit dat hulle uiteindelik die strydbyl begrawe het. 

`Hoe kan ons leer om diegene wat ons seergemaak en teleurgestel het, te vergewe? Tog gebeur dit soms dat vergifnis nie op ’n totale herstel van die bande tussen jou en ’n ander lei nie? Hoekom hoef daardie nuwe band nie noodwendig soos die oue te wees nie?`