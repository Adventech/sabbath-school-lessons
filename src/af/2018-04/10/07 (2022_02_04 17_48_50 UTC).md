---
title:  Vir verdere studie
date:   07/12/2018
---

Lees die inskrywing “Forgiveness,” bl. 825-826, in die Ellen G. White Encyclopedia. “Wanneer elke gelowige, as medewerkers van Christus, Hom voortdurend in hul harte het; en wanneer alle selfsug tot ’n einde gekom het; wanneer daar geen wedywering of strewe na opperheerskappy is nie; wanneer almal een is en geheiligde lewens lei, soveel so dat die liefde onder gelowiges iets sigbaars en tasbaars is – dán sal die genadegawe ons te beurt val, sal die Heilige Gees oor ons uitgestort word. Wat meer is, net soos die Here se belofte, kan ’n mens geheel en al daarop peil trek” (Ellen G. White, Selected Messages, boek 1, bl. 175).“As ons in die oordeelsdag in Christus verborge wil wees – in Hom wat immers ons vaste burg is – moet ons alle jaloesie en wedywering om opperheerskappy laat vaar. Daardie onheilige dinge moet ons wortel en tak uitroei, sodat dit nie weer kan opkom nie. Ons moet ons van harte by Christus skaar” (Ellen G. White, Last Day Events, bl. 190). 

**Vrae vir bespreking**: 

`1. Lees Kolossense 3:12–17. Bespreek die Christelike eienskappe waartoe Paulus die kerk in Kolosse aanmoedig. Waarom is daardie eienskappe die grondslag van alle konflikresolusie? Hoe rig dit ’n mens in die toepassing van die beginsels wat Jesus in Matteus 18:15–18 uiteensit?` 

`2. Kyk weer na Kolossense 3:12–17 en wat dit ons leer. Hoekom is hierdie dinge so uiters belangrik vir kerkeenheid?`

`3. Wat is die grooste struikelblok, vir die Sewendedag-Adventistekerk as ’n geheel, in ons soeke na die soort kerkeenheid wat die wêreldwye verkondiging van die evangelie bewerkstellig? Is ons leerstellings die probleem? Allermins. Dit is juis die bybelboodskap wat God ons skenk om aan die wêreld te bring. Miskien lê die probleem uitsluitlik by ons – in ons binnenste – by ons swak interpersoonlike verhoudings, ons kleinlike afgunstigheid, ons gekyf, ons selfsug, ons begeerte na opperheerskappy, en ’n magdom ander verkeerde dinge. Hoekom moet elke gelowige vir die krag van die Heilige Gees bid, sodat innerlike in hom/haar kan plaasvind, alvorens eenheid in die ganse kerkgenootskap verwesenlik kan word?` 

**Opsomming**: Die evangelie van Jesus Christus gaan oor genesing en transformasie van die mens. Wanneer dit gebeur, het dit outomaties ’n impak op ons wedersydse verhoudings. Die Skrif gee ons kragtige beginsels en goeie voorbeelde van hoe ons hegte en gesonde bande met mekaar kan hê, ten spyte van die sondige wêreld waarin ons woon en werk.