---
title:  Van slaaf tot seun
date:   03/12/2018
---

In die tronk in Rome ontmoet Paulus ’n drostende slaaf, Onesimus, wat vanuit Kolosse na Rome gevlug het. Toe besef hy: Maar ek ken mos Onesimus se eienaar! In sy Sendbrief aan Filemon doen Paulus ’n beroep op eersgenoemde, wat ook sy vriend was, om bande tussen hom en die drostende Onesimus te herstel. Menslike bande was baie belangrik vir Paulus. Die apostel het geweet dat die verbreking daarvan skadelik vir beide geestelike groei en kerkeenheid was. Neem in ag dat Filemon ’n kerkleier in Kolosse was. Die koestering van ’n wrok teen Onesimus sou Filemon se Christelike getuienis benadeel het, en daarmee saam die kerk se getuienis aan die nie-gelowiges van daardie landstreek. 

`Lees Filemon 1 tot 25. Watter belangrike beginsels oor die vernuwing van bande tussen self en ander put ons uit hierdie skrifgedeelte? Onthou net, beginsels is die relevante woord hier.` 

Met die eerste oogopslag wonder ’n mens hoekom Paulus nie slawerny as maatskaplike euwel sommer daar en dan aangespreek het nie. Tog volg Paulus hier ’n heelwat meer doeltreffende strategie. Die evangelie-ideaal is dat alle vorme van maatskaplike onderskeid verwyder behoort te word (Gal. 3:28; Kol. 3:10, 11); derhalwe stuur die apostel vir Onesimus terug na Filemon, maar nie as ’n slaaf nie. Onesimus is nou Filemon se seun in Jesus, sy “geliefde broer” in die Here (Filem. 16, NAB). 

Paulus was weldeeglik bewus van die swak vooruitsigte vir drostende slawe – haweloosheid en volslae armoede. Maar noudat Onesimus Filemon se broer in Christus, en gewillige medewerker geword het, wag daar vir hom ’n beter toekoms. By Filemon was Onesimus seker van kos, losies en werk. Die herstel van daardie gebroke band het dus ’n reuse verskil in sy lewe gemaak. So het Onesimus dan “die getroue en geliefde broeder” geword en ook by Paulus as evangeliewerker aangesluit (Kol. 4:9, OAB). Paul was so vurig en vasbeslote oor versoening tussen dié twee gelowiges, dat hy bereid was om self vir die skade te betaal wat moontlik deur Onesimus se drostery veroorsaak is. 

`Wat kan ons uit hierdie evangelie-sentriese benadering tot konflikresolusie leer? Hoe kan dit ’n mens help wanneer die bande tussen jou en ander onder druk verkeer, verswak of selfs dreig om te skeur? Hoe kan hierdie beginsels ’n skeur in jou plaaslike gemeente help voorkom?`