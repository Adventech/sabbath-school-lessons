---
title:  Herstel en eenheid
date:   06/12/2018
---

`Lees Matteus 18:15–17. Wat staan ’n mens as lidmaat te doen wanneer jy verontreg is? Let op die drie stappe wat Jesus ons hier gee. Hoe kan ons sy woorde vir die oplos van eietydse konflikte gebruik?` 

Met hierdie vermaning in Matteus 18 probeer Jesus interpersoonlike konflik in die kerk tot so min as moontlik betrokkenes beperk. Vir Hom is konflikresolusie iets wat slegs tussen die twee partye tussen wie die geskil ontstaan het, moet plaasvind. Dit is hoekom Jesus sê: “As jou broer [of jou suster] verkeerd opgetree het teen jou, gaan wys hom [of haar] tereg waar julle eenkant alleen is” (Matt. 18:15, NAB). Hoe meer mense by die konflik betrek word, hoe meer die verdeeldheid tussen hulle, en hoe groter die kanse dat die samesynsband van die gemeente in gevaar gestel word. Mense begin kant kies, wat later in ’n tweestryd ontaard. Wanneer gelowiges egter hul geskille privaat – en in ’n gees van Christelike liefde en wedersydse begrip – probeer bylê, skep dit ’n ryk teelaarde vir versoening. Dan is harte ontvanklik vir die influisterende Gees, wat hulle in hul pogings tot konflikresolusie lei. Soms werk sulke pogings tot privaat konflikresolusie nie. In sulke gevalle, sê Jesus, moet ’n mens ’n getuie of twee saam met jou neem. Hierdie stap is egter ’n tweede poging, nadat die een-tot-een-opsie gefaal het. Nietemin bly eersgenoemde ’n ontmoeting ter wille van versoening, en nie om ’n al groter wig tussen die strydende partye te dryf nie. Die een of twee wat die verontregde party vergesel, is nie daar om laasgenoemde se standpunt te steun, of met hom/haar teen die ander party saam te span nie. Nee, die getuies kom in die gees van Christelike liefde en medelye, in ’n raadgewende hoedanigheid om saam met die betrokke partye te bid. Hulle is deel van die versoeningsproses; om die bande tussen twee gelowiges wat van mekaar vervreemd geraak het, te herstel. 

Partymaal, sê Jesus, is alle pogings tot konflikresolusie vergeefs; in welke geval die geskil na die gemeente geneem moet word. Hiermee sê Hy geensins dat ons die diens op ’n Sabbatoggend moet onderbreek, en dit om ’n privaat konflik te bespreek nie. Indien die eerste twee stappe ter konflikresolusie nie werk nie, moet dit na die kerkraad verwys word. Dít is dan die aangewese plek vir so ’n bespreking. Die doel daarvan, is volgens Jesus, steeds versoening. Dit is beslis nie om alle blaam op een party af te skuif en die ander een kwyt te skel nie. “Wrewel moet in die kiem gesmoor word, voordat dit in kwaadwilligheid omsit. Moenie toelaat dat die onkruid van seerkry wortelskiet en deur jou woorde bitter vrugte afwerp nie. Ander hoor dit, en dit besmet hul denke. Julle moenie een toelaat dat bitterheid oorneem nie. Gaan na jou broer [of stuster], in alle nederigheid en opregtheid, en stryk dit uit” (Ellen G. White, Gospel Workers, bl. 499).