---
title:  Eenheid en gebroke bande
date:   01/12/2018
---

### Leesverwysings vir hierdie week se les 
2 Timoteus 4:11, Filemon 1–25, 2 Korintiërs 10:12–15, Romeine 5:8–11, Efesiërs 4:26, Matteus 18:15–17. 

> <p>Geheueteks</p> 
> “Aangesien ons, toe ons nog vyande was, deur die dood van sy Seun met God versoen is, staan dit soveel vaster dat ons, noudat ons versoen is, deur die lewe van sy Seun gered sal word” (Romeine 5:10, NAB).

Soos ons reeds gesien het, het die gelowiges selfs na Pinksterdag nie altyd so lekker oor die weg gekom nie. ’n Mens lees herhaaldelik hoedat kerkleiers en selfs lidmate sulke krisisse die hoof moes bied. Die beginsels wat ’n mens daaruit kan aflei, is van onskatbare waarde vir die hedendaagse kerk. Dit toon die positiewe uitwerking wat bybelbeginsels het wanneer dit vir konflikresolusie en die behoud van ons eenheid van Christus ingespan word. 

In vandeesweek se les val die soeklig op die herstel van wedersydse bande, en hoedat daardie bande van broeder- en susterskap ons eenheid in Christus beïnvloed. Die bediening van die Heilige Gees behels die bymekaarbring van God en gelowige, en ook van gelowige en medegelowige. Dit sluit die verwydering van alle skeidsmure tussen ons en God in, asook dié wat skeiding tussen gelowiges bring. Dit kom daarop neer dat die kerk se optrede die kragtigste getuie ten gunste van die evangelie is – dade spreek harder as woorde. 

“As julle mekaar liefhet, sal almal weet dat julle dissipels van My is” (Joh. 13:35, NAB). Sonder daardie liefde is al ons praatjie oor kerkeenheid nutteloos. 

_*Bestudeer hierdie week se les as voorbereiding vir Sabbat, 8 Desember._