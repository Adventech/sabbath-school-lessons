---
title:  Vergifnis
date:   05/12/2018
---

Wat is vergifnis? Betekenis vergifnis dat ’n mens die gedrag van iemand wat jou op ’n vreeslike wyse te nagekom het, goedkeur? Is my vergifnis afhanklik van die oortreder se skuldbelydenis en berou? Wat as die een wat my te nagekom het, nie my vergifnis verdien nie? 

`Hoe help die volgende skrifgedeeltes ons om die aard van Bybelse vergifnis beter te verstaan? Rom. 5:8–11; Luk. 23:31–34; 2 Kor. 5:20, 21; Efe. 4:26.` 

Christus het die eerste stap gedoen om ons met Hom te versoen. Aan die veroordelende mens sê Paulus: “Besef jy nie dat God jou deur sy goedheid tot bekering wil lei nie?” (Rom. 2:4, ). Deur Christus is ons met God versoen, toe ons nog sondaars was. Daardie versoening kom nie deur ons belydenis en berou nie. Dit kom deur Christus se soendood. Al wat ons te doen staan, is om daardie reddende versoeningsgebaar te aanvaar. Nietemin moet ons ons sondes bely voordat ons die seëninge van daardie vergifnis kan geniet. Dit beteken ook nie dat ons belydenis die Here skielik vergewensgesind teenoor ons maak nie. Sy vergifnis was nog altyd daar. Belydenis beteken bloot dat ons daardie vergifnis in ontvangs kan neem (1 Joh. 1:9). Belydenis is dus van kardinale belang – en nie omdat dit God se houding teenoor ons verander nie, maar omdat dit ons s’n teenoor hom verander. Wanneer ’n mens op die influisterende Gees ag slaan, bring Hy jou op ’n kragtige wyse tot ’n sondebesef. Dan toon jy berou, en jy bely jou sonde. Dit is hoe die sondaar getransformeer word. 

Vergifnis is ook onontbeerlik vir die gelowige se geestelike welstand. Die versuim om diegene te vergewe wat jou tenagekom het – selfs wanneer hulle dit nie verdien nie – kan die lydende party meer skade as die skuldige party aandoen. Om die pyn in jou rond te dra omdat jy weier om die skuldige party te vergewe, beteken dat laasgenoemde se wandaad voortduur. Die ronddra van sulke seerkry en bitterheid is waar verdeeldheid en gespanne verhoudings in die kerk vandaan kom. Om nie daardie seerkry aan te spreek nie, stel ons eenheid in die liggaam van Christus in gevaar. Vergifnis beteken dat ons ons wedersydse veroordelings laat vaar omdat Christus ons van sy veroordeling gespaar het. Dit is egter nie ’n manier om die leed wat ander ons aangedoen het, goed te praat nie. Wat beteken dit wel? Bloot dat versoening tussen jou en die skuldige party moontlik is omdat Christus die moeite gedoen het om versoening tussen ons en Hom te bring, en dit nadat ons Hom tenagekom het. Ons kan vergewe omdat God ons vergewe het. Ons kan liefhê omdat God ons liefhet. ’n Mens besluit dus om iemand te vergewe. Jy kies doelbewus om die skuldige party te vergewe, ongeag wat daardie een dink of doen. Dit is die gees waarmee Jesus ander benader het. 

`Hoe kan ons leer om ander te vergewe deur op Christus se vergifnis te fokus? Hoekom is hierdie soort vergifnis so onontbeerlik in die Christelike ervaring?`