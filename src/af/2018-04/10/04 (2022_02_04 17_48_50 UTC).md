---
title:  Eenheid deur gawes van die Gees
date:   04/12/2018
---

`In ’n vorige les het ons reeds gesien hoe die kerk in Korinte met ernstige probleme te kampe gehad het. Lees 1 Korintiërs 3:5–11, hoofstuk 12:1–11 en 2 Korintiërs 10:12–15. Watter beginsels sit Paulus hier oor genesing en herstel uiteen, beginsels waarsonderkerkeenheid nie moontlik is nie?` 

In hierdie skrifgedeeltes bring die apostel uiters noodsaaklike beginsels ter wille van kerkeenheid aan die lig. Hy wys daarop dat Jesus verskillende mense met uiteenlopende bedienings in sy kerk gebruik, hoewel elkeen sy/haar deel tot opbou van die koninkryk doen (1 Kor. 3:9). In Christus word ons tot samewerking geroep, en nie tot onderlinge kompetering nie. Elke gelowige ontvang ’n gawe van God. Só kan ons as die liggaam van Christus saamwerk, ander tot diens wees, in die kerk en in die gemeenskap (1 Kor. 12:11). Boonop is die een gawe ook nie beter of swakker as die ander nie. Elke gawe van die Gees is van kardinale belang in God se kerk (1 Kor. 12:18–23). Ons ontvang dit ook nie om daarmee te spog nie. Die Heilige Gees gee dit aan die medewerkers van God ter verkondiging van die blye boodskap. Die vergelyking van gawes en talente word ten sterkste afgeraai, omdat dit gelowiges óf mismoedig óf arrogant sal maak. As ’n mens jouself met ander vergelyk en tot die slotsom kom dat hulle kwansuis “beter” as jy is, lei tot tot terneergedruktheid, met die gevolg dat jou Godgegewe bediening stoom verloor. Die keersy is ook ’n probleem. As jy meen dat jou bediening belangriker as dié van ander is, lei dit tot trots – ’n houding wat geen Christen ooit behoort te koester nie. Beide houdings doen afbreek aan die doeltreffendheid van ons Christelike bediening, asook ons samesynsband. Elkeen behoort hom/haar liefs by die invloedsfeer te hou waartoe hy/sy in Christus geroepe is. So sal ons vreugde en vervulling uit ons Christelike getuienis put. Dan sal elkeen se pogings tot dié van die res bydra, en sal God se kerk ongekende vooruitgang ter wille van die koninkryk maak. 

`Kan jy aan iemand dink op wie se gawe (en derhalwe bediening) jy al jaloers was? (Dit gebeur so maklik, nè?) Of wat van die kere toe jy heimlik trots op jou “beter” talent was? Hoe dit ook al sy, Paulus is bekommerd oor dié swakheid in die gevalle mens. Aan watter een van die twee ons ons skuldig maak, is basies irrelevant. Laat ons onsself eerder afvra: Hoe kan ons as gelowiges leer om minder egosentries te wees sodat die kerk sy eenheid in Christus kan behou?`