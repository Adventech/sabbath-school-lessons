---
title:  Eenheid onder alle gelowiges
date:   17/10/2018
---

`Lees Markus 9:38–41 en Johannes 10:16. Wat leer ons uit die antwoord wat Jesus aan Johannes hier gee, spesifiek aangaande uitsluiting en vinnige oordele wanneer dit by die vraagstuk: “Wie is ’n ware volgeling van Jesus?” kom.` 

Sewendedag-Adventiste voel dikwels dat Jesus se gebed in Johannes 17 op kerkeenheid binne die SDA-kerk betrekking het. Die meeste Adventiste is dit eens: As ’n kerkgenootskap moet ons saamstaan om ons sending te volbring, naamlik om die drie-engeleboodskap aan die wêreld te bring. Die vraag is net: Wat van eendrag tussen ons en ander Christene? Hoe behoort ons teenoor nie-Adventiste-Christene op te tree, inaggenome die gebed wat Jesus hier bid? Die Here het beslis getroue kinders in ander kerke. Die Bybel stel dit onomwonde dat God ook getroue volgelinge elders het, selfs in Babilon: “Gaan uit haar uit, my volk, sodat julle nie gemeenskap met haar sondes mag hê en van haar plae ontvang nie” (Op. 18:4, OAB). 

Terselfdertyd sê Openbaring vir ons dat daar groot afvalligheid onder diegene sal wees wat die naam van Jesus bely. Wat meer is, in die laaste dae gaan baie van die vals Christene saamstaan en met die staat saamwerk om die vervolgings wat so kleurryk in Openbaring 13:1–17 beskryf word, teweeg te bring. Dit is hoekom Adventiste baie versigtig vir oproepe tot eenheid – soos dié van die interkerklike beweging -is. Die vraag bly staan: Hoe behoort ons teenoor ander denominasies en kerkgenootskappe op te tree? Ellen G. White laat haar soos volg uit oor Sewendedag-Adventiste wat met ander Christene saamwerk, en dat dit moontlik is, wel ten minste in die geval wat hier beskryf word: “Wanneer die gelowige as ’n [feilbare] mens sy/haar wil aan God onderwerp, sal die Heilige Gees sy influisterwerk onder diegene wat bearbei word, verrig. Die Here het aan my getoon dat ons nie die WCTU-werkers (Woman’s Christian Temperance Union)ons steun moet ontsê nie. Hierdie saamstaan ten bate van geheelonthouding beteken nie dat ons ons sienings oor Sabbatsviering hoef prys te gee nie. Deur saam te werk, toon ons ’n waardering vir die standpunt wat die WCTU ter wille van matigheid inneem. Ons behoort hulle met ope arms te verwelkom en by ons te laat aansluit. Saam kan ons die matigheidskwessie aanpak en boonop so hul verdere bystand in dié verband verseker. Deur by ons aan te sluit, kan die WCTU-werkers nuwe bybelwaarhede ontvang – waarhede wat die Heilige Gees gereed is om aan hulle te openbaar” (Welfare Ministry, bl. 163). Mev. White se raad was natuurlik tydvak- en situasiegebonde. Tog kan ons praktiese beginsels daaruit put. Dit toon hoe ons teenoor ander Christene behoort op te tree, veral betreffende saamstaan ter wille van ’n belangrike saak. Eerstens toon dit dat ons wel kan saamwerk wanneer dit by die aanspreek van maatskaplike kwessies kom waaroor ons dieselfde standpunt huldig. Wanneer ons uiteindelik saamwerk, moet ons dit, tweedens, op ’n wyse doen wat nie ons oortuigings of praktyke ondermyn nie. Laastens kan (en behoort) ons daardie “verenigde front” reg te benut, deur die kosbare waarhede waarmee die Here ons geseën het, met ons samewerkers te deel.