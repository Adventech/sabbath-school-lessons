---
title:  Jesus bid vir Homself
date:   14/10/2018
---

Die hoëpriestersgebed bestaan uit drie dele. Eers bid Jesus vir Homself (Joh. 17:1–5), dan vir sy dissipels (Joh. 17:6–19), en laastens vir diegene wat eendag in Hom sal glo (Joh. 17:20–26). 

`Lees Johannes 17:1–5. Waaroor gaan sy gebed, in ’n neutedop, en wat beteken dit virons?` 

Jesus doen eerstens bemiddeling vir Homself. In die voorafgaande hoofstukke noem Jesus dat sy tyd nog nie aangebreek het nie (Joh. 2:4, 7:30, 8:20), maar nou het die uur van sy soenoffer aangebreek. Die klimaktiese afsluiting van sy aardse bediening en lewe is hier. Derhalwe smag Hy na krag om sy sending te volbring, en daarom gaan Hy op sy knieë. Jesus is vasbeslote om die wil van sy Vader te doen, en so eer aan Hom te bring, selfs al beteken dit dat Hy aan die kruishout moet ly. Die aanvaarding van sy lot is egter nie ’n vorm van boedel oorgee nie. Allermins. Dit is hoe Hy die gesag wat die Vader Hom gegee het, uitoefen. Syne was nie ’n martelaarsdood nie. Hy het dit willens en wetens gedoen, ter ere van die Vader. Sy kruisdood as soenoffer vir die ganse mensdom is die rede vir sy sending en vleeswording, en is ook die rede hoekom Hy dit deursien. 

`Wat is die ewige lewe volgens Johannes 17:3? Wat beteken dit om God te ken?` 

Neem eerstens in ag dat die ewige lewe op ’n persoonlike belewenis met God neerkom. Dit is allerbelangrik, en dit is wat Jesus hier sê. Nietemin kom dit nie op redding deur werke of boekekennis neer nie. Om God te ken, is ’n eerstehandse ervaring wat ’n mens danksy die soendood van Jesus te beurt val. Dit is kennis wat jy deur jou vriendskapsband met God die Vader ontvang. Die mens is geneig om kennis uitsluitlik as ’n hoop feite en besonderhede te sien. Vir Jesus is kennis meer omvattend en vervullend as dit. Dit kom op ’n boesemvriendskap met God neer. Jesus se eerste koms het ook ander oogmerke gehad – die rig van die mensdom in sy soeke na daardie meer betekenisvolle en reddende Godskennis, asook die onderlinge eenheid waartoe sulke kennis aanleiding gee.

`’n Mens kan kennis oor God hê, of jy kan God self ken. Wat is die groot verskil?  Watter ervarings het jou al gehelp om God persoonlik te ken?`