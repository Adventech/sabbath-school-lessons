---
title:  “Dat almal een mag wees”
date:   13/10/2018
---

### Leesverwysings vir hierdie week se les: 
Johannes 17:1–26, 1 Johannes 5:19, Johannes 13:18–30, Johannes 5:20–23,Markus 9:38–41, Openbaring 18:4, 1 Johannes 2:3–6. 

> <p>Geheueteks</p> 
> “Ek bid egter nie net vir hulle nie, maar ook vir dié wat deur hulle woorde tot geloof in My sal kom. Ek bid dat hulle almal een mag wees, net soos U, Vader, in My is en Ek in U, dat hulle ook in Ons mag wees, sodat die wêreld kan glo dat U My gestuur het” (Johannes 17:20, 21; NAB).

Die Evangelie volgens Johannes help ons om Jesus beter te verstaan. Met sy versaking en kruisdood op hande, is Hy duidelik oor ’n aantal belangrike dinge besorgd. In vyf uiters deurslaggewende hoofstukke (Johannes 13–17) ontvang ons Jesus se laaste onderwysing aan sy dissipels. Dit bereik ’n hoogtepunt in hoofstuk 17, wat deur sommige as sy “hoëpriestersgebed” beskryf word. “Dit is ’n besonder beskrywende naam, want dit is die Heiland se selftoewydingsgebed, vir die soendood waarin Hy beide hoëpriester en slagoffer sou wees. Terselfdertyd is dit ’n toewydingsgebed, ten bate van dié aan wie Hy sy soenoffer skenk – die dissipels wat daardie aand in die bovertrek was en almal wat daarna deur hul getuienis gelowig sou word” (F. F. Bruce, The Gospel of John, [Grand Rapids: Eerdmans, 1983], bl. 328). Aan die kern van sy voorbidding lê die diepe versugting dat sy dissipels een sou wees, so ook diegene wat deur hul prediking Christene sou word. Dit is ’n belangrike tema in Jesus se gebed: “Ek bid vir hulle. Ek bid nie vir die wêreld nie maar vir dié wat U My gegee het, omdat hulle aan U behoort. Almal wat aan My behoort, behoort aan U; en wie aan U behoort, behoort aan My; en Ek word deur hulle verheerlik” (Johannes 17:9, 10; NAB). Sonder hierdie gebed en die lesse wat daaruit te leer is, is ’n sinvolle gesprek oor kerkeenheid, oor eenwees in Christus, eenvoudig buite die kwessie. Waarvoor bid Jesus hier? Vir wie bid Hy hier? En wat beteken hierdie gebed vir die hedendaagse gelowige? 

_*Bestudeer hierdie week se les as voorbereiding vir Sabbat, 20 Oktober._