---
title:  Jesus bid vir Sy dissipels
date:   15/10/2018
---

`Lees Johannes 17:9–19. Wat is Jesus se bede vir sy dissipels in hierdie skrifgedeelte?` 

Nou bid Jesus vir sy dissipels omdat hulle geloof op die spel is. Gaan hulle steeds in Hom bly glo na sy hemelvaart, wanneer Hy nie meer in die vlees teenwoordig is nie? Dit is hoekom Jesus hulle aan die Vader opdra. Jesus bid dat die Vader hulle op aarde sal deurdra. Met ander woorde, Hy bid nie vir die ganse wêreld nie. Hy weet immers dat die wêreld in beginsel teen die wil van die Vader gekant is (1 Joh. 5:19). Tog is dit juis in die wêreld dat die dissipels diensbaar moet wees, en daarom bid Jesus dat hulle teen die bose dinge op aarde beskerm sal word. Nietemin is Jesus wel oor die wêreld besorgd. Hy het immers gekom om die mensdom te red. Die verkondiging van daardie blye boodskap is egter afhanklik van diegene wat in en aan die wêreld moet getuig. Dit is hoekom Jesus vir hulle voor die Vader intree, sodat hulle teen die duiwel kan standhou (Matt. 6:13). 

Een dissipel het wel geval. Vroeër daardie aand het Jesus genoem dat een van die 12 van plan was om Hom te verraai (Joh. 13:18–30). Hoewel Jesus daarop wys dat Judas se verraad in die Skrif voorspel word (Ps. 41:9), word Judas nie aan die spreekwoordelike “noodlot” uitgelewer nie. By die laaste avondmaal doen Jesus ’n beroep op hom, om van besluit te verander, as ’n blyke van sy vriendskap en liefde (Joh. 13:26–30). “By die laaste avondmaal bewys Jesus sy goddelikheid deur die verraaier se planne op die lappe te bring. Op ’n liefderyke wyse maak Hy Judas deel van die maaltyd en voetewassing. Tog het sy laaste liefdesoproep op dowe ore geval” (Ellen G. White, The Desire of Ages, bl. 720). Met die wete dat jaloesie en naywer verdeeldheid onder die dissipels kon bring, soos dit vantevore al gebeur het, bid Jesus vir eensgesindheid: “Heilige Vader, bewaar in u Naam dié wat U My gegee het, sodat hulle een kan wees net soos Ons” (Joh. 17:11, OAB). Dié soort eenheid is vêr bokant ons vuurmaakplek. Dit kom slegs van Bo, en is ’n genadegawe. Die dissipels se eenheid is gegrondves in die eenheid tussen God die Vader en God die Seun, en daardie eenheid is ’n onontbeerlike voorvereiste vir doeltreffende diens. Hul moes in die waarheid geheilig word, wat ’n onmisbare deel van diens aan God en die mens is. God se genade sou die dissipels van binne transformeer. Die ding is net: Hulle kon nie getuies vir God en sy waarheid wees as hulle self nie daardeur getransformeer is nie. 

`Wat bedoel Jesus wanneer Hy sê dat sy dissipels “nie van die wêreld [is] nie?” Wat omtrent ons wese, ons manier van dink en lewe, maak dat ons “nie van die wêreld [is] nie?”`