---
title:  Een geloof wat ons in liefde deel
date:   18/10/2018
---

`In Johannes 17:3 sê Jesus dat ’n mens die ewige lewe het wanneer jy God ken. Lees nou 1 Johannes 2:3-6. Wat beteken dit om God te ken? Hoe toon ’n mens dit in jou daaglikse handel en wandel?` 

Deesdae verwys baie mense na hulself as wetsgehoorsame burgers. Tog maak hulle dikwels die Bybelse voorskrif om die wet van God te onderhou, af. Party redeneer selfs dat genade die tien gebooie vervang het. Tog strook dit nie met die Bybelse leer nie: “Die onderhouding van die tien gebooie is nie ’n voorvereiste om God/Jesus te kan ken nie. Nee, dit is ’n teken dat ons Hom reeds ken en liefhet. Om Hom te ken is dus nie net ’n intellektuele onderneming nie, maar ’n daadwerklike uitleef” (Ekkehardt Mueller, The Letters of John [Nampa, Idaho: Pacific Press, 2009], bl. 39). Jesus het dit Self ook benadruk: “As julle My liefhet, bewaar my gebooie... Wie my gebooie het en dié bewaar, dit is hy wat My liefhet” (Joh. 14:15, 21; OAB). “Hieraan weet ons dat ons die kinders van God liefhet: wanneer ons God liefhet en sy gebooie bewaar. Want dít is die liefde tot God, dat ons sy gebooie bewaar; en sy gebooie is nie swaar nie” (1 Joh. 5:2, 3, OAB). 

`Lees Johannes 13:34, 35. Watter nuwe gebod het Jesus aan sy dissipels gegee, en hoe sluit dit by die idee van eenheid onder gelowiges aan?` 

Die gebod wat sê dat jy jou naaste soos jouself moet liefhê, is nie opsigself ’n nuwe een nie. ’n Mens sien dit in die voorskrifte wat God aan Moses gegee het (Lev. 19:18). Wat wel nuut is, is Jesus se voorskrif aan sy dissipels om mekaar op dieselfde wyse lief te hê as wat Hy hulle liefgehad het. Jesus se selfopofferende liefde is dus die toonbeeld van die nuwe etos wat in die Christelike gemeenskap geld. Is dit nie wonderlik nie – Christus is ons groot voorbeeld! Jesus se lewe getuig van liefde in praktyk. Die genade wat Hy bring, kom in die vorm van onverpoosde naastediens, van selfontsegging en van selfopoffering. ’n Mens kan jouself dit nogal voorstel, dat Christus se lewe ’n volgehoue manifestering van liefde en selfopoffering ten bate van ander was. Dieselfde beginsels wat Christus aangevuur het, behoort ook sy moderne kinders in hul interaksie met ander aan te vuur. Wat ’n kragtige getuienis kan daardie soort liefde net nie in ons wêreld wees nie! Boonop kan dit ook ’n kragtige dryfveer ter bevordering van eenheid onder gelowiges wees. 

`Jesus het ’n selfopofferende liefde aan sy medemens bewys. Hoe kan ons dit ook aan ander bewys?`