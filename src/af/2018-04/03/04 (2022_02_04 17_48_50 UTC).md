---
title:  “Vir dié wat tot geloof in My sal kom”
date:   16/10/2018
---

Na Jesus vir sy dissipels gebid het, word sy gebed meer inklusief. Hy bid “ook vir dié wat deur hulle woorde tot geloof in My sal kom” (Joh. 17:20, NAB). 

`Lees Johannes 17:20–26. Wat is Jesus se grootste wens vir diegene wat later in die evangelie sou glo? Hoekom is dit so belangrik dat hierdie gebed vervul moet word?` 

Net soos die Vader en die Seun een is, bid Jesus ook dat alle gelowiges in die toekoms een sal wees. Op ’n paar plekke in die Evangelie van Johannes praat Jesus van die feit dat Hy en die Vader een is. Die een tree nooit onafhanklik van die ander op nie, maar is altyd verenig in optrede (Joh. 5:20–23). Hulle het ’n gemeenskaplike liefde vir die gevalle mensdom, soveel so dat die Vader bereid was om sy Seun vir die wêreld te gee, en dat die Seun bereid was om gestuur te word (Joh. 3:16, 10:15). Die soort eenheid waarvan Jesus in hierdie gebed praat, is ’n eenparigheid van liefde en strewe, dié soort wat die Vader en die Seun deel. “Hieraan sal almal weet dat julle my dissipels is, as julle liefde onder mekaar het” (Joh. 13:35, OAB). Die liefdevolle uitleef van daardie eenheid is ’n openbare belydenis – beide van hul vriendskap met Jesus en ook met die Vader. “Die tentoonstelling van hul opregte eenheid moes oortuigend wees, ’n getuienis ten gunste van die evangeliewaarheid” (Andreas J. Köstenberger, kommentaar op Johannes, Baker Exegetical Commentary on the New Testament [Grand Rapids: Baker Academic, 2004], bl. 498. Dit is hoe die wêreld besef dat Jesus die Verlosser is. Met ander woorde, die eenheid waarvoor Jesus hier bid, kan nie onsigbaar wees nie. Hoe moet die wêreld van die evangeliewaarheid oortuig word as hulle dan nie liefde en eenheid by God se kinders kan bespeur nie? 

“Die Here berei ’n volk voor wat in volmaakte harmonie kan saamstaan, met die ewige waarheid as hul grondslag... Hy begeer dat elke mens tot inkeer sal kom en in geloof saamgesnoer moet word. Kort voor sy kruisiging bid Jesus dat sy dissipels een moet wees, op dieselfde manier as wat Hy en die Vader een is; sodat die wêreld kan glo dat die Vader Hom gestuur het. Hierdie hartroerende en wonderlike gebed spreek reeds eeue lank tot die gelowige, en ook tot jou en my. Let op sy woorde: ‘Maar Ek bid nie vir hulle alleen nie, maar ook vir dié wat deur hulle woord in My sal glo’ (OAB). “Elke belydende Christen behoort erns met die woorde in dié gebed te maak, deur dit uit te leef” (Ellen G. White, Testimonies for the Church, vol. 4, bl. 17). 

`Wat doen ons in ons lewens en in ons gemeentes om die soort eenheid wat hier uitgebeeld word, uit te leef? Dit is belangrik dat die kerk en gemeente moet saamstaan. Hoekom is die prysgee van die eie-ek so deurslaggewend vir die verwesenliking van hierdie ideaal?`