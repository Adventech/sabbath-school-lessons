---
title:  God se uitverkore volk
date:   04/10/2018
---

Deur Abraham se roeping kies die Here ’n volk wat Hom op aarde verteenwoordig. Die roeping en uitverkiesing van God se kinders toon die liefde en genade van die Here. Sy verbond met Israel vorm die middelpunt van sy herstelprogram, om die mens weer heel te maak na die verwoesting en onenigheid wat die sondeval meegebring het. Die Bybelse uiteensetting van die geskiedenis handel juis oor God se pogings ten bate van die mens, met die verkiesing van Israel as verbondsvolk as hoofkomponent van daardie herstelprogram. 

`Wat sê Deuteronomium 7:6–11, waartoe het God Israel geroep? Hoekom het Hy die nasate van Abraham sy uitverkore volk gemaak?` 

Aan die kern van Israel se roeping as uitverkore volk lê God se groot liefde vir die mens. Die Here sluit ’n verbond met Abraham en sy nasate sodat hulle die kennis oor God aktief kan bewaar en uiteindelik die redding van die mensdom kan bewerkstellig (Ps. 67:2). Daardie uitverkiesing is sy hoogste liefdesblyk aan Israel. Tog het hulle niks gehad om op te roem nie, niks om hulle by God aan te beveel nie. “Die Here het ’n welgevalle aan julle gehad en julle uitverkies, nie omdat julle meer was as al die ander volke nie, want julle was die geringste van al die volke” (Deut. 7:7, OAB). Die kriteria wat God gebruik, druis egter teen die samelewing se waardes in. Terwyl die mens na dinge soos mag, wysheid en selfvertroue in die soeke na leierskap kyk, kies God nie dié met mag en krag om Hom te dien nie; maar diegene wat hul swakhede, dwaasheid en nietigheid besef en bely, sodat niemand voor die Here kan spog nie (1 Kor. 1:26–31). Let egter op die groot voorreg wat Israel te beurt val: “God wou hê dat sy volk groot hoogtes in Hom moes bereik. Hulle het al die geestelike middele tot hul beskikking gehad. Nie ’n enkele geleentheid wat hulle karakter-gewys in ambassadeurs vir God kon omskep het, is hulle ontsê nie. “Hulle was veronderstel om die nasies tot voorbeeld te wees – om te toon dat gehoorsaamheid aan God se wet tot ongekende voorspoed lei. Die een wat hulle die nodige insig en vaardigheid vir noukeurige take kon gee, was bereid om hul leermeester te bly. Deur gehoorsaamheid aan God se wet sou Hy hulle veredel en ’n hoër strewe gee... Deur gehoorsaamheid te kies, kon hulle die kwale vryspring waardeur die ander nasies so geteister is. Met helderheid van verstand sou die Here hulle geseën het. Hul voorspoed moes getuig van die heerlikheid van God, van sy mag en majesteit. ’n Koninkryk van priesters en prinse is wat hulle moes wees. Grootsheid was in Israel se bereik. Al die vermoëns ter verwesenliking daarvan het die Here binne hulle bereik geplaas” (Ellen G. White, Christ’s Object Lessons, bl. 288). 

`In watter opsigte stem die volgende drie gebeurtenisse ooreen: Die dinge wat God deur Israel van ouds vermag het, sy teenswoordige roeping van die Christen-gelowige, en ook waartoe Hy ons as Sewendedag-Adventiste roep? Onthou om jou antwoorde klas toe te neem vir bespreking.`