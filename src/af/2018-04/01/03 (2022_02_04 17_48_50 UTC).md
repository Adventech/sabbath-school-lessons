---
title:  Die gevolge van die sondeval
date:   01/10/2018
---

Die sondeval het ’n byna oneindige kettingreaksie ontketen. Met Adam en Eva se ongehoorsaamheid het die harmonieuse interafhanklikheid tussen alle lewensvorme begin vou. Om alles te kroon, het dit botsings, onmin, en verdeeldheid tussen mense gebring – probleme waarmee ons nou nog te kampe het. Daardie skeuring tussen mens en medemens het sommer dadelik na die sondeval begin kop uitsteek – kyk net hoe Adam, en daarna Eva, die blaam vir hul sonde mooitjies op ander probeer afskuiwe (Gen. 3:12, 13). Sulke skeuring en blamering is deesdae ’n duisend maal erger. 

`Lees Genesis 3:16-19 en Genesis 4:1–15. Wat sê hierdie skrifgedeeltes vir ons oor die gevolge van sonde? Watter uitwerking het dit op God se skepping – op ’n wêreld van eendrag - gehad?` 

Die hartseer en seerkry wat later die ganse skepping sou oorneem, het by Adam en sy ongehoorsaamheid begin. Die natuur het onder die gevolge van sonde begin ly. Die band tussen mens en medemens het ook begin meegee. Kain en Abel, wat eens op ’n tyd mekaar liefgehad en gekoester het, het uiteindelik van mekaar vervreemd geraak, en dit omdat die een nie God se se aanbiddingsvoorskrifte wou volg nie, maar eerder sy eie kop. Daardie vervreemding het later in geweld en moord ontaard. Hoewel Abel dit moes ontgeld het, was Kain se woede eintlik teen God gerig (Gen. 4:5). Abel was die spreekwoordelike “onskuldige omstander,” die een wat deur die “dwaalkoeël” getref is. Die verwoesting wat ongehoorsaamheid tussen mens en medemens saai, ken duidelik geen einde nie. “Toe die Here sien dat die boosheid van die mens op die aarde groot was en al die versinsels wat hy in sy hart bedink, altyddeur net sleg was, het dit die Here berou dat Hy die mens op die aarde gemaak het, en daar was smart in sy hart” (Gen. 6:5, 6; OAB). Daardie boosheid het uiteindelik die sondvloed veroorsaak, ’n gebeurtenis waarin God se oorspronklike skepping byna totaal uitgewis is. Tog het die Here nie tou op gegooi met die mensdom nie. Hy het toegelaat dat ’n oorblyfseltjie oorleef. Noag en sy gesin was ons tweede begin. Na die sondvloed skenk die Here ook ’n belofte aan Noag en sy gesin. Die reënboog dien as gedenkteken dat Hy sy beloftes sal nakom en na sy kinders sal omsien, dat Hy hulle met genade en barmhartigheid sal behandel (Gen. 9:12–17, Isa. 54:7–10). By daardie geleentheid het God ’n verbond met Noag gesluit, ’n herproklamering van sy oorspronklike wil vir die mens – naamlik dat die mensdom ’n hegte gesin moet wees, waar eengesindheid heers en waar ons ons vertroue in God en sy Woord moet stel. 

`Op watter maniere bring sonde verdeeldheid in die menslike gesin? Dink ’n bietjie aan die mense om jou, diegene op wie jou keuses en optrede ’n bepaalde invloed het. Watter besluite kan jy vandag neem ten einde ’n gees van eengesindheid by daardie persone aan te wakker?`