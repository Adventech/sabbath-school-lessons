---
title:  Die liefde as grondslag vir eenheid
date:   30/09/2018
---

Dit blyk duidelik uit die skeppingsverhaal in Genesis 1 en 2 dat harmonie tussen alles en almal na afloop van die skeppingsweek geheers het. God het selfs gesê dat alles “baie goed” was (Gen. 1:31) – maar nie net in terme van uiterlike skoonheid nie. Dit was ook goed omdat daar, na afloop van die grondlegging van die wêreld en die mens wat dit moes bevolk, nie die geringste bietjie boosheid of tweespalt op aarde was nie. Die Here se oorspronklike doel met die skepping sluit die vredevolle saambestaan en interafhanklikheid van alle lewensvorme in. Dit was ’n pragtige wêreld, spesiaal geskep vir die mens as gesinseenheid. Alles was volmaak en lonend en waardevol vir die Skepper. Harmonie, eenheid en liefde was God se groot droom vir die aarde en al sy bewoners. 

`Lees Genesis 1:26, 27. Wat leer ons uit hierdie verse oor die uniekheid van die mens, in teenstelling met die res van die skepping waarvan ons in Genesis 1 en 2 lees?` 

Genesis sê dat God die mens na sy beeld geskape het – iets wat nie oor ander lewende wesens in die Genesis-skeppingsverhaal gesê word nie. “En God het gesê: Laat Ons mense maak na ons beeld, na ons gelykenis... En God het die mens geskape na sy beeld; na die beeld van God het Hy hom geskape, man en vrou het Hy hulle geskape” (Gen. 1:26, 27; OAB). Hoewel teoloë al eeue lank die presiese aard van daardie beeld (of gelykenis) betwis – en daarmee saam, die aard en wese van God Self - is daar baie skrifgedeeltes wat sê dat God die toonbeeld en vergestalting van liefde is. 

`Lees 1 Johannes 4:7, 8, 16. As watter soort wesens is ons oorspronklik geskape en watter uitwerking het dit op die eenheid en harmonie wat op die nuutgeskepte aarde geheers het, gehad? Gebruik die skrifgedeeltes in jou antwoord.` 

God is liefde. Dit is iets wat Hy ook aan die mens geskenk het. Wat meer is, ons kan liefhê op maniere waartoe die res van die aardse skepping nie in staat is nie. Dit onderstreep iets belangriks: Dat die vermoë om lief te hê ongetwyfeld deel van die voorreg is om na God se beeld geskape te wees. Tog bestaan liefde nie in afsondering nie, dit noodsaak ’n band met ander. Om na die beeld van God geskape te wees – ’n gawe wat so baie dinge behels – beteken dus dat ’n mens ander graag wil liefhê, en boonop op ’n innige wyse.