---
title:  Die skepping en die sondeval
date:   29/09/2018
---

### Leesverwysings vir hierdie week se les: 
Genesis 1:26, 27; 1 Johannes 4:7, 8, 16; Genesis 3:16-19 en hfst. 11:1-9; Galasiërs 3:29; Deuteronomium 7:6-11. 

> <p>Geheueteks</p> 
> “Toe het die Here vir Abram buitentoe laat gaan en vir hom gesê: ‘Kyk op na die hemel en tel die sterre as jy kan.’ Verder sê die Here vir hom: ‘So baie sal jou nageslag wees. Abram het toe in die Here geglo, en die Here het dit goedgevind dat Abram so volgens die wil van die Here gehandel het” (Genesis 15:5, 6, NAB).

Die verhaal van God en sy volk begin by die skepping van Adam en Eva, gevolg deur die uiters tragiese sondeval. As ’n mens enigsins wil verstaan wat eenheid in die kerk behels, moet jy by die skepping begin. Daar sien jy God se oorspronklike plan vir die mens, gevolg deur ons behoefte aan herstel na die sondeval. Die eerste paar hoofstukke in die Bybel toon God  se wense vir die mensdom – naamlik dat ons ’n enkele gesin moet wees. Ongelukkig is daardie bande van broeder- en susterskap deur die sonderamp verbreek. Dit is sonde wat verdeeldheid in die hand werk, en is nog een van ongehoorsaamheid se nare nare gevolge. ’n Mens kry ook ’n voorsmakie van die tipe onenigheid wat sonde bring. Kyk net na die interaksie tussen Adam en Eva, toe God hulle na die eet van die verbode vrugte nader (lees Gen. 3:11). Van die menige dinge wat die verlossingsplan vermag, is die herstel van dié oorspronklike eenheid van kardinale belang. Abraham – die stamvader van God se volk, van sy kinders – speel ’n sleutelrol in daardie verlossingsplan. Abraham is die vergestalting van ’n “geloof [wat] tot geregtigheid gereken [word]” – dít is hoe die Bybel hom uitbeeld (lees Rom. 4:1-5). Dit is ook dan die soort geloof wat kinders van die Here onderling, en ook in boesemvriendskap met God, saambind. Die Here werk deur die lede om eenheid in die kerk te bring, en ook om sy wil aan die verlore mensdom bekend te maak. 

_*Bestudeer hierdie week se les as voorbereiding vir Sabbat, 6 Oktober._ 