---
title:  Abraham, die vader van God se volk
date:   03/10/2018
---

Die drie groot monoteïstiese gelowe en wêreldgodsdienste – die Christelike geloof, Judaïsme en Islam – beskou Abraham as as hul stamvader. Vir die Christen is daardie vaderskap ’n geestelike verwantskap. Toe die Here Abraham geroep het om sy geboorteplek in Mesopotamië te verlaat, was dit met dié belofte: “In jou sal al die volke van die aarde geseën wees” (Gen. 12:3, NAB; lees ook Gen. 18:18, 22:18). Daardie seëning ontvang die wêreld deur Jesus Christus. 

`Lees Hebreërs 11:8–19, Romeine 4:1–3 en Galasiërs 3:29. Van watter aspekte van Abraham se geloof maak hierdie skrifgedeeltes melding? Hoe hou dit verband met die eenheid wat onder gelowiges moet heers? Met ander woorde: Hoe help hierdie teksverse ’n mens om eenheid onder gelowiges te bewerkstellig? Wat is die deurslaggewende faktor vir die skep van eenheid?` 

By Vader Abraham kan ons ’n paar belangrike grondbeginsels leer, dié wat ons wys om eenheid onder gelowiges tot stand te bring. Let eerstens op sy gehoorsaamheid. “Deur die geloof het Abraham, toe hy geroep is, gehoorsaam weggetrek na die plek wat hy as ’n erfenis sou ontvang; en hy het weggetrek sonder om te weet waar hy sou kom” (Heb. 11:8, OAB). Tweedens het hy hoop uit God se beloftes geput. “Deur die geloof het hy as vreemdeling gaan woon in die land van belofte soos in ’n vreemde land en in tente gewoon met Isak en Jakob, die mede-erfgename van dieselfde belofte. Want hy het die stad verwag wat fondamente het, waarvan God die boumeester en oprigter is” (Heb. 11:9, 10; OAB). Derdens het hy geglo dat God hom ’n seun sou gee en dat sy afstammelinge eendag so talryk soos die sterre sou wees. Op grond van sy opregte geloof het die Here hom dit as geregtigheid toegereken (Rom. 4:1–3). Vierdens het hy op God en sy verlossingsplan vertrou. Die grootste toets waaraan Abraham se geloof onderwerp is, was toe God hom gevra het om sy seun Isak op Moria te offer (Gen. 22:1–19, Heb. 11:17–19). Die Ou Testament beskryf Abraham as God se vriend (2 Kron. 20:7, Jes. 41:8). Sy diep geloof, sy onwrikbare gehoorsaamheid, asook die geloofsekerheid wat hy uit God se beloftes geput het – al hierdie dinge maak van hom ’n uitstekende rolmodel vir die moderne Christen. 

`Let nou ’n paar dae lank op die dinge wat jy sê en doen. Hoe kan ’n mens seker maak dat jou woorde en dade jou geloof op ’n sigbare wyse weerspieël?`