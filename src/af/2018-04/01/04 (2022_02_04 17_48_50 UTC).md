---
title:  Nog skeiding en verdeelheid
date:   02/10/2018
---

`Lees Genesis 11:1-9. Wat gebeur in hierdie skrifgedeelte wat toon dat skeiding en verdeeldheid by die destydse mens toegeneem het?` 

Wat volg op die vloed? In die Bybel lees ons dat Noag se nasate aan die toring van Babel begin bou. Die mens was toe nog aantalig. Daarna bring die Here ’n taalverwarring mee, met die gevolg dat die mense van destyds oor die aarde verstrooid raak. Miskien het die skoonheid van die landstreek tussen die Eufraat- en Tigrisriviere, en ook die vrugbaarheid van die grond, party van Noag se nasate bekoor. Hoe dit ook al sy, hulle het soontoe getrek en ’n stad daar gebou, waarna hulle met die oprig van ’n geweldige hoë toring begin. Die Bybel sê dit was in Sinar, oftewel in die hedendaagse Irak (Gen. 11:2). Argeoloë het bevind dat Mesopotamië ’n digbevolkte gebied in die ou wêreld was. Een van die nasies uit daardie gebied, die Sumeriërs, was waarskynlik die eerste mense om op kleitablette te skryf. Die Sumeriërs het stewige huise gebou en was ook meestervakmanne – hulle het die mooiste juweliersware, handgereedskap en huishoudelike gebruiksartikels gemaak. Uitgrawings het ook heel aantal toringagtige strukure aan die lig gebring, wat ter ere van verskeie gode opgerig is. 

Kort voor lank het die afstammelinge van Noag wat hulle in Sinar gaan vestig het, van God vergeet, ook van sy beloftes om nooit weer die wêreld met ’n vloed te vernietig nie. Die toring van Babel was dus ’n soort huldeblyk aan daardie nasie se superieure wysheid en vernuf. Die soeke na aansien en reputasie was een van die redes vir die bou van die toring – “ons maak so vir ons ’n naam” (Gen. 11:4, NAB) “God het dit so beskik dat die mens deur die aanbidding van die lewende God saamgebind moes word. Toe afgodery en politeïsme daardie onderlinge geloofsband verbreek het, het die mens nie net eenheid van geloof nie, maar ook die gees van broeder- [en susterskap] verloor. Die bou van ’n toring, as uiterlike simbool van ’n samehorigheid wat in die hart van die mens ontbreek het, was ’n gedoemde projek” (Die SDA Bible Commentary, vol. 1, bl. 284, 285). Die val van Adam en Eva het die eenheid tussen mens en medemens, en ook God se oorspronklike drome vir die mens, in die wiele gery. Dit het ook aaklige gevolge gehad: Verwarring oor wie God is en hoe Hy aanbid behoort te word; die wêreldwye verspreiding van boosheid en bandeloosheid; en uiteindelik, die versplintering van die mensdom in ’n magdom uiteenlopende kulture, tale en rasse wat duisende jare later steeds sou kop stamp. 

`In die wêreld – en soms ook in die kerk – bring tweespalt tussen rassegroepe, kulture en taalgemeenskappe groot pyn. Watter praktiese stappe kan ons doen om genesing tussen mens en medemens te bring.`