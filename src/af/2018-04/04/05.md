---
title:  Kerkleiers en eenheid
date:   24/10/2018
---

“Aan elkeen van ons is ‘n genadegawe gegee volgens die mate waarin Christus die gawes uitgedeel het” (Efe. 4:7, NAB). Verlossing is ’n gawe aan die ganse mensdom, en aan elkeen wat dit wil ontvang. Tog ontvang almal nie dieselfde gawes van die Gees nie. Party ontvang gawes vir ’n spesiale doel. 

`Lees Efesiërs 4:11. Watter soort leierskapsgawes gee God aan die kerk?` 

`Wat sê Efesiërs 4:12 is God se doel met dié gawes in die kerk? Hoe hou die onderskeie gawes met mekaar verband?` 

Alle Christene is in ’n sekere sin predikante. Ons staan tot ’n mate “in die bediening” en tree as “evangeliste” in die kleine op. Die sending in Matteus 28:19 en 20 is eintlik aan elke Christen. Ons moet na al die nasies gaan, van hulle dissipels maak, hulle doop en hulle leer. Sieleredding is nie net die taak van ’n groepie bevoorregtes nie, soos predikante en/of evangeliste nie. Almal wat die naam van Christus bely, moet daaraan deelneem. Niemand word gevrywaar wanneer dit by die verkondiging van die blye boodskap kom nie. Net so het geen kerleier die eksklusiewe reg daarop nie. Die leierskapsgawes is bloot tot stigting en opbou van die kerk. Ons benodig leiers om eenheid in die gemeentes te koester, om dit onder lidmate te promoveer en hulle daartoe te inspireer. Met hierdie lysie van leierskapsgawes sê Paulus vir ons: Hier is ’n verdere manier om die kinders van die Here vir sieleredding toe te rus. ’n Aantal persone ontvang daardie roepings en dit is hulle verantwoordelikheid om die res met hul evangeliebediening en hul diens aan die Here te help. Hulle bou dus die liggaam van Christus op, “totdat ons almal kom tot die eenheid van die geloof en van die kennis van die Seun van God, tot ’n volwasse man, tot die mate van die volle grootte van Christus” (Efe. 4:13, OAB). Jesus se leierskapstyl is die gelowige se voorbeeld. Jesus het gekom om te dien, en nie om deur ander bedien te word nie (Matt. 20:25–28). Ons moet uitgaan en Hom dit nadoen. Die mens het ’n sterk neiging tot onafhanklikheid, om nie aan enigeen verantwoordbaar te wil wees nie. Dit is die Westerse beskawing se groot swakheid. Hier maan Paulus dat geen gelowige op sy of haar eie aangewese is nie. Ons is deel van ’n geloofsgemeenskap en die geloofspad is iets waartoe ons almal geroepe is, derhalwe het ons geestelike leiers wat ons tot wedersydse ondersteuning op daardie geloofspad aanmoedig. Ons is almal, tesame, deel van die liggaam van Christus. 

`Watter gawes van die Gees het jy, en hoe gebruik jy dit om eenheid in jou plaaslike gemeente te bevorder?`