---
title:  Die afbreek van die skeidsmuur
date:   22/10/2018
---

Min vorms van verdeeldheid is so diepgaande soos dié wat met ras, etnisiteit en godsdiens te make het. In party lande se ID-dokumente word dinge soos etnisiteit of godsdiens vertoon. Daardie soort onderskeid dui dikwels op die bevoorregting of beperkings waarmee daardie persoon daagliks te doen kry. Wanneer oorlog uitbreek of konflik onstaan, ontketen daardie verskil-gebaseerde identiteitsmerkers dikwels verdere onderdrukking en geweld. 

`In Efesiërs 2:11–22, wys Paulus die leser op ’n beter uitweg vir die kerk. Watteruitwerking het ons eenheid in Christus op verskil-gebaseerde identiteitsmerkers? Wat het Jesus deur sy kruisdood kom afbreek?` 

Hier roep Paulus die Efesiërs tot bestekneming. Hy wys hulle op die verlede en sê: Onthou watter tipe lewens julle voor die genadegawe van Christus gelei het. Onderskeid op grond van etnisiteit, kultuur en godsdiens bring vyandskap en konflik tussen groepe mense. Die goeie nuus is dat ons almal danksy Christus een is. Ons het dieselfde Heer en Heiland. Almal is deel van God se kerkgesin. “Julle wat vroeër ver van God gelewe het, het nou naby gekom deur die bloed van Christus” (Efe. 2:13, NAB). 

In die tempel van ouds was ’n skeidingsmuur om nie-Jode uit die gedeeltes te hou wat net vir Jode bedoel was. Op daardie muur was ’n inskripsie, gerig aan alle nie-Jode: Toegang verbode op straf van die dood. Dít is die reël wat Paulus volgens sy aanklaers oortree het, toe hy na afloop van ’n sendingreis die tempel binnegegaan het. Die apostel is in hegtenis geneem omdat hy toegelaat het dat ’n Efesiër genaamd Trofimus die Joodse gedeelte van die tempel betree (Hand. 21:29). In sy sendbrief sê Paulus egter: “Christus is ons vrede, Hy wat dié twee, Jode en nie-Jode, een gemaak het. Deur sy liggaam te gee, het Hy die vyandskap afgebreek wat vroeër soos ’n muur skeiding gemaak het” (Efe. 2:14, NAB). Deur Christus is alle gelowiges afstammelinge van Abraham. Elkeen ontvang die innerlike besnydenis. Die liggaamlike besnydenis wat God aan Abraham gegee het, wys vooruit op die geestelike besnydenis wat gelowiges in Christus sou ontvang (lees Deut. 10:16). “Deur julle verbondenheid met Hom is julle ook besny, nie met die besnydenis wat deur mense verrig word nie, maar met die besnydenis deur Christus, en dit bestaan in die wegneem van die sondige natuur van die mens” (Kol. 2:11, NAB). 

`Lees weer Efesiërs 2:11–22. In watter opsig speel die dinge wat Paulus hier beskryf hom in die hedendaagse kerk af? Met watter uitdagings het ons steeds te kampe?`