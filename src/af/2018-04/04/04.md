---
title:  Één liggaam, eén strewe
date:   23/10/2018
---

Paulus is baie prakties in sy geesgevulde woorde aan die Efesiërs. Die eendrag wat tussen Jode en nie-Jode, en tussen mense van uiteenlopende kulturele en etniese agtergronde moet heers, is nie ’n mite of blote teorie nie. Dit is ’n werklikheid en boonop ’n vereiste: “Laat julle lewenswandel in ooreenstemming wees met die roeping wat julle van God ontvang het” (Efe. 4:1, NAB). 

`Lees Efesiërs 4:1–3. Op watter wyse is Christene veronderstel om volgens hul roeping in Christus te wandel?` 

Hierdie deugdes en genadegawes het praktiese uitkomste in die gelowige se lewe. Dit help “om die eenheid van die Gees... deur die band van die vrede te bewaar” (Efe. 4:3; NAB, werkwoord geskuif). Al hierdie eienskappe is gegrondves in die liefde (1 Kor. 13:1–7). Die aktiewe beoefening van liefde bewaar die bande van broeder- en susterskap, en is bevorderlik vir vrede en eenheid wat selfs verder as die kerkgemeenskap strek. Eendrag in die kerk stel die liefde van God op unieke wyses aan buitestaanders ten toon. Dit is waartoe die kerk geroepe is – veral in tye van stryd, verdeeldheid en oorlog. 

`Lees Efesiërs 4:4–6. Wat is die deurslaggewende tema in hierdie drie verse?` 

In die eerste verse van hierdie hoofstuk gee Paulus uiting aan sy diepe begeerte na kerkeenheid. Hy begin met die vermaning om een te wees (Efe. 4:1–3) en gee daarna ’n lys van die sewe dinge wat gelowiges verenig (verse 4–6). Eenheid is iets waaroor gelowiges alreeds beskik (verse 4–6). Tog moet ons dit voortdurend nastreef en in stand hou (verse 1–3). Terselfdertyd is dit ook ’n toekomsideaal (vers 13). “Die apostel vermaan die gelowiges: Laat die waarheid waaraan ek julle bekendgestel het, en sy [transformatiewe] krag, in jul lewens uiting vind. In alle nederigheid, sagmoedigheid, lankmoedigheid en liefde moes hulle die karakter van Christus weerspieël, en daarmee saam die seëninge wat sy verlossing meebring. Daar is net één liggaam van Christus – slegs één Gees, één Heer en één geloof. As lede van die liggaam van Christus word almal deur dieselfde gees en dieselfde hoop aangedryf. Verdeeldheid in die kerk is tot oneer van die Christelike geloof, en dit ten aanskoue van die wêreld. Dit gee vyande van die waarheid ’n verskoning vir hul verkeerde weë en wanopvattings. Paulus se voorskrifte was egter nie net vir die destydse kerk nie. God gee dit ook vir ons vandag. Die vraag is net: Wat doen ons om eenheid tussen ons deur die band van die vrede te bewaar?” (Ellen G. White, Testimonies for the Church, vol. 5, bl. 239). 

`Die Woord sê: Laat julle lewenswandel in ooreenstemming wees met die roeping wat julle van God ontvang het.” Watter keuses kan jy vandag reeds maak, ten einde ’n roeping-gerigte lewenswandel te verseker?`