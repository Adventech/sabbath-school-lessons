---
title:  Vir verdere studie
date:   26/10/2018
---

Ellen G. White, “The Spirit of Unity,” bl. 179–188, in Testimonies for the Church, vol. 9. “Vir Christus was daar geen onderskeid op grond van nasionaliteit, stand of geloof nie. Die skrifgeleerdes en Fariseërs het begeer om al God se genadegawes en die voordeel wat daaruit te trek is, vir hul eie landstreek en sy mense te hou, en so God se kinders van ander wêrelddele uit te sluit. Al daardie tipe skeidsmure het Jesus kom afbreek. Hy het kom toon dat die genade en liefde wat Hy skenk grensloos is – soos die lug en die lig, en soos die reën wat die grond deurdring en die aarde verkwik. “Die lewe van Christus het ’n godsdiens op die been gebring waarin daar geen klas of stand is nie; een waarvolgens Jood en nie-Jood, vrymense en slawe, in ’n band van broeder- [en susterskap] saamgebind word, waarin almal voor God gelyk is. ‘Algemene beleid’ was nie die dryfveer vir sy doen en late nie. Vir Hom was daar geen onderskeid tussen volksgenoot en vreemdeling, vriend en vyand nie. Al waarna Hy op soek was, was ’n ontvanklike hart; een wat na die water van lewe smag” (Ellen G. White, Testimonies for the Church, vol. 9, bl. 190, 191). 

**Besprekingspunte** 

`Bepeins die volgende aanhaling: “In die vierde hoofstuk van Efesiërs word die Godsplan so duidelik en eenvoudig uiteengesit dat al God se kinders daartoe toegang het. In daardie skrifgedeelte maak God dit duidelik hoe eenheid in sy kerk verwesenlik behoort te word, sodat lidmate aan die wêreld kan toon wat ’n gesonde godsdienstige belewenis behels” (Ellen G. White Comments, The SDA Bible Commentary, vol. 6, bl. 1117). Wat in Efesiërs 4 dui op kerkeenheid? Wat kan ons doen om daardie eenheid te verseker?` 

`Aan die kern van die eenheidsvraagstuk lê nederigheid en wedersydse onderdanigheid. Is kerkeenheid daarsonder enigsins moontlik? Om trots en onbuigsaam te wees, beteken dat jy ander uitsluit; en dan is eenheid totaal buite die kwessie. Die vraag is net: Hoe kan ons daardie nederigheid en wedersydse onderdanigheid aankweek?` 

`Hoe kan ons, ten spyte van ons meningsverskille, een in Christus wees?` 

**Opsomming**: In sy Sendbrief aan die Efesiërs gee Paulus ons baie raad oor ons gedeelde lewe in en deur Christus. Die verlossing wat Jesus bring, transformeer elkeen se lewe op praktiese maniere. Ons interpersoonlike verhoudings, insluitende die bande van broeder- en susterskap in die gemeente, ondergaan ’n omwenteling. Deur die krag van Christus beleef elkeen dit. Wat meer is, daardie transformasie is van kardinale belang vir kerkeenheid.