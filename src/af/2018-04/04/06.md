---
title:  Ons onderlinge band in Christus
date:   25/10/2018
---

Die Christelike godsdiens draai om interpersoonlike verhoudings – ons bande met God en met mekaar. Om te sê dat jy ’n hegte band met God het sonder dat daardie boesemvriendskap ’n uitwerking op jou bande met ander het, maak immers geen sin nie. Die Christelike geloof dryf nie doelloos rond nie. Die eenheidsbeginsel waarvan Paulus in sy Sendbrief aan die Efesiërs praat, het dus ’n verdere toepassing: Die manier wat ons teenoor ander optree. 

`Lees Efesiërs 5:15–21. Wat sê Paulus vir ons in vers 21, wat is die verhouding tussen onderdanigheid en eenheid?` 

Paulus se vermaning tot wedersydse onderdanigheid hou verband met die sinsnede in vers 18, “laat die Gees julle vervul” (NAB). Een manier waaraan ’n mens aan die inwonende Gees uiting gee, is deur aan mekaar onderdanig te wees. Dit is die regte soort houding wat ons teenoor ander moet hê, een wat van nederigheid en bedagsaamheid getuig. Vir die deursnee mens is dit nie ’n aangebore eienskap nie. Ons bekom dit net deur die inwonende Gees. Dieselfde Gees wat ons een in Christus maak, skenk dit aan ons as ’n genadegawe. Gesien vanuit daardie oogpunt is onderdanigheid ’n innerlike belewenis – ’n lofbetuiging aan Christus vir sy persoon en soendood. 

`Lees Efesiërs 5:22–6:9. Dink nou aan daardie wedersydse onderdanigheid waarvan Paulus praat. Watter impak maak dit op die bande wat die gelowige met ander mense by die huis en die werksplek het?` 

Tot ’n mate steun kerkeenheid op gesinseenheid. In dié verband fokus Paulus op die eenheid, liefde en respek wat daar tussen ’n man en sy vrou moet wees, en hoedat dit met Christus se selfopofferende liefde vir sy bruid, die kerk, vergelyk kan word. Met ander woorde, Christelike respek is iets wat mans en vroue by die huis en in die gemeente moet beoefen. Die band tussen ouer en kind, en werkgewer en werknemer (oftewel “baas” en “dienskneg”) behoort ook daardie Christelike eienskap te weerspieël. Presies dieselfde harmonie en vreedsaamheid wat in ons huise heers, behoort ook in ons kerke te wees. 

`Watter beginsel kan ons uit vandag se skrifgedeeltes put, een wat ons kan help om reg teenoor ’n huisgenoot of ’n kollega op te tree (inaggenome die betrokke situasie, natuurlik)?`