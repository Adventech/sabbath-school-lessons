---
title:  Geseënd in Christus
date:   21/10/2018
---

`Lees Efesiërs 1:3–14. Wat sê Paulus hier, wat het ons deur en in Christus ontvang?` 

Die volgelinge van Jesus het baie om die Here voor te loof en prys. In Christus het God ons uiverkies om sy seuns en dogter, asook sy ambassadeurs op aarde te wees. Paulus gebruik baie beelde om daardie nuwe band tussen God en die gelowige – wat ons in en deur Christus ontvang – te beskryf. Dié van aanneming is ’n besonder handige beeld vir die nuwe sy van eenheid wat ons vandeesweek bekyk. Deur Christus is ons aangeneem en behoort nou aan “die volk van God” – d.w.s. aan God se kerkgesin. Hierdie beeld – naamlik dié van die gesin – verwys ook indirek na God se verbond met Israel. In die lig van Paulus se sendbrief, sluit daardie verbond ook nou nie-Jode in. Almal wat Jesus as Messias aanvaar, word kinders van God en mede-erfgename van sy belofte aan Israel (Rom. 8:17, Gal. 4:7). Die voordeel van hierdie band tussen ons en Christus – die feit dat ons in Christus is – vorm die hoeksteen vir alle vorms van Godgegewe eenheid. Uit hierdie skrifgedeelte blyk dit ook dat die hereniging van die ganse mensdom in Christus nog altyd God se groot doelstelling was. Wat meer is, in God se kerkgesin gee jou vriendskap met Jesus jou nie ’n voorsprong bo ander nie – want ons is almal kinders van God. Hy het ons almal ewe lief, die een word nie meer as die ander gekoester nie. 

Die begrip uiverkiesing of voorbeskikking (Efe. 1:5, 11) verwar egter party gelowiges. Beteken dit nou dat sommige mense vir die verdoemenis beskik is? Allermins, want dit strook nie met die Bybelse leer nie. Inteendeel, God het die verlossingsplan juis voor die grondlegging van die wêreld opgestel sodat verlossing almal beskore is. “Want so lief het God die wêreld gehad, dat Hy sy eniggebore Seun gegee het, sodat elkeen wat in Hom glo, nie verlore mag gaan nie, maar die ewige lewe kan hê” (Joh. 3:16, OAB; lees ook 1 Tim. 2:6 en 2 Pet. 3:9). Die Here weet wel wie sy verlossingsaanbod gaan aanvaar en wie nie, m.a.w. Hy het beslis nie vir enigeen voor hul geboorte besluit wat hul keuse eendag sal wees nie. Verlossing bied die Here aan die ganse mensdom, danksy Christus se soendood. Die beslissende vraag wat elkeen hom- of haarself moet afvra, is: Hoe gaan ek op daardie aanbod reageer? Die Here dwing niemand om ’n bepaalde keuse te maak nie. 

“In die hemelhowe het God dit so beskik dat die mens, ja, die gevalle mens – nie in sy/haar ongehoorsaamheid hoef te vergaan nie. Deur in Christus as ons plaasvervanger en verlossingshoop te glo, kan ons sy uitverkorenes word; uitverkies om as kinders van Jesus Christus deur Hom aangeneem te word, soos wat Hy dit beskik het. Tog begeer Hy dat almal gered moet word. Deur sy eniggebore Seun as losprys vir die mens te gee, bied Hy ons immers meer as genoeg kanse. Dié wat verlore gaan, het gekies om nie deur Christus as kinders van die Here aangeneem te word nie. Hulle het geweier” (Ellen G. White-kommentaar, die SDA Bible Commentary, vol. 6, bl. 1114).