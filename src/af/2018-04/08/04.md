---
title:  Jesus se bediening in die hemelse Heiligdom
date:   20/11/2018
---

In die Ou Testament het die Here vir Moses beveel om ’n tabernakel of “tentwoning” te bou, sodat God “in hulle midde” – d.w.s. op aarde – kon “woon” (Eks. 25:8, OAB). Met behulp van die tabernakeldienste het God die verlossingsplan aan die Israeliete bekendgemaak. Daardie tenttabernakel is later, in die tyd van Salomo, met ’n imposante tempelgebou vervang (1 Kon. 5-8). Die tenttabernakel en tempel is beide op die hemelse heiligdom geskoei, “die ware verbondstent, wat deur die Here opgerig is en nie deur ’n mens nie” (Heb. 8:2, NAB; lees ook Eks. 25:9, 40). Van die hemelse heiligdom lees ’n mens oral oor in die Skrif. Dit word as ’n wesentlike verskynsel aanvaar en is die hoofwoonplek van die Allerhoogste. Die dienste in die aardse heiligdom vorm deel van die verlossingsplan en van Jesus se uiteindelike priesterlike bediening in die hemel. Daardie tabernakeldienste was soos “profetiese treë in die regte rigting.” 

`Lees Hebreërs 8:6; 9:11, 12 en 23-28; asook 1 Johannes 1:9-2:2. Wat leer ons uit hierdie gedeeltes aangaande Jesus se bediening in die hemelse heiligdom?` 

Sedert sy hemelvaart is die hemelse heiligdom die plek waar Jesus sy priesterlike bediening vir ons verlossing volvoer (lees Heb. 7:25). Vandaar die oproep aan die gelowige: “Laat ons dan met vrymoedigheid na die troon van die genade gaan, sodat ons barmhartigheid kan verkry en genade vind om op die regte tyd gehelp te word” (Heb. 4:16, OAB). In die aardse tabernakel het die priesters ’n tweefase-stelsel gevolg – die daaglikse diens in die heilige deel, en dan die jaarlikse diens in die allerheiligste. Jesus se hemelse bediening word op dieselfde wyse in die Bybel beskryf. In die heilige bring Hy bemiddeling, vergifnis, versoening en herstel. Deur Jesus as Middelaar het die boetvaardige sondaar onmiddellike toegang tot die Vader (1 Johannes 2:1). Sedert 1844 verskuif Jesus se werksaamhede na die allerheiligste, waar oordeel en reiniging die hooftaak is – soos dit eenmaal ’n jaar op die groot Versoendag in die Ou Testament gebeur het (Lev. 16). Hierdie reiniging van die heiligdom steun op die vergieting van Jesus se soenbloed. Die boetedoening en versoening wat op daardie dag verkry is, is eintlik ’n soort skadubeeld. Dit wys vooruit, op die uiteindelik toepassing van die geregtigheid wat Christus met sy soendood vir ons bewerkstellig het. Dit is ’n geregtigheid wat op die totale verwydering van sonde uitloop. Fase 2 is dus ’n volvoering van die versoeningsdaad, waardeur die liefdevolle heerskappy wat God voorheen oor die heelal gehad het, herstel word. Die leerstelling oor hierdie tweefase-bediening is die Adventistekerk se unieke bydrae tot hoe die mens die verlossingsplan verstaan.