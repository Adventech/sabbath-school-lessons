---
title:  Die Sabbat
date:   21/11/2018
---

Nog ’n besonder deurslaggewende leerstelling waarin Sewendedag-Adventiste glo, en waarby ons hou, is dié oor die sewendedag-sabbat. Dit is ’n belangrike een wat ons saambind. Dit is ’n leerstelling wat bykans uniek aan Sewendedag-Adventiste is, hoewel een of twee ander groepe ook die Sabbat vier. Die Sabbat is God se geskenk aan die mensdom, reg aan die begin tydens die skeppingsweek (Gen. 2:1-3). Met die daarstelling van die Sabbat as deel van die skepping het die Here drie dinge gedoen: (1) Hy het op die Sabbat gerus, (2) Hy het dit geseën, en (3) dit ook geheilig. Met hierdie drie handelinge het God die Sabbatdag as geskenk aan die mens ingestel, waardeur die eerste mense letterlik hemel op aarde kon beleef, en om erkenning aan God vir sy sesdagskepping te gee. Die welbekende rabbi Abraham Joshua Heschel verwys na die Sabbat (en hier parafraseer ons vir die Afrikaans) as ’n “paleis in tyd en ruimte” – ’n heilige dag, ’n spesiale ontmoeting tussen die Here en sy kinders. 

`Watter nut het die Sabbat vir die mensdom? Eks. 20:8-11; Deut. 5:12-15; Eseg. 20:12, 20.` 

Sewendedag-Adventiste hou die Sabbat omdat ons graag Jesus se voorbeeld wil volg (Luk. 4:16). Die feit dat Hy aan sinagogedienste op ’n Sabbat deelgeneem het, bewys dat Jesus dit as ’n rus- en aanbiddingsdag goedgekeur het. Party van sy wonderwerke is op ’n Sabbat gedoen. Daarmee wou Hy toon dat Sabbatsviering tot twee soorte herstel lei – liggaamlik en geestelik (lees Luk. 13:10-17). Die apostels en die eerste Christene was dit eens dat Jesus nie die Sabbatdag afgeskaf het nie. Hulle het dit immers self gevier en ook op daardie vir aanbidding byeengekom (Hand. 13:14, 42, 44; 16:13; 17:2; 18:4). Die prag van die Sabbat eindig ook nie daar nie. Dit is ook ’n teken van die mens se verlossing van sonde. Die Sabbat is ’n gedenkteken dat God sy volk uit Egipteland en uit slawerny bevry het; en dat Hy hulle rus in die beloofde land, in Kanaän, wou skenk (Deut. 5:12-15). Hoewel Israel vanweë hul volgehoue ongehoorsaamheid en afgodery nie daardie rus kon ingaan nie, bly God se belofte aan sy kinders staan: “Daar bly dus ’n sabbatsrus oor vir die volk van God” (Heb. 4:9, OAB). Elkeen wat daardie rus opreg begeer, kan dit deur geloof in die verlossing wat Jesus ons bied, ingaan. Die Sabbat versinnebeeld daardie geestelike rus in Christus, dat ons op sy werke staatmaak, en nie ons eie nie. Hý red ons van sonde en skenk ons die ewige lewe (lees Heb. 4:10, Matt. 11:28-30.) 

`Die Sabbat help ’n mens om daardie eenheid en samesyn te ervaar wat Jesus vir sy kinders begeer. Het jy dit al op ’n tasbare wyse ervaar?`