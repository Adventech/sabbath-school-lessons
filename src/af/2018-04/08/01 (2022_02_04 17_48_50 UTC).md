---
title:  Een in geloof
date:   17/11/2018
---

### Leesverwysings vir hierdie week se les:  
Handelinge 4:8-12; Handelinge 1:11; Matteus 25:1-13; Hebreërs 9:11, 12; Eksodus 20:811; 1 Korintiërs 15:51-54. 

> <p>Geheueteks</p> 
> “En die saligheid is in niemand anders nie, want daar is ook geen ander naam onder die hemel wat onder die mense gegee is, waardeur ons gered moet word nie” (Hand. 4:12, OAB).

In 1888 het ’n aantal belangrike teksverse tot groot twis onder Sewendedag-Adventiste gelei. Predikante en kerkleiers het mekaar oor twee vraagstukke die stryd aangesê – op wie of wat die tien horings in Daniël 7 dui, asook watter wet in Galasiërs 3:24 ter sprake is. Min het hulle aan die gevolge van hul vyandige houding gedink, dat dit hul bande van samesyn en vriendskap – en derhalwe die eenheid en sending van die kerk – in gevaar gestel het. Ellen G. White het hierdie toedrag van sake ten sterkste afgekeur. Almal wat by sulke debatte betrokke was, is aangemoedig om bestek van hul vriendskap met Jesus te neem. Sy sê ook dat die liefde van Jesus in woord en daad uitgeleef behoort te word, veral waar meningsverskille ontstaan het. Voorts kan ’n mens ook nie verwag dat almal altyd oor die uitleg van bepaalde teksverse moet saamstem nie. Tog benadruk Ellen G. White ook die onontbeerlikheid van eenheid van oortuiging betreffende basiese Adventisteleerstellings (lees Ellen G. White, Counsels to Writers and Editors, bl. 28-32). Vandeesweek kyk ons na ’n paar deurslaggewende bybelleerstellings wat ons in die Adventistegeloof saambind, en wat beslag aan ons eenheid van oortuiging gee. 

_*Bestudeer hierdie week se les as voorbereiding vir Sabbat, 24  November._