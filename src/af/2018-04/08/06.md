---
title:  Die dood en die opstanding
date:   22/11/2018
---

“Die Here God het toe die mens gevorm uit stof van die aarde en lewensasem in sy neus geblaas, sodat die mens ’n lewende wese geword het” (Gen. 2:7, NAB). Hier, met die skepping van die mens, sien ons dat God die oorsprong van lewe is. Is onsterflikheid dus ’n aangebore eienskap by die mens? Nee. In die Bybel lees ons dat God alleen onsterflik is (1 Tim. 6:16) en nie die mens nie. In dié opsig verskil ons hemelsbreed van God. “’n Damp wat ’n oomblik verskyn en sommer weer verdwyn” – dit is hoe die Bybel ons bestaan beskryf (Jak. 4:14, NAB) – en wanneer ons doodgaan, verkeer ons in ’n soort slaaptoestand, een waarin ons bewusteloos is (lees Pred. 9:5, 6, 10; Ps. 146:4; Ps. 115:17; Joh. 11:11-15).

Hoewel die mens as ’n sterflike wese gebore word, en aan die dood onderhewig is, het ons die belofte van die ewige lewe en onsterflikheid. Die Bybel sê dat Jesus die bron van onsterflikheid is, en dat Hy dit aan elkeen belowe wat in Hom en sy verlossing glo. “Die genadegawe van God is die ewige lewe in Christus Jesus, onse Here” (Rom. 6:23, OAB). Jesus Christus “het die mag van die dood gebreek en deur die evangelie die onverganklike lewe aan die lig gebring” (2 Tim. 1:10, NAB). “Want so lief het God die wêreld gehad, dat Hy sy eniggebore Seun gegee het, sodat elkeen wat in Hom glo, nie verlore mag gaan nie, maar die ewige lewe kan hê” (Joh. 3:16, OAB). So, die hoop van lewe na die dood is wel daar. 

`Lees 1 Korintiërs 15:51-54 en 1 Tessalonisense 4:13-18. Wat sê hierdie skrifgedeeltes vir ons i.v.m. lewe na die dood en wanneer daardie gawe die mens te beurt gaan val?` 

Die apostels Paulus stel dit duidelik: Onsterflikheid is nie ’n gawe wat by die dood aan die mens geskenk word nie. Nee, dit gebeur eers met die wederkoms van Christus. Met sy/haar bekering ontvang die gelowige die belofte van die ewige lewe. Die vervulling van daardie belofte kom egter eers in die opstandingsmôre. Dat ’n mens se siel direk na die dood hemel toe gaan, is nie ’n Nuwe-Testamentiese idee nie. Dit is ’n heidense siening en kom uit die antieke Griekse filosofie. Nóg die Ou nóg die Nuwe Testament leer dit. 

`Hoe help hierdie waarheid oor die toestand van die dode ons om ’n dieper waardering vir die beloofde wederkoms te hê? Hoe bind dit ons op ’n kragtige wyse as Sewendedag-Adventiste saam?`