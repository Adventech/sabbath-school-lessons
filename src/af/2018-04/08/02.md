---
title:  Verlossing in Jesus
date:   18/11/2018
---

Hoewel ons as Sewendedag-Adventiste in baie opsigte met ander kerkgenootskappe en orginasies ooreenstem, beliggaam ons leerstellings ’n unieke reeks bybelwaarhede wat nie deur ander Christene verkondig word nie. Dit is juis aan daardie waarhede wat God se eindtydkinders – oftewel sy oorblyfselkerk – gekenmerk word. 

`Lees Handelinge 4:8-12, asook hoofstuk 10:43. Watter deurslaggewende rol speel Jesus in Petrus se siening oor die verlossingsplan?` 

In sy tweede sendbrief aan die Korintiërs omskryf Paulus die blye boodskap soos volg: “dat God in Christus die wêreld met Homself versoen het” (hfst. 5:19, OAB). Dit is deur Christus se dood dat ons met die Vader versoen word, die heelmaak van die skeiding wat sonde en die dood gebring het. Die betekenis van Jesus se dood en opstanding , asook die versoening wat Hy kom bewerkstellig het, is iets wat Christene al eeue lank bepeins. Die sentrale gedeelte van die woord versoening, is soen. Dit beteken om twee individue wat stry gekry het, weer bymekaar uit te bring; om noue kontak na skeiding te bewerkstellig; om wat apart was, weer saam te voeg. Dit is hoekom daar na Jesus se dood as sy soendood en soenoffer verwys word, want dit voeg saam ter wille van samesyn. Kerkeenheid is dus ’n gawe wat uit die versoeningsproses voortvloei. 

**Wat leer ons uit die volgende skrifgedeeltes oor die betekenis van Jesus se opstanding en dood?** 

`Rom. 3:24, 25` 

`1 Joh. 2:2` 

`1 Joh. 4:9, 10` 

`1 Pet. 2:21-24` 

Hoewel ons hierdie siening oor Christus se dood en opstanding met baie ander Christene deel, verkondig ons dit binne die konteks van die “ewige evangelie” (Op. 14:6), wat op sy beurt deel van die drieengeleboodskap in Openbaring 14:6-12 is. As Sewendedag-Adventiste beklemtoon ons hierdie boodskap soos geen ander kerkgenoodskap of Christelike organisasie nie. 

`Die soendood en opstanding van Christus, asook die hoop wat dit bring, is ’n werklikheid. Dit is iets wat die gelowige altyd voor oë behoort te hou. Die vraag is net: Hoe doen ’n mens dit?`