---
title:  Vir verdere studie
date:   23/11/2018
---

Ellen G. White, “The Foundations, Pillars, and Landmarks,” bl. 28-32, in Counsels to Writers and Editors. Lees die inskrywing “Doctrines, Importance of,” bl. 778, 779, in die Ellen G. White Encyclopedia. As Sewendedag-Adventiste stem party van ons oortuigings met dié van ander Christene ooreen. Die mees basiese van daardie gedeelde oortuigings is natuurlik die een wat sê dat verlossing slegs deur geloof in die versoenende en plaasvervangende dood van Jesus kom. Saam met ander Christene glo ons dat geregtigheid nie deur ons eie werke kom nie, maar deur dié van Christus – ’n geregtigheid wat ons deur geloof toegereken word. Dit kom nie deur verdienste nie, maar is ’n genadegawe. Let op Ellen G. White se bekende opmerking in dié verband: “Soos ons verdien het om behandel te word, is Christus behandel; sodat ons die behandeling kan ontvang wat Hóm [alleen] toekom. Vir ons sonde – waarin Hy geen aandeel gehad het nie – is Hy ter dood veroordeel. Hoekom? Sodat ons deur sy geregtigheid regverdig gemaak kan word, ’n regverdigheid waarin ons geen aandeel het nie. Die dood wat ons verdien het, het Hy gesterf, sodat ons die lewe kan ontvang wat [slegs] Syne was” (The Desire of Ages, bl. 25). Wanneer ons ons basiese leerstellings asook die praktyke en lewenstyl wat daaruit voortvloei, as ’n geheel beskou, verleen dit ’n eiesoortigheid aan Adventisme binne die Christendom. Dit is immers hoe dit moet wees. Sonder daardie uniekheid is daar tog nie ’n bestaansrede vir die Sewendedag-Adventistekerk nie, of hoe? Ons liefde vir Christus tesame met die boodskap wat ons verkondig, is dus die kleefmiddel wat ons op ’n kragtige wyse saambind. 

**Vra vir bespreking** 

`Op bl. 103 van Faith and Works praat Ellen G. White van regverdigmaking en die vergifnis van sonde, en stel die twee aan mekaar gelyk. Deur Christus ontvang ons daardie tweesydige genadegawe. Op watter manier vorm die koestering van daardie beginsel die grondslag van ons onderlinge samesynsband?`

`Bepeins die belangrikheid van basiese leerstellings ter wille van kerkeenheid. Dit wil sê – is dit nie juis hierdie gedeelde leerstellings wat miljoene der miljoene mense van uiteenlopende etniese, politiese en kulturele agtergronde saambind nie? Wat sê dit vir ons oor die deurslaggewendheid van leerstelling – nie net vir die kerk se sending en die evangelieboodskap wat ons verkondig nie, maar ook virkerkeenheid?` 

`Die naam Sewendedag-Adventis is die vergestalting van twee deurslaggewende leerstellings, die Sewendedag-sabbat en die wederkoms. Die een deel van ons naam dui op die skepping, die ander op ons verlossing. Hoe hou dié twee leerstellings met mekaar verband? In watter opsig(te) is dit die Sewendedag-Adventistekerk se aard en wese in ’n neutedop?` 

**Opsomming**: Sewendedag-Adventiste deel ’n aantal basiese leerstellings. Party van hulle stem ooreen met dié van ander Christene, en ander nie. Tesame is hierdie leerstellings identiteitsgewend. Dit toon ons uniekheid as kerkgenootskap en vorm die grondslag van ons eenheid in Jesus Christus.