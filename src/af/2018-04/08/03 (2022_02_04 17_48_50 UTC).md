---
title:  Die wederkoms van Christus
date:   19/11/2018
---

Die apostels en eerste Christene het die wederkoms van Christus as “die salige hoop” beskou (Tit. 2:13, OAB), ten volle oortuig dat Jesus se wederkoms ’n vervulling van al die profesieë en beloftes in die Bybel was. Sewendedag-Adventiste hou steeds by daardie oortuiging. Om die waarheid te sê, die advent-gedeelte van die naam Sewendedag-Adventis, sê dit prontuit. Diegene wat Christus liefhet, is gretig om Hom van aangesig tot aangesig te sien en tyd saam met Hom deur te bring. Tot tyd en wyl het die beloofde wederkoms van Jesus ’n verenigende uitwerking op ons as kinders van die Here. 

`Wat leer ons uit die volgende skrifgedeeltes oor die wyse waarop Jesus na die aarde sal terugkeer? Hoe verskil dit van party van die gewilde sienings oor die wederkoms? Hand. 1:11; Matt. 24:26, 27; Op. 1:7; 1 Tess. 4:13-18; Op. 19:11-16.` 

Die Bybel verseker die gelowige menigmale dat Jesus sy verlosde kinders sal kom haal. Oor die presiese dag en datum behoort ons ons egter nie te verknies nie. Jesus het immers gesê: “Maar niemand weet wanneer daardie dag en uur kom nie, nie die engele in die hemel nie en ook nie die Seun nie. Net die Vader weet dit” (Matt. 24:36, NAB). Duidelik het die gelowige geen klaarheid in dié verband nie. Om die waarheid te sê, niemand weet wanneer dit gaan gebeur nie. 

Aan die einde van sy aardse bediening vertel Jesus die gelykenis van die tien maagde (Matt. 25:1-13), ’n versinnebeelding van die wederkoms-afwagtende kerk. Die twee groepe maagde dui op die twee tipes gelowige wat bely dat hulle na Jesus se wederkoms uitsien. Op die oog af lyk hulle eenders. Eers met die vertraging van die wederkoms kom die ware verskille aan die lig. Ten spyte van die oponthoud het die een groep egter aan die wederkomshoop vasgeklou en derhalwe die nodige geestelike voorbereiding gedoen. Met hierdie gelykenis toon Jesus aan sy dissipels dat die geloofspad nie uit opwinding en oomblikke van vervoering bestaan nie, maar uit ’n stille en vaste vertroue op die genade van die Here, en volharding in die geloof selfs wanneer daar geen konkrete bewyse vir die vervulling van God se beloftes is nie. Jesus vra ook dat die moderne gelowige moet “waak” sodat ons te alle tye vir sy wederkoms gereed kan wees. 

`Die naam Sewendedag-Adventis is opsigself ’n getuienis van die belangrikheid van die wederkoms. Die vraag is net: Hoe kan elke gelowige die werklikheid van daardie wederkomshoop afsonderlik voor oë hou? Hoe kan ons keer dat ons nie dieselfde fout as die vyf onverstandige maagde maak nie, deurdat ons die wederkomshoop na jare se lidmaatskap laat vaar nie?`