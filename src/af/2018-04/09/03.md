---
title:  ’n Bediening van versoening
date:   26/11/2018
---

Chaos, oproer, konflik en oorloë – al hierdie dinge is eie aan ons wêreld. Dit is dinge wat ons op baie maniere raak, of dit nou met die enkeling, die gemeenskap of die land gebeur. Soms voel dit asof die ganse lewe net die een stryd op die ander is. Tog sal oneigheid en oproer eendag tot ’n einde kom. God is juis besig om eenheid in die heelal te herstel. Sonde bring verdeeldheid, maar God se ewige versoeningsplan doen net mooi die teenoorgestelde: Dit bring vrede en heelheid. Hoe het Christus gemaak om vrede onder gelowiges te bewerkstellig? In Efesiërs 2:13-16 gee Paulus ons die beginsels wat vrede meebring: Deur sy kruisdood versoen Jesus Jood en nie-Jood, en vernietig so die skeidsmure van entisiteit en godsdiens. As Jesus dan al in die eerste eeu na Christus eenheid tussen Jood en nie-Jood bewerkstellig het, hoeveel te meer tussen gelowiges van verskillende rasse, etniese groepe en kulture in die hedendaagse kerk? Daardie heling is dan ook die vertrekpunt vir die kerk se sending aan die mensdom. 

`In 2 Korintiërs 5:17-21 sê Paulus dat ons in Christus ’n nuwe skepsel (oftewel “nuwe mens”) is, en ook met Hom versoen is. Wat beteken dit in terme van ons bediening in die teenswoordige wêreld? Kan ons enigsins tesame ’n verskil in ons onderskeie gemeenskappe maak?` 

As ’n nuwe mens in Christus, ontvang gelowiges ’n uiters belangrike, drieledige bediening van versoening. (1) Ons kerk bestaan uit gelowiges, mense wat voorheen van God vervreem was. Danksy die reddende genade van Jesus se soendood, en deur die werking van die Heilige Gees, is hulle met God verenig. Ons is God se oorblyfsel, geroepe om ’n eindtydboodskap aan die wêreld te bring. Met ons bediening doen ons ’n beroep op diegene wat nog van God vervreemd is, om hulle met God te verenig en om deel van ons sending te word. (2) God se kerk beteken ook die onderlinge versoening van sy lede. Om een in Christus te wees, beteken dat ons as gelowiges ook met mekaar verenig word. Hier het ons nie net ’n doelstelling, ’n poging op papier nie. Dit moet ’n tasbare werklikheid wees. Wedersydse versoening, asook vrede en harmonie onder broers en susters in Christus, is ’n onmiskenbare getuienis aan die wêreld dat Jesus Christus ons Heer en Heiland is. “Hieraan sal almal weet dat julle my dissipels is, as julle liefde onder mekaar het” (Joh. 13:35, OAB). (3) Hierdie bediening van versoening is ’n getuienis aan die heelal, naamlik dat God se verlossingsplan nie ’n versinsel is nie en dat dit wel transformatiewe krag het. Die groot stryd handel immers oor God en sy karakter. Die bruid van Christus wat haar vir eenheid en versoening beywer, is ’n kosmiese aanskouingsles – hoedat God se ewige wysheid op aarde uiting vind (lees Efe. 3:8-11).