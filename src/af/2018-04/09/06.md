---
title:  Eensgesind in ons sending
date:   29/11/2018
---

`Vergelyk die dissipels se gemoedtoestand ten tye van die volgende twee gebeurtenisse – by die laaste maaltyd in Lukas 22:24, en net voor die uitstorting van die Heilige Gees op Pinksterdag in Handelinge 1:14, en hoofstuk 2:1 en 46. Hoekom is dit skielik so anders?` 

Handelinge 1:14 se “eensgesind volhard” (NAB) beteken presies dieselfde as hoofstuk 2:46 se “eendragtig volhard” (slegs in die OAB). Daardie eensgesindheid spruit uit die feit dat hulle op een plek bymekaargekom het, terwyl hulle saam vir die koms van die beloofde Trooster gebid het. By daardie byeenkom kon hulle maklik mekaar begin kritiseer het. Party kon op Petrus se verloëning van Jesus gewys het (Joh. 18:15-18, 25-27), ander op Tomas se ongeloof na Jesus se opstanding (Joh. 20:25). Hulle kon Jakobus en Johannes se versoek om die topposisies in Jesus se koninkryk te beklee, opgehaal het (Mark. 10:3541), of selfs dat Matteus eens op ’n tyd een van die mees veragtelike beroepe gevolg het, naamlik dié van tollenaar (Matt. 9:9). “Daardie dae van voorbereiding was [egter] ’n tyd vir diepgaande selfondersoek. Pynlik bewus van hul geestelike honger roep hulle uit na die lewende God, op soek na die gawe van Bo sodat hulle hul sielereddingstaak kan uitvoer. Hulle bid nie net vir hulself nie. Die las van al die siele wat gered moet word, rus swaar op hulle. Want hulle besef: Dié evangelie moet tot aan die uithoeke van die wêreld verkondig word. Derhalwe beroep hulle hulle op die krag van die Heilige Gees, wat die Meester aan hulle belowe het” (Ellen G. White, The Acts of the Apostles, bl. 37). 

Deur hul noue samesynsband en hul vurige gebede word die dissipels vir daardie grootste oomblik – die Pinksterbelewenis – voorberei. Hulle kom al nader aan God, en sit hul meningsverskille opsy. Só berei die Heilige Gees hulle dan voor om onverskrokke en met oorgawe oor die opstanding van Jesus te getuig. Uiteindelik het dit tot hulle deurgedring: Die Here het ons menige tekortkominge vergewe. Daarom het hulle die moed gehad om deur te druk. Elkeen was terdeë bewus van die dinge wat God in sy/haar lewe vermag het. Met die beloofde verlossing in Christus was hulle vertroud. Mev. White beskryf dit soos volg: “Die openbaring van Christus en sy karakter, in en deur hulle; en om alles in die stryd te werp ter uitbreiding van die koninkryk – dit was die gelowiges se groot strewe” (bl. 48). Dit is geen wonder dat die Here sulke magtige dinge deur hulle vermag het nie. Wat ’n les vir die hedendaagse kerk! 

`Om by ander fout te vind, is tog so maklik. Hoe kan ons egter leer om ander se foute ter syde te stel, ten einde ’n hoër roeping – naamlik die wil van God – tesame in Christus na te streef?`