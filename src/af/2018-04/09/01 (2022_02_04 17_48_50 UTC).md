---
title:  Die mees oortuigende bewys
date:   24/11/2018
---

### Leesverwysings vir hierdie week se les: 
Johannes 11:51, 52; Efesiërs 2:13-16; 2 Korintiërs 5:17-21; Efesiërs 4:25-5:2; Romeine 14:1-6; Handelinge 1:14. 

> <p>Geheueteks</p> 
> “Dit het hy nie uit sy eie gesê nie; maar omdat hy daardie jaar hoëpriester was, het hy geprofeteer dat Jesus vir die nasie sou sterwe. En Hy sou nie net vir die nasie sterwe nie, maar ook om die kinders van God, wat oor die hele aarde versprei is, tot een volk bymekaar te bring” (Joh. 11:51, 52; OAB, punktuasie effens aangepas). 

Verlede week het ons gesien hoedat gemeenskaplike oortuiging en strewe ons eenheid in Christus na vore bring. Daardie oortuiging en strewe kan soos volg opgesom word: Die boodskap dat Jesus ons Verlosser is, asook die deel van spesiale eindtyd-gerigte bybelwaarhede. Ons is wie ons is, vanweë die boodskap wat God aan ons toevertrou het, en vanweë ons roeping om daardie boodskap wêreldwyd te verkondig. Vandeesweek fokus ons op sigbare kerkeenheid – hoe dit in die alledaagse handel en wandel van die Adventiste-Christen, asook in die praktiese uitleef van die kerk se sending, uiting vind. Jesus maak dit egter duidelik dat die verkondiging van die verlossingsboodskap – te wete dat God ons red en met Hom versoen – nie die kerk se enigste taak is nie. Ons eenheidsbelewenis in Christus is net so belangrik in daardie versoening wat Jesus bring. In ons ou wêreld waar sonde en rebellie hoogty vier, is die kerk ’n sigbare getuie vir die verlossende en transformatiewe krag wat die gelowige in Christus vind. In Christus deel ons ’n enkele evangelie, maar as die kerk nie eendragtig optree en daardie strewe tesame aanpak en uitvoer nie, sal die reddende mag van die kruis misgekyk word. “Ons eenheidsband met Christus lei tot verdere bande, dié tussen gelowige en medegelowige. Ons onderlinge band is die mees oortuigende bewys aan die wêreldling – ten gunste van die deugde en majesteit van Christus asook sy vermoë om klaar te speel met sonde” (Ellen G. White Comments, die SDA Bible Commentary, vol. 5, bl. 1148). *Bestudeer hierdie week se les as voorbereiding vir Sabbat, 1 Desember.