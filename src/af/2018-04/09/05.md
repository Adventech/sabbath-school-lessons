---
title:  Eenheid te midde van diversiteit
date:   28/11/2018
---

In Romeine 14 en 15 roer Paulus kwessies aan wat groot verdeeldheid in die gemeentes van Rome gebring het. Sy oplossing vir dié probleem? Hy doen ’n beroep op die Christene van daardie landstreek om mekaar met geduld en verdraagsaamheid te behandel, om nie mekaar en sodoende die kerk te laat struikel nie. Wat leer ons uit die apostel se raad? 

`Lees Romeine 14:1-6. Watter gewetenswroegings het tot vooroordeel en verdeeldheid onder die Romeinse Christene gelei?` 

Hierdie gewetenswroegings het bes moontlik iets met Joodse sienings oor seremoniële reinheid te doen gehad. Paulus praat van party gelowiges wat oor ander se “gevoelens... geoordeel het” (OAB) oftewel dat die een oor die ander se “opvattings... gestry het” (Rom. 14:1, NAB). Met ander woorde, dit was nie ’n kwessie van lewe of dood – in ’n ewige sin – nie, maar bloot sienings wat elke gelowige op sy/haar eie moes uitklaar (lees Rom. 14:5.) Die eerste soort meningsverskil was oor watter kos ’n mens mag eet. Die eet van Levitikus 11 se verbode diere is egter nie hier ter sprake nie. Daar is nêrens enige bewyse dat die Christene van Paulus se tyd skielik onrein diere – soos vark – begin eet het nie. Ons weet byvoorbeeld dat Petrus nie daaraan wou raak nie (lees Hand. 10:14). Hier stamp gelowiges kop oor die siening dat die eet van groente slegs vir verswakte persone is (Rom. 14:2) asook oor sienings wat met die drink van sekere drankies te make het (Rom. 14: 17, 21). Duidelik het hierdie meningsverskille uitsluitlik oor seremoniële reinheid gegaan. Dit blyk ook uit die gebruik van die woord koinos in Romeine 14:14, wat “ongewyd” of “geestelik vuil” beteken. Koinos verskyn ook in die Griekse vertaling van die Ou Testament – die destydse Septuagint – waar dit op diere dui wat geestelik-gesproke vuil is, en nie dié van Levitikus 11 wat letterlik vuil vanweë hul manier van leef is nie. Klaarblyklik was daar Christene in die gemeentes in Rome wat nie saam met ander gelowiges wou eet nie, omdat die kos nie na hulle mening reg voorberei was nie of omdat dit aan afgode geoffer is. Dieselfde geld vir die hou van bepaalde dae. Hier gaan dit nie om die onderhouding van die weeklikse Sabbat nie. Ons weet immers dat Paulus dit getrou gedoen het (Hand. 13:14, 16:13, 17:2). Dit dui veel eerder op die onderskeie Joodse fees- of vasdae. Paulus se bedoeling hier is dat lidmate verdraagsaam teenoor diegene moet wees wat opreg by daardie voorgeskrewe feeste en vasdae hou, met dien verstande dat laasgenoemde dit nie as hul verlossing moet beskou nie. Verdraagsaamheid en geduld ten tye van meningsverskille is juis hoe gelowiges hul eenheid toon, veral wanneer daardie meningsverskille oor nie-essensiële aspekte van geloof gaan. 

`Bespreek die volgende vraag in klastyd: Is daar enigiets wat ons as Sewendedag-Adventiste glo en beoefen wat nie noodwendig deur alle lidmate ingesien en gevolg hoef te word nie?`