---
title:  Onder die kruis van Jesus
date:   25/11/2018
---

Kerkeenheid is soos die meeste ander geestelike middele wat God ons skenk – ’n genadegawe. Eenheid is nie ’n mensgemaak ding nie. Dit spruit nie uit ons eie pogings, ons goeie werke of ons voornemens nie. In wese skep Jesus Christus dit, deur sy dood en opstanding. Wanneer ons sy dood en opstanding deur geloof in die vorm van die doop en die vergifnis van sonde ontvang; wanneer ons in die band van gemeenskaplike aanbidding saamgebind word; wanneer ons die drie-engeleboodskap aan die wêreld verkondig – is ons een met Christus, en ook met mekaar. 

`Lees Johannes 11:51 en 52, asook Efesiërs 1:7-10. Watter gebeurtenis uit die lewe van Jesus vorm die grondslag van eenheid onder Sewendedag-Adventiste?` 

“Dit het hy nie uit sy eie gesê nie; maar omdat hy daardie jaar hoëpriester was, het hy geprofeteer dat Jesus vir die nasie sou sterwe. En Hy sou nie net vir die nasie sterwe nie, maar ook om die kinders van God, wat oor die hele aarde versprei is, tot een volk bymekaar te bring” (Joh. 11:51, 52; OAB, punktuasie effens aangepas). Hoe vreemd dat God hier vir Kajafas gebruik om die betekenis van Jesus se dood te verduidelik. Die hoëpriester het Jesus ter dood veroordeel, sonder om die omvang en diepte van sy eie uitspraak te verstaan. Vir Kajafas was dit bloot ’n politieke stelling. Johannes maak dit egter deel van sy vertelling ten einde ’n grondslagwaarheid aan die lig te bring – naamlik dat Jesus se soendood ’n kaleidoskopiese betekenis vir al God se getroue kinders inhou, dat hulle uiteindelik “tot een volk” bymekaargebring sou word. Die grondslag van ons eenheid bestaan uit ons eenstemmigheid – ons aanvaar almal dat Christus vir die gelowige gesterf het, ongeag die ander oortuigings wat ons as Sewendedag-Adventiste het, en ongeag hoe uniek die res van ons kerkgenootskap se boodskap is. Ons ervaar boonop ook eenheid in Christus deur die doop. “Deur hierdie geloof in Christus Jesus is julle nou almal kinders van God, want julle almal wat deur die doop met Christus verenig is, het nou deel van Christus geword” (Gal. 3:26, 27; NAB). Die doop is nog ’n band wat ons as Adventiste deel, en versinnebeeld ons geloof in Jesus Christus. Ons het een Vader, en daarom is ons almal seuns en dogters van God. Ons het ook ’n gemeenskaplike Verlosser, in wie se dood en opstanding ons gedoop word (Rom. 6:3, 4). 

`Hoekom behoort ons gemeenskaplike geloof in Jesus alle vorme van onderskeid in die Sewendedag-Adventistekerk te oorwin – hetsy etnies, kultureel, maatskaplik of polities?`