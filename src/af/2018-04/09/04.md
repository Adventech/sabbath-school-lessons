---
title:  Praktiese eenheid
date:   27/11/2018
---

In 1902 skryf Ellen G. White die volgende: “Christus se lewe op aarde – dít is die soort lewe wat elke Christen moet lei. Hy is ons voorbeeld – en nie net oor sy vlekkelose en onkreukbare handel en wandel nie; maar oor sy geduld, sagmoedigheid en minsame geaardheid” (Ellen G. White, in Signs of the Times, 16 Julie 1902). Mev. White se woorde herinner aan Paulus se beroep op die Filippense: “Dieselfde gesindheid moet in julle wees wat daar ook in Christus Jesus was” (Fil. 2:5, NAB). 

`Lees Efesiërs 4:25-5:2 en Kolossense 3:1-17. Beantwoord nou die volgende twee vrae: In watter spesifieke sye van ons lewens word ons gevra om ons lojaliteit aan Jesus te toon? Hoe kan ons in ons openbare lewens getuies vir Jesus wees?` 

Daar is baie ander skrifgedeeltes wat die Christen aansê om Jesus se voorbeeld te volg, deur ’n lewende getuie van Gods genade voor ander te wees. Ons het ook ander roepings: Om ons vir ons medemens se welstand te beywer (Matt. 7:12); om mekaar se laste te dra (Gal. 6:2); om eenvoud aan die dag te lê deur o.a. op geestelike dinge eerder as uiterlike versiering te fokus (Matt. 16:24-26; 1 Pet. 3:3, 4) en om ’n gesonde lewenstyl te lei (1 Kor. 10:31). 

“Geliefdes, in die wêreld is julle vreemdelinge en bywoners. Daarom dring ek by julle daarop aan om nie aan sinlike begeertes toe te gee nie. Dit verwoes net ’n mens se lewe. Gedra julle altyd goed onder die heidene sodat, al praat hulle kwaad van julle asof julle misdadigers is, hulle julle voorbeeldige lewe kan sien en God kan verheerlik op die dag van afrekening” (1 Pet. 2:11, 12; NAB). Al te dikwels onderskat ons die invloed wat ’n Christelike karakter op die mense om ons het: Oomblikke van irritasie wat met geduld begroet word, dissipline te midde van konflik en spanning, ongeduld en harde woorde wat met ’n sagmoedigheid beantwoord word – dít is die voorbeeld wat Jesus vir ons gestel het, en is die soort gedrag wat ons moet naboots. As Sewendedag-Adventiste is ons getuies vir Christus. Tesame bevind ons ons in ’n wêreld wat nie die karakter van God reg verstaan nie, derhalwe kan ons ’n dryfveer vir die goeie, en ter ere van God wees. As ambassadeurs vir Christus moet ons nie net aan ons vroomheid geken word nie, maar ook aan ons praktiese besorgdheid oor die welsyn van ander. As die godsdiens wat ons bedryf eg is, sal dit aan die lig kom. Dit sal boonop ’n verskil in die wêreld maak. ’n Gemeente wat saamstaan en die karakter van Christus aan die wêreld openbaar, sal ongetwyfeld ’n kragtige getuienis wees. 

`Watter soort getuienis is jy vir ander? Watter dinge in jou lewe sal mense noop om Jesus te begin volg?`