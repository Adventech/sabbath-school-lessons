---
title:  Dink aan die armes
date:   01/11/2018
---

Die deel van hulpbronne was deel van die vroeg-Christelike kerk en ’n algemene uitdrukking van hul diepe samesynsbelewenis. Die vrygewigheid waarvan ’n mens aan die begin van Handelinge lees, vind weerklank in die beroep wat Paulus op die gemeentes doen wat hy in Masedonië en Agaje gestig het: Hy vra mooi dat hulle iets vir die armsorg in Jerusalem moet bydra (lees Hand. 11:27–30, Gal. 2:10, Rom. 15:26, 1 Kor. 16:1–4). Daardie donasies simboliseer iets tasbaars: Dat die destydse gemeentes, wat hoofsaaklik uit nie-Jode bestaan het, hul Joods-gebore broeders en susters in Jerusalem gekoester en liefgehad het. Ten spyte van die feit dat hulle van verskillende kulture en etniese groep kom, is hulle een liggaam in Christus, met ’n gemeenskaplike evangelie. Hierdie bereidwilligheid om met die behoeftiges te deel, het ’n tweeledige gevolg: Nie net weerspieël dit daardie gemeentes se eenheid nie, dit verstewig dit ook. 

`Lees 2 Korintiërs 9:8–15. Watter uitwerking sal die Korintiërs se vrygewigheid volgens Paulus hê?` 

Die eenheid wat die vroeg-Christelike kerk beleef het, toon waartoe die moderne kerk in staat is. Daardie eenheid was iets waartoe almal in die destydse gemeentes hulle moes verbind. Die koestering van eenheid in Christus – dit was die eerste Christelike gemeenskap se leiers se groot strewe. Die liefde tussen ’n man en vrou, en tussen ouer en kind, verg ’n daaglikse en doelbewuste toewyding. Net so is dit met eenheid onder gelowiges. Die eenheid wat ons in Christus het, vind weerklank en kry stukrag op ’n aantal maniere. Die elemente wat eenheid in die vroeg-Christelike kerk meegebring het, is duidelik sigbaar – gebed, aanbidding, samesyn, ’n gemeenskaplike stewe, asook bybelstudie. Eerstens het hulle hul roeping verstaan, naamlik om die blye boodskap aan die ganse wêreld te verkondig. Wat meer is, dat wedersydse liefde en koestering vir die gelowige verpligtend is. Dit was ’n eenheid in die vorm van vrygewigheid en wedersydse ondersteuning; wat nie net binne die plaaslike gemeente uiting gevind het nie, maar ook tussen gemeentes, selfs al was hulle bitter vêr van mekaar af. 

`Op watter maniere het jy en jou gemeente al die voordele van vrygewigheid teenoor ander ervaar? Met ander woorde: Watter seëninge ontvang ’n gemeente wanneer die lede ander mense bystaan?`