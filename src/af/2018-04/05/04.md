---
title:  Eenheid in samesyn
date:   30/10/2018
---

In antwoord op Petrus se verlossingsboodskap en sy gevolglike oproep, kom 3,000 mense tot bekering. Hulle aanvaar Jesus as die Messias, as die vervulling van die Ou-Testamentiese belofte aan Israel. So het die Here dan in al daardie mense se harte gewerk. Die feesgangers het van heinde en verre gekom. Baie van hulle het van Jesus te hore gekom en party het selfs gehoop dat hulle Hom daarso sou sien. Ander het Hom al vantevore gesien en sy verlossingsboodskappe gehoor, maar het nog nie ’n vaste besluit geneem om Hom te volg nie. Die gebeure by die Pinksterfees kom dus op ’n goddelike ingegryping neer – die Gees raak oor die dissipels vaardig, waarna hulle van Jesus se opstanding getuig. Skielik kom hulle tot die besef: Deur Jesus te bely, ontvang die sondaar vergifnis (Hand. 2:38). 

`Lees Handelinge 2:42–47. Waarmee het die eerste Christene hulle as ’n gemeenskap van gelowiges besig gehou? Hoe is daardie eenheidskeppende samesynsbelewenis teweeggebring?` 

Let veral op die Pinkster-bekeerlinge se eerste gemeenskaplike aktiwiteit: Die bestudering van die apostoliese leer. Bybelonderrig is ’n belangrike manier om geestelike groei by nuwe gelowiges aan te wakker. In sy sending van die 12 gebied Jesus sy dissipels: “Leer hulle om alles te onderhou wat Ek julle beveel het” (Matt. 28:20, NAB). Die nuutgevonde kerk se Jesus-kennis het juis via die apostels gekom. Die bekeerlinge het bes moontlik van Jesus se lewe en bediening; sy preke, gelykenisse en lesse; en ook van sy wonderwerke te hore gekom – en nou wys die apostels vir hulle hoekom Jesus die vervulling van die Joodse Wet, Wysheidsgeskrifte en Profete is. Die nuwe gelowiges het ook tyd in gebed deurgebring en het van huis tot huis “die gemeenskaplike maaltyd” genuttig (Hand. 2:42, 46; NAB). Ons weet egter nie of laasgenoemde op die heilige nagmaal of bloot gemeenteetes dui nie. Die “onderlinge verbondenheid” suggereer ’n intieme en diepgaande band. Die nuutgevonde kerk het immers gereeld en so dikwels as moontlik tyd saam gespandeer – beide in die tempel in Jerusalem, wat steeds hul plek van aanbidding en gebed was, asook in lidmate se privaat wonings. Die eerste Christene het dus saam geëet en gebid. Gebed is onontbeerlik in ’n geloofsgemeenskap, ’n deurslaggewende element waarsonder geestelike groei nie moontlik is nie. Duidelik het God se nuutgevonde kerkgesinnetjie ook saam aanbid. Ons lees dat hulle dit “getrou” gedoen het (NAB). Hierdie volgehoue “onderlinge verbondenheid” het die gelowiges in goeie guns by die mense van Jerusalem gebring. In dié verband sê die Bybel: “Die hele volk was hulle goedgesind” (Hand. 2:47, NAB). Die Heilige Gees het ongetwyfeld deur hulle gewerk en het ’n positiewe invloed op die mense om hulle gehad – ’n kragtige getuienis ten gunste van die waarheid, van Jesus as Messias. 

`Wat kan jy en jou plaaslike gemeente uit die eerste Christene se voorbeeld leer?` 

`Wat sê dit vir ons oor eenheid, samesyn en om vir Jesus te getuig?`