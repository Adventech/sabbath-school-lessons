---
title:  Vir verdere studie
date:   02/11/2018
---

Ellen G. White, “Pentecost,” bl. 35–46, in die boek The Acts of the Apostles. 

“Die mildadigheid van die gelowiges [waarvan ’n mens in Hand. 2:44, 45 en 4:32–35 lees] is deur die uitstorting van die Heilige Gees teweeggebring. Daardie bekeerlinge was ‘was een van hart en siel’ [NAB]. Hulle het ’n gemeenskaplike strewe as dryfveer gehad – om die sending wat aan hulle toevertrou is, te volvoer – ’n sending waarin hebsug geen plek gehad het nie. Broeder- en susterskap en die evangelie – dié het hulle liefgehad, en nie geld of besittings nie. Hulle doen en late is ’n stille getuienis dat die mens [en sy/haar ewige lot] meer as aarde rykdom beteken. “Oral waar die Gees van God oorneem, is dit so. Elkeen wat oorloop van die Verlosser en sy liefde, sal Jesus se voorbeeld volg – wat ter wille van die mens arm geword het sodat ons daardeur verryk kon word. Tyd, geld, invloed – ja, al die genadegawes wat God ons skenk – beteken slegs iets wanneer dit ten bate van die evangelie ingespan word. Dit is hoe dit in die vroeg-Christelike kerk was. Wanneer ander kan sien dat gelowiges onder ingewing van die Heilige Gees wêreldsgoed opsyskuif, en dat hulle bereid is om opofferings te maak sodat ander die blye boodskap kan ontvang, sal daardie verkondigde waarhede ’n kragtige uitwerking op diegene hê wat dit aanhoor” (Ellen G. White, The Acts of the Apostles, bl. 70, 71). 

**Vrae vir bespreking** 

`Hersien ’n bietjie die faktore wat eenheid in die vroeg-Christelike kerk meegebring het. Dink aan die soort eenheid wat hulle beleef het. Hoe kan die kerk iets soortgelyks vermag? Anders gestel: In watter opsigte faal ons, gemeet aan die destydse gelowiges?` 

`Die vroeë Christelike kerk het vrylik vir die armsorg in Jerusalem gegee. Watter lesse kan die moderne kerk uit hulle liefdadigheid leer? Bied dit ’n mens ook stof tot nadenke vir die ander maatskaplike kwessies waarmee ons vandag te kampe het? Op watter maniere kan die gemeente by die plaaslike gemeenskap betrokke wees ten einde armoede te bestry en in hul basiese behoefte te voorsien?` 

`Dink aan ’n paar lesse wat ons uit die tragiese verhaal van Ananias en Saffira kan leer? Lees Handelinge 5:5 en 5:11. Na die dood van Ananias en Saffira het daar klaarblyklik ’n “groot vrees” oor die ganse kerk gekom? Hoekom is dié sinsnede so belangrik?` 

**Opsomming**: Die vroeg-Christelike kerk het ongekende groei getoon omdat Jesus se dissipels hulself doelbewus vir die beloofde uitstorting van die Heilige Gees voorberei het. Met hul hegte samesyn en gemeenskaplike geloof het die Gees hulle op Pinksterdag voorberei. Na Pinkster het die Heilige Gees die transformasie van die nuutgevonde gemeenskap voortgesit, wat blyk uit hul wedersydse vrygewigheid en snelle groei.