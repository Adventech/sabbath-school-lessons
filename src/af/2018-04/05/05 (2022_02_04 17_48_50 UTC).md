---
title:  Inhalig of vrygewig?
date:   31/10/2018
---

Een van die natuurlike uitvloeisels van die hegte samesynsband onder Jesus se volgelinge, en wat kort na Pinkster te voorskyn gekom het, is die feit dat hulle mekaar ondersteun het. Lukas skryf: “Al die gelowiges was eensgesind en het alles met mekaar gedeel. Hulle het hulle grond en besittings verkoop en die geld aan almal uitgedeel volgens elkeen se behoefte” (Hand. 2:44, 45, NAB). Hierdie deel van gemeenskaplike besittings was nie verpligtend nie. Dit was bloot ’n uitvloesel, ’n vrywillige gebaar, waarmee hulle aan die liefde wat hulle binne die samesynsband ervaar het, uiting wou gee. Boonop was dit ook ’n tasbare uitdrukking van hul eenheid. Hierdie vorm van wedersydse ondersteuning het vir ’n geruime tyd voortgeduur, en word in groter detail in Handelinge 4 en 5 beskryf. Dit is ook ’n tema wat elders in die Nuwe Testament beskryf word, soos ons aanstons sal sien. Dit is binne die konteks van dié soort wedersydse ondersteuning dat ons die eerste maal met Barnabas kennis maak. Klaarblyklik was hy ’n ryk grondbesitter. In ’n stadium verkoop hy sy eiendom ten bate van die gemeenskap, en neem die geld na die apostels (Hand. 4:36, 37). Barnabas word as ’n rolmodel uitgebeeld. 

`Lees Handelinge 4:32–37 en 5:1–11. Vergelyk die gedrag en houdings van Barnabas met dié van Ananias en Saffira. Watter groot fout het hierdie paartjie begaan?` 

Sonder om te blik of te bloos, jok Ananias en Saffira vir die Heilige Gees, gedrag wat van pure onmededeelsaamheid en hebsug getuig. Wanneer dit by dinge kom wat die samesynsband en broederliefde in die wiele ry, is self- en hebsug seker voor in die koor. As Barnabas ’n goeie voorbeeld van die vroeg-Christelike kerk se samehorigheidsgees is, dan is Ananias and Saffira net mooi die keersy. Hier speel Lukas oop kaarte, deur nie swak gedrag en rolmodelle weg te steek nie. In die tien gebooie (Eks. 20:1–17) is die laaste een duidelik anders as die res. Die ander praat oor dade wat ’n sigbare oortreding van die Godsplan vir die mens is, maar die tiende gebod gaan oor sonde in die hart. Om ander se besittings en geliefdes te begeer, is nie ’n uiterlike daad nie, maar ’n manier van dink. Dit kom neer op hebsug, m.a.w. om net te wil hê. Dit het ook ’n maatjie, selfsug – om net te wil hê soos jy dit wil hê. Beide is versteekte sondes, hoe die sondige mense van binne is. ’n Mens sien dit eers wanneer iemand woord by daad voeg, deur selfsugtig op te tree, soos dit hier met Ananias en Saffira die geval was. In ’n sekere sin dui die laaste gebod op die wortel van alle kwaad. Dit bring al die ander sondige handelinge wat deur die ander gebooie veroordeel word, voort. Met Ananias-hulle se hebsug het hulle die Satan ’n inkomkans gegee, totdat hulle vir God gelieg het. Dit stem grootliks ooreen met Judas se hebsug en die tragiese gebeure waartoe dit gelei het. 

`Op watter maniere kan ons die begeerte na ander se besittings en geliefdes – m.a.w. na hebsug en selfsug – in ons eie lewens hok slaan? Dink net aan alles wat jy reeds het, waaroor jy die Here kan loof en prys. Hoekom is dit so ’n kragtige teenmiddel teen hebsug?`