---
title:  Eenheidsbelewenis in die Vroeë Christelike Kerk
date:   27/10/2018
---

### Leesverwysings vir hierdie week se les 
Handelinge 1:12–14, Handelinge 2:5–13, Openbaring 14:12, Handelinge 2:42–47, Handelinge 4:32–37, Handelinge 5:1–11, 2 Korintiërs 9:8–15. 

> <p>Geheueteks</p> 
> “Hulle het hulle heelhartig toegelê op die leer van die apostels en die onderlinge verbondenheid, die gemeenskaplike maaltyd en die gebede” (Handelinge 2:42, NAB).

Kerkeenheid vloei uit ’n gedeelde geestelike ervaring, naamlik dat Christus ons waarheid is. “Ek is die weg en die waarheid en die lewe. Niemand kom na die Vader toe behalwe deur My nie” (Joh. 14:6, NAB). Op die geloofspad wat ons saam aandurf en beleef, word hegte bande van samesyn gesmee. Dit is ook hoe die eerste Adventiste dit tydens die Milleritiese beweging beleef het. Hulle het die Groot Teleurstelling van 1844 saam deurgemaak, en het ook tesame na antwoorde begin soek. Dit het hulle nader aan mekaar gebring en saamgebind. Dit is dan ook hoe die Sewendedag-Adventistekerk ontstaan het, en hoe ons ’n belangrike waarheid – te wete die ondersoekende oordeel – ontdek en uiteindelik beter verstaan het. Die dissipels se ervarings na sy hemelvaart getuig van die krag wat in bybelstudie, in gebed, en in samesyn te vinde is; ’n krag wat eenheid en samehorigheid onder gelowiges van uiteenlopende agtergronde geskep het. Daardie selfde ervaring is ons ook beskore. “Ek hou vol dat die samesynsbelewenis ’n beduidende deel van gesamentlike aanbidding is... Vir die Christen is daar geen plaasvervanger vir die geestelike band wat eenheid tussen gelowige en mede-gelowige, en tussen die gemeente en Christus self, moet bring nie... Eers trek die Heiland iemand na Hom toe, maar dit eindig nie daar nie. Dan verenig Jesus die bekeerling met sy liggaam, die gemeente” (Robert G. Rayburn, O Come, Let Us Worship [Grand Rapids: Baker Book House, 1980], bl. 91). 

_*Bestudeer hierdie week se les as voorbeeiding vir Sabbat, 3  November._