---
title:  Van Babel tot Pinkster
date:   29/10/2018
---

Die tyd van geestelike voorbereiding na Jesus se hemelvaart lei uiteindelik tot Pinkster, en al die gebeure wat hom daardie dag afgespeel het. Die eerste vers van Handelinge 2 sê vir ons wat net voor die uitstorting van die Heilige Gees gebeur het: Al die dissipels het bymekaargekom en was “eendragtig bymekaar” (OAB). In die Ou Testament was die Joodse Pinkster die tweede van ’n reeks van drie groot feeste, en bywoning was verpligtend vir elke manlike Jood. Dit word vyftig dae na Pasga gevier (n.a.v. die Grieks, pentekoste, die vyftigste dag). By daardie geleentheid het die Jode die eerste opbrengs van die somersoes as ’n dankoffer aan die Here bring. Waarskynlik het die Joodse Pinksterfees in Jesus se tyd ook ’n ander komponent bygekry – die herdenking van die gee van die tien gebooie op Sinai (Eks. 19:1). Dit toon ’n voortsetting van God se wet. Dit is so belangrik dat dit selfs deel van die ontluikende Christelike geloof word. Jesus se kruisdood is immers ’n soenoffer vir ons oortreding van God se wet. Dit verklaar hoekom een van die sleutelverse aangaande die eindtydleer, die wet en die evangelie in dieselfde asem noem: “Hier kom die lydsaamheid van die heiliges te pas; hier is hulle wat die gebooie van God en die geloof in Jesus bewaar” (Op. 14:12, OAB). Net soos met die gee van die tien gebooie op Sinai (Eks. 19:16–25, Heb. 12:18), het daardie Pinkster ook met bonatuurlike gebeure gepaardgegaan. “Skielik was daar ’n geluid uit die hemel soos van ’n geweldige stormwind, en dit het die hele vertrek gevul waar hulle gesit het. Hulle het iets soos vuur gesien wat in tonge verdeel en op elkeen van hulle gekom het. Almal is met die Heilige Gees vervul en hulle het in ander tale begin praat soos die Heilige Gees dit aan hulle gegee het om onder sy leiding te doen” (Hand. 2:2–4, NAB). 

`Lees Handelinge 2:5–13. Hoekom is hierdie wonderbaarlike gebeurtenis van sulke groot belang?` 

Pinkster was veronderstel om ’n dag van vreugde te wees, ’n dankseggingsfees vir die oorvloed wat God sy kinders geskenk het. Miskien is dit die rede vir die vals aantygings van dronkenskap (Hand. 2:13–15). Die mag van God blyk veral uit twee wonderwerke – die praat en hoor van uiteenlopende tale. Jode, wat van regoor die Romeinse ryk gekom het om die fees by te woon, het die blye boodskap oor Jesus die Messias in hul eie tale gehoor. Op’n unieke wyse help Pinkster om die prosesse wat met mening by die toring van Babel begin het, te wete die verstrooiing en etniese verdeling van die skeppingsgesin, ongedaan te maak. Genade – die groot gawe van bo – begin die hereniging van daardie gesin. Die eenheid van God se kerk op wêreldvlak toon aan elke mens waaroor die koninkryk van die hemel gaan – die herwinning van die menslike eenheidsbelewenis na die Babelse verwarring.