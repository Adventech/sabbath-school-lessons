---
title:  ’n Voorbereidingstyd
date:   28/10/2018
---

Op die vooraand van sy kruisiging spandeer Jesus tyd saam met sy dissipels. Tydens daardie gesprek belowe Hy om hulle nie in die steek te laat nie. Hy sê dat Hy die Trooster – oftewel die Heilige Gees – sal stuur, om hulle met die verkondiging van die evangelie te help. Die Gees sou hulle help om alles te onthou wat Jesus gesê en gedoen het (Joh. 14:26), en sou hulle help om nog waarhede te ontdek (Joh. 16:13). Op die dag van sy hemelvaart belowe Jesus dit weer. “Julle sal binne ’n paar dae met die Heilige Gees gedoop word... Maar julle sal krag ontvang wanneer die Heilige Gees oor julle kom” (Hand. 1:5, 8; NAB). Daardie mag wat die Heilige Gees aan hulle moes gee, sou hulle in staat stel om getuies in Jerusalem, Judea en Samaria te wees – selfs tot in die uithoeke van die aarde (Hand. 1:8). 

`Lees Handelinge 1:12–14. Wat het die dissipels gedurende daardie tien dae lange voorbereidingstyd gedoen?` 

’n Mens kan jou indink dat daardie tien dae ’n tydperk van diepgaande geestelike voorbereiding was, ’n soort ontrekking aan die wêreld; waartydens hulle hul herinneringe oor Jesus, sy dade, sy leer en sy wonderwerke oor en weer gedeel het. Hulle het “eendragtig volhard in gebed en smeking” (Hand. 1:14, OAB). 

“Terwyl die dissipels op die vervulling van die Jesus se belofte wag, verootmoedig hulle hulself voor die Here. Opreg bely hulle hul sondes en ongeloof. Hulle dink ook aan die dinge wat Christus voor sy dood aan hulle gesê het, en begin om dit beter te verstaan. Waarhede waarvan hulle reeds vergeet het, kom weer by hulle op; wat hulle dan met mekaar deel. Dit voel asof hulle hulself kan skop vir hul mistastings oor die Messias. In hul verbeelding sien hulle al die wonderlike tonele uit Jesus se lewe, soos ’n reeks vlotte in ’n stoet. Terwyl hulle so sy suiwer en heilige lewe sit en bepeins, besef hulle: Niks is te veel moeite nie, geen opoffering te groot nie – ons móét eenvoudig in woord en daad van Christus en sy lieflike karakter getuig! Kan ons nie maar teruggaan en die afgelope drie jaar oordoen nie? Ons sal dit heeltemal anders doen! Hulle sug en dink: As ons net die Meester weer kan sien, kan ons ons opregte liefde aan Hom betoon, kan ons wys hoe opreg jammer ons oor elke handeling en elke woordjie van ongeloof is! Tog vind die dissipels vertroosting in die vergifnis van God. Hulle neem hulle voor, om sover moontlik, daarvoor op te maak deur die wêreld in te gaan en moedig vir Jesus te getuig... [So] sit hulle [dan] al hul meningsverskille opsy, so-ook die begeerte om koning te kraai, en kom in die hegte band van Christelike samesyn byeen” (Ellen G. White, The Acts of the Apostles, bl. 36, 37). 

`Watter dinge in jou geloofslewe sou jy graag wou oordoen? Hoe help spyt ’n mens om ’n beter toekoms te bou?`