---
title:  “Wrede wolwe sal inkom”
date:   11/10/2018
---

`Lees Handelinge 20:25–31. Waarteen het Paulus die ouderlinge in Efese gewaarsku? Wat moes hulle doen om dit te voorkom?` 

In sy bediening het Paulus dikwels met teëkanting te doen gehad, gevolglik het hy ook geweet hoe moeilik dit sou wees om die evangelie van Jesus Christus suiwer te hou. Vir sy afskeidsrede aan die Efesiërs gebruik hy dus ’n Ou-Testamentiese beeld, dié van die “opsiener” of wakende “herder” (oftewel “wag”) waarvan ’n mens in Esegiël 33:1–6 lees. Die punt wat hy wou tuisbring? Dat gesoute leierskap die getroue bewaring van die evangelie aan die nuwe geslag moes toevertrou, dat die leiers getroue herders in hul gemeentes moes wees. Paulus wat (in Hand. 20:29, OAB) na die vals leermeesters as “wrede wolwe” verwys, stem rofweg ooreen met Jesus se waarskuwing: “Maar pas op vir die valse profete wat in skaapsklere na julle kom en van binne roofsugtige wolwe is” (Matt. 7:15, OAB). Skaars het Paulus daardie woorde geuiter, of die vals leermeesters maak hul verskyning, en begin om verwoesting onder die gemeentes wat die apostel in Klein-Asië gevestig het, te saai. Efesiërs 5:6–14 en Kolossense 2:8 is enkele voorbeelde van Paulus se waarskuwings in dié verband aan die gemeentes van daardie landstreek. In sy Tweede Sendbrief aan Timoteus, waarsku Paulus ook laasgenoemde, wat die toesighouer van die kerk in Efese was. Die apostel maan teen goddeloosheid en dwaallering wat in die laaste dae hoogty in die kerk sal vier.  

`Lees 2 Timoteus 2:14–19 en 3:12–17. Wat sê Paulus hier vir Timoteus, hoe moet ’n mens maak om vals leermeesters teë te werk en so eenheid in die kerk te bewaar?` 

Eerstens sê Paulus dat Timoteus goed in die Skrif weerlê moet wees. Hy moet “die woord van die waarheid reg sny” (2 Tim. 2:15, OAB). Die teenmiddel vir die nuttelose argumenteerdery en spekuleerdery waarin gelowige hul soms begewe, is om die Woord van God reg te verstaan en reg aan ander oor te dra. Die waarhede in die Skrif moet reg geïnterpreteer word sodat geeneen van die dele so aangebied word dat dit strydig is met die geheelbeeld wat die res van die Skrif ons gee nie. Hierdie versigtige benadering tot die Woord help ook om die soort waninterpretasies te voorkom wat maak dat mense hul geloof in Jesus prysgee. Irrelevante en minder belangrike kwessies speel ’n ondergeskikte rol. Die sentrale beginsels in Gods Woord – dié wat die gelowige op ’n oorwinnaarslewe in Christus voorberei – moet voorrang geniet. Paulus se raad is ook aan Timoteus self. Hy skryf: “Maar die onheilige, onsinnige praatjies moet jy vermy” (2 Tim. 2:16, OAB). Die spekulatiewe en onbenullige moet Timoteus dus uitsny, as hy enigsins ’n getroue herder in sy gemeente wil wees, een wat ’n nut het. Al wat dié soort haarklowery en ligsinnige praatjies teweegbring, is verdere afvalligheid. Dit het nie ’n veredelende uitwerking op die Christen se geloofslewe nie (2 Tim. 2:16). Slegs die waarheid kan tot ’n godvresende lewe lei en eengesindheid onder gelowiges meebring. Die rede hoekom Timoteus hierdie gevare moet vermy, en sy gemeente dienooreenkomstig moet lei, is omdat sulke dwalings die kerk binnedring en oorneem (2 Tim. 2:17). Gehoorsaamheid aan die Woord van God is al teenvoeter vir dwaalleringe (2 Tim. 3:14–17) – dwaalleringe wat kerklike verdeeldheid meebring.