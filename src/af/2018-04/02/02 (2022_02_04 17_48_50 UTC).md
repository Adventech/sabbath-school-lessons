---
title:  “Trouelose Israel, kom terug”
date:   07/10/2018
---

Eers is hulle ongehoorsaam en opstandig; dan keer hulle terug na God en sy gebod; gevolg deur hernieude afvalligheid en onmin – die geskiedenis van Israel wemel van sulke verhale. Dit is dieselfde storie oor en oor. Dit begin met die doelbewuste besluit om die wil van God te doen, met die gepaardgaande seëninge – vrede en ’n oorvloedige lewe. Maar telkens verval hulle in ongehoorsaamheid en volg hul eie koppe; wat baie ellende, stryd en oorloë veroorsaak. Nog voor Israel die beloofde land binnegegaan het, voorspel die Here al daardie bose kringloop. Wat meer is, Hy gee die nodige maatreëls om die ernstige gevolge wat dit meebring, te voorkom. 

`Lees Deuteronomium 28:1–14. Watter seëninge sou Israel te beurt val indien hulle aan God gehoorsaam was?` 

`Lees Jeremia 3:14–18. Hier doen die Here ’n beroep op Israel om hulle te bekeer, en weer die Here te vind en volg. Wat leer ons daaruit? Wat sê dit vir ons oor die liefde en geduld wat God vir sy kinders het?` 

Jeremia is ’n wonderlike boek. Dit bring na vore hoedat God sy kinders liefhet, hoedat Hy genadig en ruimhartig teenoor hulle is – ten spyte van hul opstandigheid, tweedrag en afgodery. Ons sien hoe die Here gedurigdeur vra dat sy kinders na Hom moet terugkeer en dat hulle van hul verkeerde weë moet afstand doen. Keer op keer belowe die Here dat Hy hulle sal herstel en ’n toekomshoop sal gee. “Trouelose Israel, kom terug, sê die Here. Ek sal nie langer vir julle kwaad wees nie, want Ek is getrou, sê die Here, Ek bly nie vir altyd kwaad nie. Erken net jou skuld, dat jy teen die Here jou God in opstand gekom het deur onder elke groen boom vreemde gode te gaan dien en so aan My ongehoorsaam te wees, sê die Here” (Jer. 3:12, 13; NAB). Hierdie dinge het Jeremia gesê in ’n tyd toe die Woord van God alom verwerp is. Hoewel sekere hervormings in die tyd van koning Josia geïmplementeer is, het min mense hul genope gevoel om getrou en gehoorsaam aan God te bly. Hul sondes, afgodery en egosentriese lewens het op ’n geestelike en politieke ramp afgestuur. Hoe verder hulle van God se wil afgedwaal het, hoe aakliger die vooruitsigte. Tog het die Here aanhou pleit by hulle, deur die profeet Jeremia. Vir hulle wou Hy ’n blink toekoms hê; ’n terugkeer na voorspoed, eenheid en welstand. Tog was daardie dinge slegs moontlik deur ’n lewe van geloof, en deur die uitleef van alles wat daarmee saamgaan. 

`Daar is duidelik ’n verskil tussen gehoorsaamheid en ongehoorsaamheid. Hoe het jy dit al in jou daaglikse handel en wandel beleef?` 