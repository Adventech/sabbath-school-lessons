---
title:  Vir verdere studie
date:   12/10/2018
---

**Ellen G. White, “The Rending of the Kingdom,” bl. 87–98, in Prophets and Kings; “AMessage of Warning and Entreaty,” bl. 298–308, in The Acts of the Apostles. “Die Here begeer dat sy gekose dienaars moet leer hoe om saam te werk. Soms lyk dit of die onderskeie gawes te uiteenlopend is, dat die een se gawe [by wyse van spreke] te groot en die ander s’n te klein is om saam gebruik te kan word. Dan besef ’n mens egter: Die evangelie moet onder mense met verskillende wêrelduitkyke verkondig word. Dit beteken dat twee evangeliewerkers dieselfde blye boodskap op twee verskillende maniere aan dieselfde persoon kan oordra – en dat een se pogings niks vrugte gaan afwerp nie, terwyl die ander se benadering die bearbeide een positief teenoord die waarheid sal stem. Hopelik skep hierdie besef ’n begeerte by gelowiges om saam te staan en saam te werk. Die Heilige Gees rig almal tesame, ongeag hoe uiteenlopend lidmate se gawes en talente is. Dan sal elke woord, en elke handeling, van goedhartigheid en liefde getuig. Met elke werker wat sy [of haar] godgegewe roeping getrou nastreef, word Jesus se groot gebed verhoor – dat eenheid en eengesindheid onder sy dissipels sal heers, sodat die wêreld kan sien dat hulle sy volgelinge is” (Ellen G. White, Gospel Workers, bl. 483).** 

**Vrae vir bespreking** 

`Om te doen “wat reg in jou eie oë is,” is iets wat die hedendaagse mens maar al te goed ken. Postmodernisme wat om en by in die sewentigerjare op die toneel verskyn het, bevraagteken die idee dat daar ’n sentrale of oorkoepelende intellektuele of morele gesag is. Dit baan waarskynlik die weg vir die soort morele anargie waarteen die Bybel ons waarsku. Hoe kan die gelowige, en ook die kerk as ’n geheel, hierdie uitdaging die hoof bied?` 

`Oordink die verhaal van koning Rehabeam en die skeuring van die verbondsvolk (1 Konings 12). Watter lesse kan die kerk uit hierdie verhaal leer?` 

`Wat kan kerkleiers en lede doen om twis en geslote groepies in die gemeente te voorkom? Hoe belangrik is dit om hierdie dinge betyds hok te slaan voordat dit die gemeente oorneem? Wat kan lidmate doen om te verseker dat hulle nie in dieselfde slaggat as die Korintiërs beland nie?` 

`Blaai nou na Spreuke 6:16–19. Bekyk die dinge wat hier in verband met tweedrag gebring word. Hoe help dit lidmate om tweedrag op gemeentevlak te voorkom?` 

**Opsomming**: In die Bybel sien ’n mens hoedat bepaalde situasies op tweedrag uitgeloop het. Die kere wat God se volk wel aan Hom getrou en gehoorsaam was, kon hulle tweedrag vryspring. Ongelukkig toon Rigters hoedat Israel dikwels dwarsgetrek het – tweedrag is ’n kans gegun om pos te vat. Dit blyk veral uit die regering van Rehabeam. Boonop leef die saadjie van tweedrag voort, want dit gebeur ook in die Nuwe Testament. ’n Deeglike begrip van die Bybelse leer, asook opregte pogings om die voorskrifte daarin te gehoorsaam, is die kerk se bastion teen onenigheid en skeuring.