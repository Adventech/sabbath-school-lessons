---
title:  Die oorsake van tweedrag
date:   06/10/2018
---

### Leesverwysings vir hierdie week se les:          
Deuteronomium 28:1–14, Jeremia 3:14–18, Rigters 17:6, 1 Konings 12:1–16, 1 Korinthiërs 1:10–17, Handelinge 20:25–31. 

> <p>Geheueteks</p> 
> “Wysheid begin met die dien van die Here; wie die Heilige ken, het werklik insig” (Spreuke 9:10, NAB).

Die Ou-Testamentiese profete doen herhaaldelik ’n beroep op Israel om by God se voorskrifte te hou. Ongehoorsaamheid en traak-my-nieagtigheid sou afvalligheid en tweedrag meebring. Gehoorsaam aan God en sy wet was ’n manier om sy volk teen die gevolge van sonde te beskerm. Boonop was hulle van heidense nasies omring, derhalwe wou [en het] God sy volk geheilig. Die soeke en navolging van God se wil sou eensgesindheid by sy destydse kinders koester. Neem ook in ag dat hulle met heidense inslae en die euwels van verdraaide godsdiens te kampe gehad het, en bykans vanuit alle oorde. Die nastreef van God se wil sou die gemeenskaplike strewe om daardie dinge te beveg ’n reuse hupstoot gee. God wou hê dat sy volk ’n geheiligde lewe moes lei, en dat hulle die ander volkere tot voorbeeld moes wees. God se woorde aan die volk na Hy hulle uit Egipteland bevry het, som dit netjies op: “Kyk, ek het julle die voorskrifte en die bepalings geleer soos die Here my God my beveel het. Julle moet daarvolgens lewe wanneer julle in die land kom en dit in besit neem. Gehoorsaam die voorskrifte en lewe daarvolgens, want daaraan sal die ander volke sien dat julle wysheid en insig het. Hulle sal van al hierdie voorskrifte hoor en sê: ‘Net hierdie groot nasie het wysheid en insig’” (Deut. 4:5, 6; NAB). Dit is ongetwyfeld so: As God se volk getrou aan Hom sou bly, sou Hy hulle ryklik seën en ook ander tot seën wees. Daarenteen sou ongehoorsaamheid ’n magdom probleme meebring, onder meer tweespalt. 

_*Bestudeer hierdie week se les as voorbereiding vir Sabbat, 13 Oktober._
