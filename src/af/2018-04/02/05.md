---
title:  Die krisis in Korinte
date:   10/10/2018
---

Ongelukkig is die kwessie van onenigheid onder die kinders van die Here ook ’n Nuwe-Testamentiese verskynsel. Hoofstukke een tot vier van Paulus se Eerste Sendbrief aan die Korintiërs is juis ’n oproep tot eendrag. Terwyl Paulus in Efese was, hoor hy van allerhande skeurings onder die gelowiges in Korinte. Daarom begin hy sy skrywe met ’n lang bespreking oor eenheid in die kerk en hoe belangrik dit is om tweespalt en skeuring te vermy. Paul was bekommerd oor daardie verwikkelinge, en probeer dus om die dreigende krisis met Geesgevulde raad af te weer. 

`Lees 1 Korinthiërs 1:10–17. Wat was die redes vir die tweedrag, rusie en skeurings onder die gelowiges in Korinte?` 

Paulus was bekommerd toe hy by Chloe-hulle verneem dat die broers en susters in Korinte stry gekry het en verdeeld was. Sy openingswoorde toon sy erns: “Ek doen ’n beroep op julle almal, broers, in die Naam van ons Here Jesus Christus, om eensgesind te wees. Daar moet geen verdeeldheid onder julle wees nie. Julle moet een wees in dieselfde gesindheid en met dieselfde oortuiging” (NAB). Sy oplossing was om hulle daaraan te herinner dat hulle as Christene “verenig moet wees in dieselfde gesindheid en in dieselfde mening” (1 Kor. 1:10, OAB). Die kopstampery en verdeeldheid moes end kry, ongeag die rede daarvoor. Paulus wys die Korintiërs opnuut daarop dat die gelowige geroep word om Christus te volg, en nie mense nie – maak nie saak hoe talentvol of begaafd daardie persoon is nie, of selfs hoe belangrik die bediening is waartoe daardie persoon geroepe is nie. Hoewel daar reeds kantkiesery onder die Korintiërs was, stel Paulus dit onomwonde dat sulke verdelende gedrag nie die wil van Christus is en was nie. Die apostel wys hulle ook daarop dat Christelike gedrag om Jesus en sy soendood draai (1 Kor. 1:13). Eenheid in die kerk is geskoei op die gekruisigde Christus – op Hom, en Hom alleen, as bybelwaarheid - ongeag hoe “waardig” iemand as mentor, prediker of kerkleier is. Aan die voet van die kruis is ons almal gelyk. Ons word in Christus gedoop. Hy is al een wat ons van sonde kan reinig. Nietemin moet ons ons aktief vir eenheid in Christus beywer. Wat sê dit vir ons as Sewendedag-Adventiste? Ons kan nie die eenheid van geloof en sending wat ons het as vanselfsprekend aanvaar nie. Stryd en verdeeldheid kan kerkeenheid ondermyn, tensy die liefde van Jesus as Heer en Heiland ons saambind. 

`Hoe moet lidmate, gemeentes en die kerk maak om die soort gevare waarmee Paulus hier te kampe gehad het, te vermy? Hoekom moet ons altyd versigtig wees hoeveel lojaliteit ons aan enigeen behalwe Christus gee?`