---
title:  Die verbondsvolk skeur
date:   09/10/2018
---

Afvalligheid en die ernstige gevolge wat dit inhou, het nie die verbondsvolk vanuit die bloute oorval nie. Eeue se swak keuses en verkeerde besluite het uiteindelik vreeslike gevolge vir God se volk ingehou. 

`Lees die verhaal van koning Rehabeam in 1 Kon. 12:1–16. Wat het hierdie aaklige skeuring in die verbondsvolk veroorsaak?` 

“As Rehabeam en sy onervare raadgewers God se doel met Israel reg verstaan het, sou hulle op die volk se versoek ag geslaan het, deur die staatsadministrasie te hervorm. Die byeenkoms in Sigem was net mooi die gulde geleentheid [om so iets van stapel te stuur]. Tog kon hulle nie reguit dink nie, nie oorsaak en gevolg bymekaar uitbring nie. So het hulle dan hul invloed oor die mense tot ’n groot mate verloor. Nee, hulle was vasbeslote om die onderdrukkende wette wat in Salomo se tyd bekragtig is, voort te sit en selfs strawwer toe te pas – ’n besluit wat strydig met God se plan vir sy verbondsvolk was. Dit moes hulle stof tot nadenke en herbesinning gegee het; maar al wat hierdie onwyse en onsimpatieke poging tot magsvertoon reggekry het, was om te toon dat amp en gesag die koning en sy verkose raadgewers in trotsaards omskep het” (Ellen G. White, Prophets and Kings, bl. 90). 

**Wat sê die volgende skrifgedeeltes vir ons oor die deurslaggewende rol wat wysheid in die neem van goeie besluite speel? Waarvandaan kom ware wysheid?** 

`Spr. 4:1–9` 

`Spr. 9:10` 

`Jak. 1:5` 

Die verhaal van Rehabeam en sy ondeurdagte en onwyse besluit om ekstra dwangarbeid op sy mense af te dwing, is ’n laagtepunt in die geskiedenis van Israel. Die koning het raad by twee verskillende groepe raadgewers ingewin. Tog was dit nie sy grootste fout nie. Hy het die minder ervare groep – mans van sy eie ouderdomsgroep – se raad gevolg, wat die koninkryk in chaos gedompel het – ’n koninkryk wat sy pa Salomo, en sy oupa Dawid, 80 jaar geneem het om op te bou. Die jong raadgewers het gemeen dat die ongelukkigheid onder die mense m.b.v. intimidasie onderdruk moes word. Die koning moes wys dat hy sterker as sy pa is. Dit was pure dwaasheid. Die jong raadgewers het soos volg geredeneer: Om ag te slaan op die volk se versoek, deur die hoeveelheid verpligte arbeid te verminder, sou ’n teken van swakheid wees. Nee, hy moes onverbiddelik en wreed wees. Met daardie benadering het die koning bloot getoon dat hy ’n boelie was, en nie sy mense se lojaliteit en geloof verdien het nie. Dit het tot verdeeldheid en skeuring gelei. So iets was nooit veronderstel om te gebeur nie, en het God se drome vir sy verbondsvolk verydel.