---
title:  Die bekering van nie-Jode
date:   12/11/2018
---

’n Mens lees ook in Handelinge van die bekering van nie-Jode tot die evangelie van Jesus Christus. Dit was natuurlik ’n gebeurtenis wat die meeste konflik onder die eerste Christene veroorsaak het, soveel so dat dit die nuutgevonde kerk se voortbestaan en sending in gevaar gestel het. 

`Lees Handelinge 10:1–23. Die Heilige Gees was besig om die gemeente vir die verkondiging van die evangelie onder nie-Jode voor te berei. Watter dele van hierdie skrifgedeelte toon dat dit die geval was?` 

Wat ’n eienaardige visioen! Dit het hom behoorlik geruk. Hy was ’n getroue Jood, en in ooreenstemming met die wet sou hy nooit as te nimmer aan enigiets onrein raak nie (lees Lev. 11, Eseg. 4:14 en Dan. 1:8). Tog gaan hierdie visioen nie oor eet en drink nie, maar oor die skeidsmure tussen Jood en nie-Jood, wat destyds die uitdra van die evangelie belemmer het. Duidelik was dié tipe skeidsmure net so ’n groot probleem as wat dit vandag is. In die eerste paar dekades na Christus, het die Christendom grotendeels uit Jode bestaan, wat Jesus as die beloofde Messias van Ou-Testamentiese profesie aanvaar het. Daardie eerste gelowiges was getrou aan hul Joodse erfenis en het nog by die seremoniële wette gehou. Vir hulle het die evangelie van Jesus Christus dus nie met daardie pre-messiaanse seremonies weggedoen nie (lees Matt. 5:17–20). 

`Lees Handelinge 10:28, 29, 34 en 35. Hoe het Petrus die visioen wat hy in Joppe gehad het, geïnterpreteer? Hoe het hy tot daardie slotsom gekom?` 

Wat gebeur hier? Die Heilige Gees baan die weg vir verwelkoming van nie-Jode in die Christelike gemeenskap. En dit kon hulle doen sonder om eers besny te word of eers die Joodse tradisie te volg. Petrus en sy vriende het uiteindelik besef dat dit deel van die Godsplan is, toe Cornelius en sy huishouding ook die tipe uitstorting van die Heilige Gees beleef het as wat Jesus se dissipels op Pinksterdag te beurt geval het (Hand. 10:44–47). Hulle het het tot die besef gekom: As nie-Jode dan die Heilige Gees op dieselfde wyse as Jode ontvang, beteken dit dat die besnydenis nie ’n voorvereiste vir geloof in Jesus as die Messias is nie. Daardie gevolgtrekking was die begin van ’n groot teologiese twispunt binne die vroeg-Christelike kerk.