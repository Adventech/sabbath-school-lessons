---
title:  Vooroordeel en etnisiteit
date:   11/11/2018
---

`Lees Handelinge 6:1. Die vroeë Christelike kerk het kos onder die weduwees uitgedeel, maar toe ontstaan daar klagtes oor vermeende onregverdigheid. Waaroor het dié kwessie gegaan?` 

Onder die nuutgevonde kerkgemeenskap het daar klagtes oor vooroordeel en voortrekkery ontstaan, met die Griekssprekende Joodse weduwees wat klaarblyklik minder kos as hul Joodsgebore eweknieë ontvang het. Hierdie vermeende voortrekkery het verdeeldheid in die vroeë Christelike kerk veroorsaak. Of daar enigsins waarheid in daardie aantygings gesteek het, weet ons nie. Die Skrif laat hom nie daaroor uit nie. Al wat ons weet, is dat party mense dit as ’n wesentlike probleem beskou het. Hierdie konflik het die kerk bedreig toe hy nog in sy aanvangsjare was. Dit is nogal interessant dat verdeeldheid op grond van etniese verskille so gou in die kerk kop uitgesteek het. 

`Lees Handelinge 6:2–6. Hoe het die vroeë Christelike kerk hierdie misverstand uit die weg geruim?` 

Die vroeë Christelike kerk het met rasse skrede gegroei, soveel so dat dit die apostels se werkslas tot breekpunt gedryf het. Die verkiesing van dié sewe mans, wat in die Christelike tradisie “diakens” genoem word (alhoewel die Nuwe Testament hulle nie so noem nie), het die gespanne situasie onder gelowiges in Jerusalem ontlont, en het boonop meer mense by kerlike bediening betrek. Die apostels het op die Griekssprekende Joodse Christene se klagtes ag geslaan en het na die gemeente se voorstelle geluister. Die verkiesing van die sewe wat op gelyke voet met die apostels moes werk, is aan die byeengeroepte gemeente oorgelaat. Hulle het sewe dissipels aangewys, almal Jode van Griekse herkoms. Die apostels se nuwe helpers was “daarvoor bekend... dat hulle vol van die Heilige Gees was en wysheid gehad het” (Hand. 6:3; NAB, effens aangepas). Voorheen moes die apostels alleen die Woord verkondig en kos onder die weduwees versprei, maar nou is die een deel van hul bediening aan die nuutverkose “diakens” gegee. So is die bediening in twee ewe belangrike bedienings verdeel. Neem in ag dat Lukas hier dieselfde Griekse woordjie – diakonia - vir die apostels se “bediening van die woord” (Hand. 6:4) asook die diakens se “daaglikse versorging” van die weduwees gebruik (Hand. 6:1).  

`Die apostels het die al die gelowiges byeengeroep (Hand. 6:2) om saam ’n oplossing vir die probleem te vind. Wat leer ons daaruit?`