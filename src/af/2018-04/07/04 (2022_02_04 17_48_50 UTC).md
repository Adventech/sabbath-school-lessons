---
title:  Waar die Gees lei
date:   13/11/2018
---

Die leiers van die gemeentes in Jerusalem het gou van die gebeure in Caesarea en van Cornelius en sy huishouding te hore gekom. Petrus moes terstond aan hulle verslag doen. Dit het hulle dwars in die krop gesteek dat Petrus saam met nie-Jode geëet het, wat volgens die Joodse interpretasie van die Mosaïese wette streng verbode was (Hand. 11:3). 

`Lees Handelinge 11:4–18. Hoe het Petrus verduidelik dat dit die werking en plan van die Heilige Gees was? Wat was die hoofrede vir die oorvertel van alles wat in Caesarea gebeur het?` 

Party van die leiers het die aanvaarbaarheid van Petrus se optrede, asook sy besluit om hierdie nie-Jode te doop, bevraagteken. Nietemin was daar genoeg getuies (Hand. 11:12) om te bevestig dat die Heilige Gees inderdaad op dieselfde wyse aan Cornelius-hulle gegee is as aan die apostels op Pinksterdag. Teen die klinkklare leiding en werking van die Heilige Gees kon die leiers in Jerusalem nie stry nie en daarom het hulle dit as ’n geskenk van Bo aanvaar. “En toe hulle dit hoor, het hulle geswyg en God verheerlik en gesê: So het God dan ook aan die heidene die bekering tot die lewe geskenk” (Hand. 11:18, OAB). 

`Lees Handelinge 11:19–24. Watter nuwe uitdaging het in die vroeë Christelike kerk ontstaan?` 

Dalk het party van die gelowiges in Jerusalem gemeen dat Cornelius-hulle se storie dalk net ’n eenmalige “vergunning” sou wees, en dat so iets nie weer sou gebeur nie. Tog het die Heilige Gees ander planne gehad. Stefanus se dood (Hand. 8:1) het tot grootskaalse vervolging gelei. Die apostels, wat voorheen net in Jerusalem en Judea werksaam was, het in plekke soos Samaria, Fenisië, Siprus en Antiogië opgeëindig. So het al hoe meer nie-Jode Jesus as hul persoonlike Saligmaker aangeneem – net soos Jesus voorspel het (Hand. 1:8). Die kerk het ’n toeloop van nie-Joodse bekeerlinge beleef, wat inderdaad goeie nuus was. Tog was dit seker moeilik vir die heel eerste Christene om skielik nie-Joodse bekeerlinge te moes akkommodeer. 

`Die vraag is net: Aan watter eng sienings oor die kerk en sy sending klou die moderne gelowige vas, wat moontlik ons getuienis aan die wêreld in die wiele kan ry?`