---
title:  Die vergadering in Jerusalem
date:   14/11/2018
---

`Lees Handelinge 15:1 en 2, asook Galasiërs 2:11–14. Watter twee strydpunte het ernstige konflik in die vroeë Christelike kerk veroorsaak?` 

Die dinge wat gedreig het om die nuutgevonde Christelike gemeenskap te ontspoor, was nie klein probleempies met maklike oplossings nie. Party Joodse Christene het gemeen dat verlossings slegs deur ’n tradisonele verbintenis met God se verbondsvolk – d.w.s. deur die besnydenis – kon kom. In ’n poging om getrou aan daardie uitverkore lewenstyl te wees, het baie Joodse Christene dus alle kontak met nie-Jode vermy, uit vrees dat dit moontlik hul eie verlossing in gedrang sou bring. Neem in ag dat die Joodse tradisie baie streng reëls oor hul omgang met nie-Jode gehad het. Daardie eng sienings het sommer gou ’n struikelblok vir die nuwe Christelike gemeenskap geword, veral toe die evangelie groot aftrek onder nie-Jode begin kry het. Die Joodse Christene het soos volg geredeneer: Christus was die Messias van God se verbondsvolk, soos dit in die Ou Testament voorspel is. Dié wat buite daardie tradisie gebore is, sal moet Jode word. Eers moet hulle die reëls van die verbondslewe volg en dan kan hulle ook die Messiaanse verlossing deelagtig word. 

`Lees Handelinge 15:3–22. Noem enkele van die kwessies wat tydens die vergadering in Jerusalem bespreek is.` 

Die Jode het die Ou-Testamentiese verhale oor die besnydenis, asook dié oor kontak met nie-Jode, op ’n tradisionele Joodse wyse uitgelê. Die apostels, ouderlinge en afgevaardigdes uit Antiogië was druk besig om hierdie kwessies te bespreek. Tog het ’n klinkklare oplossing hul bly ontwyk. In ’n stadium kry Petrus ’n spreekbeurt, gevolg deur Barnabas en Paulus. In Petrus se bydrae sinspeel hy op sy visioen in Joppe en noem dat die Heilige Gees nou die weg vir die sieleredding onder nie-Jode gebaan het. Daarna getuig Paulus en Barnabas oor die dinge wat die Here deur hulle prediking onder die nie-Jode vermag het. By daardie vergadering het ’n lig vir talle opgegaan. Aangaande dié nuwe waarheid het Petrus hom soos volg uitgelaat: Ons, en ook hierdie gelowiges [d.w.s. die nie-Joodse gelowiges], glo dat ons net deur die genade van die Here Jesus gered word” (Hand. 15:11; NAB, klem verskaf). Daardie dag het mensgemaakte tradisies die knie voor die evangeliewaarheid gebuig. 

`Het jy al ooit ’n diepgewortelde oortuiging prysgee? Wat het jy uit daardie ervaring geleer? Kan dit jou in die toekoms help, wanneer jy dalk weer ’n bepaalde interpretasie wat jy jare lank gekoester het, moet hersien?`