---
title:  ’n Moeilike Oplossing
date:   15/11/2018
---

Dit feit dat die kerk in Antiogië bereid was om afgevaardigdes na die vergadering in Jerusalem te stuur, ten einde dié konflik op te los, het seker baie moed en vertroue geverg. Na ure se debattering tussen die apostels en ouderlinge tree Jesus se broer, Jakobus, egter tussenbeide en gee sy beslissing. Klaarblyklik het hy daardie vergadering gelei (Hand. 15:13–20). Duidelik het die kerk tydens daardie sitting besluit dat nie-Joodse bekeerlinge nie nodig gehad het om hulle tot die Joodse godsdiens te bekeer nie, m.a.w. hulle het nie nodig gehad om aan al die bepalings van die seremoniële wette – onder meer die besnydenis – te voldoen ten einde Christene te word nie. 

`Lees Amos 9:11 en 12, asook Jeremia 12:14–16. Watter voorspellings het hierdie Ou-Testamentiese profete aangaande Israel se buurnasies gemaak?` 

Hoewel Jakobus uit Amos 9 aanhaal, sinspeel van die ander Ou-Testamentiese profete ook op die verlossing van nie-Jode. Van meet af was dit die Godsplan, dat die ganse mensdom die verlossingsboodskap deur Israel se getuienis en ervaring moes ontvang het. Die Here het dit immers so beskik dat Abraham en sy nasate, deur hul roeping, die ander nasies tot seën moes wees (Gen. 12:1–3). Die leiding van die Heilige Gees; Petrus, Paulus en Barnabas se evangelisasie onder die nie-Jode; asook grootskaalse bekerings van buite die Jodedom – is alles bewyse dat God dit so beskik het. Danksy die apostels se getuienis by daardie vergadering het kerkleiers uiteindelik besef dat die Ou-Testamentiese profesieë in dié verband besig was om in vervulling te gaan. Tog het die Jode reeds die nodige reëls aangaande die behandeling van, en optrede teenoor, nie-Jode tot hul beskikking gehad. Die Here het hulle daardie moets en moenies gegee (Lev. 17, 18), waarna Jakobus dan ook in sy beslissing verwys het (Hand. 15:29). By daardie geleentheid het gelowiges begin besef: Die oproep tot bekering – tot verlossing in Jesus en ’n plek in die verbondsvolk – is nou ook vir die nie-Jood. Die Heilige Gees het hulle tot beter insigte gebring. Verborge waarhede, van kardinale belang vir kerk en lidmaat, het aan die lig gekom. Handelinge 15:30–35 sê ook vir ons hoe die Antiogiërs op die beslissing in briefvorm gereageer het: “En toe hulle dit gelees het, was hulle bly oor die bemoediging” (Hand. 15:31, OAB). Hier het ons ’n kragtige voorbeeld van hoe die vroeg-Christelike kerk ’n reuse eenheidskrisis afgeweer het. In ’n gees van liefde, samehorigheid en wedersydse vertroue, het hulle hulle aan die Woord van God onderwerp – die Gees het gelei en hulle het gevolg. 

`Wat leer ons uit hierdie gebeurtenis, veral wanneer dit kom by die besef dat ’n mens nie ander se standpunt net moet aanhoor nie, maar dat jy soms die geldigheid daarvan moet insien, selfs al is dit vir jou ongemaklik?`