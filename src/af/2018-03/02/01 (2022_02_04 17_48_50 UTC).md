---
title:  Pinkster
date:   07/07/2018
---

### Leesverwysings vir hierdie week se les
Handelinge 2:1–4, Johannes 14:16, Handelinge 2:5–13, Joël 2:28–32, Handelinge 2:22–39, Psalm 110:1–3

> <p>Geheueteks</p>
> “Hierdie Jesus het God opgewek, waarvan ons almal getuies is. Nadat Hy dan deur die regterhand van God verhoog is en van die Vader die belofte van die Heilige Gees ontvang het, het Hy dit uitgestort, wat julle nou sien en hoor” (Handelinge 2:32, 33).

Die woord Pinkster kom van die woord pentēkostē, die Griekse naam vir die Joodse fees van die weke (Exodus 34:22); dit word ook die fees van die eerstelinge van die koringoes genoem (Númeri 28:26). Die term “pinkster” beteken “vyftigste” en kry sy betekenis van die feit dat die fees op die vyftigste dag van die beweegoffergerf-seremonie gevier was, op die eerste dag na die Paasfees. Dit was ‘n dag van vreugde en danksegging, want die volk van Israel het “die eerstelinge van die koringoes” voor die Here gebring (Exodus 34:22).

Die fees het toe ‘n gepaste simbool van die eerste geestelike oes van die Christelike kerk geword toe die Heilige Gees meer oorvloedig as ooit tevore uitgestort was, en drieduisend mense op een dag gedoop was (Handelinge 2:41). Dit het gevolg op die hemelvaart van Jesus en Sy verheffing in die hemel, en was ‘n skielike, bonatuurlike gebeurtenis wat die apostels van eenvoudige en onbekende Galilése manne verander het na manne wat met oortuiging en moed die wêreld sou verander. Pinkster word dikwels die geboorte van die kerk genoem, die tydstip toe Christus se volgelinge, Jode en (later die) heidene, as God se nuwe gemeenskap op aarde gewettig was.

_*Bestudeer hierdie week se les as voorbereiding vir Sabbat, 14 Julie._