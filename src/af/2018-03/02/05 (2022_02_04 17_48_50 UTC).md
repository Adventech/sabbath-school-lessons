---
title:  Jesus word verhoog
date:   11/07/2018
---

`“Nadat Hy dan deur die regterhand van God verhoog is en van die Vader die belofte van die Heilige Gees ontvang het, het Hy dit uitgestort, wat julle nou sien en hoor” (Handelinge 2:33).`

In die derde deel van sy toespraak het Petrus weer oor die kwessie van tale wat aanvanklik die mense se aandag getrek het, gepraat. In plaas daarvan dat hulle dronk was, wat in elk geval vreemd sou wees omdat dit nog net nege-uur in die oggend was (Handelinge 2:15), het die gelowiges in tale gepraat omdat die Heilige Gees so pas van die hemel af uitgestort was.

`Lees Handelinge 2:33–36. Wat is die verband tussen Jesus se verheffing deur die regterhand van God en die uitstorting van die Gees?`

Die regterhand van God is ‘n outoriteitsposisie (Psalm 110:1–3). Petrus se argument wat op die Skrif gegrond was, was dat Jesus die Gees op Sy volgelinge uitgestort het omdat Hy tot so ‘n verhewe posisie in die hemel verhoog was. Die verheffing het nie aan Jesus ‘n status gegee wat Hy nie tevore gehad het nie (Johannes 1:1–3, 17:5). Inteendeel, dit het die Vader se hoogste erkenning van Sy reg as Heer en Verlosser bevestig (Handelinge 2:36). Hierdie gebeurtenis verwys ons eintlik na een van die belangrikste temas in die Skrif: die kosmiese stryd tussen goed en kwaad. Die punt is dat die Gees nie ten volle uitgestort sou gewees het as Jesus nie verhef was nie (Johannes 7:39), en Jesus sou nie verhef kon word as Hy nie op die kruis getriomfeer het nie (Johannes 17:4, 5). Met ander woorde, Jesus se verheffing was die voorwaarde vir die koms van die Gees, want dit het God se goedkeuring van wat Jesus op die kruis vermag het, aangedui, wat ook die vernietiging van dié een wat die heerskappy van hierdie wêreld onregmatig bekom het, aangedui het (Johannes 12:31).

Die sondeval in hierdie wêreld het ‘n skaduwee op God gewerp. Dit was nodig dat Jesus moes sterf, nie net om die mensdom te verlos nie, maar ook om God te regverdig en om die Satan as ‘n bedrieër te ontbloot. Tydens Jesus se bediening het die verlossingstydperk alreeds in werking getree (Lukas 4:18–21). Toe Hy duiwels uitgedryf het of sondes vergewe het, was Hy besig om Satan se gevangenes vry te stel. Maar, dit was die kruis wat Hom die volmag gegee het om dit te doen. Toe Christus se selfopoffering dus in die hemel bekragtig was, het Satan ‘n finale hou gekry, en die Gees was toe uitgestort om ‘n volk vir die koms van Christus voor te berei.