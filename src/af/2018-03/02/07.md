---
title:  Vir verdere studie
date:   13/07/2018
---

Die uitstorting van die Heilige Gees tydens Pinkster dui ‘n kernwaarheid aan oor wat in die hemel plaasgevind het, en oor hoe God die Vader Christus se offer vir die sondes van die wêreld aanvaar het. Die uitstorting van die Gees het ook getoon dat Christus se werk in die hemel namens ons wat op Sy offerande op die aarde gegrond was, nou ingehuldig was. Hierdie verstommende gebeurtenisse is verdere bevestiging van die buitengewone waarheid dat hemel en aarde verbind is op maniere wat ons nie nou kan begryp nie. “Christus se hemelvaart was die teken dat Sy volgelinge die beloofde seën sou ontvang. . . . Toe Christus die hemelpoorte binnegaan, is Hy te midde van die aanbiddende engele tot die troon verhef. Sodra hierdie plegtigheid afgehandel was, het die Heilige Gees in ryke strome op die dissipels neergedaal en is Christus in werklikheid verheerlik met die heerlikheid wat Hy van alle ewigheid af by die Vader gehad het. Die uitstorting tydens die Pinksterfees was die hemel se boodskap dat die inhuldiging van die Verlosser voleindig was. Ooreenkomstig Sy belofte het Hy die Heilige Gees van die hemel af na Sy volgelinge gestuur as teken dat Hy as priester en koning alle gesag in die hemel en op die aarde ontvang het en die Gesalfde oor Sy volk was.” — Ellen G. White, Die Handelinge van die Apostels, bl. 32-33.

**Vrae vir bespreking**

`Wat van Pinkster kan die kerk huidiglik verwag om te ondervind? Wat kan en wat kan nie herhaal word nie?`

`Dink meer na oor die feit dat Petrus die opstanding van Jesus so ‘n belangrike deel van die Pinksterboodskap gemaak het. Wat die opstanding selfs meer wonderbaarlik gemaak het, is dat watter Joodse Messiaanse verwagtinge ook toe al bestaan het, niemand verwag het dat ‘n Messias uit die dood opgewek sou word nie. Dit was nie deel van enigiemand se geestelike verwagting nie; dit was nie die verwagting van hulle wat na die koms van die Messias uitgesien het nie. Watter lesse kan ons hieruit leer oor hoe ons moet weet wat in die Bybel geskryf staan, teenoor wat die nuutste populêre leringe voorhou?`

`Handelinge 2:38 praat oor die nodigheid om gedoop te word. Beteken dit dat enigeen wat in Jesus geglo het maar nie gedoop was voordat hulle gesterf het nie, noodwendig verlore is? Regverdig jou antwoord.`