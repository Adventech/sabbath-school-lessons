---
title:  Die eerste vrugte
date:   12/07/2018
---

Petrus se hoorders se harte was diep deur sy woorde geraak. Sommige van hulle kon net ‘n paar weke tevore tussen diegene gewees het wat vir Jesus se kruisiging gevra het (Lukas 23:13–25). Maar nadat hulle oortuig was dat Jesus van Násaret inderdaad die Messias was wat deur God gestuur was, het hulle met groot hartseer uitgeroep: “Wat moet ons doen, broeders?” (Handelinge 2:37).

`Lees Handelinge 2:38. Wat was die twee fundamentele vereistes vir vergifnis?`

Om berou oor jou sondes te hê, beteken om ‘n radikale ander lewensrigting in te slaan, om weg te beweeg van sondige gewoontes (Handelinge 3:19, 26:20), en om nie net ‘n hartseer gevoel te hê en berouvol te wees nie. Ware berou is saam met geloof ‘n gawe van God, maar soos met alle gawes, kan hierdie gawe verwerp word (Handelinge 5:31–33, 26:19–21, Romeine 2:4). Sedert Johannes die Doper se bediening was bekering met die doop geassosieer (Mark 1:4). Dit wil sê, die doop het ‘n simbool van bekering geword, ‘n godsdiensige plegtigheid wat die afwas van sondes en die wedergeboorte deur die hulp van die Heilige Gees, gesimboliseer het (Handelinge 2:38, 22:16; vergelyk met Titus 3:5–7).

`Lees Handelinge 2:38, 39. Watter spesiale belofte word aan hulle wat hulle bekeer en dan gedoop word, gegee?`

Deur die Pinkstergebeurtenis was daar nie alleen vergifnis aan die mense belowe nie, maar ook die volheid van die Gees vir persoonlike groei, vir diensbaarheid in die kerk, en veral om die sendingopdrag uit te voer. Hierdie was miskien die grootste van al die seëninge, want die hoofrede vir die kerk se bestaan is om die goeie nuus van die evangelie met ander te deel (I Petrus 2:9). Daarom sou hulle hierna die versekering van verlossing en die krag van die Heilige Gees ondervind het, wat hulle in staat sou stel om die kerk se sendingopdrag te voltooi.

`Hoekom is die besef dat ons die “vergewing van sondes” het so belangrik vir enigeen wat die evangelie wil verkondig? Per slot van rekening, watter hoop in Jesus kan jy aan ander bied, as jy dit nie self het nie?`