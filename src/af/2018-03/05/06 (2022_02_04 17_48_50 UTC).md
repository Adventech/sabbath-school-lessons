---
title:  Sy terugkeer na Jerusalem
date:   02/08/2018
---

Nadat hy uit Damaskus ontsnap het, het Paulus vir die eerstekeer nadat hy Jerusalem as ‘n vervolger verlaat het, daarheen teruggekeer. Dit het drie jaar na sy bekering plaasgevind (Galásiërs 1:18). Dit was nie maklik nie, want hy het probleme beide binne en buite die kerk gehad.

`Lees Handelinge 9:26–30. Wat het met Paulus gebeur toe hy in Jerusalem aangekom het?`

Paulus het in Jerusalem by die apostels probeer aansluit. Alhoewel hy teen daardie tyd alreeds vir drie jaar ‘n Christen was, het die nuus van sy bekering so ongelooflik geklink dat die apostels, net soos Ananías voor hulle, nogal skepties was. Hulle het gevrees dat dit deel van ‘n noukeurige uitgewerkte komplot was. Dit was Bárnabas, a Leviet van Ciprus (Handelinge 4:36, 37), en dus ‘n Hellenis, wat die apostels se teenstand afgebreek het en Paulus aan hulle voorgestel het. Hulle was seker ook verwonderd oor wat God met Paulus gedoen het; d.w.s., toe hulle uiteindelik besef het dat hy opreg was.

Sulke weerstand sou egter nooit heeltemal verdwyn nie. Indien dit nie as gevolg van Paulus se vervolging van die kerk was nie, dan ten minste oor die evangelie wat hy verkondig het. Net soos in die geval van Stéfanus, was beide die Judese gelowiges en die apostels nogal stadig om die omvang van die Christelike geloof te begryp; ‘n geloof wat nie meer op die Ou Testamentiese seremoniële stelsel gebaseer was nie, veral die offerstelsel wat sy betekenis verloor het omdat Jesus op die kruis gesterf het. Paulus se naaste vriende in die kerk in Judéa sou altyd die Hellenistiese gelowiges wees: behalwe Bárnabas het dit Filippus, een van die sewe (Handelinge 21:8), en Mnason, ook van Ciprus (Handelinge 21:16), ingesluit. Etlike jare later het die kerkleiers in Jerusalem nog steeds vir Paulus beskuldig dat hy eintlik dieselfde leerstelling wat Stéfanus verkondig het, gepreek het (Handelinge 21:21).

Gedurende die vyftien dae wat hy in Jerusalem gebly het (Galásiërs 1:18), het Paulus blykbaar besluit om die evangelie aan dieselfde ongelowige Jode wat hy teen Stéfanus aangehits het, te verkondig. Soos in die geval van Stéfanus het sy pogings egter sterk teenkanting ondervind in soverre dat hulle hom wou doodmaak. Jesus het toe vir hom in ‘n visioen getoon dat hy, vir sy eie veiligheid, Jerusalem moes verlaat (Handelinge 22:17–21). Met behulp van die broeders het hy na Cesaréa vertrek en toe na sy geboortedorp, Cilícië, waar hy ‘n hele paar jaar gewoon het voordat hy sy sendingreise begin het.