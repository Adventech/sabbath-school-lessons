---
title:  Vervolger van die kerk
date:   29/07/2018
---

Paulus was ‘n Hellenistiese Jood. Sy geboorteplek was Tarsus, die hoofstad van Cilícië (Handelinge 21:39). Maar, in ‘n sekere mate het hy van die Hellenistiese stereotipe afgewyk, want hy was na Jerusalem gestuur om onder Gamáliël, die invloedrykste Fariseïese onderwyser op daardie tydstip (Handelinge 22:3), te gaan studeer. Paulus was ‘n streng ortodokse Fariseër, alhoewel sy ywer meer na fanatisme geneig het (Galásiërs 1:14). Dit is hoekom hy Stéfanus laat doodmaak het en die sleutelfiguur in die daaropvolgende vervolging geword het.

`Lees Handelinge 26:9–11. Hoe het Paulus sy optrede teen die kerk beskryf?`

Paulus sê op ‘n ander plek dat die evangelie ‘n struikelblok vir die Jode was (1 Korinthiërs 1:23). Afgesien daarvan dat Jesus nie die tradisionele Joodse verwagting van ‘n koninklike Messias vervul het nie, kon hulle geensins die idee aanvaar dat die Een wat op die kruis gesterf het, God se Messias kon wees nie, want die Skrif sê dat enigeen wat opgehang sou word deur God, vervloek sou wees (Deuteronómium 21:23). Daarom, vir die Jode was die kruisiging ‘n buitensporige teenstelling, die duidelikste bewys dat die kerk se aannames oor Jesus vals was. Handelinge 9:1, 2 beskryf hoe Saulus van Tarsus die gelowiges vervolg het. Damaskus was ‘n belangrike stad wat ongeveer eenhonderd vyf-en-dertig myl noord van Jerusalem geleë was, en wat ‘n groot Joodse bevolking gehad het. Die Jode wat buite Judéa gewoon het, was deel van ‘n netwerk wat hulle hoofsetel in Jerusalem (die Sanhedrin) gehad het, met die sinagoges wat as ondersteuningsentrums vir die plaaslike gemeenskappe gedien het. Daar was konstante kommunikasie tussen die Sanhedrin en so ‘n gemeenskap deur middel van briewe wat gewoonlik deur ‘n shaliaḥ, “een wat gestuur is” (vanaf die Hebreeus, shalaḥ, “om te stuur”), afgelewer was. ‘n Shaliaḥ was ‘n amptelike agent wat deur die Sanhedrin aangestel was om verskeie godsdienstige funksies uit te voer. Toe Paulus die hoëpriester vir briewe gevra het wat aan die sinagoges in Damaskus geadresseer moes wees, het hy ‘n shaliaḥ geword wat gesag ontvang het om enige volgeling van Jesus te arresteer en na Jerusalem te bring (vergelyk Handelinge 26:12). In Grieks is die ekwivalent van shaliaḥ, apostolos, waarvan die woord apostel afgelei is. Dus, voordat hy ‘n apostel van Jesus Christus geword het, was Paulus ‘n apostel van die Sanhedrin.

`Wanneer was jy ywerig vir (of teen) iets waaroor jy later jou gedagtegang verander het? Watter lesse behoort jy uit daardie ondervinding te geleer het?`