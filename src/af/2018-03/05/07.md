---
title:  Vir verdere studie
date:   03/08/2018
---

“’n Generaal wat in die slag sneuwel, is vir sy leër verlore, maar sy dood is geen versterking vir die vyand nie. Maar wanneer ‘n vooraanstaande man hom by die teenparty aansluit, is nie net sy dienste verlore nie, maar diegene by wie hy hom aansluit word duidelik daardeur bevoordeel. Die Here kon Saulus van Tarsus maklik onderweg na Damaskus doodgeslaan het, en die vervolgende mag sou veel van sy krag verloor het. Maar in Sy voorsienigheid het God nie net Saulus se lewe gespaar nie, maar Hy het hom tot inkeer gebring sodat daardie kampvegter van die vyand nou aan die kant van Christus geveg het.” — Ellen G. White, Die Handelinge van die Apostels, bl. 101. “Christus het [S]y dissipels opdrag gegee om al die nasies te gaan leer; maar, die vorige leringe wat hulle van die Jode ontvang het, het dit moeilik vir hulle gemaak om hulle Meester se woorde ten volle te verstaan, en daarom het hulle lank geneem om dit uit te voer. Hulle het hulself die kinders van Abraham genoem, en hulleself as die erfgename van die Goddelike belofte geag. Dit was eers baie jare later, na die Here se hemelvaart, dat hulle begrip genoegsaam verbreed het om die bedoeling van Christus se woorde duidelik te kon verstaan, naamlik dat hulle vir die redding van beide die heidene en die Jode moes werk.” — Ellen G. White, Sketches From the Life of Paul, bl. 38, (vrye vertaling).

**Vrae vir bespreking**

`Dink nog meer na oor Jesus se vraag aan Paulus op die pad na Damaskus: “... waarom vervolg jy my?” (Handelinge 9:4). Vir Paulus was hierdie vraag ‘n aanduiding dat Jesus van Násaret inderdaad uit die dode opgewek was. Maar, boonop was dit ook ‘n aanduiding van die geestelike eenwording wat tussen Jesus en Sy kerk bestaan het (sien ook Matthéüs 25:34–45). Die implikasie is vanselfsprekend: enige kwaad wat die kerk aangedoen word, raak Jesus self ook. Wat beteken dit in die praktyk vir ons vandag?`

`Deur vir Jesus te getuig, beteken ook om vir Jesus te ly. Dit is nie sonder rede dat die Griekse woord vir “getuig” (martys) met “martelaarskap” geassosieer was nie. Wat beteken dit om vir Jesus te ly?`

`Daar is ‘n ou Latynse gesegde, Credo ut intelligam, wat die volgende beteken, “Ek glo sodat ek kan verstaan.” Hoe help hierdie gedagte ons om te verstaan wat met Saulus van Tarsus gebeur het? Dit wil sê, voor sy bekering, voordat Paulus ‘n gelowige geword het, het hy nie verstaan nie. Eers na sy ondervinding was dit vir hom moontlik om te verstaan. Watter les kan ons hieruit leer vir die tye wanneer ons gefrustreerd is met hulle wat nie in die waarhede glo wat so duidelik vir ons is nie?`