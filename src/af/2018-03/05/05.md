---
title:  Die begin van Paulus se bediening
date:   01/08/2018
---

Handelinge 9:19–25 gee die indruk dat, na sy bekering, Paulus ‘n ruk lank in Damaskus gebly het voordat hy na Jerusalem teruggekeer het (Handelinge 9:26). In Galásiërs 1:17 noem Paulus egter dat, voordat hy na Jerusalem gegaan het, hy eers na Arabië vertrek het waar hy blykbaar ‘n tydlank in afsondering geleef het. “Daar in die eensaamheid van die woestyn het Paulus volop tyd vir rustige studie en oordenking gehad.” — Ellen G. White, Die Handelinge van die Apostels, bl. 102.

`Lees Handelinge 9:20–25. Hoe word Paulus se bediening in Damaskus deur Lukas beskryf? Hoe goed het hy gevaar?`

Paulus se oorspronklike teiken toe hy Jerusalem met die briewe van die hoëpriester verlaat het, was die Joodse gelowiges wat skynbaar in die sinagoges in Damaskus gaan skuiling soek het (Handelinge 9:2). Maar, eers nadat hy van Arabië af teruggekom het, het hy uiteindelik by die sinagoges uitgekom, nie om die gelowiges te arresteer nie, maar om hulle getalle te vermeerder; nie om Jesus as ‘n bedrieër te belaster nie, maar om Hom as die Messias van Israel aan mense voor te stel. Wat moes nie in die gedagtes van hulle wat eers gehoor het dat hy hulle vervolger was en nou vir Jesus getuig het, aangegaan het nie? Wat anders kon hulle doen as om hulle te verwonder oor hoe Saulus van Tarsus verander het, en wat hy besig was om vir die kerk te doen? (Hulle het heelwaarskynlik geen idee gehad van die invloed wat hierdie nuwe bekeerling uiteindelik sou uitoefen nie!)

Omdat hulle nie in staat was om Paulus te weerlê nie, het sommige van sy opponente saamgesweer om hom om die lewe te bring. Paulus se verslag van dié episode (II Korinthiërs 11:32, 33), dui daarop dat sy opponente hom by die plaaslike gesaghebbendes aangekla het om hulle doel te bereik. Maar, met behulp van die gelowiges, het Paulus daarin geslaag om in ‘n mandjie te ontsnap, heelwaarskynlik deur ‘n venster van ‘n huis wat op die stad se wal gebou was. Paulus het van die begin af geweet dat hy uitdagings sou teëkom (Handelinge 9:16). Teenstand en vervolging, afkomstig uit verskeie oorde, en lyding wat hy sou moes verduur, sou deel van sy bediening word; maar niks sou sy geloof uitdoof of sy pligsgetrouheid verhinder nie, ten spyte van die ontberinge en beproewinge wat so te sê elke oomblik van sy nuwe lewe in Christus, oor sy pad sou kom (II Korinthiërs 4:8, 9).

`Afgesien van worstelinge en teenstand het Paulus nie opgegee nie. Hoe kan ons leer om dieselfde te doen wat ons geloof betref — d.w.s., hoe kan ons te midde van ontmoediging en teenstand volhard?`