---
title:  Op pad na Damaskus
date:   30/07/2018
---

Lees Handelinge 9:3–9. Wat het gebeur toe Paulus op pad was na Damaskus? Wat is die betekenis van Jesus se woorde in Handelinge 9:5 (sien ook Handelinge 26:14)?

Toe Paulus en sy reisgenote naby Damaskus kom, het die onverwagte gebeur: dit was ongeveer twaalfuur toe daar skielik ‘n lig van die hemel af hulle omstraal het en Paulus ‘n stem hoor praat het. Dit was nie net ‘n visioen soos in ‘n profetiese sin nie, maar ‘n goddelike openbaring wat uitsluitlik vir Paulus bedoel was. Sy reisgenote het die lig gesien; maar net Paulus het blind geword; hulle het die stem gehoor; maar net Paulus het verstaan wat daar gesê was. Die lig was die Goddelike heerlikheid van die verrese Jesus wat persoonlik aan Paulus verskyn het op daardie oomblik (Handelinge 22:14). Paulus het later daarop aangedring dat hy Jesus gesien het, wat hom gelykgestel het met die twaalf as ‘n getuie van Sy opstanding, en ook wat sy apostoliese gesag betref het (I Korinthiërs 9:1, 15:8). Die daaropvolgende tweegesprek met Jesus het Paulus oneindig meer verbyster as die lig wat hy gesien het. Hy was ten volle oortuig dat, deur die volgelinge van Jesus van Násaret te vervolg, hy besig was om God se werk te doen om Judaïsme te reinig van gevaarlike en verskriklike kettery. Tot sy onsteltenis het hy egter uitgevind dat Jesus nie net lewend was nie, maar ook dat hy, deur Jesus se volgelinge te martel, besig was om Jesus self te vervolg.

Toe Hy met Saulus gepraat het, het Jesus ‘n spreekwoordelike gesegde, vermoedelik van Griekse oorsprong, gebruik waarmee Paulus sekerlik bekend was: “ ‘Dit is hard vir jou om teen die prikkels te skop’ ” (Handelinge 26:14). Dit beeld ‘n os uit wat probeer om teen die skerp stok wat veronderstel is om aan die dier rigting te gee en te lei, te beur. In die proses maak die dier homself net meer seer. Hierdie gesegde dui dalk aan dat Paulus in sy gedagtes ‘n stryd gehad het — die Bybel verwys hierna as die werk van die Gees (Johannes 16:8–11) — nadat Stéfanus gestenig was. “Saulus het ‘n belangrike rol gespeel in die verhoor en skuldigbevinding van Stéfanus, en die opmerklike blyke van God se teenwoordigheid by die martelaar het Saulus laat twyfel aan die regverdigheid van sy optrede teen die volgelinge van Jesus. Sy gees was diep ontroer. In sy verwarring het hy hom tot diegene gewend in wie se wysheid en oordeel hy die volste vertroue gehad het. Die argument van die priesters en die owerstes het hom uiteindelik daarvan oortuig dat Stéfanus ‘n godslasteraar was, dat die Christus wat deur die gemartelde dissipel verkondig was, ‘n indringer was en dat diegene wat die heilige amp beklee reg moet wees.” — Ellen G. White, Die Handelinge van die Apostels, bl. 91.

`Hoekom is dit wys om na jou gewete te luister?`