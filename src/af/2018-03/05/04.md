---
title:  Ananías se besoek
date:   31/07/2018
---

Toe hy besef het hy praat met Jesus self, het Saulus die vraag gevra wat Jesus die geleentheid sou gee waarvoor Hy gewag het: “ ‘Wat moet ek doen, Here?’ ” (Handelinge 22:10). Hierdie vraag dui sy berou aan oor wat hy tot en met daardie oomblik gedoen het, maar wat meer belangrik is, dit dui ‘n onvoorwaardelike gewilligheid aan om Jesus toe te laat om sy lewe vanaf daardie oomblik te beheer. Nadat hy na Damaskus geneem was, moes Saulus op verdere instruksies wag. In Handelinge 9:10–19 openbaar die Bybel hoe die Here gewerk het om Saulus van Tarsus vir sy nuwe lewe as die Apostel Paulus voor te berei. Jesus het aan Ananías in ‘n visioen opdrag gegee om Paulus die hande op te lê om sy sig te herstel. Ananías het egter reeds geweet wie Saulus was, asook hoeveel van die broeders gely het en selfs hulle lewens verloor het as gevolg van hom. Hy was ook goed bekend met hoekom Saulus in Damaskus was, en daarom wou hy nie Saulus se eerste slagoffer word nie. Sy huiwering was verstaanbaar. Maar, wat Ananías nie geweet het nie, was dat Saulus so pas ‘n persoonlike ontmoeting met Jesus gehad het wat sy lewe vir ewig verander het. In plaas daarvan om nog vir die Sanhedrin te werk, was Saulus – tot Ananías se verbasing – so pas deur Jesus geroep om vir Hom te werk, wat beteken het dat Saulus nie langer ‘n apostel van die Sanhedrin was nie, maar ‘n geroepene om die evangelie na beide die Jode en nie-Jode te neem.

`Lees Galásiërs 1:1, 11, 12. Watter spesiale aanname maak Paulus met betrekking tot sy apostoliese bediening?`

In die brief aan die Galásiërs dring Paulus daarop aan dat hy sy boodskap en apostelskap direk van Jesus Christus ontvang het, en nie van ‘n menslike bron nie. Dit weerspreek nie noodwendig Ananías se rol in Saulus se roeping nie. Toe hy vir Saulus besoek het, het Ananías net die opdrag wat Saulus alreeds op die Damaskuspad van Jesus self ontvang het, bevestig. Feit is dat die verandering in Saulus se lewe so dramaties was, dat geen menslike faktor daaraan toegewys kon word nie. Net Goddelike ingrype kan verduidelik hoe Jesus se mees verbete opponent Hom skielik as Verlosser en Heer aanvaar het, alles laat staan het – oortuigings, reputasie, beroep – en Sy mees toegewyde en produktiewe apostel geword het.

`Op watter maniere illustreer Saulus se bekering die werking van God se wonderbare genade? Wat kan jy uit sy verhaal leer oor diegene in jou lewe wat jou laat twyfel of hulle ooit die ware geloof sal aanvaar?`