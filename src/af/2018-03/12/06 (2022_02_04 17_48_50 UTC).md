---
title:  Paulus voor die leiers
date:   20/09/2018
---

Alhoewel Paulus met Agrippa gepraat het, was Festus eerste om te reageer volgens Handelinge 26:24. Festus sou geen fout gevind het as Paulus oor die onsterflikheid van die siel gepraat het nie, maar selfs die antieke Grieks-Romeinse heidene het geweet dat beide konsepte, onsterflikheid en opstanding, nie goed saamgegaan het nie. Daarom het hulle eersgenoemde aanvaar maar laasgenoemde verwerp. Dit is hoekom Paulus sê dat die evangelie vir die heidene dwaasheid was (I Korinthiërs 1:23). Paulus het toe op ‘n eerbiedige wyse sy idees as waarheid en gesonde verstand beskryf en toe na Agrippa gedraai omdat hy ‘n Jood was wat nie net kon verstaan wat gesê was nie, maar ook kon bevestig dat wat gesê was, ooreengestem het met wat die Hebreeuse profete verkondig het (Handelinge 26:25, 26).

`Lees Handelinge 26:27, 28. Wat was Agrippa se reaksie op Paulus se ernstige vraag?`

Paulus se vraag het Agrippa in ‘n moeilike posisie geplaas. Omdat hy ‘n Jood was, sou hy nooit sy geloof in die Skrif kon ontken nie; aan die ander kant, as hy ‘n bevestigende antwoord gegee het, het hy geen ander opsie gehad as om Jesus as die Messias te aanvaar nie. Hy het slim geantwoord om homself uit die logiese strik waarin hy hom bevind het, te bevry: “ ‘Jy beweeg my byna om ‘n Christen te word’ ” (Handelinge 26:28) — die Engelse New Revised Standard Version (NRSV) vertaal hierdie frase blykbaar beter in vraagvorm, “ ‘Is jy besig om my so vinnig te oorreed om ‘n Christen te word?’” (Are you so quickly persuading me to become a Christian?’”) Paulus se antwoord hierop onthul ‘n indrukwekkende vlak van toewyding aan die evangelie: “ ‘Ek sou wel God wil bid dat sowel byna as heeltemal nie alleen u nie, maar ook almal wat my vandag aanhoor, so mag word soos ek is, buiten hierdie boeie’ ” (Handelinge 26:29). In sy laaste woorde in daardie verhoor het die apostel nie gepleit om vry te wees soos hulle wat na hom geluister het nie. In plaas daarvan het hy gewens hulle kon soos hy wees, behalwe vir die kettings om sy arms. Paulus se sendingywer was baie groter as sy besorgdheid oor sy eie veiligheid.

`Lees Handelinge 26:30–32. Hoe het Agrippa sy oortuiging dat Paulus onskuldig was, uitgedruk?`

Festus het Agrippa se hulp net nodig gehad om die verslag in te vul (Handelinge 25:25–27). Paulus se beroep op die keiser was alreeds toegestaan (Handelinge 25:12). Die gevangene was dus nie meer onder die goewerneur se regsmag nie.

`Lees Handelinge 26:24–28. Wat was Paulus se eintlike boodskap, en wat behoort dit ons te vertel oor wat ons finale mandaat in sake van geloof altyd behoort te wees?`