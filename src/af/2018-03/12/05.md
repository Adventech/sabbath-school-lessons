---
title:  Paulus se verdediging
date:   19/09/2018
---

Die koninklike gaste het hulle plekke langs die goewerneur ingeneem en die gevangene was ingebring om sy verdediging te begin wat hoofsaaklik vir Agrippa se onthalwe bedoel was, aangesien Festus dit alreeds voorheen gehoor het (Handelinge 25:8–11).

`Lees Handelinge 26:1–23. Waaroor het Paulus in sy toespraak voor Agrippa gepraat?`

Paulus se toespraak was eintlik ‘n outobiografiese verslag van sy lewe van beide voor en na sy bekering. Wat die inhoud betref, stem dit ooreen met Handelinge 22:1–21 toe hy voor die skare in Jerusalem gepraat het. Die apostel het aanvanklik probeer om Agrippa se guns te wen. Hy het sy dankbaarheid vir die geleentheid om sy saak voor so ‘n hoogwaardige persoon te kon stel, uitgespreek, veral omdat Agrippa met die gewoontes van die Jode en hulle godsdienstige kwessies goedbekend was. Daarom kon Agrippa baie help om die Romeinse goewerneur te laat verstaan dat die aanklagtes teen hom geen meriete gehad het nie, en vals was. Sy toespraak kan in drie dele verdeel word. In deel een (Handelinge 26:4–11) het Paulus na sy eertydse Fariseïese vroomheid verwys wat wydbekend onder sy tydgenote in Jerusalem was. As ‘n Fariseër het hy in die opstanding uit die dood geglo aangesien dit noodsaaklik vir die vervulling van Israel se voorgeslagte se hoop was. Die Jode was daarom onkonsekwent deur sy leer teen te staan, want dit het nie afgewyk van wat hulle geglo het nie. Maar hy het hulle gesindheid goed verstaan, want hy het dit self so ongelooflik gevind dat God Jesus gestuur het, dat hy diegene vervolg het wat daarin geglo het.In deel twee (Handelinge 26:12–18) het Paulus vertel hoe sy perspektief verander het na sy ontmoeting met Jesus op die Damaskuspad, en die roeping wat hy ontvang het om die evangelieboodskap na die heidene te neem. Paul het laastens vertel dat dit wat hy ondervind het (Handelinge 26:19–23) so buitengewoon was, dat hy geen keuse gehad het om te gehoorsaam en sy sendingaktiwiteite uit te voer nie, en dat dit die enigste rede was waarom hy nou verhoor moet word. Die ware kwessie vir sy arrestasie was dus nie dat hy die Joodse wet oortree of die tempel verontreinig het nie. Dit was oor sy boodskap van Jesus se dood en opstanding wat ten volle met die Skrif ooreengestem het om gelowige heidene toe te laat om ook verlossing te ontvang.

`Lees Handelinge 26:18. Volgens hierdie vers, wat gebeur met hulle wat verlossing in Christus het? Hoe het jy hierdie werklikheid ondervind?`