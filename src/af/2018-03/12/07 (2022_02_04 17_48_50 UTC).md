---
title:  Vir verdere studie
date:   21/09/2018
---

“Nadat Agrippa Paulus hoor praat het, het sy gedagtes dalk teruggegaan na sy familie se geskiedenis en hulle vrugtelose pogings teen Hom van wie Paulus gepreek het? Het hy aan sy oupagrootjie Herodus en die slagting van die onskuldige kindertjies in Bethlehem gedink, aan sy grootoom Antipas en die moord op Johannes die Doper, aan sy eie pa, Agrippa I, en die marteling van die Apostel Jakobus? Het hy in die onheile wat hierdie konings oorval het bewyse van God se misnoeë gesien weens die misdade teen Sy diensknegte? Het die vertoning van prag en praal van die geleentheid hom herinner aan die dag toe sy eie vader, ‘n heerser wat meer mag as hy gehad het, in dieselfde stad gestaan het terwyl die mense geskreeu het dat hy ‘n god is? Het hy vergeet dat selfs voordat die bewonderende geskreeu stilgeraak het, wraak, vinnig en vreeslik, die roemsugtige koning oorval het? Iets van al hierdie herinneringe moes deur Agrippa se gedagtes gegaan het; maar sy roemsug was deur die skitterende toneel om hom gestreel, en sy trots en eiewaan het al die edel gedagtes verdring.” — Ellen G. White Comments, The SDA Bible Commentary, vol. 6, bl 1066-1067, (vrye vertaling).

**Vrae vir bespreking**

`Bespreek Paulus se besluit om hom op Caesar te beroep in die klas. Was dit die regte besluit wat hy gemaak het (vgl. met Handelinge 25:25; 26:31, 32)? Tot watter mate kan ons wettige strategiese besluite maak om onsself te beskerm in plaas daarvan om geheel en al op God se beskerming te vertrou?`

`Dink na oor Paulus se verklaring teenoor Agrippa: “‘Daarom, koning Agrippa, was ek aan die hemelse gesig nie ongehoorsaam nie’ ” (Handelinge 26:19). Wat sê dit aan ons van Paulus? Hoe getrou is ons as Christene aan ons sendingopdrag (I Petrus 2:9, 10)?`

`Paulus het ‘n passie vir mense gehad — nie vir getalle nie, maar vir mense. In sy laaste verhoor in Cesaréa het hy aan sy gehoor gesê dat sy hart se begeerte was dat almal van hulle soos hy moet wees; m.a.w., om soos hy deur die genade van God verlossing te smaak (Handelinge 26:29). Hy het nie sy eie vryheid of regverdige behandeling meer begeer as dat hulle God se verlossingsdaad moes ondervind nie. Wat kan ons hier uit sy voorbeeld leer? Hoeveel is ons gewillig om op te offer vir die verspreiding van die evangelie?`

`Agrippa het ‘n kans gehad om die evangelie uit die mond van Paulus te hoor. En tog het hy dit verwerp. Hoe kan ons versigtig wees om nie groot geleenthede wat ons te beurt val, te laat verbygaan nie? Met ander woorde, hoe kan ons geestelik op die werklikhede rondom ons ingestel wees?`