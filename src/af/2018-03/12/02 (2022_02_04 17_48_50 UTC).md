---
title:  Voor Felix
date:   16/09/2018
---

Vyf dae na Paulus se oorplasing na Cesaréa het ‘n groep belangrike Joodse leiers – die hoëpriester, sommige lede van die Joodse Raad, en ‘n professionele advokaat met die naam van Tertúllus — vanaf Jerusalem gearriveer en hulle saak teen die apostel aan Felix voorgelê (Handelinge 24:1–9). Hierdie is die enigste saak in Handelinge waar die aanklaers ‘n regsgeleerde se hulp ingeroep het. In sy toespraak het Tertúllus ‘n interessante strategie gebruik om die goewerneur se goedgesindheid te wen. Dit was doodeenvoudig nie waar dat die Jode ‘n lang periode van vrede onder die leierskap van Felix geniet het nie. Die feit is dat geen ander goewerneur so onderdrukkend en gewelddadig soos hy was nie, en hierdie onderdrukking het ‘n geweldige groot antagonisme teen Romeinse oorheersing onder die Jode tot gevolg gehad. Met heelwat vernuftigheid het Tertúllus die goewerneur se eie administratiewe beleid gebruik om laasgenoemde te oortuig dat hy deur middel van hierdie saak politiese stabiliteit tot stand sou kon bring indien hy ook hier strenge onderdrukking sou toepas. Daarna het hy voortgegaan en drie spesifieke aanklagte teen Paulus gebring:

dat Paulus ‘n kwaadstoker was wat dwarsdeur die Romeinse Ryk onder die Jode gedurigdeur oproer verwek het (Handelinge 24:5); (2) dat hy ‘n voorman van die sekte van die Nasaréners was (Handelinge 24:5 wat natuurlik geïmpliseer het dat die Christendom ‘n tipe van ‘n skeuringsbeweging was; en (3) dat hy probeer het om die tempel te verontreinig (Handelinge 24:6).

`Lees Handelinge 24:10–19. Hoe het Paulus op elkeen van hierdie aangklagtes geantwoord?`

In antwoord hierop het Paulus toe twee ander punte geopper wat die saak van die aanklaers in ‘n slegte lig gestel het: (1) die feit dat die getuies van Asië nie teenwoordig was nie (Handelinge 24:18, 19), en dit het natuurlik die potensiaal gehad het om te veroorsaak dat die saak ongeldig verklaar kon word, en (2) die feit dat hierdie aanklaers net verslag kon lewer oor die verhoor voor die Joodse Raad die vorige week (Handelinge 24:20), en dus niks anders gehad het om hom oor aan te kla nie, behalwe dat hy in die opstanding van die dode geglo het (vergelyk Handelinge 23:6). Felix het onmiddellik die belangrikheid van Paulus se argumente verstaan, ook omdat hy met die Christendom effens bekend was, heelwaarskynlik deur sy Joodse vrou, Drusilla. Hy het inderdaad besluit om die verrigtinge tot verdere kennisgewing te verdaag (Handelinge 24:22). Felix se optrede (Handelinge 24:24–27) het baie van sy karakter ontbloot: hy was ‘n uitsteller, hy kon maklik omgekoop word, en hy was iemand wat altyd voordeel uit ‘n geleentheid wou trek, ‘n opportunis. Paulus se kans op ‘n regverdige verhoor voor iemand soos Felix, was maar skraal.

`Lees Handelinge 24:16. Paulus het gesê dat hy altyd oefen om “voor God en die mense ‘n rein gewete te hê”. Wat beteken dit? Wat, indien daar iets is, sal jy moet verander om dieselfde te kan sê?`