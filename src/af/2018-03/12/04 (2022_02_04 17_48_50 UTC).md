---
title:  Voor Agrippa
date:   18/09/2018
---

Festus het Paulus se versoek om na Rome gestuur te word, toegestaan (Handelinge 25:12). Intussen het die goewerneur besluit om ook van ‘n staatsbesoek deur Herodus Agrippa II gebruik te maak om Paulus se saak met hom te bespreek, veral met betrekking tot die tipe inligting wat in die amptelike verslag aan die keiser gestuur moes word. Festus was nog nie baie bekend met die Jode se sake nie, en Agrippa kon hom sekerlik daarmee help (Handelinge 26:2, 3).

`Lees Handelinge 25:13–22. Wat het Festus oor Paulus aan Agrippa vertel, en hoe het die koning daarop gereageer?`

Agrippa II, die laaste van die Herodiane, het na Cesaréa saam met sy suster, Bernice, gekom om die nuwe goewerneur te groet. In sy beskrywing van Paulus se saak, het Festus teenoor Agrippa erken dat hy verleë was toe hy die aanklagtes teen Paulus gehoor het omdat dit nie die doodstraf verdien het nie, veral omdat dit nie politieke of kriminele oortredinge was nie. Dit het oor die Jode se godsdienstige sake gegaan, om meer spesifiek te wees, oor ‘n sekere Jesus wat “dood is, van wie Paulus verklaar het dat Hy lewe” (Handelinge 25:19). Paulus het alreeds voor die Joodse Raad verklaar dat hy aangekla was oor sy geloof in Jesus se opstanding, en nou het Festus bevestig dat dit inderdaad die werklike kwessie was.

`Lees Handelinge 25:23–27. Hoe beskryf Lukas die seremonie van Paulus se verskyning voor Agrippa?`

“En daar staan Paulus toe, nog altyd geboei, voor die vergaderde geselskap. Wat ‘n teenstelling het ons hier! Agrippa en Bernice het mag en aansien besit, en om daardie rede het die wêreld hulle gehuldig. Maar hulle het gebrek gely aan die karaktertrekke wat God waardeer. Hulle was oortreders van Sy wet, verdorwe van hart en lewenswyse. Hulle gedrag was vir die hemel afskuwelik.” — Ellen G. White, Die Handelinge van die Apostels, bl. 342.

`Wat moet ons uit hierdie verhaal leer oor hoe uiterlike voorkoms wat oënskynlik goed mag lyk, heel dikwels misleidend is oor die werklikheid agter die voorkoms? Wat van ons? Hoe verskil ons voorkoms met die werklikheid?`