---
title:  Die oproer in die tempel
date:   10/09/2018
---

Deur die kerkleiers se voorstel te aanvaar, moes Paulus ‘n reinigingsritueel ondergaan wat vir sewe dae aangehou het om die gelofte wat die manne gemaak het te ondersteun en tot voltooiing te bring (Númeri 19:11–13). Terselfdertyd het Joodse tradisie gestipuleer dat enige persoon wat van heidense lande afkomstig was, onrein sou wees en dus nie die tempel sou kon binnegaan nie. Dit is hoekom Paulus homself moes reinig voordat hy na die priester kon gaan om die Nasireërsgelofte se reinigingsproses bekend te maak (Handelinge 21:26).

`Lees Handelinge 21:27–36. Wat het met Paulus aan die einde van sy sewe-dae reinigingsperiode gebeur?`

‘n Oproer het daarop gevolg. Dit was veroorsaak deur diegene wat die skare teen Paulus in opstand gebring het. Hulle het hom beskuldig dat hy die heiligste simbole van die Joodse godsdiens skade aangedoen het, en meer spesifiek, dat hy die tempel verontreinig het. Omdat Paulus se een reisgenoot ‘n heidense gelowige van Éfese met die naam van Trófimus was (Handelinge 21:29), het hulle gedink dat Paulus hom in die binnehof ingeneem het waar net Jode toegelaat was. Indien die beskuldiging waar was, sou Paulus skuldig gewees het aan ‘n baie ernstige oortreding. Oral op die muur wat die buitenste hof van die binnehof geskei het, was daar kennisgewings in Grieks en Latyn wat besoekers gewaarsku het om nie verder in te gaan nie, want dan sou hulleself vir hulle daaropvolgende dood verantwoordelik gewees het. “Volgens die Joodse wet was dit ‘n misdaad wat met die dood strafbaar was vir ‘n onbesnede persoon om die binnehof van die heiligdom te betree. Paulus is in die geselskap van Trófimus, ‘n Efesiër, gesien, en daar is veronderstel dat hy hom in die tempel ingebring het. Hy het dit nie gedoen nie, en omdat hy self ‘n Jood was, was dit geen oortreding van die wet vir hom om in die tempel in te gaan nie. Maar alhoewel die beskuldiging heeltemal vals was, het dit gedien om die vooroordeel van die gepeupel aan te blaas. Toe die geroep deur ander opgeneem en orals in die tempelhowe gehoor was, het die skare wat saamgedrom het opgewerk geraak ....” — Ellen G. White, Die Handelinge van die Apostels, bl. 321. Toe die nuus van die oproer die Romeine se kamp bereik het, het die Romeinse owerste, Claudius Lísias (Handelinge 21:31, 32; 23:26), soldate geneem en Paulus gaan red voordat die skare hom kon doodmaak. Omdat hy die teiken van die aanvalle was, was Paulus gearresteer en met kettings geboei terwyl die owerste probeer uitvind het wat aangaan. Weens die rumoer van die skare het hy beveel dat die apostel na die kamp geneem moes word.

`Die oorsaak van hierdie oproer was valse gerugte. Hoekom moet ons versigtig wees met die tipe gerugte waarna ons luister, of selfs nog erger, wat ons versprei?`