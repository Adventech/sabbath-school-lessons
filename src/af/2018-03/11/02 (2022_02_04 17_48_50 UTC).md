---
title:  Die ontmoeting met die leiers in Jerusalem
date:   09/09/2018
---

Toe Paulus in Jerusalem aangekom het, was hy hartlik deur die broeders ontvang wat met ‘n sekere Mnason vriende was, en by wie hy sou tuisgaan (Handelinge 21:16, 17). In Handelinge 21:18–22 lees ons van Jakobus en die ouderlinge in Jerusalem se besorgdheid oor hoe die plaaslike gelowiges oor Paulus gevoel het omdat hulle die Mosaïese wette ywerig nagekom het. Hulle het gehoor dat hy die oorsese Joodse gelowiges van Moses afvallig gemaak het deurdat hy hulle geleer het dat “hulle die kinders nie moet besny nie en ook nie volgens die sedes moet wandel nie” (Handelinge 21:21). Dit was natuurlik nie waar nie. Wat Paulus hulle geleer het, was dat, met betrekking tot verlossing, beide die besnydenis of onbesnedenheid niks beteken het nie aangesien beide Jode en heidene alleen deur geloof in Jesus gered kon word (Romeine 2:28, 29; Galásiërs 5:6; Kolossense 3:11). Dit het verskil van om die Jode uitdruklik aan te moedig om die wet se vereistes te veronagsaam. Gehoorsaamheid is natuurlik nie opsigself ‘n sinoniem vir wettiesheid nie, alhoewel dit opsetlik verdraai kan word om juis dit te beteken.

`Lees Handelinge 21:23–26. Hoe het Paulus gedemonstreer dat hy nog steeds ‘n getroue Jood was?`

Paulus het raad ontvang dat hy polities korrek moes optree. Hy moes bewys dat die valse berigte nie waar was nie deur iets te doen wat baie Joods was: hy moes die Nasireërsgelofte van sommige van die Joodse gelowiges ondersteun. Hierdie gelofte was tydens ‘n spesiale toewydingseremonie gemaak wanneer ‘n Jood homself aan God wou toewy. Ongelukkig het Paulus geswig voor die druk wat op hom uitgeoefen was. Helde, ook die wat in die Bybel genoem word, het ook hulle swakpunte soos ons in die lewens van Abraham, Moses, Petrus en verskeie ander gesien het. Dit kan ook gesê word dat Paulus maar net sy beginsels toegepas het, naamlik om soos ‘n Jood op te tree wanneer hy met Jode te doen gekry het (I Korinthiërs 9:19–23), of dat hy, volgens die Skrif, nie lank voor hierdie gebeurtenis nie ook ‘n gelofte gedoen het (Handelinge 18:18), alhoewel dit in sy geval nie duidelik is watter soort gelofte dit was nie. Hierdie keer was dit egter ‘n kompromie wat hy aangegaan het, want dit het voorgekom of hy die onderliggende wettiese motiewe goedgekeur het. Die implikasie van so ‘n gesindheid was presies wat die apostel vuriglik probeer teenstaan het, naamlik dat daar twee evangelieboodskappe is, een vir die heidene, verlossing deur geloof, en ‘n ander een vir die Jode, verlossing deur werke. “... Die Gees van God het daardie raad nie ingegee nie;...” — Ellen G. White, Die Handelinge van die Apostels, bl. 319.

`In ons pogings om toepaslik op te tree, hoe kan ons versigtig wees om nie ‘n soortgelyke fout te maak nie?`