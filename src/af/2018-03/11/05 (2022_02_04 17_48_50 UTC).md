---
title:  Paulus voor die Joodse Raad
date:   12/09/2018
---

Toe die Romeinse owerste besef het dat Paulus geen bedreiging vir die Romeinse Ryk ingehou het nie, m.a.w., dat die vraagstuk net nóg een van die interne dispute van die Jode was, het hy die saak na die Joodse Raad verwys (Handelinge 22:30; 23:29).

`Lees Handelinge 23:1–5. Hoe het Paulus sy verdediging voor die Joodse Raad begin?`

Paulus se inleidende verklaring het daartoe gelei dat hy ‘n hou op sy mond gekry het, miskien omdat hy as ‘n gevangene na God verwys het en dit godslasterlik geklink het. Sy impulsiewe reaksie gee ons ‘n kykie oor watter tipe temperament hy gehad het. Deur die hoëpriester ‘n “gewitte muur” te noem (Handelinge 23:3), het hy eintlik Jesus se veroordeling van die Fariseërs se skynheiligheid in Matthéüs 23:27 herhaal. Maar, aangesien Paulus nie werklik geweet het dat hy met die hoëpriester gepraat het nie, vergroot dit die moontlikheid dat hy nie mooi kon sien nie.

`Lees Handelinge 23:6–10. Hoe het Paulus sy vernuf gebruik om die verloop van die vergadering te onderbreek?`

Die Joodse Raad het uit beide Sadduseërs en Fariseërs bestaan wat oor ‘n hele aantal kwessies nie saamgestem het nie, en leerstellings was deel daarvan. Die Sadduseërs, byvoorbeeld, wat net die eerste vyf boeke van Moses (die Pentateug) as Skrif erken het, het nie in die opstanding van die dode geglo nie (Matthéüs 22:23–32). Paulus se verklaring (Handelinge 23:6) was egter meer as slim taktiek om die Raad se aandag weg te lok van die onderwerp af. Aangesien sy ontmoeting met die verrese Jesus op die Damaskuspad die fondament van sy bekering en apostoliese bediening was, was die opstanding eintlik die werklike kwessie waaroor hy aangekla was (Handelinge 24:20, 21; 26:6–8). Niks anders as dit kon verduidelik hoe hy sy vorige ywer verander het na wat hy nou geword het nie. As Jesus nie uit die dode opgewek was nie, dan was sy bediening niks werd nie, en hy het dit ook geweet (I Korinthiërs 15:14–17). Daardie nag in die Romeinse kamp het die Here toe aan hom verskyn met hierdie bemoediging: “ ‘Hou goeie moed, Paulus, want soos jy aangaande My in Jerusalem kragtig getuig het, so moet jy in Rome ook getuig’ ” (Handelinge 23:11). Gegewe die omstandighede, kon so ‘n belofte vir Paulus baie beteken het. Sy langgekoesterde wens om in Rome te preek (Handelinge 19:21, Romeine 1:13–15, 15:22–29), sou nog toegestaan word.