---
title:  Voor die volk
date:   11/09/2018
---

In Handelinge 21:37–40 lees ons wat volgende gebeur het. Terwyl Paulus na die Romeine se kamp geneem was vir ondervraging, het hy die owerste toestemming gevra om die mense wat al skreeuende geëis het dat hy doodgemaak moes word, toe te spreek. Terwyl hy met die owerste in Grieks gekommunikeer het, het laasgenoemde gedink dat Paulus ‘n sekere Jood van Egipte was wat so drie jaar gelede ‘n rewolusie in Jerusalem teen Romeinse besetting gelei het. Die rewolusie was egter deur die Romeinse magte stopgesit; baie van sy volgelinge was of doodgemaak of gearresteer, terwyl die Egiptenaar gevlug het. Nadat hy gesê het dat hy van Tarsus afkomstig was en nie van Egipte nie, het Paulus toestemming ontvang om die skare toe te spreek. In sy toespraak het hy nie die aanklagte teen hom teengestaan nie (Handelinge 21:39), maar hy het hulle die verhaal van sy bekering vertel, en sy toewyding aan Judaïsme beklemtoon deur na sy vervolging van Jesus se volgelinge te verwys. Nadat die Here ‘n paar keer aan hom verskyn het, het hy geen keuse gehad as om ook ‘n volgeling van Jesus te word nie. Dit was die rede vir sy ommekeer en vir sy roeping om vir die heidene te gaan preek. Paulus het sy eie ondervinding aan hulle vertel en hoekom hy dit gedoen het, liewer as om in ‘n teologiese bespreking betrokke te geraak het.

`Lees Handelinge 22:22–29. Hoe het die gepeupel op Paulus se verklaring dat hy geroep was om ‘n apostel vir die heidene te wees, gereageer?`

Die besluit om Paulus te laat praat, het nie goed uitgewerk nie. Deur na sy roeping na die heidene te verwys, het hy blykbaar die waarheid oor die aanklagte teen hom, bevestig (Handelinge 21:28), en die skare weer kwaad gemaak. Die Romeinse owerste het blykbaar nie alles verstaan wat Paulus gesê het nie; daarom het hy besluit om hom te laat gésel en verder te ondersoek. Maar, behalwe dat hy ‘n volbloed Jood was (Filippense 3:5), het Paulus ook Romeinse burgerreg gehad, en toe hy dit noem, het die owerste opgehou. Omdat hy ‘n Romeinse burger was, was dit nie geoorloof om Paulus te martel nie.

`Lees Paulus se toespraak (Handelinge 22:1–21). Watter bewys sien jy dat, behalwe dat Paulus homself verdedig het, hy ook vir sy mede-Jode gepreek het? Hoekom het hy sy bekeringsondervinding vertel? Hoekom maak bekeringsverhale so ‘n kragtige indruk?`