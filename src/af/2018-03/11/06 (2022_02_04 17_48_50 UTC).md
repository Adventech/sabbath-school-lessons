---
title:  Oorplasing na Cesaréa
date:   13/09/2018
---

Weens die feit dat hulle nog nie daarin kon slaag om van Paulus op ‘n wettige wyse ontslae te kon raak nie, het ‘n groep manne beplan om hom voor te lê en dood te maak.

`Lees Handelinge 23:12–17. Wat was hulle plan en hoe was dit in die wiele gery? Wat leer dit ons oor hoe driftig en emosioneel mense oor ‘n verkeerde saak kan raak?`

Die feit dat meer as veertig Jode teen Paulus saamgesweer het en ‘n eed geneem het om hom dood te maak, onthul hoeveel haat die apostel in Jerusalem teen homself aangewakker het. Lukas noem nie die identiteit van hierdie manne nie, maar hulle was ekstremiste wat gewillig was om alles moontlik te doen om die Joodse geloof teen beweerde verraaiers en vyande te beskerm. Sulke godsdienstige fanatisme saam met revolusionêre en nasionalistiese vurige ywer, was nie ongewoon in die eerste-eeuse Judéa nie. Op een of ander wonderbaarlike manier deur die Voorsienigheid, het hierdie hinderlaag nuus Paulus se susterskind bereik. Dit is ietwat teleurstellend dat ons amper niks weet van Paulus se familie nie, maar blykbaar het hy en sy suster in Jerusalem grootgeword (Handelinge 22:3) waar sy getrou het en ten minste een seun gehad het. In elk geval, Paulus se susterskind – die verkleinwoord neaniskos (Handelinge 23:18, 22) en die feit dat hy deur die owerste by die hand geneem was (Handelinge 23:19), impliseer dat hy nog ‘n tiener was — het daarin geslaag om hom in die kamp te besoek en die storie aan hom te vertel.

`Lees Handelinge 23:26–30. Watter boodskap het die owerste Lísias aan Goewerneur Felix oor Paulus gestuur?`

Die brief het aan Felix ‘n regverdige verslag van die situasie verskaf. Dit het ook getoon hoe Paulus baat gevind het by sy Romeinse burgerskap. Die Romeinse wetgewing het sy burgers ten volle beskerm en byvoorbeeld aan hulle die reg gegee om voor ‘n hof verhoor te word om hulleself te verdedig (Handelinge 25:16), en ook die reg om hulle op die keiser te beroep indien die verhoor onregverdig sou wees (Handelinge 25:10, 11). Ongeag wat daar oor Felix gesê word, het hy Paulus behoorlik ontvang en wetlik reg hanteer. Na ondervraging het hy beveel dat Paulus onder bewaking gehou moes word totdat sy beskuldigers gearriveer het.

`Dink na oor God se voorsienigheid in Paulus se lewe. Hoe dikwels het jy al in nederigheid God se voorsienigheid in jou eie lewe herken ten spyte van die beproewinge en lyding waardeur jy gegaan het?`