---
title:  Vir verdere studie
date:   14/09/2018
---

“By hierdie geleentheid het Paulus en sy metgeselle die bydraes van die heidense gemeentes vir die ondersteuning van die armes onder die Joodse broeders formeel aan die leiers van die werk in Jerusalem afgegee . . . . ”Hierdie vrywillige offergawes was ‘n teken van die getrouheid van die bekeerlinge onder die heidene teenoor die georganiseerde werk van God rondom die wêreld, en moes, deur almal met dankbare erkentelikheid ontvang gewees het, nogtans was dit vir Paulus en sy metgeselle duidelik dat daar selfs onder diegene voor wie hulle nou gestaan het sommige was wat nie die gees van broederliefde kon waardeer wat tot hierdie geskenk aanleiding gegee het nie.” — Ellen G. White, Die Handelinge van die Apostels, bl. 315. “As die leiers van die kerk hulle gevoel van bitterheid teenoor die apostel heeltemal prysgegee en hom aanvaar het as een wat spesiaal deur God geroep was om die evangelie aan die heidene te verkondig, sou die Here hom vir hulle behou het. God het dit nie verorden dat Paulus se werk so spoedig ten einde sou loop nie, maar Hy het geen wonderwerk verrig om die reeks gebeurtenisse waartoe die optrede van die leiers in die gemeente te Jerusalem aanleiding gegee het, teen te werk nie. “Dieselfde gees gee nog tot dieselfde gevolge aanleiding. Nalatigheid om die voorsienighede van Goddelike genade te waardeer en te benut, het die kerk van talle seëninge beroof. Hoe dikwels sou die Here die werk van ‘n getroue predikant verleng het as sy werksaamhede gewaardeer was! Maar as die kerk toelaat dat die sielevyand die begrip van die lede verstoor, sodat hulle die woorde en dade van die dienaar van Christus misverstaan en verkeerd voorstel; as hulle toelaat dat hulle self in sy weg staan en sy bruikbaarheid aan bande lê, dan neem die Here soms die seëninge weg wat Hy gegee het . . . . “Nadat die hande op die lewelose bors gelê is, wanneer die stem van waarskuwing en bemoediging stil is, dan kan die verhardes miskien wakker skrik en die seëninge wat van hulle weggeneem is, insien en waardeer. Hulle dood kan miskien verrig wat hulle lewe nie kon doen nie.” — bl. 329.

**Vrae vir bespreking**

`Deur na Jerusalem te gaan, wetende dat hy nie welkom was nie, het Paulus die belange van die kerk bo sy eie persoonlike belange geplaas. In hoeverre behoort ons sy voorbeeld te volg?`

`Wat kan ons uit Paulus se kompromie in Jerusalem leer? Hoe kan ons polities korrek optree sonder om die beginsels wat ons lewe rig, op te gee? Of, is dit wel moontlik?`

`Kerkeenheid is altyd baie belangrik. Hoe kan ons leer om as ‘n eenheid saam te werk wanneer ons dinge verskillend sien?`