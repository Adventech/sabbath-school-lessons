---
title:  Voor die Sanhedrin
date:   24/07/2018
---

`Lees Handelinge 7:1–53. Wat het Stéfanus aan sy beskuldigers gesê?`

Die aanklagte teen Stéfanus het tot sy arrestasie en sy verhoor voor die Sanhedrin gelei. Volgens die Joodse tradisie was die wet en die tempeldienste twee van die drie pilare waarop die wêreld gerus het – die derde een was goeie werke. Die blote insinuasie dat die Mosaïese seremonies verouderd was, was sonder meer as ‘n aanval op dit wat uiters heilig vir Judaïsme was, beskou; daarom was daar ‘n aanklag van godslastering teen hom (Handelinge 6:11). Stéfanus se reaksie is die langste toespraak in Handelinge wat opsigself aandui dat dit belangrik was. Alhoewel dit aanvanklik na niks meer as ‘n uitgerekte voordrag oor Israel se geskiedenis geklink het nie, moet ons die toespraak in die konteks van die Ou Testamentiese verbond sien, en hoe die profete die struktuur daarvan gebruik het om godsdienstige hervorming in Israel teweeg te bring. Wanneer dit gebeur het, het hulle soms die Hebreeuse woord rîḇ gebruik, waarvan die beste vertaling heelwaarskynlik “verbondsregsgeding” is, om aan te dui dat God ‘n saak teen Sy volk maak omdat hulle nie die verbondsvoorwaardes nagekom het nie.

In Miga 6:1, 2, byvoorbeeld, verskyn rîḇ driemaal. Deur Sinai as verbondsmodel te gebruik (Exodus 20–23), herinner Miga die volk aan God se magtige dade wat Hy namens hulle gedoen het (Miga 6:3–5), die insettinge en oortredinge van die verbond (Miga 6:6–12), en laastens die vervloekinge nadat hulle oortree het (Miga 6:13–16). Dit is heelwaarskynlik die agtergrond van Stéfanus se toespraak. Toe hy gevra was om sy handelinge te verduidelik, het hy geen poging aangewend om die aanklagtes teen hom te weerlê of dit wat hy glo, te verdedig nie. In plaas daarvan het hy sy stem verhef net soos die profete van ouds toe hulle God se rîḇ teen Israel gebring het. Sy lang oorsig oor God se eertydse verhouding met Israel was bedoel om hulle ondankbaarheid en ongehoorsaamheid te illustreer. In Handeling 7:51–53 was Stéfanus nie meer langer die aangeklaagde nie, maar God se profetiese verdediger in Sy verbondsregsgeding teen hierdie leiers. Indien hulle vaders skuldig was aan die doodmaak van die profete, des te meer hulle. Die verandering van “ons vaders” (Handelinge 7:11, 19, 38, 44, 45) na “julle vaders” (Acts 7:51) is betekenisvol: Stéfanus het sy solidariteit met sy volk verbreek en ‘n definitiewe standpunt vir Jesus ingeneem. Die prys wat hy sou betaal, was ontsaglik groot; tog het sy woorde geen vrees of spyt getoon nie.

`Wanneer laas het jy nodig gehad om ‘n ferm en onbuigsame standpunt vir Jesus in te neem? Het jy, of het jy net binnensmonds gemompel? Indien dit laasgenoemde was, wat moet verander?`