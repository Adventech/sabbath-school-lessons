---
title:  Stéfanus se bediening
date:   23/07/2018
---

Nadat hulle aangestel was, het die sewe nie net in kerkbediening betrokke geraak nie, maar ook in effektiewe getuienisbediening. Die gevolg hiervan was dat die evangelie aanhou versprei het, en die aantal gelowiges al hoe meer geword het (Handelinge 6:7). Hierdie groei het natuurlik teenstand vir die vroeë kerk ontketen. Die verhaal fokus nou op Stéfanus, ‘n man wat geestelik uitgetroon het.

`Lees Handelinge 6:8–16. Wat leer hierdie verse ons oor Stéfanus se geloof en sy karakter? En, waaroor het Stéfanus gepreek wat sy teenstanders so kwaad gemaak het?`

Aangesien Stéfanus ‘n Hellenistiese Jood was, het hy die evangelieboodskap in die Hellenistiese sinagoges gepreek. Daar was verskeie sulke sinagoges in die stad; Handelinge 6:9 verwys heelwaarskynlik na twee van hulle, na die een waar die suidelike immigrante (Cirenéërse Jode en Alexandryne), en die een waar die noordelike immigrante (van Cilícië en Asië) aanbid het. Jesus was sonder twyfel die middelpunt van die debatte, maar die aantygings teen Stéfanus dui daarop dat sy begrip van die evangelieboodskap en die implikasies daarvan die Judese gelowiges se begrip oortref het. Stéfanus was beskuldig dat hy godslasterlike dinge teenoor Moses en God gespreek het; dit wil sê, teen die wet en teen die tempel. Selfs as hy oor sekere punte verkeerd verstaan was — of sy woorde moedswillig verdraai was — en valse getuies oorgehaal was om teen hom te praat, kon die aanklagtes teen hom dalk nie heeltemal vals gewees het nie, soos in Jesus se geval (Markus 14:58, Johannes 2:19). Stéfanus se duidelike veroordeling van die Sanhedrin oor die afgodiese verering van die tempel (Handelinge 7:48), openbaar dat hy die diepliggende implikasies van die dood van Jesus en waarna dit sou lei, verstaan het, ten minste met betrekking tot die tempel se seremoniële praktyke. Met ander woorde, terwyl die Joodse gelowiges van Judese afkoms nog steeds te geheg aan die tempel en ander seremoniële praktyke was (Handelinge 3:1; 15:1, 5; 21:17–24), en hulle dit moeilik gevind het om daarvan af te sien (Galásiërs 5:2–4, Hebreërs 5:11–14), het Stéfanus, en miskien ook die ander Hellenistiese gelowiges, onmiddellik verstaan dat Jesus se dood die einde van die tempelstelsel in sy geheel, aangedui het.

`Hoekom moet ons versigtig wees om nie so in ons gekoesterde opvattings vasgevang te wees dat wanneer nuwe lig oor ons pad kom, ons dit heeltemal uitsluit nie?`