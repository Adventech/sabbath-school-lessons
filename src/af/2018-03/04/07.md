---
title:  Vir verdere studie
date:   27/07/2018
---

“Die vervolging wat die gemeente in Jerusalem getref het, het die evangeliewerk baie versterk. Die bediening van die woord in daardie plek is met sukses bekroon, en die gevaar het bestaan dat die dissipels te lank daar sou talm sonder om ag te gee op die Heiland se opdrag om na die hele wêreld te gaan. Hulle het vergeet dat krag om boosheid te weerstaan verkry word deur tot die aanval oor te gaan en begin dink dat dit hulle belangrikste werk was om die kerk in Jerusalem teen die aanslae van die vyand te beskerm. Pleks dat hulle die nuwe bekeerlinge geleer het om die evangelie na diegene te neem wat dit nog nooit vantevore gehoor het nie, het die gevaar bestaan dat hulle op so ‘n wyse sou handel dat almal tevrede sou wees met wat reeds verrig was. Om Sy verteenwoordigers te laat versprei na waar hulle vir ander kon werk, het God toegelaat dat hulle vervolg word. Toe hulle uit Jerusalem verdryf is, het die gelowiges “die land deurgegaan en die woord van die evangelie verkondig”. — Ellen G. White, Die Handelinge van die Apostels, bl. 85-86.

**Vrae vir bespreking**

`Lees die aanhaling van Ellen G. White hierbo versigtig deur oor die gevare wat die vroeë kerk in die gesig gekyk het met betrekking tot tevredenheid met hulleself, en met wat hulle bereik het. Eerstens beteken dit, in teenstelling met populêre opvattings, dat baie Jode inderdaad Jesus as die Messias aanvaar het. Maar wat meer belangrik is, watter waarskuwing behoort ons vir vandag daaruit te neem? Hoe kan ons seker wees dat ons nie vasgevang word in die beskerming van dit wat ons alreeds het nie, in plaas daarvan om te doen wat ons moet doen - om na die wêreld uit te reik?`

`In die tyd van die Apostels was die verhoudinge tussen die Jode en die Samaritane eeue lank al deur verbete vyandighede gekenmerk. Wat kan ons uit die feit leer dat Filippus, vermoedelik ‘n Jood, ‘n getuie vir Jesus in Samaria was? Selfs ons as Sewendedag-Adventiste is nie immuun teen kulturele en etniese vooroordele nie. Wat behoort die kruis ons te leer oor hoe almal dieselfde voor God is? Wat behoort die alomvattendheid van Christus se dood ons ook oor die oneindige waarde van ‘n menslike wese te leer?`

`Hoe het Filippus die Ethiópiër genader (8:27–30)? Hoe kan ons meer vatbaar vir geleenthede om die evangelieboodskap met ander te deel, wees?`

`Wat het ons uit Handelinge 6–8 geleer wat ons kan help om die kerk se sendingopdrag meer effektief uit te voer?`