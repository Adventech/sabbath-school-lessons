---
title:  Jesus in die hemelse hof
date:   25/07/2018
---

Aangesien ‘n profeet (in Hebreeus, nāḇî) iemand is wat namens God praat, het Stéfanus ‘n profeet geword op die tydstip toe hy God se rîḇ teen Israel teweeggebring het. Sy profetiese bediening was egter baie kort.

`Lees Handelinge 7:55, 56. Wat het Stéfanus se visioen beteken?`

“Toe Stéfanus hierdie punt bereik, het daar ‘n beroering onder die volk ontstaan. Toe hy Christus met die profesieë verbind het en op hierdie wyse oor die tempel gepraat het, het die priester gemaak asof hy verontwaardig was en sy kleed geskeur. Dit was vir Stéfanus ‘n teken dat sy stem spoedig vir ewig die swye opgelê sou word. Hy het die weerstand teen sy woorde gewaar en geweet dat hy sy laaste getuienis gelewer het. Hoewel hy in die middel van sy preek was, het hy dit plotseling afgesluit.” — Ellen G. White, Die Handelinge van die Apostels, bl. 81. Terwyl Stéfanus voor die Joodse leiers gestaan het om God se saak teen hulle te verdedig, het Jesus in die hemelse hof gestaan – d.w.s., in die hemelse heiligdom, langs die Vader, ‘n aanduiding dat die oordeel op aarde maar net ‘n weerspieëling van die ware oordeel is wat in die hemel sal plaasvind. God sal die valse leraars en leiers in Israel oordeel. Dit verduidelik hoekom die oproep tot bekering wat algemeen in die vorige toesprake in Handelinge voorkom (2:38, 3:19, 5:31), hier afwesig is. Israel se teokrasie was besig om tot ‘n einde te kom, wat beteken het dat die wêreld se verlossing nie meer langer deur Israel se intrede, soos aan Abraham belowe was, bewerkstellig sou word nie (Génesis 12:3, 18:18, 22:18), maar deur die volgelinge van Jesus, Jood en nie-Jood, van wie daar verwag was om Jerusalem te verlaat om getuies in die wêreld te word (Handelinge 1:8).

`Lees Handelinge 7:57–8:1, 2. Hoe beskryf Lukas Stéfanus se dood?`

Die straf vir godslastering was steniging (Levítikus 24:14), alhoewel dit nie duidelik was of Stéfanus tot die dood veroordeel sou word nie, of deur ‘n fanatiese menigte, sonder verhoor, opgehang sou word nie. In elk geval, hy was die eerste vermelde volgeling van Jesus wat vir sy geloof doodgemaak was. Omdat die getuies hulle klere by ‘n jongman met die naam van Saulus se voete neergelê het, kom dit voor asof hy die leier van Stéfanus se opponente was; nogtans het Stéfanus, toe hy vir sy moordenaars gebid het, ook vir Saulus gebid. Net ‘n persoon met ‘n verhewe karakter en onwankelbare geloof kon so iets gedoen het, en dit was ‘n kragtige bevestiging van sy geloof en die werklikheid van Christus in sy lewe.