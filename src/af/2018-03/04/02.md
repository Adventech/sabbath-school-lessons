---
title:  Die aanstelling van die sewe
date:   22/07/2018
---

`Lees Handelinge 6:1. Waaroor het die Hellenistiese gelowiges gekla?`

“Die oorsaak van die klagte was ‘n beweerde verwaarlosing van die Griekssprekende weduwees in die daaglikse verspreiding van bystand. Enige ongelykheid sou teenstrydig gewees het met die gees van die evangelie, nogtans het die Satan daarin geslaag om agterdog te verwek. Daar moes onmiddellik opgetree word om elke aanleiding tot ontevredenheid uit die weg te ruim sodat die vyand nie kon slaag in sy poging om verdeeldheid onder die gelowiges te saai nie...” — Ellen G. White, Die Handelinge van die Apostels, bl. 71-72.

Die oplossing wat deur die apostels voorgestel was, was dat daar sewe manne onder hulle gekies moes word om “die tafels te bedien [diakoneō]” (Handelinge 6:2), terwyl dit die apostels geleentheid gegee het om in die gebed te volhard het en in die “bediening [diakonia] van die woord” (Handelinge 6:4). Aangesien diakoneō en diakonia aan dieselfde woordgroep behoort, is daar werklik net ‘n verskil tussen “tafels” in Handelinge 6:2 en “die woord” in Handelinge 6:4. Dit wil voorkom asof hierdie verskil, saam met die byvoeglike naamwoord “daaglikse” (Handelinge 6:1), die twee hoofelemente van die vroeë kerk se daaglikse lewe aandui: onderwys (“die woord”) en samesyn (“tafels”). Laasgenoemde sluit die gemeenskaplike maaltyd, die Avondmaal en gebede in (Handelinge 2:42, 46; 5:42). Met ander woorde, as gesaghebbende trustees van Jesus se leringe, moes die apostels hulle hoofsaaklik met leerstellige onderrig aan die gelowiges en met gebed besig gehou het, terwyl die sewe in beheer van die gemeenskapsaktiwiteite in verskeie van die huiskerke sou wees. Maar hulle pligte was nie beperk tot diakenwerk soos wat die term vandag verstaan word nie. Hulle was in werklikheid die eerste leiers van die kerk.

`Lees Handelinge 6:2–6. Hoe was die sewe gekies en aangestel om te dien?`

Die kandidate moes deur morele, geestelike en praktiese hoedanighede onderskei geword het: Hulle moes ‘n eerbare reputasie gehad het en met die Gees en wysheid vervul gewees het. Die sewe was met die gemeenskap se toestemming gekies en toe deur gebed en die oplê van hande bevestig. Dié seremonie dui op publieke erkenning en die toekenning van gesag om as diakens te kon optree.

`Dit is so maklik om verdeeldheid onder leierskap te saai, is dit nie? Hoe kan ons alles in ons Godgegewe vermoë doen om vrede tussen ons te bewaar, en liewer op sending te fokus?`