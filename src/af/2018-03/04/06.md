---
title:  Die verspreiding van die evangelie
date:   26/07/2018
---

Die oorwinningsvreugde oor Stéfanus se dood het ‘n massiewe vervolging teen die gelowiges in Jerusalem aan die gang gesit, en daar was geen twyfel dat dit dieselfde groep opponente was wat dit aangehits het nie. En die leier van die groep was Saulus, wat die kerk baie skade aangerig het (Handelinge 8:3, 26:10). Die vervolging het egter ten goede uitgewerk. Inderdaad, deurdat hulle oor Judéa en Samaria verstrooi was, het die gelowiges die land deurgegaan en die evangelie verkondig. Die bevel om in daardie gebiede te gaan getuig (Handelinge 1:8), was dus uitgevoer.

`Lees Handelinge 8:4–25. Watter lesse word in hierdie verslag geopenbaar?`

Die Samaritane was half-Israelities, selfs op godsdienstige gebied. Hulle was monoteïsties en het die eerste vyf boeke van Moses (die Pentateug) aanvaar, die besnydenis nagekom, en die Messias verwag. Maar, vir die Jode was die Samaritaanse godsdiens egter onrein, wat beteken het dat die Samaritane hoegenaamd geen aandeel in die verbondseëninge van Israel gehad het nie. Die onverwagte bekeerlinge uit die Samaritane het die kerk in Jerusalem onkant gevang, en daarom het die apostels Petrus en Johannes gestuur om die situasie te gaan waarneem. God se terughouding van Sy Gees totdat Petrus en Johannes gekom het (Handelinge 8:14–17), was heelwaarskynlik bedoel om die apostels te oortuig dat die Samaritane ten volle as lede van die gemeenskap van gelowiges aanvaar moes word (sien Handelinge 11:1–18).

Dit was egter nie die einde van die saak nie. In Handelinge 8:26–39 word die verhaal van Filippus en die Ethiópiër, ‘n hofdienaar, wat na ‘n Bybelstudie saam met Filippus, versoek het om gedoop te word. “En hy het beveel dat die wa moes stilhou; en hulle het altwee in die water afgeklim, Filippus en die hofdienaar; en hy het hom gedoop” (Handelinge 8:38). Eers die Samaritane, toe die Ethiópiër, ‘n buitelander wat na Jerusalem toe gegaan het om te aanbid, en nou op pad huis toe was. Die evangelie het oor die grense van Israel heen versprei en na die wêreld gegaan soos dit voorspel was. Maar dit was maar net die begin, want hierdie vroeë Joodse gelowiges sou binnekort dwarsdeur die bekende wêreld reis en die goeie nuus van Jesus se dood en opstanding verkondig, waardeur die prys vir hulle sondes betaal was en dit nou aan almal, en oral, die hoop op verlossing sou bied.

`Petrus het aan Simon gesê dat hy “in ‘n gal van bitterheid en bande van ongeregtigheid” gewikkel was (Handelinge 8:23). Wat was die oplossing vir sy probleem, en vir enigiemand wat hulle in ‘n soortgelyke situasie bevind?`