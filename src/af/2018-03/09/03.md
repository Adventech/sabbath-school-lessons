---
title:  Filippi
date:   27/08/2018
---

Nadat hulle in Macedónië aangekom het, het Paulus en sy metgeselle na Filippi gereis waar hulle die eerste Christengemeente In Europa tot stand gebring het.

`Lees Handelinge 16:11–24. Waarheen het die sendelinge op die Sabbatdag gegaan, en hoekom het hulle daarheen gegaan? Wat het op die ou end met hulle daar gebeur?`

Wanneer Paulus in ‘n stad aangekom het, het hy oudergewoonte die plaaslike sinagoge besoek om teenoor die Jode te getuig (Handelinge 13:14, 42, 44; 17:1, 2; 18:4). Die feit dat hy en sy groep in Filippi saam met sommige vroue (beide Joodse en heidense gelowiges) buitekant die stad langs die rivier gaan aanbid het, dui daarop dat daar heelwaarskynlik geen sinagoge in daardie stad was nie. Hierdie gebeurtenis toon duidelik dat Paulus nie net na die Joodse singagoges op ‘n Sabbat gegaan het om te evangeliseer nie, maar ook omdat dit die dag was waarop hy aanbid het.

`Lees Handelinge 16:25–34. Hersien die verhaal van die tronkbewaarder se bekering. Wat moes hy gedoen het om gered te word?`

Paulus en Silas se antwoord op die tronkbewaarder se vraag stem heeltemal ooreen met die evangelieboodskap, want regverdiging vind alleen deur geloof in Jesus plaas (Romeine 3:28, Galásiërs 2:16). Wat egter nie hiervan afgelei kan word nie is dat, deur net in Jesus te glo, dit al is wat nodig is om gedoop te word ten koste van behoorlike praktiese voorbereiding vir die doop en die onderrig in leerstellings. Wat weet ons van die tronkbewaarder? Was hy ‘n Jood of ‘n Joodse proseliet? In albei gevalle het hy nodig gehad om in Jesus as sy Heer en Verlosser te glo. En wat daarvan as hy ‘n heidense gelowige was wat God alreeds geken en Hom aanbid het, soos Cornelius en Lídia (Handelinge 16:14) en baie ander wat in die Boek Handelinge genoem word? En wat daarvan as hy dalk voorheen Paulus se evangelie pogings in die stad bygewoon het? Wat ook al sy omstandighede was, hierdie vinnige optrede moet nie as ‘n verskoning gebruik word om iemand te vinnig te doop nie.

`Lees Handelinge 16:31–34. Wat leer ons hieruit oor hoe volledig en volkome Christus se offer namens ons was? Hoe kan jy dag vir dag leer om in die sekerheid van Christus se geregtigheid wat jou dek as jou enigste hoop op verlossing, te berus?`