---
title:  Paulus in Korinte
date:   30/08/2018
---

In Handelinge 18:1–11 lees ons van Paulus se ondervinding in Korinthe waar hy vir een en ‘n half jaar gewoon het. Hier het sy lewenslange vriendskap met Aquila en Priscilla begin (Romeine 16:3, II Timóteüs 4:19). Volgens die verhaal moes hulle alreeds Christene gewees het toe hulle in Korinthe aangekom het. Die rede vir hulle verblyf in Korinthe was heelwaarskynlik omdat Keiser Claudius bevel gegee het dat alle Jode uit Rome moes vertrek. Die Roomse geskiedkundige, Suetonius, dui aan dat die uitsettingsbevel heelwaarskynlik gebeur het omdat daar versteurings in die Joodse gemeenskap was oor die naam van “Christus” (Claudius 25.4), wat die gevolg was van die prediking van die evangelie deur plaaslike Joodse gelowiges. Dit was dus moontlik dat Aquila en Priscilla ook betrokke in sulke aktiwiteite geraak het. In alle geval, behalwe dat hulle en Paulus dieselfde Joodse agtergrond gehad het, het hulle ook dieselfde beroep beoefen.

`Lees Handelinge 18:4–17. Wat was die gevolg van Paulus se sendingaktiwiteite in Korinthe?`

Toe Silas en Timóteüs vanaf Macedónië gearriveer het, het hulle bydraes van die kerke in Macedónië saamgebring (II Korinthiërs 11:8, 9), en dit het Paulus gehelp om al sy tyd aan die prediking van die evangelie te gee. Paulus se beleid was om, gedurende sy bediening, self sy onkostes te betaal, alhoewel hy die gemeentes geleer het: “So het die Here vir die wat die evangelie verkondig, bepaal dat hulle van die evangelie moet lewe (I Korinthiërs 9:14). Ten spyte van die Jode se sterk teenkanting teen Paulus se boodskap, het sommige Jode begin glo, en ook sommige van die heidene wat God aanbid het. Onder die bekeerlinge was Crispus, die hoof van die sinagoge, en sy hele huisgesin. Baie van die Korinthiërs het ook geglo en was toe gedoop. Die Jode se situasie was egter gespanne soos wat die volgende episode dit illustreer (Handelinge 18:12–17), en Paulus wou heelwaarskynlik Korinthe hieroor verlaat het, maar in ‘n nagtelike gesig het hy goddelike bemoediging ontvang om aan te bly (Handelinge 18:9–11). Op pad terug na Antiochië, het Paulus Aquila en Priscilla saam met hom geneem en hulle in Éfese laat bly waar hy ‘n paar dae lank vertoef het voordat hy sy reis hervat het. Terwyl hy daar was, het hy geleentheid gekry om in die plaaslike Joodse sinagoge te preek waar hy positiewe terugvoer gekry het. Dit het hom aan homself laat belowe dat hy, deur God se genade soontoe sou terugkom (Handelinge 18:18–21). En dit het toe gedurende sy volgende sendingreis so gebeur.

`Paulus se frustrasie met die ontvangs wat hy in Korinthe ondervind het, het bemoediging van die Here nodig gehad, veral met betrekking tot die siele wat daar verlos moes word. Wat sê die Here se woorde aan hom (Handelinge 18:10) vir ons wanneer ons dieselfde voel as wat Paulus daar gevoel het?`