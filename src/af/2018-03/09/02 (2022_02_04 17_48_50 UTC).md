---
title:  Terug in Listre
date:   26/08/2018
---

Lukas se selektiewe keuse van gebeurtenisse neem Paulus amper reguit na Derbe en Listre. Al wat hy oor Sirië en Cilícië te sê het, is dat Paulus deur daardie gebiede gereis het en die kerke versterk het (Handelinge 15:41).

`Lees Handelinge 16:1–13. Wat leer Paulus se optrede ons hier oor hoe sensitief hy was om sodoende ander mense te bereik?`

Alhoewel Timóteüs se vader ‘n heiden was, was sy moeder ‘n Joodse Christen; haar naam was Eunice. Ten spyte daarvan dat hy nie besny was nie, het Timóteüs die Skrif as kind leer ken (II Timóteüs 3:15), wat impliseer dat hy ook ‘n vroom persoon was. As ‘n Christen het hy alreeds die respek en die bewondering van al die plaaslike gelowiges afgedwing. Omdat die Jode iemand as Joods beskou het deur na die moeder se stamboom te kyk en nie die vader s’n nie, was Timóteüs as ‘n Jood beskou. Hy was nie op die agste dag na sy geboorte besny nie, miskien omdat sy vader, ‘n Griek, die besnydenis as barbaars beskou het.

Omdat Paulus Timóteüs as ‘n medewerker wou gebruik, en omdat hy geweet het dat, aangesien hy ‘n onbesnede Jood was, hy verbied sou word om die Joodse sinagoges binne te gaan weens ‘n aanklag van afvalligheid, het Paulus hom laat besny. Paulus se motivering om so op te tree, was dus vir praktiese redes en moet nie gesien word as ‘n weerspreking van die evangelie wat hy gepreek het nie. Nadat hy die plekke van sy eerste reis besoek het, het Paulus besluit om suidwaarts, waarskynlik na Éfese in die provinsie van Asië, te reis, maar die Heilige Gees het hom verhinder om dit te doen. Hy het toe noord beweeg en probeer om na Bithínië te gaan, maar weer het die Gees dit nie toegelaat nie. Omdat hy alreeds by Mísië verbygegaan het, was Paulus se enigste opsie om weswaarts na die seehawe van Troas te gaan, waarvandaan hy in verskillende rigtings kon seil.

In ‘n nagtelike gesig het God egter aan hom getoon dat hy oor die Egeïese See na Macedónië moes reis. Toe sy metgeselle van die visioen gehoor het, het hulle tot die gevolgtrekking gekom dat God hulle inderdaad geroep het om die evangelie aan die Macedoniërs te gaan verkondig.

`Dink daaraan hoekom Paulus Timóteüs laat besny het. Wat behoort dit ons te leer oor om sekere dinge te doen wat ons dalk nie mee saamstem nie, of nodig ag nie, maar wat ‘n groter saak sal bevorder?`