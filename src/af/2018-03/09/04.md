---
title:  Thessalonika and Beréa
date:   28/08/2018
---

Nadat Paulus en Silas uit die tronk losgelaat was, het die sendelinge na Filippi vertrek (Handelinge 16:35–40). Vanaf Filippi het Paulus en sy reisgenote reguit na Thessalonika, die hoofstad van Macedónië, gegaan.

`Lees Handelinge 17:1–9. Hoe het die Jode in Thessalonika op Paulus se suksesvolle prediking onder die heidene, gereageer?`

Weer sien ons dat Paulus die sinagoge besoek het om die evangelie te bedien. ‘n Groot menigte van die godsdienstige Grieke en ‘n groot aantal van die aansienlikste vroue was deur Paulus se boodskap oortuig. Dit wil voorkom of hierdie bekeerlinge wat “by Paulus en Silas” aangesluit het, (Handelinge 17:4) ‘n aparte groep gevorm het, en nie in die sinagoge bymekaargekom het nie. Hulle het waarskynlik in Jason se huis vergader. Omdat hulle afgunstig was, het die ongelowige Jode ‘n oproer begin. Hulle bedoeling was om Paulus en Silas – Timóteüs word nie genoem nie – voor die volk te bring en hulle aan te kla. Toe hulle nie die sendelinge kon vind nie, het hulle Jason en ‘n paar ander nuwe gelowiges na die stadsowerhede gesleep en hulle aangekla dat hulle die mense wat die wêreld in opstand bring, gehuisves het.

`Lees Handelinge 17:10–15. Wat was die reaksie van die Beréaanse Jode in vergelyking met dié in Thessalonika?`

Die term eugenēs (Handelinge 17:11) het oorspronklik “van goeie afkoms” of “van adellike afkoms” beteken, maar met tyd het dit ‘n “edelmoedige” gesindheid aangedui, wat vermoedelik hier die geval was. Die Jode van Beréa word lof toegeswaai nie net omdat hulle met Paulus en Silas saamgestem het nie, maar omdat hulle gewillig was om die Skrif self op ‘n daaglikse basis te ondersoek om te sien of dit wat die sendelinge vir hulle vertel het, die waarheid was. Deur slegs emosioneel op die evangelieboodskap te reageer sonder die nodige intellektuele oortuiging, neig so ‘n bekeringsondervinding om oppervlakkig en van korte duur te wees. Dit was egter nie lank voordat vervolging Paulus se suksesvolle bediening in Beréa kort gesny het nie, en hom gedwing het om verder suid na Athéne te beweeg.

`Wanneer was die laaste keer wat jy die Skrif ywerig bestudeer het om te probeer uitvind “of hierdie dinge [watter dinge ook al], so [is]”?`