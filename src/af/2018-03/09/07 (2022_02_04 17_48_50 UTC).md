---
title:  Vir verdere studie
date:   31/08/2018
---

“Diegene wat in ons tyd ongewilde waarhede verkondig, hoef nie mismoedig te word indien hulle soms – selfs deur voorgewende Christene – niks vriendeliker ontvang word as wat Paulus en sy medewerkers deur die mense onder wie hulle gewerk het, ontvang is nie. Die kruisgesante moet hulle met waaksaamheid en gebed bewapen en gelowig en moedig voortgaan om altyd in die Naam van Jesus te werk...”—Ellen G. White, Die Handelinge van die Apostels, bl. 183-184. “As diegene aan wie die toetswaarhede in die sluitingsdae van hierdie wêreld se geskiedenis verkondig word die voorbeeld van die Beréane wou volg deur die Skrifte daagliks te ondersoek en die boodskap wat aan hulle verkondig word, met die Woord van God wou vergelyk, sou daar tans ‘n groot aantal wees wat aan die voorskrifte van Gods wet getrou is, waar daar nou betreklik min is... “Almal sal geoordeel word volgens die lig wat aan hulle gegee is. Die Here stuur Sy gesante uit met ‘n verlossingsboodskap, en Hy hou diegene wat hoor, verantwoordelik vir die wyse waarop hulle die woorde van Sy diensknegte behandel. Diegene wat opreg na waarheid soek, sal die leerstellings wat aan hulle voorgehou word, versigtig in die lig van die Bybel ondersoek.” — bl. 185-186.

**Vrae vir bespreking**

`In die konteks van die laaste paragraaf van Maandag se studie, bespreek in die klas die implikasie van die volgende verklaring: “Dit is nodig dat doopkandidate meer deeglik voorberei word. . . . Die beginsels van die Christelike leefwyse behoort aan hulle wat nuut is in die waarheid meer duidelik gemaak te word.” — Ellen G. White, Testimonies for the Church, vol. 6, bl. 91-92.`

`Dink meer na oor Woensdag se laaste vraag. Hoe kan ons as ‘n kerk dieselfde begrip toon wat Paulus van kulturele verskille gehad het, en dieselfde gewilligheid om mense op hulle vlak tegemoet te kom sonder om die evangelie of ons eie godsdienstige identiteit op te offer?`

`Lees Handelinge 17:32–34. Wat kan ons uit die drie antwoorde op Paulus se boodskap in Athéne, leer? “(1) Sommige het gespot. Die emosionele ernstigheid van hierdie snaakse Jood het hulle geamuseer. Dit is moontlik om die lewe as ‘n grap te sien; maar diegene wat so maak, sal uitvind dat ‘n komedie gewoonlik op ‘n tragedie uitloop. (2) Sommige het hulle besluit uitgestel. Die gevaarlikste dag in ‘n mens se lewe is wanneer daar ontdek word hoe maklik dit is om oor die toekoms te praat. (3) Sommige het geglo. Die wyse mens weet dat dit net ‘n dwaas is wat God se aanbod verwerp.” — William Barclay, The Acts of the Apostles, rev. ed. (Philadelphia: Westminster, 1976), bl. 133, (vrye vertaling).`

`Paulus het eintlik ‘n heidense skrywer aangehaal (Handelinge 17:28) om sy punt aan die Athéners te bewys. Wat behoort dit aan ons te sê oor hoe waardevol dit kan wees om sulke bronne somtyds te gebruik? Watter gevare kan dit ook inhou?`