---
title:  Die vergadering in Jerusalem
date:   18/08/2018
---

### Leesverwysings vir hierdie week se les
Handelinge 15; Galásiërs 2:11–13; Exodus 12:43–49; Romeine 3:30; Levítikus 18:30; Openbaring 2:14, 20.

> <p>Geheueteks</p>
> “ ‘Maar ons glo dat ons deur die genade van die Here Jesus Christus gered word op dieselfde manier as hulle ook’ ” (Handelinge 15:11).

Na meer as twee jaar het Paulus en Bárnabas na Antiochië in Sirië teruggekeer. Omdat die hele kerk daar by hulle sendingreis betrokke was, was dit vanselfsprekend dat hulle ‘n verslag aan die kerk moes gee. Die verslag het egter nie op wat hulle bereik het gefokus nie, maar op wat God self deur hulle vermag het. Die hooffokus van die verslag was natuurlik die sukses van hulle sending na die heidene, alhoewel daar ook baie Jode by die geloof aangesluit het. Vanaf die episode met Cornelius het die bekering van onbesnede heidene egter ‘n strydvraag geword (Handelinge 11:1–18), maar nou dat groot getalle van hulle kerklidmaatskap ontvang het, het die situasie meer ingewikkeld geword. Baie gelowiges in Jerusalem was nie gelukkig nie. Hulle het gevoel dat die heidene eers besny moes word, m.a.w., hulle moes eers Joodse proseliete word voordat hulle deel van God se volk kon word, en met Joodse gelowiges gemeenskap kon hê.

Handelinge 15 gaan oor die heidene se probleem wat ‘n kritieke vlak bereik het, en oor hoe die kerk saamgewerk het om ‘n oplossing te kry. Die vergadering in Jerusalem was ‘n keerpunt in die geskiedenis van die apostoliese kerk met betrekking tot sy wêreldwye sending.

_*Bestudeer hierdie week se les as voorbereiding vir Sabbat, 25 Augustus._