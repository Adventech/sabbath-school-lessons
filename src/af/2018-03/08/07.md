---
title:  Vir verdere studie
date:   24/08/2018
---

“Die Joodse bekeerlinge was oor die algemeen nie gewillig om so vinnig te beweeg as wat die voorsienigheid van God die weg geopen het nie. Die resultate van die apostels se werk onder die heidene het duidelik aangetoon dat die bekeerlinge onder laasgenoemde die aantal Joodse bekeerlinge ver sou oortref. Die Jode het gevrees dat indien die beperkinge en seremonies van die wet nie vir die heidene verpligtend gemaak sou word as voorwaarde van godsdienstige gemeenskap nie, die volkseienskappe van die Jode, wat hulle tot nog toe van alle ander volke onderskei het, uiteindelik onder diegene wat die evangelieboodskap ontvang het, sou verdwyn.” — Ellen G. White, Die Handelinge van die Apostels, bl. 151. “Die Joodse Christene wat binne sig van die tempel gewoon het, het vanselfsprekend teruggedink aan die besondere voorregte van die Joodse volk. Toe hulle sien dat die Christelike kerk afwyk van die seremonies en oorleweringe van die Jodedom en besef dat die besondere heiligheid waarmee die Joodse gebruike bedeel was in die lig van die nuwe geloof sou verbleek, was talle van hulle toornig teenoor Paulus omdat hy, in ‘n groot mate, die verandering veroorsaak het. Selfs die dissipels was nie almal gereed om die besluit van die raad gewilliglik te aanvaar nie. Sommige was ywerig vir die seremoniële wette en hulle het Paulus met misnoeë bejeën omdat hulle gedink het hy was onverskillig met betrekking tot die verpligtinge van die Joodse wet.” — bl. 157.

**Vrae vir bespreking**

`Kyk weer na Maandag se laaste vraag in die klas. Hoe verstaan ons die feit dat, deur aan die “regte” kerk te behoort, dit nie ‘n waarborg is dat jy gered is nie? Byvoorbeeld, antieke Israel was sekerlik die “regte kerk”, maar dit beteken nie dat almal van hulle gered was nie. As lidmaatskap in die regte kerk nie redding waarborg nie, wat is dan die voordeel om deel daarvan te wees?`

`Een van die mees belangrike administratiewe strydvrae wat die vroeë kerk in die gesig gekyk het, was hoe om heidense gelowiges wat nie besny wass nie, te aanvaar. Watter soortgelyke kwessies kan dalk in ons kerk vandag ter sprake wees, en wat leer die voorbeeld in Handelinge 15 ons oor hoe ons dit moet hanteer?`

`Vra sommige mense in die klas om die Jode se saak te stel wat daarop aangedring het dat die heidene eers Joodse proseliete moet word voordat hulle by die kerk kon aansluit omdat hulle dit as ‘n verlenging van die verbondsbeloftes wat aan Israel gemaak was, gesien het (en tereg so). Wat is hulle argument en hoe kan jy daarop reageer? Hoe kan ‘n debat soos hierdie aan ons toon hoekom kwessies wat huidiglik so klinkklaar voorkom, later moeiliker is om op te los?`