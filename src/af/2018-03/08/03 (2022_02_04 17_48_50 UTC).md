---
title:  Die besnydenis
date:   20/08/2018
---

Een van die groot vraagstukke in hierdie konflik was die besnydenis. Dit was nie ‘n menslike instelling nie (in teenstelling met Matthéüs 15:2, 9). Dit was veel meer, dit was deur God self ingestel as ‘n teken van Sy verbond met Abraham se afstammelinge as Sy gekose volk (Gen. 17:9–14).

`Lees Exodus 12:43–49. Behalwe die gebore Israeliete, wie moes nog besny geword het?`

Die seëninge van die verbond was nie tot gebore Israeliete beperk nie, maar was uitgebrei om enige slaaf of reisende vreemdeling wat dit graag wou ondervind, in te sluit, solank as hy gewillig was om besny te word. Nadat hy besny was, sou die vreemdeling dieselfde status by God as die gebore Israeliet gehad het: “... en hy sal soos ‘n kind van die land wees...” (Exodus 12:48). Die besnydenis was dus noodsaaklik (vir ‘n man) om ‘n volwaardige lid van God se verbondsgemeenskap te kon wees. En omdat Jesus die Messias van Israel was, was dit vanselfsprekend dat die Judaïseerders daarop aangedring het dat geen heiden Sy verlossing kon ontvang voordat hulle nie eers Jode geword het nie.

`Lees Romeine 3:30, I Korinthiërs 7:18, Galásiërs 3:28, 5:6. Hoe het Paulus die besnydenis verstaan?`

Deur te sê dat geen heiden gered kon word voordat hulle nie by Judaïsme aangesluit het nie, het hierdie manne twee afsonderlike konsepte vermeng: verbond en verlossing. As lid van God se verbondsgemeenskap was jou verlossing nie gewaarborg nie (Jeremia 4:4, 9:25). Boonop was Abraham self deur geloof gered (geregverdig) voor sy besnydenis plaasgevind het, en nie omdat hy besny was nie (Romeine 4:9–13). Verlossing was nog altyd deur geloof, terwyl die verbond genadiglik voorsien was sodat God Homself en Sy verlossingsplan aan die hele wêreld kon bekendstel. Israel was gekies om hierdie doel te verwesenlik (Génesis 12:1–3). Die probleem was egter dat deur verbond en verlossing te naby aanmekaar te verbind, hierdie gelowiges die besnydenis as verdienstelikheid gesien het. God se reddende genade werk egter nie saam met die mens se werke nie. Dus, deur die besnydenis op gelowige heidene af te dwing as ‘n middel om verlossing te ondervind, was om die evangeliewaarheid te verdraai (Galásiërs 1:7, 2:3–5), God se genade tot niet te maak (Galásiërs 2:21), en Jesus van geen belang te maak nie (Galásiërs 5:2). Boonop was dit ‘n onkenning van die universele karakter van verlossing (Kolossense. 3:11, Titus 2:11). Paulus kon nooit met hierdie tipe denkwyse saamstem nie.

`Wat is die gevaar om te dink dat verlossing plaasvind deur net ‘n lid van die regte kerk te wees?`