---
title:  Die eintlike kwessie
date:   19/08/2018
---

Van die begin af het die kerk in Antiochië uit beide (Hellenistiese) Jode en onbesnede heidene bestaan (Handelinge 11:19–21, Galásiërs 2:11–13), wat blykbaar vredeliewend saam met mekaar geleef het. Hierdie samesyn het egter verbrokkel toe ‘n groep gelowiges van Jerusalem gearriveer het.

`Lees Handelinge 15:1–5. Watter probleem het die kerk in die gesig gekyk?`

Die indiwidue van Judéa wat tradisioneel Judaïseerders genoem was, was heelwaarskynlik dieselfde groep wat in vers 5 gelowige Fariseërs genoem word. Die teenwoordigheid van Fariseërs in die kerk behoort ons nie te verras nie, want Paulus was self ‘n Fariseër voor sy bekering (Filippense 3:5). Dit wil voorkom asof hierdie groep op eie inisiatief Antiochië toe gegaan het (Handelinge 15:24), alhoewel ‘n ander episode wat ‘n ruk later ook in Antiochië plaasgevind het, aandui dat die meeste Jode, die apostels ingesluit, nie baie gemaklik gevoel het met die teenwoordigheid van onbesnede heidene in die kerk nie (Galásiërs 2:11–13). In sy brief aan die Galásiërs praat Paulus nie positief oor die Judaïseerders nie, en verwys na hulle as iemand wat verwarring saai (Galásiërs 1:7, 5:10), en dat hulle “valse broeders” is (Galásiërs 2:4) wie se werklike motief was om die geestelike vryheid van die evangelie te ondermyn en heidense bekeerlinge tot slawerny en wettiesheid te lei.

Hulle punt was nogal eenvoudig: as die heidene nie besny was en nie al die Joodse seremoniële wette nagekom het nie, kon hulle nie gered word nie. Verlossing – so het hulle geglo — kon net in God se verbondsvolk gevind word, en, volgens die Ou Testament, was daar geen ander manier om deel van God se verkose volk te kon wees nie, behalwe deur die besnydenis (Génesis 17:9–14, Exodus 12:48). Kortliks gestel, die heidene kon net gered word as hulle eers Joodse proseliete geword het. Paulus en Bárnabas kon natuurlik nie met sulke vereistes saamstem nie, want dit was in teenstelling met die aard van die evangelie. Die aggressiewe benadering van die Judese besoekers het egter ‘n warm bespreking aan die gang gesit; die woord wat in Handelinge 15:2 gebruik word (stasis), klink na “konflik” of “verdeeldheid”. En die saak was te belangrik om net op plaaslike vlak gehanteer te word. Die eenheid van die kerk was op die spel. Die broeders van Antiochië het toe besluit om ‘n aantal afgevaardigdes na Jerusalem te stuur wat Paulus en Bárnabas ingesluit het, om ‘n oplossing te vind.

`Plaas jouself in die skoene van die Judeërs. Watter argumente kan jy aanbied om jou kant van die saak te stel?`