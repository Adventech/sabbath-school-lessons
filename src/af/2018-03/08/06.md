---
title:  Die brief vanaf Jerusalem
date:   23/08/2018
---

`Lees Handelinge 15:22–29. Watter addisionele maatreëls het die kerk in Jerusalem getref met betrekking tot die besluite wat deur die raad geneem was?`

Die eerste maatreël was om ‘n brief aan die heidense gelowiges te skryf om hulle van die besluite wat geneem was, in kennis te stel. Die brief wat deur die apostels en ouderlinge geskryf was, was ‘n amptelike dokument wat die gesag van die Jerusalemkerk – definitief weens die apostels se leierskap — oor die ander Christengemeenskappe weerspieël het. Dit was in 49 n.C. geskryf wat heelwaarskynlik die datum van die raadsvergadering aandui, en wat een van die vroegste Christelike dokumente is wat tot ons beskikking is. Die Jerusalemkerk het ook besluit om twee manne, Judas met die bynaam Bársabas, en Silas, af te vaardig om Paulus en Bárnabas te vergesel; hulle opdrag was om die brief te dra en die inhoud te bevestig.

`Lees Handelinge 15:30–33. Hoe het die kerk in Antiochië op die brief gereageer?`

Toe die brief gelees was, was die kerk met blydskap oor die bemoedigende boodskap vervul: die heidense bekeerlinge was nie vereis om besny te word nie. Hulle het ook geen teenstand teen die bepalinge in die brief (die viervoudige apostoliese verordeninge), gebied nie. Die eerste ernstige verdeling in die vroeë kerk was daardeur, ten minste teoreties, afgeweer.

Teen die einde van die raadsvergadering was Paulus se evangeliesiening ten volle deur die kerkleiers in Jerusalem aanvaar, en het hulle aan hom en Bárnabas die regterhand van gemeenskap as ‘n teken van aanvaarding en vertroue, gegee (Galásiërs 2:9). Maar, daardie Joodse Christene wat aangehou het met die onderhouding van die Joodse wette, sou dit nog hoogs problematies vind om samesyn saam met die heidense gelowiges te geniet, wat, vir alle praktiese doeleindes, ritueel onrein gebly het. Hierdie kwessie word, byvoorbeeld, in die insident in Galásiërs 2:11–14 waarby Petrus betrokke was, gesien. “Selfs die dissipels,” sê Ellen G. White, “was nie almal gereed om die besluit van die raad gewilliglik te aanvaar nie.” — Die Handelinge van die Apostels, bl. 157.

`Wees eerlik met jouself: hoe moeilik is dit vir jou om gemeenskap met gelowiges van ander rasse, kulture en selfs sosiale klasse te geniet? Hoe kan jy van hierdie anti-evangeliese gesindheid gereinig word?`