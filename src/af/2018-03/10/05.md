---
title:  Miléte
date:   05/09/2018
---

Op pad na Jerusalem het Paulus by ‘n nuwe plek gestop, hierdie keer by Miléte, waar hy die geleentheid gehad het om sy afskeidsboodskap aan die kerkleiers van Éfese te gee.

`Lees Handelinge 20:15–27. Wat was Paulus se inleidingsboodskap van sy toespraak?`

Aangesien hy alreeds planne in plek gehad het vir ‘n nuwe sendingreis wat Rome en Spanje ingesluit het (Romeine 15:22–29), het Paulus geglo dat hy nooit weer na Asië sou terugkeer nie. Daarom het hy sy toespraak met ‘n terugblik oor die jare wat hy in Éfese deurgebring het, begin. So ‘n verslag was egter nie net bedoel om na sy lewenstyl in Éfese in die verlede te verwys nie, maar om ook na die toekoms te verwys, want hy het gevrees vir wat met hom in Jerusalem kon gebeur. Paulus se vrees was nie ongegrond nie. Die kerk in Jerusalem was nogal skepties teenoor hom, amper vyandiggesind, en dit weens sy verlede as vervolger en ook oor die evangelie wat hy gepreek het wat geen besnydenis vereis het nie (Handelinge 21:20–26). Wat die Joodse outoriteite betref het, was hy niks anders as ‘n verraaier en ‘n afvallige van hulle godsdienstige tradisies nie (Handelinge 23:1, 2). Teen die middel van die eerste eeu was Judéa veral, weens Romeinse wanbestuur, vasgevang in revolusionêre en nasionalistiese ideale. Hiedie atmosfeer het al die segmente van die Joodse gemeenskap beïnvloed wat heelwaarskynlik ook die kerk ingesluit het. In hierdie onderlinge verband moes die aktiwiteite van ‘n eertydse Fariseër nogal as ongunstig voorgekom het (Handelinge 21:27–36). Paulus het ook ander besorgdhede gehad. In Handelinge 20:28–31 het hy gefokus op hoe die kerkleiers in Éfese valse leraars wat hy met wrede wolwe vergelyk het, moes hanteer, want hulle sou probeer om die kudde te mislei en afvallig te maak. Dus, in die kerk self, en ook in die vroegste tye van die kerk, was die gevaar van valse leraars ‘n werklikheid. Soos Salomo gedurende ‘n ander tyd en in ‘n ander konteks gesê het: “... daar is glad niks nuuts onder die son nie” (Prediker 1:9). Die geskiedenis van die Christelike kerk openbaar die ongelooflike skade wat valse onderwysers aan die kerk veroorsaak het. Hierdie probleem sal tot die einde toe bestaan (II Timóteüs 4:3). Daar is geen twyfel nie, Paulus het baie gehad om oor te dink, baie besorgdhede; en tog het sy getrouheid en sy ywer nooit gewankel nie.

`Lees II Korinthiërs 4:8–14. Wat sê Paulus hier wat ons op onsself moet toepas, veral wanneer beproewinge oor ons kom? Waarop plaas Paulus sy uiterste hoop?`