---
title:  'Éfese: Deel II'
date:   03/09/2018
---

In Éfese het Paulus oudergewoonte eerste in die sinagoge gaan preek. Toe hy teenstand ondervind het, het hy en die nuwe gelowiges na die lesingsaal van ‘n sekere Tiránnus gegaan waar Paulus vir twee jaar lank elke dag gepreek het (Handelinge 19:8–10). Lukas se opsomming van Paulus se bediening in Éfese is dat die hele provinsie deeglik geëvangeliseer was (Handelinge 19:10, 26). In Handelinge 19:11–20, voeg Lukas ‘n paar verhale oor wonderwerke by wat die triomf van God se krag in ‘n stad waar towerkuns en bygelowige praktyke aan die orde van die dag was, beskryf. Daar is geen twyfel dat God deur Paulus gesond kon maak nie, maar dat wanneer hy selfs sakdoeke en voorskote aangeraak het, gesondmaking plaasgevind het (Handelinge 19:12), dit miskien vreemd vir sommige mag klink, alhoewel dit ooreengekom het met Jesus se gesondmaking van die vrou wat aan bloedvloeiing gely het (Lukas 8:44). Die bygelowigheid in Éfese het daartoe gelei dat God “buitengewone kragte” deur Paulus laat plaasvind het, soos wat Lukas dit beskryf (Handelinge 19:11). Hierdie is heelwaarskynlik ‘n voorbeeld van hoe God mense se behoeftes op hulle begripsvlak, tegemoetkom. Omdat hy tevrede met sy sending in Éfese was, het Paulus besluit om na Jerusalem te gaan (Handelinge 19:21). Lukas gee nie ‘n rede vir hierdie reis nie, maar ons weet uit Paulus se eie geskrifte dat hy graag die fondse wat hy bymekaar gemaak het om die armoede van die kerk in Jerusalem te verlig, self wou aflewer (Romeine 15:25–27, I Korinthiërs 16:1–3). Die saambring van besittings gedurende die vroeë jare van die kerk, en ‘n groot droogte tydens Claudius se regering, het die Judese gelowiges verarm, en Paulus het in hulle versoek vir hulp (Galásiërs 2:10) ‘n geleentheid raakgesien om beide hulle vertroue in sy apostelskap en die eenheid van ‘n nou multikulterele kerk te versterk, ten spyte daarvan dat hy van die risikos geweet het wat hy homself aan sou blootstel (Handelinge 20:22, 23; Romeine 15:31).

`Lees Handelinge 19:23–41. Wat was die werklike rede vir die teenstand wat Paulus in Éfese ondervind het aan die einde van sy verblyf daar?`

Die opposisie was by afgodsaanbidding betrokke, en Paulus se bediening het hierdie soort aanbidding erg bedreig. Dit was duidelik dat Demétrius se werklike motivering was om finansiële voordeel te trek, maar hy het daarin geslaag om dit in ‘n godsdienstige saak te verander omdat die tempel van Diana, een van die sewe wonders van die antieke wêreld, in Éfese geleë was.

`Lees Handelinge 19:27. Let op hoe slinks Demétrius daarin geslaag het om godsdienstige “vroomheid” te gebruik in sy poging om die geld te laat aanhou instroom. Hoekom moet ons as Christene versigtig wees om nie ons geloof, of ‘n valse vroomheid met betrekking tot ons geloof, op dieselfde wyse te gebruik nie?`