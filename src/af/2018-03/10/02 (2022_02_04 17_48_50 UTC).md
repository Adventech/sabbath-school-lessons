---
title:  'Éfese: Deel I'
date:   02/09/2018
---

2 September

Handelinge 18:24–28 vermeld dat terwyl Paulus nog op pad na Éfese was, ‘n Joodse gelowige met die naam van Apollos daar aangekom het. Hy was ‘n welsprekende man wat die Skrif baie goed geken het. Dat Apollos ‘n volgeling van Jesus was, is duidelik uit die wyse waarop Lukas hom beskryf: “Hy het onderrig ontvang in die weg van die Here; en vurig van gees, het hy gespreek en die dinge aangaande die Here noukeurig geleer ...” (Handelinge 18:25). Maar, hy het net van die doop van Johannes geweet. Nadat hy deur Johannes die Doper gedoop was en bewus van Jesus se lewe op aarde geraak het, het hy moontlik voor die Pinkstergebeure weggetrek van die gebied, heelwaarskynlik terug na Alexandrië. Dit verduidelik hoekom Aquila en Priscilla hom verder ingelig het. Alhoewel hy in staat was om uit die Skrif te bewys dat Jesus die Messias van Israel was (Handelinge 18:28), was dit nodig om hom oor die ontwikkeling van die Christendom na Jesus se bediening, in te lig. Aquila en Priscilla het egter nog meer vir Apollos gedoen: saam met die ander gelowiges in Éfese het hulle hom ‘n aanbevelingsbrief vir die kerke in Acháje gegee (Handelinge 18:27), wat hom in staat gestel het om nuttige diens in Korinthe te lewer (I Korinthiërs 3:4–6, 4:6, 16:12).

`Lees Handelinge 19:1–7. Wat het met Paulus gebeur toe hy in Éfese aangekom het?`

Apollos se verhaal word aan die verslag van die twaalf manne gekoppel wat Paulus in Éfese aangetref het toe hy daar gearriveer het, want sy situasie het baie met hulle s’n ooreengestem. Die beskrywing van hulle as “dissipels” (Handelinge 19:1), en Paulus se vraag aan hulle (Handelinge 19:2), dui duidelik aan dat hulle alreeds in Jesus geglo het. Terselfdertyd toon hulle antwoord aan Paulus dat, soos met Apollos die geval was, hulle ook voorheen dissipels van Johannes die Doper was wat volgelinge van Jesus geword het sonder dat hulle die Pinkstergebeure meegemaak het. Hulle het ‘n geleentheid nodig gehad om ‘n dieper ondervinding met die Here te kon geniet. “Toe Paulus in Éfese aankom, vind hy daar twaalf broeders wat soos Apollos dissipels van Johannes die Doper was en soos hy ‘n kennis van die sending van Christus opgedoen het. Hulle het nie die bekwaamheid van Apollos gehad nie, maar met dieselfde erns en geloof het hulle getrag om die kennis wat hulle ontvang het, te verbrei.” —Ellen G. White, Die Handelinge van die Apostels, bl. 282. Ons moet hulle nuwe doop in die lig van hierdie unieke situasie sien. Hulle was nie van ‘n ander Christelike denominasie afkomstig nie, en nog minder het hulle ‘n bekeringsondervinding gehad. Hulle was maar net in die hoofstroom van die Christendom opgeneem. Die feit dat hulle die Gees ontvang het en in tale gepraat het, beteken waarskynlik dat hulle, soos Apollos, Christensendelinge was wat nou ten volle bemagtig was om van Jesus te getuig waar hulle ook al gegaan het.