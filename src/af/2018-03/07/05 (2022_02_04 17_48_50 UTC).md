---
title:  Ikónium
date:   15/08/2018
---

Onder aanhitsing van die Joodse leiers in Antiochië het die plaaslike gesaghebbendes ‘n skare teen Paulus en Bárnabas opgesteek en hulle buite die stad verdryf (Handelinge 13:50). Die dissipels was egter met blydskap en die Heilige Gees vervul (Handelinge 13:52). Die sendelinge het toe na die stad van Ikónium gegaan.

`Lees Handelinge 14:1–7. Wat was die resultaat van Paulus en Bárnabas se handelinge in Ikónium?`

In Ikónium het Paulus en Bárnabas aangehou met hulle gewoonte om eers vir die Jode te preek voordat hulle met die heidene gepraat het. Paulus se preek in Antiochië (Handelinge 13:16–41) gee die hoofrede hoekom die Jode eerste bedien was: omdat Israel uitgekies was saam met alles wat daarby ingesluit was (Romeine 3:2; 9:4, 5), en weens God se vervulling van Sy belofte van ‘n Verlosser wat uit Dawid se stamboom afkomstig sou wees. Ten spyte van die feit dat baie Jode die evangelieboodskap verwerp het, het Paulus nooit sy hoop op ‘n aansienlike Joodse bekeringsgebeurtenis, opgegee nie. In Romeine 9–11 maak Paulus dit duidelik dat “... nie almal Israel [is] wat uit Israel is nie” (Romeine 9:6), en dat dit net deur God se genade is dat sommige van die Jode enigsins glo. God het nie Sy volk verwerp nie, maar “net so is daar dan ook in die teenwoordige tyd ‘n oorblyfsel, ooreenkomstig die verkiesing van die genade” (Romeine 11:5). Paulus het aangehou om die evangelie aan die heidene te verkondig, alhoewel hy geglo het dat meer Jode in die toekoms tot die geloof in Jesus bekeer sou word.

“Paulus se argument in Romeine 9–11 gee ‘n verdere verduideliking van sy sendingstrategie soos dit in Handelinge opgeteken is, en konfronteer elke geslag Christene met die teologiese belangrikheid om teenoor ongelowige Jode te getuig.” — David G. Peterson, The Acts of the Apostles (Grand Rapids: Eerdmans, 2009), bl. 401, (vrye vertaling). Die situasie in Ikónium was nie veel anders as in Antiochië nie. Die eerste reaksie op Paulus se evangelieboodskap deur beide Jode en heidene was in ‘n hoë mate positief, maar weer het die ongelowige Jode, heelwaarskynlik die leiers van die plaaslike Joodse gemeenskap, die heidene opgehits en hulle denke vergiftig teen die sendelinge, en dit het verdeeldheid onder die mense veroorsaak het. Toe die opponente beplan het om Paulus en Bárnabus aan te val en te stenig, het die twee sendelinge besluit om die stad te verlaat en na die volgende een aan te beweeg.

`Joodse mense het meer nodig as om net die evangelieboodskap te hoor; hulle het nodig om te sien hoe dit uitgeleef word deur diegene wat die naam van Jesus bely. Indien jy Joodse kennisse het, hoe getuig jy teenoor hulle?`