---
title:  Vir verdere studie
date:   17/08/2018
---

“Gedurende Christus se lewe op aarde het Hy probeer om die Jode van hulle eksklusiwiteit te red. Die bekering van die hoofman oor honderd en van die Siro-Finiciese vrou was gevalle van Sy direkte werk buite die erkende kringe van Israel. Die tyd het nou vir aktiewe en voortdurende arbeid onder die heidene aangebreek, en hele gemeenskappe het die evangelie met blydskap ontvang en God geloof vir die lig wat hulle ontvang het van ‘n geloof wat sin maak. Die ongeloof en vyandigheid van die Jode het nie God se plan ter syde gestel nie; want ‘n nuwe Israel was op die ou olyfboom ingeënt. Die deure van die sinagoges was vir die apostels toegemaak, maar private huise was vir hulle gebruik beskikbaar gestel, en van die publieke geboue van die heidene was ook beskikbaar om die Woord te preek.” — Ellen G. White, Sketches From the Life of Paul, bl. 51, (vrye vertaling). “In al hulle sendingbedrywighede het Paulus en Bárnabas gestreef om Christus se voorbeeld te volg deur gewilliglik op te offer en getrou en ernstig vir siele te arbei. Omsigtig, ywerig en onvermoeid het hulle nie hulle neigings vir persoonlike gerief in ag geneem nie, maar die waarheidsaad met biddende besorgdheid en voortdurende bedrywigheid gesaai. En terwyl hulle die saad gesaai het, het die apostels ook gesorg dat hulle aan almal wat vir die evangelie uitgestaan het, praktiese onderrig gegee het wat van onberekenbare waarde was. Die gees van erns en vrome vrees het op die gemoedere van die nuwe dissipels ‘n blywende indruk aangaande die belangrikheid van die evangelieboodskap gemaak.” — Ellen G. White, Die Handelinge van die Apostels, bl. 148.

**Vrae vir bespreking**

`Dink meer na oor die verhaal van Johannes Markus se onttrekking toe dinge moeilik begin raak het. Paulus en Bárnabas het later ‘n argument oor Johannes Markus gehad toe Bárnabas Markus weer wou gebruik en Paulus dit nie wou toelaat nie(sien Handelinge 15:37). Jare later het Paulus egter geskryf: “Markus moet jy gaan haal en saam met jou bring, want hy kan my baie tot diens wees” (II Timóteüs 4:11). Watter lesse is daar hier vir ons met betrekking tot diegene wie, onder sekere omstandighede, ontrou aan hulle roeping is?`

`Hersien Paulus en Bárnabas se reaksie toe die mense van Listre hulle as gode aangesien het (Handelinge 14:14–18). Hoe kan ons reageer wanneer ons in die versoeking kom om die eer vir onsself te neem vir wat God gedoen het?`

`Lees Handelinge 14:21–23. Met Paulus en Bárnabas se voorbeeld in gedagte, wat kan ons elkeen persoonlik en as ‘n kerk doen om die geloof van nuwe bekeerlinge te koester en te versterk?`

`Hoe kan ons seker maak dat ons nie mensgemaakte tradisies, of selfs dié wat ons lankal gekoester het, nie in die pad van groeiende waarheid kom soos dit met die godsdienstige leiers gebeur het wat Paulus teëgestaan het nie?`