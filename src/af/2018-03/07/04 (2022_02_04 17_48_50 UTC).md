---
title:  'Antiochië in Pisidië: Deel II'
date:   14/08/2018
---

Handelinge 13:38, 39 verwys na die wet se onvermoë om regverdiging te bewerkstellig, ‘n belangrike doktrinêre konsep. Ten spyte van die vereiste om die morele wette te onderhou, is die wet nie in staat om regverdiging te skenk nie, omdat dit nie volmaakte gehoorsaamheid in hulle wat die wet nakom, kan produseer nie (Handelinge 15:10, Romeine 8:3). Selfs as die wet volmaakte gehoorsaamheid in ons kon produseer, kan daardie volmaakte gehoorsaamheid nie versoening vir vorige sondes doen nie (Romeine 3:19; Galásiërs 3:10, 11). Dit is hoekom regverdiging nie verdien kan word nie, nie eers gedeeltelik nie. Ons kan dit alleenlik deur geloof in Jesus se versoenende offer bekom (Romeine 3:28, Galásiërs 2:16), ‘n gawe wat ons nie verdien nie. Hoe belangrik dit ook al in die Christelike lewe is, kan gehoorsaamheid nie ons verlossing verdien nie.

`Lees Handelinge 13:42–49. Hoe het die mense in die sinagoge Paulus se boodskap ontvang?`

Nieteenstaande die onsensitiewe manier waarop Paulus sy boodskap afgesluit het, was die meeste mense in die sinagoge se reaksie baie positief. Maar die volgende Sabbat het dinge drasties verander. Dit is heelwaarskynlik dat “die Jode” wat die evangelieboodskap verwerp het, die leiers van die sinagoge was, hulle wat amptelike Judaïsme verteenwoordig het. Lukas skryf hulle hardvogtige gesindheid teenoor Paulus toe aan jaloesie.

In die antieke wêreld was verskeie vorms van Judaïsme, soos monoteïsme, lewenstyl en selfs die Sabbat, ‘n sterk aantrekkingskrag vir nie-Jode, en baie van hulle het by die Joodse geloof as proseliete aangesluit. Die besnydenis was egter ‘n ernstige hindernis omdat dit as ‘n barbaarse en walglike praktyk beskou was. Gevolglik het baie nie-Jode die sinagoges bygewoon om God te aanbid, maar sonder om hulle ten volle tot Judaïsme te bekeer. Hulle het as “Godvresendes” bekend gestaan, en dit kon die Godvresendes en ook die proseliete van die sinagoge in Antiochië (Handelinge 13:16, 43) gewees het wat gehelp het om die nuus oor Paulus se boodskap onder die mense te versprei, en wat tot gevolg gehad het dat daar groot getalle gekom het om te luister. Die moontlikheid om verlossing te bekom sonder om eers Judaïsme te aanvaar, was sonder twyfel besonderlik aantreklik vir baie van hulle. Dit kan die jaloesie van die Joodse leiers verklaar. Deur die evangelieboodskap te verwerp het hulle hulself nie net afgesny om deur God verlos te word nie, maar vir Paulus en Bárnabas vrygestel om hulle volle aandag aan die heidene te gee, wie gejuig het en God geprys het omdat Hy hulle ook in die verlossingsplan ingesluit het.