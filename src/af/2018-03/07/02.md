---
title:  Sálamis en Pafos
date:   12/08/2018
---

In Handelinge 13 beweeg Lukas terug na Antiochië om Paulus se eerste sendingreis in die volgende twee hoofstukke (Handelinge 13, 14) te beskryf. Van hier af tot aan die einde van die boek fokus Lukas op Paulus en sy sending na die heidene. Hier in Handelinge word die eerste sendinguitreik wat deur ‘n enkele kerk versigtig en met doelgerigtheid beplan was, beskryf; tog beklemtoon Lukas versigtig dat dit God was wat hierdie poging ‘n aanvang laat neem het, en dat dit nie deur die gelowiges se eie inisiatief gebeur het nie. Feit is dat God vir ons wag om onsself gewilliglik beskikbaar te stel, voordat Hy ons kan gebruik.

`Lees Handelinge 13:1–12. Watter hoofgedagtes wil Lukas oor Bárnabas en Paulus se aktiwiteite in Ciprus beklemtoon?`

‘n Periode van vas en intreegebede het die sendelinge se vertrek voorafgegaan; in hierdie konteks was dit gedoen om hulle toe te wy, of aan die genade van God op te dra (Handelinge 14:26) vir die taak wat op hulle gewag het. Ciprus is ‘n eiland wat nie ver van Antiochië is nie, en in die noordoostelike hoek van die Mediterreense See geleë is. Dit was vanselfsprekend om daar te begin, want nie alleen het Bárnabas daarvandaan gekom nie, maar die evangelieboodskap het die eiland reeds bereik. Daar was egter nog baie wat gedoen moes word. Op Ciprus aangekom, het Bárnabas en Paulus — en Johannes Markus, Bárnabas se neef (Handelinge 15:39, Kolossense 4:10), wat saam met hulle was — in die sinagoges van Sálamis begin preek. Paulus se gewoonte was om eers in die sinagoges te preek voordat hy met die heidene begin werk het. Omdat Jesus Israel se Messias was, was dit meer as vanselfsprekend om die evangelie eerste aan die Jode te bring. Na Sálamis het hulle in ‘n westelike rigting gegaan en so ver as wat hulle gegaan het, gepreek (kan ons aflei), totdat hulle by die hoofstad, Pafos, gekom het. Die verhaal fokus hierna op twee persoonlikhede: ‘n Joodse towenaar met die naam van Bar-Jesus, wat ook bekend gestaan het as Élimas; en Sérgius Paulus, die plaaslike Romeinse goewerneur. Dié verhaal gee ‘n goeie voorbeeld van hoe die evangelie met teenoorgestelde reaksies ontvang was: aan die eenkant met openlike teenstand; en aan die anderkant met gelowige aanvaarding, selfs deur hooggeplaasde heidene. Die taal in Handelinge 13:12 dui baie duidelik aan dat hierdie goewerneur tot bekering gekom het.

`Dink na oor hoe, in hierdie geval, dit ‘n Jood was wat die waarheid teengestaan het, terwyl ‘n heiden dit aanvaar het. Hoe kan dit ons help om te verstaan hoekom diegene van ander Christelike denominasies moeiliker is om te oortuig van “teenswoordige waarheid”, as vir hulle wat glad nie glo nie?`