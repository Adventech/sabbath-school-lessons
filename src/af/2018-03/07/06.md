---
title:  Listre en Derbe
date:   16/08/2018
---

Die volgende plek wat Paulus en Bárnabas besoek het, was Listre, ‘n weggesteekte dorpie so agttien myl (ongeveer 29 km) suidwes van Ikónium. Alhoewel hulle ‘n ruk lank daar deurgebring het (Handelinge 14:6, 7, 15), vertel Lukas net een verhaal en wat daarop gevolg het: die gesondmaking van ‘n lam man, heelwaarskynlik ‘n bedelaar, wat van geboorte af aan die kwaal gely het.

`Lees Handelinge 14:5–19. Wat het hulle reaksie aan Paul geopenbaar oor net hoe diepgewortel hierdie mense se onkundigheid was?`

Die skare was so diep beïndruk met hierdie wonderwerk dat hulle Paulus en Bárnabas vir gode aangesien het — Bárnabas as Júpiter, die vernaamste god van die Griekse godewêreld, en Paulus as Mercurius, Júpiter se oppasser en woordvoerder. Om die waarheid te sê, die mense wou aan hulle offerandes bring. Die Latynse digter Ovid (43 v.C.–17/18 n.C.), het vroeër ‘n legende geskryf oor dieselfde twee gode wat, vermom as mense, ‘n stad in dieselfde gebied (“die heuwels van Frigië”) besoek het en plek gesoek het om te rus. Volgens die legende het ‘n bejaarde egpaar hulle vriendelik en gasvry behandel; die res van die mense was nie te danig met hulle nie. As gevolg van hulle vriendelikheid en gasvryheid teenoor die onbekende besoekers, was hulle huis in ‘n tempel verander en hulle as priesters aangestel, terwyl die res van die dorp heeltemal vernietig was (Metamorphoses 611–724). Met so ‘n verhaal in omloop in hierdie gebied, was die reaksie van die mense op Paulus se wonderwerk, geen verrassing nie. Die verhaal help ook om duidelikheid te gee waarom die skare aanvaar het dat die sendelinge spesifiek daardie twee gode was, en nie byvoorbeeld Asclepius, die god van gesondmaking nie. Paulus en Bárnabas het egter daarin geslaag om die valse aanbidding stop te sit. Uiteindelik het sommige van die opponente van Antiochië en Ikónium die situasie heeltemal omgekeer, en Paulus was gestenig en as dood agtergelaat.

`Lees Handelinge 14:20–26. Waar het Paulus en Bárnabas se reis tot ‘n einde gekom? En wat het hulle op pad terug gedoen?`

`Paulus het gesê: “ ‘Ons moet deur baie verdrukkinge in die koninkryk van God ingaan’ ” (Handelinge 14:22). Wat beteken dit? Hoe het jy dalk wat hy hier sê, ondervind? Wat meer belangrik is, hoe kan jy leer om in jou geloof te groei terwyl jy “verdrukkinge” in die gesig moet kyk?`