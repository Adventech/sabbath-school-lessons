---
title:  'Antiochië in Psidië: Deel I'
date:   13/08/2018
---

Vanaf Ciprus het Paulus en sy metgeselle na Perge in Pamfilië, die suidelike kusgebied van moderne Turkye, geseil. Voordat hulle na Antiochië in Pisidië aanbeweeg het, het daar, volgens Lukas, twee betekenisvolle terloopse veranderinge plaasgevind: Paulus het die leiersfiguur geword (tot en met daardie tydstip was Bárnabas altyd eerste genoem), en Lukas het opgehou om Paulus se Joodse naam (“Saulus”) te gebruik, en daarna na hom as “Paulus” verwys (Handelinge 13:9), heelwaarskynlik omdat Paulus hom toe meestal in ‘n Grieks-Romeinse omgewing bevind het. Handelinge 13:13 noem dat Johannes Markus hier na Jerusalem teruggekeer het. Die verse gee nie ‘n rede vir sy vertrek nie. Ellen G. White skryf dat dit heel moontlik was omdat hy bang en mismoedig was vir die moeilikhede wat op hulle gewag het: “Namate die apostels verder gegaan en al groter moeilikhede ondervind het, is Markus afgeskrik; hy het moed verloor, geweier om verder te gaan en na Jerusalem teruggekeer.” — Die Handelinge van die Apostels, bl. 136. God het nooit belowe dat dit maklik sou wees nie. Inteendeel, Paulus het van die begin af geweet dat sy diens vir Jesus baie lyding sou insluit (Handelinge 9:16), maar hy het geleer om heeltemal op God se krag te steun, en daarin het die geheim van sy krag gelê (II Korinthiërs 4:7–10).

`Lees Handelinge 13:38. Wat was die kern van Paulus se boodskap in die sinagoge in Antiochië?`

Handelinge 13:16–41 verhaal die eerste van Paulus se preke in die Nuwe Testament. Dit was natuurlik nie die eerste preek wat Paulus gepreek het nie, en daar is geen twyfel dat dit net ‘n kort opsomming van wat hy gesê het, verteenwoordig nie. Die preek word in drie hoofdele verdeel. Dit begin met gemeenskaplike geloofspunte oor hoe God Israel uitgekies het, en ook oor die koningskap van Dawid (Handelinge 13:17–23); hierdie gedeelte was bedoel om ‘n aanknopingspunt by sy Joodse gehoor te vind. Tweedens stel dit Jesus voor as die vervulling van God se belofte dat Hy ‘n afstammeling van Dawid sou stuur om Israel te verlos (Handelinge 13:24–37). Die slot is ‘n waarskuwing om nie die verlossing wat deur Jesus aangebied word, te verwerp nie (Handelinge 13:38–41). Die klimaks van die preek word in verse 38 en 39 gevind, wat die kern van Paulus se boodskap oor regverdiging deur geloof, insluit. Vergifnis en regverdiging is net in en deur Jesus beskikbaar, nie deur die wet van Moses nie. Hierdie gedeelte sê nie dat die wet afgeskaf is nie. Dit beklemtoon net die wet se onvermoë om te doen wat die Jode verwag het dit moet doen, naamlik om hulle regverdig te verklaar (Romeine 10:1–4). So ‘n voorreg kan net deur Jesus Christus verkry word (Galásiërs 2:16).

`Wat beteken dit dat verlossing deur Jesus alleen beskikbaar is? Hoe versoen jy die vereiste om God se morele wet te onderhou met die feit dat die wet jou nie kan regverdig nie?`