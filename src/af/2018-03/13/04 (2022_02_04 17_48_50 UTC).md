---
title:  Op Melíte
date:   25/09/2018
---

Dit was eers toe hulle die kus bereik het dat die oorlewendes gehoor het dat hulle op Melíte geland het, ‘n klein eiland in die middel van die Mediterreense see net suid van Sicilië. Gedurende die twee weke wat hulle op die see rondgedryf het, het hulle as gevolg van die krag van die wind ongeveer vierhonderd vyf-en-sewentig myl weg van Mooi Hawens en die eiland Kreta, gedryf. Nou sou hulle drie maande moes wag totdat die winter verby was, voordat hulle hul reis kon hervat (Handelinge 28:11).

`Lees Handelinge 28:1–10. Wat het met Paulus op die eiland Melíte gebeur, en hoe kon God hom daar gebruik?`

Die mense van Melíte was vriendelik en gasvry, en hulle eerste reaksie was om ‘n vuur aan te steek sodat Paulus en sy groep wat almal nat en koud was, warm kon word; die temperatuur op Melíte sou nie gedurende hierdie tyd van die jaar hoër as 50°F. gewees het nie. Die insident met die slang het die mense se aandag op Paulus gevestig. Die plaaslike heidene het eers gedink dat die feit dat Paulus deur ‘n slang gepik was, die gevolg van die gode se straf was. Hulle het gedink dat omdat hy ‘n moordenaar was wat die dood vrygespring het toe hy nie verdrink het nie, hy nou deur die gode besoek was, of deur die Griekse godin Dikē, wat geregtigheid en wraak gepersonifieer het. Toe die apostel nie sterf nie, het hulle gesê dat hy ‘n god was, net soos dit in Listre ‘n paar jaar voor hierdie insident, gebeur het (Handelinge 14:8–18). Alhoewel Lukas nie baie oor hierdie episode te sê het nie, is dit heelwaarskynlik veilig om te aanvaar dat Paulus van hierdie geleentheid gebruik gemaak het om van die God wat hy gedien het, te getuig. Públius was of die Romeinse prokurator (belastinggaarder of stadsbestuurder) van Mélite, of net ‘n plaaslike beampte, maar hy het Paulus en sy metgeselle vir drie dae geherberg totdat hulle meer permanente verblyf kon vind. In elk geval, die gesondmaking van hierdie man se vader deur Paulus het laasgenoemde die geleentheid gegee om ook ander eilandbewoners wat siektes gehad het, te genees. In Lukas se verslag word daar niks genoem van ‘n bekeerling of enige gemeente wat Paulus agtergelaat het toe hy vanaf Mélite vertrek het nie. So ‘n weglating uit die verslag kon dalk toevallig gewees het, maar dit illustreer die feit dat ons sending in die wêreld meer is as om mense te doop of kerke te plant; dit sluit ook besorgdheid oor mense en hulle behoeftes in. Dit is die praktiese sy van die evangelie (Handelinge 20:35; vergelyk Titus 3:14).

`Dis nogal fassinerend dat hierdie onkundige eilandbewoners ‘n sin vir goddelike geregtigheid gehad het. Waar het dit eintlik ontstaan? Sien Romeine 1:18–20.`