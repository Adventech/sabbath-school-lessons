---
title:  Paulus uiteindelik in Rome
date:   26/09/2018
---

Na drie maande op die eiland Mélite, kon Paulus en sy reisgenote uiteindelik hulle reis voortsit (Handelinge 28:11). Hulle het in Putéoli gearriveer (Handelinge 28:13) — moderne Pozzuoli, geleë in die baai van Napels — vanwaar hulle na Rome padlangs gereis het (sien Handelinge 28:11–16). Die nuus van Paulus se koms het die stad Rome gou bereik, en ‘n groep gelowiges daar het ‘n hele paar myl suidwaarts gereis om hom te gaan verwelkom. Alhoewel hy nog nooit Rome besoek het nie, het die apostel ‘n hele paar vriende in Rome gehad: medewerkers, bekeerlinge, familie, en baie ander wat baie na aan sy hart was (Romeine 16:3–16). Die vergadering by die Appius-mark moes baie emosioneel gewees het, veral omdat Paulus die skipbreuk oorleef het en ook die feit dat hy nou ‘n gevangene was. As gevolg van al die liefde wat hy ontvang het, het die apostel God gedank en was hy in ‘n groot mate bemoedig terwyl hy die verhoor voor die keiser afgewag het.

In sy amptelike verslag moes Festus sekerlik geskryf het dat, volgens die Romeinse regstelsel, Paulus nie skuldig aan enige beduidende misdaad was nie (Handelinge 25:26, 27; 26:31, 32). Dit verduidelik heelwaarskynlik hoekom hy toegelaat was om in ‘n privaathuis te woon (Handelinge 28:30), in plaas daarvan om in ‘n gewone tronk of militêre kamp aangehou te word, maar, volgens Romeinse gewoonte, was hy die hele tyd aan ‘n soldaat vasgeketting. Weens die feit dat Paulus sy eie onkoste moes betaal, kan daaruit afgelei word dat hy sy ambag beoefen het gedurende hierdie tyd (Handelinge 18:3).

`Lees Handelinge 28:17–22. Wat het Paulus gedoen kort nadat hy in sy huis ingetrek het?`

Alhoewel Paulus nie na die sinagoge toe kon gaan nie, het die sinagoge na hom gekom. Kort na sy aankoms, het hy dus, volgens sy gewoonte om eers die Jode te evangeliseer (Romeine 1:16), die plaaslike Joodse leiers geroep om sy onskuld te verduidelik, net soos hy voorheen gedoen het, naamlik dat hy vir geen ander rede as vir Israel se hoop gearresteer was nie (Handelinge 23:6, 24:15, 26:6–8). Sy bedoeling was nie om homself te verdedig nie, maar om ‘n atmosfeer van vertroue te skep wat hom sou toelaat om die evangelie te verkondig om sodoende te toon dat Jesus se opstanding die vervulling van Israel se voorvaderlike hoop was. Gevul met verbasing omdat hulle geen inligting van Jerusalem oor Paulus ontvang het nie, het die Jode besluit om te hoor wat hy te sê het.

`Lees Handelinge 28:22. Wat vertel hierdie vers ons oor die vyandigheid teen die gelowiges gedurende hierdie tyd? Hoe kan ons getrou bly selfs wanneer ander teen ons geloof praat?`