---
title:  Vir verdere studie
date:   28/09/2018
---

“Christus het aan die kerk ‘n heilige opdrag gegee. Elke lid behoort ‘n kanaal te wees waardeur God die skatte van Sy genade, die ondeurgrondelike rykdom van Christus, kan oordra. Die Here begeer niks meer as werktuie wat Sy Gees en Sy karakter aan die wêreld sal toon nie. Die wêreld het aan niks meer behoefte as die openbaring van die Heiland se liefde in die mensdom nie. Die ganse hemel wag op manne en vroue deur wie God die krag van die Christelike geloof kan openbaar.” — Ellen G. White, Die Handelinge van die Apostels, bl. 472. “God het reeds lank gewag dat die gees van diens van die hele kerk besit moet neem sodat elkeen volgens sy vermoë vir Hom kan werk. Wanneer die lede van God se kerk hulle aangewese werk in die behoeftige velde, tuis en in die buiteland, ter vervulling van die evangelieopdrag doen, sal die hele wêreld spoedig gewaarsku word en dan sal die Here Jesus met krag en groot heerlikheid na die aarde terugkeer... “ — bl. 90.

**Vrae vir bespreking**

`Hoe beskryf Lukas Paulus se geloof in God regdeur die ganse reis na Rome? Hoe was die ander mense deur so ‘n onvoorwaardelike geloof beïnvloed?`

`Ten spyte van alles waardeur hy gegaan het, het Paulus nooit sy geloof of sy sending opgegee nie. In Rome het hy aangehou preek ten spyte van sy beperkte vryheid. Wat kan ons doen wanneer ons versoek word om met die verkondiging van die evangelie aan iemand, op te hou?`

`Lees Romeine 1:14, 15. Hoekom het Paulus onder verpligting – soos ‘n skuldenaar — gevoel om self die evangelie aan almal te verkondig? Is ons minder verplig as wat hy was? Dink na oor hierdie verklaring: “Om siele te red behoort die lewenstaak van almal wat Christus bely, te wees. Ons skuld die wêreld die genade van God wat aan ons gegee is, die lig wat oor ons geskyn het, en die skoonheid en krag van die waarheid wat ons ontdek het.” — Ellen G. White, Testimonies for the Church, vol. 4, bl. 53, (vrye vertaling).`

`Lees weer die Skrifgedeelte in Jesaja wat Paulus gebruik het. Hoe kan hierdie gedagte op ons van toepassing wees? Ja, ons het ‘n groot waarheid ontvang, maar as ons onsself daarteen verhard, of selfs net teen sekere dele daarvan wat met ons eie wense en begeertes bots, watter gevaar kan dit vir ons geestelik inhou?`