---
title:  Die skipbreuk
date:   24/09/2018
---

Volgens die verhaal het Paulus in sy tweede tussenkoms almal aan boord verseker dat hulle – 276 mense (Handelinge 27:37) – behoue sou bly alhoewel alles nie vlot sou verloop het nie; net die skip sou sink (Handelinge 27:22). Veertien dae later het die apostel se woorde waar geword. Terwyl die storm nog gewoed het en die skip rondgedrywe het, het die matrose vermoed dat hulle naby die land was, heelwaarskynlik omdat hulle die geraas van branders kon hoor (Handelinge 27:27). Omdat hulle bang was dat die skip naby die land teen die rotse gedryf sou word, het hulle vier ankers vanaf die agterkant van die skip uitgegooi om hulle spoed te breek; intussen het hulle, volgens sommige Engelse Bybelvertalings, tot hulle gode gebid en gewens dat dit dag moes word (Handelinge 27:28, 29).

`Lees Handelinge 27:30–44. Watter lesse leer ons uit hierdie verhaal?`

In die begin van hierdie reis het die hoofman oor honderd Paulus goed behandel, maar het geen rede gehad om op die apostel se skeepsvaartkunde te vertrou nie. Na twee weke het dinge egter verander. Paulus het alreeds die hoofman se respek afgedwing met sy profetiese voorspelling van die stranding van die skip (Handelinge 27:21–26) wat nou besig was om te gebeur. Paulus het die mense aan boord aangemoedig om te eet, anders sou hulle nie krag gehad het om na die land toe te swem nie. Goddelike voorsienigheid onthef ons nie noodwendig van ons normale pligte nie. “Dwarsdeur hierdie verhaal word ‘n balans gehandhaaf tussen God se versekering dat ons veilig sal wees, en die pogings van die mense om dit tot uitvoering te bring.” — David J. Williams, Acts (Grand Rapids: Baker, 1990), bl. 438, (vrye vertaling). Toe dit oggend word, het hulle die land gesien; dit was ‘n inham met ‘n strand, en hulle het besluit om die skip soontoe te laat loop. Die skip het egter nooit die strand bereik nie. In plaas daarvan het dit ‘n op ‘n sandbank vasgesteek en die agterskip was toe deur die geweld van die branders uitmekaar geslaan. Die soldate was van plan om die gevangenes dood te maak om te voorkom dat hulle ontsnap, maar die hoofman het hulle gestop, hoofsaaklik weens Paulus se invloed. Op die ou einde, net soos God belowe het, was daar geen lewensverlies nie.

`Wat sê hierdie verhaal aan ons oor die krag van Paulus se getuienis en van sy karakter, dat deur sy begeerte om Paulus se lewe te spaar, die hoofman aan die soldate opdrag gegee het om nie die gevangenes dood te maak nie?`