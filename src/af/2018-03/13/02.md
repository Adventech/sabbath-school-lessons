---
title:  Die seereis na Rome
date:   23/09/2018
---

Na twee jaar se aanhouding in Cesaréa (Handelinge 24:27) sou Paulus na Rome toe gestuur word. Volgens die meervoud van die voornaamwoord “ons” wat gebruik word en die fyn besonderhede van die lang en onstuimige seereis na Italië (Handelinge 27:1–28:16), moes Lukas Paulus vergesel het, en ook nog ‘n ander Christen met die naam van Aristárchus (Handelinge 27:2). Nog ‘n belangrike karakter in hierdie verhaal was die Romeinse hoofman oor honderd, Július, wat ook in beheer van ander gevangenes was (Handelinge 27:1). Dit was laat in die somer toe hulle vertrek het. Die vastyd wat genoem word (Handelinge 27:9), verwys na die Dag van Versoening wat gedurende die tweede helfte van Oktober gevier was. As gevolg van die wintertoestande tussen November en Maart, was dit die gewoonte om seereise in die Mediterreense see gedurende hierdie tydperk, te vermy. Van die begin af het hulle probleme ondervind, en na baie oponthoud het hulle by ‘n kleinerige baai met die naam Mooi Hawens gekom op die eiland van Kreta (Handelinge 27:8).

`Lees Handelinge 27:9–12. Terwyl hulle by Mooi Hawens was, hoe het Paulus tussenbeide getree en hoe was sy raad aanvaar?`

Paulus se waarskuwings was nie ernstig opgeneem nie, en so het die hoofman en die stuurman van die skip besluit om nog 40 myl weswaarts te seil na ‘n hawe met die naam van Fenix waar hulle vir die winter veilig kon oorbly. Ongelukkig, omdat die weer skielik verander het, het hulle in so ‘n woeste storm beland dat die bemanning geen keuse gehad het as om die skip suidwes deur die wind te laat wegdryf nie, weg van die land af. Gou was hulle verplig om van die vrag en selfs van die skeepsgereedskap oorboord te gooi in ‘n wanhopige poging om die skip ligter te maak omdat daar alreeds water in die skip was. Die situasie was kritiek. Na baie dae van min lig omdat die son en ook die sterre nie geskyn het nie, swak sig, hewige reën en woeste winde sonder dat hulle geweet het waar hulle was, en hulle heeltemal uitgeput was, was “alle hoop om gered te word” van hulle ontneem (Handelinge 27:20).

`Lees Handelinge 27:21–26. Hoe het Paulus die tweede keer in die verhaal tussenbeide getree?`

Met profetiese woorde het Paulus aan die bemanning ‘n boodskap gegee wat hy van God ontvang het. Daar was geen rede om radeloos of wanhopig te wees nie. Daar sou nog gevaar en verlies wees, maar almal van hulle sou oorleef.

`Hoekom moes so ‘n getroue en toegewyde dienskneg van die Here soos Paulus soveel gely het deur alles wat met hom gebeur het? Watter lesse kan ons uit hierdie ondervindinge leer?`