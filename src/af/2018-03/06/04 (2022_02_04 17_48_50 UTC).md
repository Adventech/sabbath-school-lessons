---
title:  Die gawe van die Gees
date:   07/08/2018
---

Handelinge 10:44–48 openbaar ‘n kritieke oomblik in die vroeë kerk se geskiedenis. Dit was die eerste keer dat die evangelie aan die onbesnede heidene deur een van die apostels verkondig was. Anders as die Hellenistiese gelowiges was die apostels en ander Judese gelowiges nie gereed om heidene in die kerk te aanvaar nie. Aangesien Jesus Israel se Messias was, het hulle gedink dat die evangelieboodskap net aan die Jode wat ver en naby gewoon het, gebring moes word. Die heidene sou eers na Judaïsme moes oorkom, en dan in die gemeenskap van gelowiges aanvaar word. Met ander woorde, voordat die heidene Christene kon word, moes hulle eers Jode geword het. Dit was die denke van die Joodse gelowiges wat verander moes word. Die gawe van tale wat aan Cornelius en sy huishouding gegee was, was bygevoeg as ‘n duidelik waarneembare teken dat so ‘n konsep verkeerd was, dat God geen witbroodjies het nie, en dat, in terme van verlossing, beide Jode en nie- Jode gelyk voor Hom was.

`Lees Handelinge 11:1–18. Hoe het die kerk in Jerusalem op Petrus se ondervinding in Cesaréa gereageer?`

Die lankbestaande Joodse vooroordeel teenoor die heidene het die gelowiges in Jerusalem daartoe gelei om Petrus te kritiseer omdat hy saam met mense geëet het wat nie besny was nie. Dit kom voor asof hulle meer oor die Joodse seremoniële gewetensbesware besorgd was, as oor Cornelius en sy gesin se redding. Hulle mag dalk gevrees het dat, indien die kerk haar met sulke gebruike sou ophou, dit sou lyk asof Israel se geloof verloën word, dat hulle God se goedkeuring sou verloor en hulle self skuldig sou maak aan die aanklagte – deur hulle mede-Jode – wat daartoe gelei het dat Stéfanus gestenig was. “Die tyd het aangebreek wanneer die kerk van Christus ‘n heel nuwe werksgebied sou betree. Die deur wat talle van die Joodse bekeerlinge teen die heidene gesluit het, sou nou wyd oopgestel word. En die heidene wat die evangelie aanneem, moes op gelyke voet met die Joodse dissipels behandel word sonder om hulle aan die besnydenis te onderwerp.” — Ellen G. White, Die Handelinge van die Apostels, bl. 109-110. Net soos by Pinkster het hulle ook hier in reeds- bestaande tale wat hulle nie voorheen geken het nie, gepraat, en nie in bonatuurlike of hemelse tale nie. Net die doel daarvan het verskil: terwyl hierdie gawe vir die apostels die kerk se wêreldsending ten doel gehad het, was dit vir Cornelius ‘n bevestiging van God se genade wat ook aan die heidene beskikbaar geword het.