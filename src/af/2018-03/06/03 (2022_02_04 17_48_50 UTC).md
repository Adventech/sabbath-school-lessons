---
title:  By Cornelius se huis
date:   06/08/2018
---

In Joppe het Petrus by ‘n sekere Simon, ‘n leerlooier van beroep (Handelinge 9:43), tuisgegaan. Intussen, in Cesaréa, ongeveer vyf-en-twintig myl (40 kilometers) vanaf Joppe, het daar ‘n Romeinse hoofman met die naam, Cornelius, gewoon. Hy en sy huishouding was toegewyde aanbidders van God, maar het nog nie Judaïsme en die besnydenis ten volle aangeneem nie. In ‘n Godgegewe visioen het hy instruksies ontvang om boodskappers na Joppe te stuur om Petrus na hom toe uit te nooi (Handelinge 10:1–8).

`Lees Handelinge 10:9–16, 28, 34, 35. Watter ondervinding het Petrus gehad, en hoe het hy dit geïnterpreteer?`

Dit is belangrik om te weet dat Petrus se visioen nie oor voedsel gegaan het nie, maar oor mense. Ja, dit het ongeveer om twaalfuur gebeur toe Petrus honger was, en die stem hom beveel het om dood te maak en te eet; maar God het die visioen gebruik, nie om onrein diere almal rein te verklaar nie, maar om Petrus te leer dat die evangelieboodskap vir alle mense bedoel was.

Die visioen was spesifiek bedoel om Petrus se weerstand teen die heidene af te breek. Petrus se siening was dat, indien hy Cornelius se huis sou binnegaan en saam met hom sou verkeer, hy homself sou verontreinig het en nie in die tempel sou kon aanbid, of in God se teenwoordigheid sou kon kom nie. Die eerste-eeuse Jode van Judéa en die omringende gebiede het nie met onbesnede heidene gemeng nie. Daar was ‘n probleem met hierdie teologie wat die heidene uitgesluit het uit die gemenebes van Israel, aangesien dit die hele rede vir die bestaan van Israel as nasie verkeerd voorgestel het, want hulle was bedoel om die wêreld met die kennis van die ware God te vul.

Omdat die besnydenis die teken van die verbond tussen Abraham en die Here was, was onbesnede heidene afgesonder en met minagting behandel. Hulle kon geen aandeel in die seëninge van die verbond kry totdat hulle die besnydenis aanvaar en Jode geword het nie. Maar so ‘n konsep kon nie vereenselwig geword het met die universele omvang van Jesus se dood nie, soos die eerste gelowiges in die loop van tyd dit begin verstaan het.

`Lees Titus 2:11, Galásiërs 3:26–28, en Efésiërs 2:11–19. Wat leer hierdie teksverse ons oor die universaliteit van die evangelieboodskap? Wat behoort dit ons te leer oor hoe verkeerd dit vir Christene is om vooroordeeld teen enige volksgroep te wees?`