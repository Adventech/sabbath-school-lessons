---
title:  Die vervolging deur Herodes
date:   09/08/2018
---

Met die fokus weer op Judéa lees ons hoe Herodes Jakobus, die broer van Johannes en seun van Sebedéüs (Markus 1:19), tereggestel het. Hy wou dieselfde met Petrus gedoen het.

`Lees Handelinge 12:1–4. Wat leer dit ons oor die uitdagings wat die vroeë kerk in die gesig moes kyk?`

Die Koning Herodes wat hier genoem word, is Agrippa I, die kleinseun van Herodes die Grote (Matthéüs 2:1); hy was die heerser van Judéa vanaf 40-44 n.C.. As gevolg van sy vroomheidsvertoon, was hy populêr onder sy Joodse onderdane, veral die Fariseërs. Sy poging om die goedkeuring van die Jode te wen deur sommige van die apostels aan te val, stem baie goed ooreen met wat ons van hom uit ander bronne leer. Omdat Agrippa sukses met Jakobus se teregstelling behaal het, het hy ook beplan om Petrus om die lewe te bring. Petrus was gearresteer en oorgelewer aan vier afdelings wat uit vier soldate elk vir die vier nagwake, bestaan het. Petrus het dus vier soldate op ‘n slag by hom gehad: hy was aan twee soldate vasgeketting, een aan elke kant van hom, en die ander twee het die ingang bewaak. So ‘n streng voorsorgmaatreël was definitief om te voorkom wat met Petrus (en Johannes) voorheen gebeur het (Handelinge 5:17–20).

`Lees Handelinge 12:5–18. Wat het as gevolg van die broeders se gebede, gebeur?`

Die nag voor die dag waarop Agrippa Petrus wou verhoor en tereggestel het, was Petrus weer wonderbaarlik deur ‘n engel gered. Hierna volg die verhaal van Agrippa se dood in Cesaréa (Handelinge 12:20–23). Daar was al probeer om die oorsaak van sy dood te identifiseer (buikvliesontsteking, ‘n maagsweer, selfs vergiftiging); maar Lukas sê baie duidelik dat die koning gesterf het omdat hy die “eer nie aan God gegee het nie”.

`Jakobus was doodgemaak, Petrus was bevry, en Herodes het God se oordeel in die gesig gekyk. In sommige gevalle sien ons dat geregtigheid seëvier; in ander gevalle lyk dit nie so nie. Wat leer dit vir ons oor hoe ons net nie al die antwoorde op al ons vrae het nie, en hoekom ons deur geloof moet leef met betrekking tot wat ons nie verstaan nie?`