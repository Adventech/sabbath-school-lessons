---
title:  Vir verdere studie
date:   20/07/2018
---

“Ons is rentmeesters wat, in die afwesigheid van ons Heer, aangestel is om na Sy huishouding en Sy belange om te sien waarvoor Hy na hierdie wêreld gekom het om te kom dien. Hy het na die hemel toe teruggekeer en ons in beheer gelaat, en Hy verwag dat ons moet waak en wag vir Sy verskyning. Laat ons getrou wees in wat aan ons toevertrou is, in geval Hy skielik sou kom en ons aan die slaap vind.” — Ellen G. White, Testimonies for the Church, vol. 8, bl. 37, (vrye vertaling). “Die mense moet die heiligheid van hulle geloftes en beloftes aan God hoog ag. Sulke beloftes word gewoonlik nie so verpligtend soos ‘n skuldbewys tussen twee persone geag nie. Maar, is ‘n belofte minder heilig en bindend omdat dit aan God gemaak is? Sal die Christen nie sy verpligtinge nakom omdat dit nie deur tegniese terme beskryf word en deur wetstoepassing verpligtend gemaak word nie? Geen regsdokument of verband is meer verpligtend as ‘n belofte wat aan God vir Sy saak gemaak is nie.” — Ellen G. White Comments, The SDA Bible Commentary, vol. 6, bl. 1056, (vrye vertaling).

**Vrae vir bespreking**

`Jesus het saam met baie ander dinge twee onmiddellike nalatenskappe aan sy dissipels gegee: die verwagting van Sy spoedige wederkoms en ‘n wêreldwye sendingopdrag. Hoe behoort hierdie twee faktore, ons sendingbegrip en ons roeping om die evangelie aan die wêreld te gaan verkondig, ons te beïnvloed?`

`Iemand het eenkeer gesê: “Ons moet reg wees as Jesus vandag sou kom, maar aanhou werk (aan die sendingprogram van die kerk) asof Hy nog ‘n honderd jaar sou neem om te kom.” Watter wysheid is daar in hierdie sentiment, en hoe kan ons dit op ons lewensroeping toepas?`

`Hoekom moet die lewe, die dood, die opstanding en die wederkoms van Jesus die middelpunt van wat ons preek, wees? Of kyk so daarna: Is ons preke enigsins iets werd sonder om na hierdie gebeurtenisse te verwys?`

`Wat kan ons uit die verhaal van Ananías en Saffira leer oor hoe moeilik dit vir ons is om te weet wat in die harte van andere aangaan, òf dit nou goed òf kwaad is?`

`Ken jy enige moderne Gamáliëls? Of, kan jy dalk so ‘n rol vervul vir hulle wat dit nodig sou hê? Praat in die klas oor geleenthede toe wyse raad goed gewerk het, en noem voorbeelde. Watter lesse kan ons uit hierdie voorbeelde leer?`
