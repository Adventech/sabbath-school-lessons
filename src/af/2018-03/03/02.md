---
title:  Onderwysing en samesyn
date:   15/07/2018
---

Na Pinkster verskuif Lukas se fokus na ‘n algemene beskrywing van die gemeenskapslewe binne die kerk in Jerusalem. “En hulle het volhard in die leer van die apostels en in die gemeenskap en in die breking van die brood en in die gebede” (Handelinge 2:42). Dit kan as onderwysing en samesyn opgesom word. Volgens vers 46 het die onderrig in die tempel, en die samesyn in private huise plaasgevind. Rondom die tempelhof was daar stoepe met dakke wat dikwels vir rabbynse onderrig gebruik was. Die gelowiges se toewyding aan die apostels het getoon dat die gawe van die Gees hulle nie net in ‘n oorwegingstemming gelaat het nie, maar dat hulle in ‘n intense leerproses onder leiding van die apostels betrokke geraak het, wie se gesaghebbende onderwysing deur wonders en tekens gekenmerk was (Handelinge 2:43).

Geestelike samesyn was nog ‘n onderskeidende kenmerk van die vroeë Christene se toegewydheid. Die gelowiges was gedurig saam, nie net in die tempel maar ook in hulle huise waar hulle maaltye met mekaar gedeel het, die Avondmaal gevier het, en saamgebid het (Handelinge 2:42, 46). Deur hierdie daaglikse vierings het die vroeë Christene hulle hoop op Jesus se spoedige koms wanneer Sy gemeenskap met hulle in die Messiaanse koninkryk herstel sou word, gevestig (Matthéüs 26:29). Private huise het ‘n sleutelrol in die vroeë kerk se lewe gespeel. Die gelowiges het nog die daaglikse seremonies in die tempel bygewoon (Handelinge 3:1), en op Sabbatdae was hulle vermoedelik saam met hulle mede-Jode in die sinagoges (Jakobus 2:2), maar die toepassing van die kenmerkende toegewydheid van Christenskap het in huise plaasgevind.

`Lees Handelinge 2:44, 45; 4:34, 35. Wat was ‘n belangrike eienskap van die vroeë Christelike samesyn?`

Omdat hulle geglo het dat die einde ophande was, het hulle besluit dat materiële besittings, hulle “private eiendomme” (om ‘n meer nuwerwetse term te gebruik) nie meer so belangrik was nie. ‘n Meer algemene gebruik vir hulle aardse hulpbronne het vir hulle meer toepaslik gelyk. Daar was geen rede om oor die toekoms te bekommer nie, want die Messias sou self in hulle behoeftes in die Messiaanse koninkryk voorsien (Lukas 22:29, 30). Hierdie mededeelsaamheid het ‘n dieper gevoel van eenheid by hulle opgewek, terwyl dit ook ‘n buitengewone voorbeeld van Christelike vrygewigheid was.

`Hoe vrygewig is jy met dit wat jy van die Here ontvang het?`