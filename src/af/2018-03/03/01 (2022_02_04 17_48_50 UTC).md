---
title:  Die vroeë kerk se daaglikse lewe
date:   14/07/2018
---

### Leesverwysings vir hierdie week se les
Handelinge 2:42–46; Handelinge 4:34, 35; Handelinge 3:1–26; Handelinge 4:1–18; Handelinge 5:1–11; Handelinge 5:34–39

> <p>Geheueteks</p>
> “En dag vir dag het hulle eendragtig volhard in die tempel en van huis tot huis brood gebreek en hulle voedsel met blydskap en eenvoudigheid van hart geniet” (Handelinge 2:46, 47).

Die vroeë kerk se sin vir dringendheid kon nie meer intens gewees het nie. Die wyse waarop Jesus die vraag oor die oprigting van die Messiaanse koninkryk beantwoord het deur nie aan te dui presies wanneer dit sou gebeur het nie (Handelinge 1:6–8), kon beteken het dat alles van die koms van die Gees en die voltooiing van die apostoliese sending afgehang het.

Daarom het die vroeë gelowiges na Pinkster gedink dat alles vervul was: hulle het die Gees ontvang en die evangelie met die hele wêreld gedeel. Dit beteken nie dat die apostels Jerusalem verlaat het en die wêreld ingegaan het nie, maar dat die wêreld na hulle toe gekom het (Handelinge 2:5–11). Wat volgende gebeur het, was dat die kerk haar losgemaak het van materiële dinge. Omdat hulle aangevoel het dat die tyd kort was, het hulle alles verkoop en hulleself aan studie toegewy, en aan die samesynbyeenkomste terwyl hulle aangehou het om van Jesus te getuig, maar net in Jerusalem. Die gemeentelike samesyn wat hierdeur ontwikkel het en wat baie effektief was om die armes te ondersteun, het baie gou ‘n probleem geword, en God het toe tussenbeide gekom om die kerk se eenheid te bewaar. Dit was ook gedurende hierdie tyd wat hulle teenstand begin ondervind het. Maar, te midde van dit alles het hulle geloof standvastig en onveranderd gebly.

_*Bestudeer hierdie week se les as voorbereiding vir Sabbat, 21 Julie._