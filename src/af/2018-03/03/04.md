---
title:  Die opkoms van die teenparty
date:   17/07/2018
---

Dit het nie lank geneem voordat die kerk se sukses teenkanting van die leiers in Jerusalem gekry het nie. Die hoëpriester en sy priesters waarvan die meeste van hulle Sadduseërs was, was in beheer van die tempeldiens. Die hoëpriester was ook die president van die Sanhedrin, die Joodse Raad, wat grootliks uit Sadduseërs en Fariseërs bestaan het. Omdat die Sadduseërs nie in die opstanding geglo het nie, was hulle baie ontsteld dat Petrus en Johannes die mense geleer het dat Jesus uit die dood opgewek was. Nadat hulle deur die tempelwagte gearresteer was, was die apostels in die gevangenis gesit tot die volgende dag, toe hulle voor die Raad gebring was (Handelinge 4:1–7).

`Lees Handelinge 4:1–18. Wat het Petrus geantwoord toe hulle gevra was wie hulle volmag gegee het om so op te tree? Wat was Petrus se onderliggende boodskap wat die leiers as ‘n bedreiging gesien het?`

Die Joodse leiers se navraag oor wie vir die apostels toestemming gegee het, kom neer op ‘n besorgdheid oor wie in beheer is. Maar Petrus het nie net verklaar dat die wonderwerk in die naam van Jesus gedoen was nie, maar ook dat verlossing alleenlik deur Hom plaasvind. Die apostels het voor die hoogste Joodse beheerliggaam verskyn; maar hulle was in diens van ‘n baie hoër outoriteit. Hierdie manne was eenvoudige, ongeskoolde Galilése vissermanne; daarom het hulle moed en welsprekendheid die toehoorders se aandag getrek. Alhoewel die leiers dit nie besef het nie, was die die apostels in werklikheid met die Heilige Gees vervul, net soos Jesus voorspel het (Matthéüs 10:16–20).

Sonder dat hulle die wonderwerk kon betwis het, – die man wat gesond gemaak was, was ook teenwoordig – het die Sanhedrin beveel dat die apostels moes ophou preek. Hulle het die boodskap net so gevrees soos die populariteit van die nuwe beweging. Deurdat hulle gefaal het om die bewyse reg te beoordeel, het hulle toegelaat dat vooroordeel en die begeerte vir selfbeskerming hulle optrede bepaal het. Petrus se laaste woorde vorm deel van die mees waardevolle verklarings in die Boek Handelinge: “ ‘Of dit reg is voor God om julle meer gehoorsam te wees as God, moet julle self beslis; want vir ons is dit onmoontlik om nie te spreek oor wat ons gesien en gehoor het nie’ ” (Handelinge 4:19, 20).

`Dink na oor die smagting na mag en hoe dit ‘n potensiële gevaar op enige gebied en in enige konteks kan wees. Hoekom moet ons as Christene wat geroep is om dienaars te wees, versigtig vir die aantrekkingskrag van mag wees?`