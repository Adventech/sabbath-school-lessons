---
title:  Die tweede arrestasie
date:   19/07/2018
---

As die apostels gebruik kon word om God se oordeel oor sonde uit te spreek soos in die geval van Ananías en Saffira, kon hulle ook gebruik geword het om God se genade aan sondaars te bewys. Hulle kragtige gesondmakingsbediening (Handelinge 5:12–16) was ‘n tasbare bewys dat God se Gees deur hulle gewerk het. Dat selfs Petrus se skaduwee, soos geglo was, mense kon gesond maak, is opvallend. Die naaste wat daarmee in die Evangelies vergelyk kan word, is die vrou wat gesond geword het deur net aan Jesus se kleed te raak (Lukas 8:43, 44). Lukas sê egter nie dat Petrus se skaduwee gesondmakingskrag gehad het nie, maar dat die mense so gedink het. Maar, selfs as populêre bygelowigheid betrokke was, sou God nog Sy genade uitgedeel het. Nieteenstaande, hoe meer die apostels met die Heilige Gees vervul was en die tekens en wonders vermenigvuldig het, hoe erger het die jalousie van die godsdienstige leiers geraak. Dit het daartoe gelei dat die apostels ‘n tweede keer gearresteer was (Handelinge 5:17, 18). Dit was eers na hulle wonderbaarlike ontsnapping (Handelinge 5:19–24) en nog ‘n kragtige toespraak deur Petrus toe hy beklemtoon het dat die apostels “aan God meer gehoorsaam [moet] wees as aan die mense” (Handelinge 5:29), dat sommige van die gesagspersone dit begin raaksien het dat daar dalk bonatuurlike invloede aan die werk was.

`Lees Handelinge 5:34–39. Hoe het Gamáliël probeer om die Sanhedrin af te raai om die apostels nie leed aan te doen nie?`

Die Sanhedrin was deur die Sadduseërs beheer, en die Fariseërs het ‘n invloedryke minderheid gevorm. Gamáliël was ‘n Fariseër en ‘n wetsgeleerde doktor. Hy was so hooggeag deur die Jode dat hy bekend gestaan het as “Rabban” (“ons leraar”), liewer as net “Rabbi” (“my leraar”). Paulus was een van sy dissipels (Handelinge 22:3). Gamáliël het na twee ander rebelse bewegings in Israel se onlangse geskiedenis verwys wat ook volgelinge getrek het en opstande veroorsaak het. Hierdie twee leiers was egter gedood en hulle volgelinge het daarna verstrooi geraak. Die les wat hy daaruit geneem het, was dat indien die Christenbeweging van menslike oorsprong was, dit ook so gou sou verdwyn. Maar, indien dit ‘n Goddelike beweging was, soos wat die apostels beweer het, hoe kon hulle hoop om dit te keer? Hulle het na Gamáliël se raad geluister. Die apostels was geslaan en beveel om nie in die Naam van Jesus te spreek nie.

`Wat vertel hierdie verhaal ons oor hoe nodig en behulpsaam goeie raad dikwels kan wees? Hoe kan ons leer om meer bereid te wees om raad te aanvaar wanneer dit nie noodwendig is wat ons eintlik wil hoor nie?`