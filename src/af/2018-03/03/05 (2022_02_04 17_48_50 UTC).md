---
title:  Ananias and Saffira
date:   18/07/2018
---

Die samevoeging van besittings in die vroeë kerk was nie verpligtend nie; dit wil sê, dit was nie ‘n formele voorwaarde vir lidmaatskap nie. Nogtans was daar sekerlik verskeie voorbeelde van vrywillige vrygewigheid wat die hele gemeenskap geïnspireer het. Een so ‘n voorbeeld was Bárnabas (Handelinge 4:36, 37). Hy sou, volgens die Boek Handelinge, later ‘n belangrike rol gespeel het. Maar, daar was ook negatiewe voorbeelde wat die eenheid van die kerk in die binnekring bedreig het, net toe daar teenstand van buite begin kop uitsteek het.

`Lees Handelinge 5:1–11. Watter lesse leer ons uit hierdie verhaal?`

Alhoewel Lukas nie al die besonderhede gee nie, is daar geen twyfel dat die grondliggende probleem van Ananías en Saffira nie hulle poging was om van die geld te behou nie, maar dat dit die praktyk van misleiding was wat die gemeenskap kon beïnvloed het. Hulle sonde was nie die gevolg van ‘n impulsiewe handeling nie, maar van ‘n plan wat versigtig uitgewerk was, ‘n voorbedagte poging “om die Gees van die Here te versoek” (Handelinge 5:9). Hulle was nie onder verpligting om hulle eiendom te verkoop en die geld vir die kerk te gee nie. Daarom, toe hulle hulself verbind het om dit te doen, het hulle miskien dit net tot hulle eie voordeel gedoen, miskien selfs om aansien te bekom onder die broeders deur wat voorgekom het as ‘n prysenswaardige daad van liefdadigheid. Hierdie moontlikheid mag verklaar hoekom God hulle so swaar gestraf het. Selfs al was die kerk se gemeentelike lewe die gevolg van die oortuiging dat Jesus se koms naby was, kon so ‘n optrede van Ananías en Saffira in so ‘n vroeë stadium aan die belangrikheid van lojaliteit teenoor God afbreuk gedoen het en die gelowiges sleg beïnvloed het. Die feit dat daar glad nie genoem word dat Ananías kans gegee was om berou te hê nie, soos in die geval van Saffira (Handelinge 5:8), mag dalk net wees omdat die verhaal so kortliks genoem word. Die waarheid is dat, vanaf die begin tot die einde, hulle sondig opgetree het, en sonde is ‘n ernstig saak in God se oë (Eségiël 18:20, Romeine 6:23), selfs as Hy dit nie altyd onmiddellik bestraf nie. Feit is dat wanneer straf uitgestel word, ons daaraan herinner moet word hoe genadig God is (II Petrus 3:9).

`Hoekom moet ons versigtig wees om nie die perke van genade te oorskry soos wat hierdie twee lede van die vroeë kerk dit gedoen het nie?`