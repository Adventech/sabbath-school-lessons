---
title:  Hy sal net so kom
date:   03/07/2018
---

`Lees Handelinge 1:9–11. Hoe word die hemelvaart van Jesus deur Lukas uitgebeeld? Wat beteken dit dat daar twee engele was wat met hulle gepraat het (sien Deuteronómium 19:15)?`

Lukas se vertelling van die hemelvaart is nogal kort. Jesus was saam met die dissipels op die Olyfberg, en terwyl Hy nog besig was om hulle te seën (Lukas 24:51), was Hy in die hemel opgeneem. Die taal is verskynselgebonde; d.i., die toneel word uitgebeeld soos wat die mens dit waargeneem het, en nie soos wat dit werklik was nie. Jesus was besig om die aarde te verlaat, en dit kon nie meer sigbaar plaasgevind het as deur in die lug opgeneem te word nie. Die hemelvaart van Jesus was ‘n bonatuurlike handeling van God, een van baie regdeur die Bybel. Dit word geïmpliseer deur die manier wat Lukas dit beskryf deur die gebruik van die lydende vorm, epērthē (“is Hy opgeneem,” Handelinge 1:9). Alhoewel dit net hier in die Nuwe Testament gebruik word, word hierdie vorm van die werkwoord ‘n hele paar keer in die Griekse vertaling van die Ou Testament (die Septuagint) gevind, waar almal van hulle God se handelinge beskryf en te kenne gee dat God self die Een was wat Jesus in die hemel opgeneem het, omdat Hy die Een was wat Jesus uit die dood laat opstaan het (Handelinge 2:24, 32; Romeine 6:4; 10:9).

Nadat Jesus reeds deur ‘n wolk bedek was, beskryf Lukas — net in die Boek Handelinge — die voorval van die twee figure wat in wit geklee was en langs die dissipels gestaan het. Hierdie beskrywing stem ooreen met die engele in blink klere in Handelinge 10:30, 31, en in Johannes 20:12. Hulle het gekom om die dissipels te verseker dat Jesus net so sou kom soos wat Hy weggeneem was, en dit is net Handelinge wat ons te kenne gee dat Jesus “voor hulle oë weggeneem” was (Handelinge 1:9). Dus het die sigbare hemelvaart die waarborg van die sigbare wederkoms geword wat ook in ‘n wolk sal plaasvind, maar “met groot krag en heerlikheid” (Lukas 21:27); nie weer ‘n private gebeurtenis nie, want “elke oog sal Hom sien” (Openbaring 1:7), en Hy sal nie alleen wees nie (Lukas 9:26, II Thess. 1:7). Die heerlikheid van die Tweede Koms sal die hemelvaart ver oortref.

`Hoe kan ons leer om die werklikheid en die belofte van die Tweede Koms altyd voor oë te hou? Hoe behoort hierdie groot waarheid ons op al die gebiede van ons lewe, soos ons finansies, prioriteite en morele keuses, te beïnvloed?`