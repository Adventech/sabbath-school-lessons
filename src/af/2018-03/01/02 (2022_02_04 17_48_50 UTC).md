---
title:  Israel se herstel
date:   01/07/2018
---

Daar is twee tipes Messiaanse profesieë in die Ou Testament, een wat vooruitwys na ‘n koninklike Messias wat vir ewig sal heers (Psalm 89:4, 5, 35–37; Jesaja 9:5, 6; Eségiël 37:25; Daniël 2:44; 7:13, 14), en een wat voorspel dat die Messias vir die mensdom se sondes sou sterwe (Jesaja 52:13–53:12; Daniël 9:26). Sulke profesieë weerspreek mekaar nie. Dit verwys net na twee opeenvolgende fases van die Messias se bediening: eers moet Hy ly, en dan word Hy Koning (Lukas 17:24, 25; 24:25, 26). Die probleem met die eerste- eeuse Joodse Messiaanse verwagting, egter, was dat dit eensydig was. Die hoop op ‘n koninklike Messias wat politieke bevryding sou bring, het die konsep van ‘n Messias wat sou ly en sterf, verberg. Aan die begin het die dissipels die hoop op ‘n koninklike Messias gedeel. Hulle het geglo dat Jesus die Messias was (Matthéüs 16:16, 20), en soms was hulle uitgevang as hulle onder mekaar gekibbel het oor wie aan Sy regter- en linkerkant sou sit na Sy troonbestyging (Markus 10:35–37, Lukas 9:46). Afgesien van Jesus se waarskuwings oor sy lot wat op Hom gewag het, kon hulle doodeenvoudig nie verstaan wat Hy bedoel het nie. Daarom, toe Hy gesterf het, was hulle verward en mismoedig. In hulle eie woorde, “En ons het gehoop dat dit Hy was wat Israel sou verlos; ...” (Lukas 24:21).

`Lees Handelinge 1:6. Wat sê hierdie vraag oor wat hulle nog nie verstaan het nie? Hoe het Jesus hulle in Handelinge 1:7 geantwoord?`

As Jesus se dood die dissipels se hoop vernietig het, het die opstanding dit weer laat herlewe en hulle politieke verwagtinge laat opleef tot ‘n ongekende vlak. Dit het logies gelyk om van die opstanding af te lei dat die Messiaanse koninkryk uiteindelik tot stand sou kom. In Sy antwoord op hulle vraag, het Jesus egter nie ‘n direkte antwoord gegee nie. Hy het nie die dissipels se idee van die onmiddellike totstandkoming van God se koninkryk verwerp nie, maar Hy het dit ook nie goedgekeur nie. Hy het die saak onbeantwoord gelaat terwyl Hy hulle herinner het dat net God die tyd vir Sy handelinge bepaal, en dat dit dus ontoeganklik vir die mens is.

`Wat, volgens Lukas 24:25, was die dissipels se werklike probleem? Hoekom is dit so maklik om te glo net wat ons graag wil glo, in teenstelling met wat die Bybel werklik leer? Hoe kan ons hierdie lokval vermy?`