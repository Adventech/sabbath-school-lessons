---
title:  Die twaalfde Apostel
date:   05/07/2018
---

Die eerste administratiewe handeling van die vroeë Christengemeenskap wat uit ongeveer 120 gelowiges bestaan het (Handelinge 1:15), was om ‘n plaasvervanger vir Judas te kies.

`Lees Handelinge 1:21, 22. Watter kwalifikasies moes die opvolger van Judas gehad het? Hoekom was dit so belangrik?`

Dit was nodig om nog ‘n getuie van Jesus se opstanding te kies (vergelyk met Handelinge 4:33); hierdie soort getuienis is uiters belangrik, want telkemale word die opstanding as ‘n bewys vir Jesus as die Messias gesien, en ook as die waarheid van die Christelike geloof. Die keuse moes egter uit diegene gemaak word wat saam met die apostels dwarsdeur Jesus se bediening saam met Hom was. Paulus het ook later daarop aangedring dat, alhoewel hy nie saam met Jesus was toe Hy op die aarde was nie, hy nietemin as ‘n apostel gereken moes word omdat sy ontmoeting met Jesus op die pad na Damaskus hom gekwalifiseer het om van Sy opstanding te getuig (I Korinthiërs 9:1). Alhoewel hy na homself verwys het as die “ontydig geborene” (I Korinthiërs 15:8), het Paulus geweier om homself minder bevoeg as die ander apostels te sien (I Korinthiërs 9:2, Galásiërs 2:6–9). Net die Twaalf en Paulus was dus, in ‘n tegnies gesaghebbende sin, “apostels” (Handelinge 1:25, 26); tog kan hierdie term ook in ‘n gewone en algemene sin van gesante of boodskappers vir ander evangeliewerkers gebruik word (Handelinge 14:4, 14; Galásiërs 1:19).

`Lees Handelinge 1:23–26. Hoe was Matthías gekies?`

Die metode wat hulle gebruik het om Matthías te kies mag miskien vreemd voorkom, maar die werp van die lot was lank reeds ‘n gevestigde manier om besluite te maak (bv. Levítikus 16:5–10, Númeri 26:55). Daarby moes die keuse tussen twee voorafgekose kandidate met dieselfde kwalifikasies gemaak word, en was dit dus nie ‘n gewaagde kans nie. Die gelowiges het ook tot God gebid en geglo dat die resultaat Sy wil sou weerspieël (vergelyk Spreuke 16:33). Daar is geen bewys dat die besluit ooit betwis was nie. Na Pinkster was dit nie meer nodig om die lot te werp nie, want die Heilige Gees het direkte leiding gegee (Handelinge 5:3, 11:15–18, 13:2, 16:6–9).

`Indien iemand na jou toe sou kom en vra, “Hoe kan ek weet wat God se wil vir my lewe is?”, wat sal jy antwoord, en hoekom sal jy so antwoord?`