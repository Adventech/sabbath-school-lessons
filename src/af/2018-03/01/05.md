---
title:  Die voorbereiding vir Pinkster
date:   04/07/2018
---

In Sy antwoord in Handelinge 1:7, 8, het Jesus nie ‘n spesifieke tyd vir die oprigting van Sy koninkryk genoem nie. Tog kon daar uit Sy woorde ‘n gevolgtrekking gemaak word dat direk nadat die Gees uitgestort sou word, en die dissipels hulle sending sou voltooi het, Hy sou terugkom (sien ook Matthéüs 24:14). Die engele se boodskap (Handelinge 1:11) het ook nie die vraag oor wanneer die koninkryk sou kom, beantwoord nie, maar daar kon moontlik verstaan geword het dat dit nie lank sou wees nie. Dit verduidelik heelwaarskynlik hoekom die dissipels “na Jerusalem teruggegaan [het] met groot blydskap” (Lukas 24:52). Die belofte van Jesus se Tweede Koms op ‘n ongespesifiseerde tyd wat hulle meer moed sou gee vir hulle sending, het gemaak dat hulle verstaan het dat die einde naby was. Die verdere gebeurtenisse in Handelinge sal hierdie gedagte verduidelik.

`Lees Handelinge 1:12–14. Wie anders was in die bovertrek, en hoe het hulle hulself vir die uitstorting van die Gees voorberei?`

Nadat hulle van die Olyfberg teruggekom het, het die dissipels in die bovertrek, ‘n gastekamer (in Latyns, cenaculum) van ‘n tweeverdieping private woning in Jerusalem, vergader. ‘n Aantal vroue wat ook volgelinge was (Lukas 8:1–3, 23:49, 24:1–12), en Jesus se moeder en broers, was ook daar saam met die dissipels. Jesus se broers (Markus 6:3) was òf van Josef en Maria se jonger seuns (Matthéüs 1:25, Lukas 2:7), òf, heelwaarskynlik, seuns uit Josef se eerste huwelik, wat beteken dat Josef ‘n wewenaar was toe hy met Maria getrou het. Hulle teenwoordigheid saam met die dissipels is nogal ‘n verrassing, want hulle was nog altyd ietwat skepties teenoor Jesus gewees (Markus 3:21, Johannes 7:5). Maar, Jesus se opstanding en Sy spesiale verskyning aan Jakobus (I Korinthiërs 15:7) het blykbaar die verskil gemaak. Later sou Jakobus selfs Petrus as leier van die Christengemeenskap vervang het (Handelinge 12:17; 15:13; 21:18; Gal. 2:9, 12). Hulle onafgebroke gebede (Handelinge 1:14) en gedurige lofprysinge tot God in die tempel (Luke 24:53) het sonder twyfel belydenisse, bekeringsondervindinge en die afsterwe van sondes ingesluit. Selfs as hulle in hulle gedagtes die koms van die Gees met Jesus se onmiddellike terugkeer vereenselwig het, was hulle geestelike gesindheid ten volle eenstemmig met wat binnekort sou gebeur, want die Heilige Gees se koms geskied in antwoord op gebed.

`In ons daaglikse keuses, op watter maniere kan ons help om die weg vir die werk van die Gees in ons lewens voor te berei?`