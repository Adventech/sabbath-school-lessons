---
title:  Vir verdere studie
date:   06/07/2018
---

“Die hele tussentydse periode tussen Pinkster en die “Parousia” [Tweede Koms] (hoe lank of hoe kort ook al), moes met die kerk se wêreldwye sendingboodskap deur die krag van die Gees, gevul gewees het. Christus se volgelinge moes beide aankondig wat [H]y vermag het gedurende [S]y eerste koms, en ‘n beroep op mense gedoen het om hulle te bekeer en te glo om vir [S]y tweede koms voor te berei. Hulle moes [S]y getuies wees ‘tot aan die uiterste van die aarde’ ([Handelinge] 1:8) en ‘tot aan die voleinding van die wêreld.’ . . . Ons het nie ‘n keuse om dit te laat ophou totdat beide hierdie twee “eindes” bereik word nie.” — John R. W. Stott, The Message of Acts: The Spirit, the Church & the World (Downers Grove: InterVarsity, 1990), bl. 44, (vrye vertaling). “Die Heiland se opdrag aan die dissipels het al die gelowiges ingesluit. Dit behels alle gelowiges in Christus tot aan die einde van die tyd. Dit is ‘n groot fout om te dink dat die redding van siele bloot die taak van die geordende predikant is. Aan almal wat die hemelse ingewing ontvang het, word die verkondiging van de evangelie opgedra. Almal wat die lewe van Christus ontvang, is georden om vir die redding van hul medemens te arbei. Vir hierdie taak is die kerk gestig, en almal wat sy plegtige geloftes aflê, word daardeur medewerkers van Christus gemaak.” — Ellen G. White, Die Koning van die Eeue, bl. 690.

**Vrae vir bespreking**

`1. Handelinge 1:7 is ‘n herhaling van Markus 13:32: “Maar van daardie dag en dié uur weet niemand nie, ook nie die engele in die hemel of die Seun nie, maar net die Vader”. Ellen G. White sê: “Daar sal nooit weer ‘n boodskap vir die volk van God wees wat na ‘n spesifieke datum verwys nie. Ons sal nie die definitiewe tyd van òf die uitstorting van die Heilige Gees, òf die wederkoms van Christus, weet nie.” — Selected Messages, vol. 1, bl. 188, (vrye vertaling). Sy voeg by: “Enigeen wat na vore sal kom om die uur, dag of jaar van Christus se verskyning aan te kondig, lê homself ‘n juk op, en is besig om ‘n boodskap wat die Here nie aan hom gegee het nie, te verkondig.” — Advent Review and Sabbath Herald, Sept. 12, 1893, (vrye vertaling). Wat beteken sulke verklarings vir ons vandag?`

`2. Iemand het eens gesê: “God het getuies meer nodig as regsgeleerdes.” Wat dink jy van hierdie verklaring?`

`3. Watter rol het gebed in die vroeë kerk gespeel? Is dit toevallig dat daar in amper elke beslissende tydstip van die kerk se bestaan, na gebed verwys word (Handelinge 1:24; 8:14–17; 9:11, 12; 10:4, 9, 30; 13:2, 3)? Wat is die rol van gebed in ons lewens?`