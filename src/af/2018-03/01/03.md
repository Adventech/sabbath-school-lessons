---
title:  Die dissipels se sending
date:   02/07/2018
---

`Lees Handelinge 1:8. In plaas daarvan om oor die profesieë te spekuleer, wat was die dissipels gevra om te doen?`

Daar is vier belangrike fasette in hierdie Skrifgedeelte met betrekking tot die dissipels se sending:

1. Die gawe van die Gees. Die Gees was nog altyd aan die werk onder God se volk. Maar volgens die profete sou daar ‘n spesiale uitstorting van die Gees in die toekoms plaasvind (Jesaja 44:3; Joël 2:28, 29). Omdat Jesus self met die Gees gesalf was, was die Heilige Gees reeds besig om gedurende Sy bediening te werk (Lukas 4:18–21), maar sou eers plegtig uitgestort word nadat Christus in die hemel verhef was (Johannes 7:39, Handelinge 2:33).
2. ‘n Getuie se funksie. ‘n Getuienis is om eerstehands verslag te lewer. Die dissipels was ten volle toegerus om te getuig (Handelinge 1:21, 22; 4:20; vergelyk met I Johannes 1:1- 3), en het nou die opdrag ontvang om dit wat hulle saam met Jesus ondervind het, met die wêreld te deel.
3. Die sendingplan. Die dissipels moes eerste in Jerusalem getuig, dan in Judéa en Samaría, en uiteindelik tot aan die uiterste van die aarde. Dit was ‘n progressiewe plan wat gedurig moes groei. Jerusalem was die middelpunt van die Joodse godsdienstige lewe, die plek waar Jesus veroordeel en gekruisig was. Judéa en Samaría was aangrensende gebiede waar Jesus ook bedien het. Die dissipels moes hulle egter nie tot hierdie streke beperk het nie. Die omvang van hulle sending was wêreldwyd.
4. Die sendinggebied. In Ou Testamentiese tye was dit die nasies wat na God toe getrek moes word (sien Jesaja 2:1–5), nie Israel wat God na die nasies moes “neem” nie. Die paar uitsonderings (bv. Jona) maak nie die algemene reël tot niet nie. Maar nou was die strategie anders. Jerusalem was nog die middelpunt, maar liewer as om daar te bly en wortel te skiet, moes die dissipels tot by die uiterste eindes van die aarde gaan om te getuig.`

`Lees Lukas 24:44–48. Wat was die kernboodskap wat die dissipels moes preek?`

Gedurende die veertig dae wat Hy na sy opstanding saam met die dissipels deurgebring het (Handelinge 1:3), het Jesus seker baie waarhede oor die koninkryk van God aan hulle verduidelik, selfs al was daar nog baie meer wat hulle nie verstaan het nie, soos wat hulle vraag in Handelinge 1:6 dit toon. Hulle was goed bekend met die profesieë, maar het dit nou in ‘n nuwe lig gesien – in die lig van die kruis en die leë graf (sien Handelinge 3:17–19).