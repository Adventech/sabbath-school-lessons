---
title:  Die dag van die Here
date:   24/06/2018
---

’n Mens is geneig om die leerstelling oor die wederkoms van Jesus as ’n suiwer Nuwe-Testamentiese verwikkeling te beskou. Tog is dit ’n wanopvatting. Ja, Jesus moes weliswaar eers aarde toe kom, sterwe, uit die dood opstaan en hemel toe vaar – voordat ons ’n beter en volronder begrip oor die wederkoms as waarheid kon hê. Net soos dit ook met baie ander Nuwe-Testamentiese gebeure die geval is, bied die Ou Testament ons ’n voorsmakie, d.m.v. skadubeelde, van die wederkomswaarheid – lank voordat dit uiteindelik plaasvind. Met die leerstelling oor die wederkoms van Christus gee die Nuwe-Testamentiese skrywers ons nie ’n nuwe waarheid nie. Inteendeel, dit is bloot die uitbou van ’n waarheid wat alreeds in die destydse Skrif (d.w.s. die Ou Testament) opgeteken is. Eers nou, na die kruisiging en opstanding van Jesus, is ons in staat tot ’n meer volledige begrip oor, en ’n beter waardering van, die wederkoms. 

`Lees die volgende teksverse. Wat sê dit vir ons oor die wederkoms van Jesus? Jes. 13:6, 9; Sag. 14:9; Dan. 12:1.` 

Vir diegene wat verlore gaan, sal “die dag van die Here” ongetwyfeld verwoesting, hartseer en verwarring bring. Vir die kinders van die Here, vir dié wie se name wel “in die boek van die lewe opgeskryf staan,” gaan dit egter ’n dag van verlossing wees (lees ook Fil. 4:3, Op. 3:5, 13:8). Hierdie tema – waar “die dag van die Here” die uitstort van God se oordele oor die goddelose, enersyds; en die beskerming en beloning van God se getroue kinders, andersyds, beteken – is eie aan die Ou Testament. Let op die volgende voorbeeld in Sefanja. Hoewel party aan die ontvangkant van “die gloed van die toorn van die Here” is, is daar ook diegene wat erns maak met die oproep om “geregtigheid na te streef” en “nederigheid te soek.” Dit is diegene wat “op die dag van die toorn van die Here verborge bly” (Sef. 2:1-3, OAB en NAB). 

`Lees Matteus 24:30, 31. In watter opsig weerspieël hierdie skrifgedeelte dieselfde groot onderskeid tussen die verlostes en die goddelose by die wederkoms van Jesus?` 

`Met elke nuwe eindtydgebeurtenis word ons keuse al duideliker – vir God óf vir Satan. Watter besluite kan ons nou reeds neem om te verseker dat ons aan die wenkant sal wees?`