---
title:  Hy kom op die wolke
date:   27/06/2018
---

Ten spyte van die sentraliteit en deurslaggewendheid van die wederkoms, is nie alle gelowiges dit eens dat Jesus letterlik en in lewende lywe gaan terugkeer nie. Dit is ’n verskynsel wat selfs in die Bybel genoem word. Party voer byvoorbeeld aan dat die wederkoms van Jesus nie met sy fisiese terugkeer na die aarde plaasvind nie, maar wanneer sy Gees uiting in die kerk op aarde vind. Met ander woorde, die wederkoms gebeur wanneer Christelike sedes in die lewe van die kerk gestalte vind. Ons kan opreg dankbaar wees dat hierdie lering vals is – want as dit die geval was, sou daar mos geen sprake van ’n langtermynverwagting wees nie, of hoe? 

**Lees die volgende Nuwe-Testamentiese verse wat oor die wederkoms gaan. Wat sê dit vir ons oor die aard en wyse van Christus se wederkoms?** 

`Matt. 24:30` 

`1 Tess. 4:16` 

`Matt. 26:64` 

`Op. 1:7` 

`2 Tess. 1:7–10` 

“Die hemelruim lyk of dit oop en toemaak, met flitse van die heerlikheid van God wat periodiek vanuit die troonkamer deurslaan. Die berge skud verwoed. Skerp rotse word oral oor geslinger. Die dreuning, soos van ’n duisend stormwinde, word al sterker. Die onstuimige see kook oor. Skielik sny die skril klank van orkaanwinde, soos die stemme van ’n oormag demone op die oorlogspad, deur alles. Die ganse aarde kreun en kom in beroering soos die golwe van die see, totdat die aardkors begin te skeur. Dit lyk asof die aarde totaal in duie gaan stort. Bergreekse sink weg. Onbewoonde eilande verdwyn. Die hawens, wat voorheen neste van onheil was, beland in die onstuimige dieptes. Ja, die grote Babilon staan voor die regbank van die lewende God, ‘om haar te gee die beker met die wyn van die grimmigheid van sy toorn” (Ellen G. White, The Great Controversy, bl. 637). Die wederkoms van Jesus is so geweldig ingrypend dat dit letterlik die aarde tot ’n einde bring. Almal sal weet wanneer dit gebeur ook. Wat Jesus met sy eerste koms vir ons vermag het, sal met sy wederkoms tot sy volle reg kom. 

`Ons leef dus met die wete dat Hy wel gaan kom. Watter impak het dit op die soort lewe wat ons hier op aarde lei? Hoe kan daardie wete ons help om op dinge van ewige belang te fokus?`