---
title:  Vir verdere studie
date:   29/06/2018
---

Die wederkoms van Jesus is egter nie die ontknoping van hierdie hartseer verhaal van die mensdom se dodelike wals met sonde en die lyding wat dit op aarde ontketen het nie. Nee, dit is die absolute hoogtepunt en die verwesenliking van die groot hoop wat elke gelowige ooit gekoester het. Wat is die nut daarsonder? ’n Verhaal wat nie tot ’n punt kom nie – ellende op ellende, tragedie op tragedie – totdat die hele hartseer spulletjie op die ewige dood uitloop? Wat gaan word van die arme mens, sonder hierdie hoop wat die wederkoms ons bied? D.J. Opperman beskryf dit besonder goed: “Blinkpapier, mallemeul en wiel/ ’n laphaas en ses honde/ óm en om… die dun spil van die siel” (D.J. Opperman, “Ballade van die Grysland,” in Groot Verseboek onder redaksie van D.J. Opperman en hersien deur André P. Brink, Kaapstad: Tafelberg Uitgewers, 1983, bl. 279.) Gelukkig het ons nou dié opstandingshoop omdat die Woord van God dit bevestig, en boonop male sonder tal. Daardie hoop het ons omdat Jesus ons met sy eie lewe vrygekoop het (Mark. 10:45) en Jesus kom beslis terug vir die mens waarvoor Hy daardie hemelhoë losprys betaal het. Die goeie nuus oor die wederkoms staan nie in die sterre geskrywe nie. Die voëltjies wat in die bome kwetter, kondig dit nie aan nie. Hoewel hierdie dinge alles goed en mooi is, en dit ’n mens ’n soort basiese hoop in en oor die teenswoordige wêreld skenk, sê dit nie vir ons dat Jesus eendag gaan kom nie. Dit sê nie dat “die trompet sal weerklink” en dat “die dooies [op daardie dag] as onverganklikes opgewek [sal] word” nie, ook nie dat al die verlosdes “verander” sal word nie (1 Kor. 15:52, NAB). Die feit dat ons eendag gaan opkyk en “die Seun van die mens aan die regterhand van die krag van God [gaan] sien sit… wanneer Hy kom op die wolke van die hemel” is iets wat die natuur nie vir ons sê nie (Mark. 14:62, deels NAB deels OAB). Nee, dié dinge weet ons omdat die Woord van God dit so beskryf het – en by die beloftes in daardie Woord staan en val ons. 

**Vrae vir bespreking** 

`1. Gestel die wederkoms was niks meer as wat party Christene meen dit is nie, te wete die vergestalting van Christelike beginsels in die lewe van Jesus se volgelinge. Hoewel dit beslis ’n wonderlike uitkoms vir ons Christelike wandel is, laat dit ’n mens egter nie met enige hoop nie. Hoe so?`

`2. Die siening dat die heelal uit niks ontstaan het nie, kry deesdae groot aftrek. Hoekom is daardie idee so belaglik? Hoekom beywer party hulle daarvoor en hoekom glo party dit? Hoekom is dit meer logies en rasioneel om eerder te glo dat ’n ewige God die heelal en alles daarin geskape het?`

`3. Laat elkeen nou die lysie wat hy/sy Donderdag opgestel het met mekaar deel (die een oor alle wêreldse dinge wat vir jou so belangrik is dat jy liewers die ewige lewe sal prysgee om dit nou te kan hê). Wat leerjulle uit mekaarse lysies? As almal met leë velle papier sit, kan die klas die volgende vraag bepeins: Hoe kan ’n mens sekermaak dat absoluut niks in die pad van jou verlossing staan nie, veral aangesien so baie mense dit eendag gaan misloop?` 