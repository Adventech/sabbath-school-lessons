---
title:  Daniël en die wederkoms van Jesus
date:   25/06/2018
---

Hoewel baie van die Jode in Jesus se tyd ’n politiese Messias te wagte was, een wat die Romeinse juk sou afwerp en Israel as die magtigste nasie op aarde sou vestig, is dit nie waaroor Jesus se aardse sending en wederkoms uiteindelik gegaan het nie. In plaas daarvan het God iets veel beter vir sy getroue kinders as ’n blote herrangskikking van politieke mag op dié ou gevalle planeet in gedagte gehad. Nêrens, sou ’n mens seker kon sê, is hierdie waarheid meer tekenend in die Ou-Testament as in Daniël 2 nie. ’n Goeie bestel kan immers nie ’n slegte as grondves hê nie. Nee, ’n goeie wêreld is iets heeltemal nuuts, ’n unieke skepping. Daniël 2 beskryf die opkoms en val van vier groot wêreldryke: Babilon, Medo-Persië, Griekeland en laastens Rome, wat dan verbrokkel om die nasiestate van moderne Europa te vorm. Die beeld wat koning Nebukadnesar in sy droom gesien het (’n versinnebeelding van die opeenvolgende vier groot wêreldmoondhede) word egter op ’n skouspelagtige wyse vernietig – en dui op die reuse gaping tussen die teenswoordige wêreld en die komende hiernamaals, wat deur die wederkoms van Jesus ingelui word. 

`Lees Daniël 2:34, 35, 44 en 45. Wat leer ons uit hierdie teksverse oor die lot van dié ou aarde, en ook hoe die nuwe een daar gaan uitsien?` 

Hierdie teksverse laat ’n mens met geen twyfel nie, dit sê presies wat tydens Jesus se wederkoms gaan gebeur. In Lukas 20 vers 17 en 18 wys Jesus daarop dat Hy daardie klip is. Die oorblyfsels van al daardie wêreldryke sal Hy totaal verpletter, totdat dit in stof opgaan. Volgens die Aramese weergawe van Daniël 2:35 het die goud, silwer, klei, yster en brons, nadat dit fyngestamp is, “soos kaf op die somersdorsvloere geword – die wind het dit weggewaai en dit was nêrens meer te vinde nie.” Met ander woorde, van dié ou wêreld bly net mooi niks oor na die wederkoms nie. 

Daarna word die klip, wat der laaste greintjie van die ou wêreld vermorsel het, “’n berg… wat die hele aarde volmaak” (OAB). Daardie koninkryk wat a.g.v. die wederkoms tot stand kom, is die een “wat nooit vernietig sal word nie,” wat “self vir altyd bestaan” (Dan. 2:44, NAB). Slegs een van twee lotte wag op elke mens wat nog ooit geleef het. Óf jy gaan vir ewig by Jesus wees, óf jy vergaan saam met hierdie sondige wêreld, en word soos kaf in die wind. Hoe dit ook al sy, ’n ewige lot wag op ons almal.