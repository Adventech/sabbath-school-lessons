---
title:  Die lewendes en die dooies
date:   28/06/2018
---

Voordat Jesus sy vriend Lasarus lewendig uit die graf bring, sê Hy: “Ek is die opstanding en die lewe. Wie in My glo, sal lewe, al sterwe hy ook” (Joh. 11:25, NAB). Jesus maak egter nie daardie grootse aanname en laat dit net daar nie. Hy voeg woord by daad. Hy maak Lasarus weer lewendig – iemand wat lank genoeg dood was om al te stink (Joh. 11:39). Diegene wat in Jesus glo, kom wel te sterwe. Tog sal hulle weer lewe, sê Jesus hier. Dit is juis waaroor die opstanding gaan, en is die rede hoekom die wederkoms van Jesus die grondslag van ons grootste verlange en hoop is. 

`Lees die volgende teksverse. Wat sê dit? Wat gebeur by die wederkoms met diegene wat in Christus gesterf het? Rom. 6:5; 1 Tess. 4:16; 1 Kor. 15:42-44, 53-55.` 

Ons groot hoop vir die wederkoms is dat almal wat Jesus deur die eeue heen getrou gevolg het op daardie dag dieselfde opstanding sal beleef as wat ons Heer en Heiland Self ook beleef het. Danksy die opstanding van Jesus het elke gelowige die opstandingshoop, daardie sekerheid. 

`Wat gebeur met diegene wat op daardie blye dag nog lewendig is? Fil. 3:21, 1 Tess. 4:17.` 

God se getroue kinders wat by sy wederkoms nog lewendig is, behou hul liggame, maar nie in die toestand waarin dit vroeër verkeer het nie. Dit gaan op ’n bomenslike wyse getransformeer word, sodat dit net soos die onverganklike liggame is as wat die lewendgemaaktes pas ontvang het. “Die verlosdes wat op daardie dag lewendig is, word ‘in ’n oomblik, in ’n oogwink’ verander. Die Here spreek, en hulle ontvang verheerlikte liggame. Van daardie oomblik af is hulle onsterflik, waarna hulle by die verrese kinders van God aansluit en tesame die Here, in die lug, tegemoetgaan” (Ellen G. White, The Great controversy, bl. 645). 

`Maak ’n lysie van alle wêreldse dinge wat vir jou so belangrik is dat jy liewers die ewige lewe sal prysgee om dit nou te kan hê. Wat staan op jou lysie?`