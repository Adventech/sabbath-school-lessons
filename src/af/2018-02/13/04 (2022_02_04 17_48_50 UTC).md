---
title:  Langtermynvooruitsigte
date:   26/06/2018
---

`Lees Titus 2:13. Wat is die groot hoop wat ons koester, en hoekom?` 

’n Lektor het eendag sy oortuigings oor die oorsprong van die heelal uiteengesit. “’n Klein bietjie uiters digte materie het uit die niet verskyn, en daardie materie het ontplof, en dit was uit daardie ontploffing dat ons heelal tot stand gekom het” – en dit was nou alles 13 miljard jaar gelede. Die lektor het egter nie ’n verklaring vir die onverwagse verskyning van daardie “klein bietjie uiters digte materie” gebied nie. Hy het maar aangeneem dat dit so is. Dit was dus ’n saak van geloof. Soos ons in die inleiding tot vandeesweek se les genoem het, kom ’n mens dikwels jou eindpunt by jou beginpunt teë. Om dieselfde rede, is daar geen rede tot hoop in ons eindpunt nie, ten minste nie op die lange duur nie. Die heelal, wat uit daardie “klein bietjie uiters digte materie” tot stand gekom het, is ’n gedoemde plek omdat dit uiteindelik sal doodloop, en daarmee saam alle lewe, wat natuurlik die mensdom insluit. Die Bybelse leer oor die oorsprong van die ganse heelal, daarenteen, is nie net meer logies as die aangebode siening nie, maar gee ’n mens darem heelwat meer hoop. Danksy die God van alle oorspronge, het ons op die lange duur minstens iets om na uit te sien. Ons het ’n groot toekomshoop, een wat op die belofte steun dat Jesus weer sal kom. 

`Lees 2 Timoteus 4:6-8. Waarvan praat Paulus hier, en wat is die grondslag van sy hoop?` 

Hoewel Paulus hier op die punt was om tereggestel te word, het hy verlossingsekerheid; en ook ’n wederkomshoop, want hy sluit homself in by diegene “wat sy verskyning liefgehad het” (2 Tim. 4:8, OAB). “Die kroon van die geregtigheid” wag vir hom, maar dit is beslis nie sy eie geregtigheid nie (1 Tim. 1:15), maar dié van Jesus, die geregtigheid waarop Paulus weet dat sy wederkomshoop steun. Ten spyte van sy onmiddelike omstandighede, wat by regte as uiters tragies beskryf kan word – in die tronk as ’n vonnisafwagtende terdoodveroordeelde – besef Paulus dat sy langtermynvooruitsigte besonder goed is. Die rede vir sy groot hoop? Hy kyk verby sy omstandighede en hou die “groter prentjie” voor oë. 

`Hoe kan jy, ten spyte van jou omstandighede, dieselfde hoop as Paulus hê? Hoe gemaak om die groter prentjie, asook die hoop wat dit bring, voor oë te hou?`