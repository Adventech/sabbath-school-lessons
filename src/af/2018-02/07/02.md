---
title:  Profesie op ’n kragtige wyse bevestig
date:   13/05/2018
---

In die laaste paar dae voor Jesus se kruisiging praat die dissipels met Jesus op die Olyfberg. Toe die Meester noem dat die tempel vernietig gaan word, was hulle seker diep geskok. Kan jy jou dit indink? Wat egter op daardie presiese oomblik deur hul gedagtes gegaan het, weet g’n mens nie. Die dissipels se daaropvolgende vrae toon egter hul eie gevolgtrekkings, naamlik dat die vernietiging van die tempel met “die voleinding van die wêreld” sou saamval (Matt. 24:3, OAB). 
`Lees Matteus 24:1-25. Wat is die kern van Jesus se boodskap aan sy volgelinge i.v.m. die eindtyd?` 
Uit Matteus 24:1-25 blyk Jesus se bekommernis duidelik, onder andere dat dwaalleringe in die komende eeue, en tot in die pylvak van die wêreldgeskiedenis, verwarring onder sy kinders sou saai. Daaronder resorteer vals profete en Christusse. Party sal voorgee dat hulle namens Christus praat. Hulle is die vals profete. Ander sal volhou dat hulle Christus Self is, die vals Christusse. Die hartseer ding is dat mense hul boonop sal glo. Die geskiedenis getuig dan ook dat die Skrif 100% korrek was. In elke tydvak, en ook nou nog, het ons met sulke swendelaars te kampe, mense wat sê: “Ek is die Messias.” Hier het ons gewis ’n merkwaardige profesie! In die tyd waarin ons leef, is ons daadwerklik bevoorreg: Om terug te kyk op eeue se geskiedenis en te sien (en boonop op maniere wat die mense van Jesus se tyd nie kon doen nie) hoe akkuraat daardie voorspelling in werklikheid was. Ons behoort ook nie verbaas te wees as sulke messiasfigure en vals profete in aanloop tot die finale knakpunt merkbaar toeneem nie. Laat ons ook, ter bevestiging van ons geloof, let op Jesus se woorde oor die toestand waarin die eindtydwêreld uiteindelik sou verkeer. In verskeie tydvakke sedert Christus sien ’n mens hoedat die mensdom poog om die probleme van lyding en ongelykheid met allerhande stelsels en uitvindsels te probeer oplos (of dit ten minste aansienlik te verminder). Politiese bewegings, tegnologie, wetenskap of rasionele denke – in een of meer van dié dinge het die mensdom van tyd tot tyd sy vertroue gestel, met die idee dat dit goue eras van welvaart en geluk sou inlui. Die geskiedenis teken egter ’n droewige prentjie, naamlik dat daardie mensgerigte hoop keer op keer beskaam het. Vandag se wêreld is presies soos Jesus gesê het dit sou wees. Die woorde, wat Hy byna 2,000 jaar gelede geuiter het, toon hoe lelik die mensdom hom misgis het deur sy vertroue in al dié mensgemaakte pogings te stel. 
`Lees Matteus 24:25. Wat kan ons uit hierdie teksvers leer om ons standvastiger in die geloof te maak?`