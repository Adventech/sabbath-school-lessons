---
title:  Die tien maagde
date:   16/05/2018
---

In Matteus 24 draai die gesprek om die tekens van die wederkoms, terwyl Jesus in Matteus 25 sê hoe om ’n mens daarvoor gereed kan wees. 

`Lees Matteus 25:1-13, die gelykenis oor die tien maagde. Wat probeer Jesus hiertuisbring en hoe kan dit ons help om vir sy wederkoms gereed te wees?` 

Jesus begin sy gesprek met ’n gelykenis oor tien maagde. Die feit dat hulle “maagde” genoem word, is ’n sinspeling op elkeen wat hom-/haarself ’n belydende Christen noem, m.a.w. nie mense wat hulself in die groot stryd aan Satan se kant geskaar het nie. Die maagde is ’n voorstelling van die koninkryk van die hemele (Matt. 25:1). Wanneer die eindtyd aanbreek, is almal egter vas aan die slaap (Matt. 25:5), dit ten spyte van Christus se vermaning dat hulle moet waak (Matt. 24:42) – m.a.w. dat hulle moet wakker bly om gereed te wees vir sy koms. Al tien maagde het lampe gehad en almal het gegaan om die bruidegom te ontmoet. Dit wil sê: Almal van hulle het na die wederkoms uitgesien. Daar was egter ’n oponthoud, en al tien maagde wat na sy koms uitgesien het, het van uitputting aan die slaap geraak. Skielik, in die middel van die nag, word hulle wakker vanweë ’n luide geroep: Die bruidegom kom (Matt. 25:1-6)! Dit het die dwase maagde onverhoeds betrap. Hulle was totaal onvoorbereid en moes skielik rondval om olie in die hande te kry. Die rede? “Want ons lampe gaan uit” (Matt. 25:8, OAB) oftewel: “Ons lampe gaan dood” (indie NAB). Daar was dus ’n vlammetjie, maar dit was baie effentjies. Die bietjie olie in hul lampie was nie genoeg om mee gereed te maak nie! Wat het in dié gelykenis skeefgeloop? 

Die dwase maagde is Christene wat uitsien na die wederkoms. Tog het hulle nie ’n hegte band met Christus nie. Hulle het weliswaar ’n bietjie olie, en doen hier en daar ’n geesgevulde dingetjie of twee, maar hul vlammetjies brand net effentjies. Met net ’n klein bietjie Gees het hulle hulle tevrede gemaak. “Die Gees fluister in die binnenste van elke mens. So skep Hy, met die toestemming van die individu en in ooreenstemming met sy of haar begeerte, ’n nuwe ingesteldheid in daardie persoon. Die tipe gelowige wat deur die dwase maagde versinnebeeld word, is egter doodtevrede met ’n bolangse verandering. Hulle ken nie die Here nie. Hulle het steeds geen insae in die karakter van God nie. Met Hom het hulle nog geen noue omgang gehad nie, en daarom weet hulle nie om op Hom te vertrou, hoe om die oë op Hom gerig te hou en oor te loop van Christus nie. Hul aanbidding het in vormgodsdiens ontaard” (Ellen G. White, Christ’s Object Lessons, bl. 411). 

`Doen ’n bietjie introspeksie. Hoe kan jy verseker dat jy nie soos ’n dwase maagd optree nie? Gestel jy het wel tot dusver soos een geleef. Hoe kan jy dan ’n ommeswaai in jou lewe teweegbring?`