---
title:  Om tot die einde te volhard
date:   14/05/2018
---

`Lees Matteus 24:9 en Openbaring 13:11-17. In watter opsigte stem Jesus se woorde in Matteus ooreen met die geïnspireerde dinge wat Hy aan Johannes in Openbaring getoon het?` 

Christus is intens besorg oor sy eindtydkinders, veral a.g.v. ’n wêreldwye bedrogspul wat daartoe sal lei dat ganse nasies die ware geloof teëstaan en ’n vals aanbiddingstelsel op die aardbewoners afdwing. Diegene wat hulle by die waarheid hou, sal dan ’n tyd van benoudheid deurmaak. Hulle sal alom gehaat word en partymaal ook die doodsvonnis in die gesig moet staar. 

`Lees Matteus 24:13. Wat is die groot geheim tot verlossing en tot getrouheid, en dit te midde van wêreldwye teenkanting?` 

“Slegs diegene wat hul verstand met bybelwaarheid verskans het, sal in die laaste groot konflik staande bly” (Ellen G. White, The Great Controversy, bl. 493, 494). Met ander woorde: Die enigste persone wat nie vir die groot eindtydbedrog sal val nie, is dié wat hul verstande met die Woord van God toegerus het. Diesulkes verdiep hulle in die teenswoordige waarheid, die waarheid soos dit in die gelowige se tydvak neerslag vind. Daarsonder sal die Christen hom/haar in dwaling begewe. 

`Lees Matteus 7:24-27. Watter ander element is van kardinale belang vir elkeen wat aan God getrou wil bly?` 

Hoewel dit belangrik is om ’n intellektuele kennis van God se Woord te hê, maan Jesus dat dit nie opsigself voldoende voorbereiding vir die beproewinge is wat op ons wag nie. Ons moet ook die kennis wat ons verkry het, uitleef. Met ander woorde: Ons moet aan Christus en sy leer gehoorsaam wees. In die bogaande gelykenis het albei bouers die onderwysing van Jesus gehoor, tog het die een gefaal. Die geheim tot sukses hier is gehoorsaamheid aan Jesus en die waarheid wat in Hom te vinde is. 

`Hoekom bly die een wat gehoorsaam is se huis regop, terwyl die ongehoorsame s’n in duie stort? Watter verskil maak gehoorsaamheid ten einde die gelowige standvastig te hou?`