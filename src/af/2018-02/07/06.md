---
title:  Hoe om jou talente te gebruik
date:   17/05/2018
---

`Lees Matteus 25:13-30. Hoe kan ’n mens jou talente inspan ter voorbereiding op die wederkoms?` 

Hoewel Jesus hier ’n gelykenis vertel wat baie anders as die voorafgaande een is, gaan beide oor dieselfde tema – naamlik dat die gelowige gereed vir die wederkoms van Christus moet wees. In beide het ons diegene wat gereed is en diegene wat nie gereed is nie, en beide toon die lot van diegene wat deur die verwaarlosing van hul geestelike lewens die ewige verdoemenis tegemoetgaan. Net soos wat die olie in die tien maagde se lampe op die Heilige Gees dui, so dui die Nuwe Vertaling se “muntstukke” in Matteus 25:15 (oftewel die gewigsmaat talanta in die oorspronklike Grieks) op die unieke talente wat God aan elkeen van ons skenk. “Die [Ou Vertaling se] talente verteenwoordig die gawes van die Gees, tesame met alle aangebore vermoëns” (die SDA Bible Commentary, vol. 5, bl. 510). 

Al die diensknegte in dié gelykenis het iets by hul meester ontvang. Let veral ook op die feit dat daardie talente (of “muntstukke”) die meester se eiendom was (Matt. 25:14), wat hy aan hulle toevertrou het, “aan elkeen na sy vermoë” (Matt. 25:15, OAB). Die meester stel dus sy vertroue in die dienskneg, m.a.w. die dienskneg is in werklikheid ’n rentmeester, van ’n ander se eiendom waaroor hy/sy nietemin verantwoordelikheid aanvaar het. Dit is dan ook die rede vir die meester se terugkeer, hoekom hy “teruggekom en van hulle rekenskap vra” (Matt. 25:19, NAB). 

Gawes van die Gees – die naam sê vir ’n mens van Wie af dit kom (lees 1 Kor. 12:111, 28-31; Ef. 4:11). Dit is sommer baie goeie nuus vir elkeen wat dink dat sy/haar gawe minderwaardig is. Gawes impliseer ’n Gewer. Insgelyks ontvang die metaforiese dienskneg die grootste gawe wat enigeen kan ontvang – naamlik die gawe van die Heilige Gees. Die gawes van die Gees is reeds ons s’n, danksy Christus. Tog is ons inbesitneming daarvan slegs moontlik as ons die Heilige Gees innooi, en ’n totale oorgawe aan Hom maak. Hier is waar die talentbegrawer sy groot fout maak. Hy het ’n gawe ontvang, tog het hy niks daarmee gedoen nie, nie iets daarvan gemaak nie. Hy het geensins moeite gedoen om die welwillendheid wat hom bewys is in iets groters te omskep nie – met die gevolg dat Jesus hom “’n slegte en ’n lui slaaf” noem (Matt. 25:26, NAB) – ’n skerp veroordeling. 

`Hierdie gelykenis vertel Jesus met die oog op die eindtyd en sy wederkoms. Wat leer dit vir ons oor hoe belangrik die inspan van ons talente is as ons vir die komende krisis gereed wil wees?`