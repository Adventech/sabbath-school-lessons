---
title:  Die “gruwel van die verwoesting”
date:   15/05/2018
---

In sy groot leer oor die eindtyd wys Christus die gelowige op die “die gruwel van die verwoesting” (Matt. 24:15, OAB) – ’n beeld wat uit die boek Daniël kom (Dan. 9:27, 11:31, 12:11). Vir die Here is iets ’n “gruwel” as dit op ’n ernstige verbreking van sy wet, soos afgodery (Deut. 27:15) of seksuele losbandigheid (Lev. 18:22) neerkom. Derhalwe dui “die gruwel van die verwoesting” hier op een of ander vorm van geestelike afvalligheid. 

`Lees Matteus 24:15 en Lukas 21:20. Hoe help hierdie teksverse ’n mens om sin te maak van Jesus se uitdrukking, “die gruwel van die verwoesting?”` 

Hierdie twee teksverse maak dit duidelik dat Jesus se “gruwel van die verwoesting”voorspelling, in ’n meer onmiddellike sin, op die vernietiging van Jerusalem dui. Tydens daardie gebeurtenis, in 70 n.C., het heidense Rome nie net die stad nie, maar ook die tempelgebou, in puin gelê. Daar is egter ook ’n tweede vervulling van dié profesie, waar destyds se komende vernietiging – soos blyk uit die verwoesting van Jerusalem – as voorteken van toekomstige, eindtydgebeure aangebied word. “Vir Christus is Jerusalem die simbool van ’n wêreld wat uit ongeloof en rebellie teen God gedraai het, ’n wêreld wat hom na God se oordele en straf haas” (Ellen G. White, The Great Controversy, bl. 22, 23).In Daniël 12:11 en hoofstuk 11:31 word “die gruwel van die verwoesting” in verband met die tweede fase van Rome – die pouslike era – gebruik, ’n fase waarin ’n alternatiewe vorm van bemiddeling en verlossing op die been gebring word. Daardie stelsel poog om die dinge wat Christus vir ons vermag het en besig is om te vermag – sy soendood en sy teenswoordige bemiddeling in die hemelse heiligdom – wederregtelik vervang. 

Daniël 8, en veral verse 9 tot 12, help om daardie gebeure historiese konteks te gee, en dui op letterlike Rome wat deur geestelike Rome opgevolg word. Die eerste fase praat van die klein-horinkie-mag, wie se magsgebied met rasse skrede toeneem (Dan. 8:9), en dui op die horisontale uitbreiding van heidense Rome as ’n reusagtige wêreldryk. In die tweede fase (Dan. 8:10-12) merk ons ’n vertikale groei by die klein horinkie, waar hy party van die sterre op die aarde laat val (d.w.s. die kinders van die Here vervolg) en homself tot die “Vors van die leër” (Dan. 8: 11) – d.w.s. tot Messias – verhef. Hier het ons die pouslike fase, wat op die ineenstorting van die heidense Romeinse ryk gevolg het, hoewel dit steeds kennelik Rooms was (en is ook die rede hoekom ’n enkele simbool, naamlik die klein horinkie, beide fases van daardie mag versinnebeeld). Die oordeel in Daniël 7:9 en 10, die reiniging van die heiligdom in Daniël 8:14, en die tekens aan die hemelruim in Matteus 24:29 – al hierdie dinge wys vir ons één ding: God wat ter wille van sy eindtydkinders ingryp.