---
title:  Vir verdere studie
date:   06/04/2018
---

Lees Openbaring 12:9-12 en “Why Was Sin Permitted?” (Ellen G. White, Patriarchs and Prophets, bl. 33-43). “Met alle geskape wesens wat hul beloofde liefde aan God gestand gedoen het, het volmaakte harmonie in die heelal geheers. Om die wil van die Skepper uit te voer, het die hemelskare groot vreugde gebring. Om sy heerlikheid te weerspieël en lof aan Hom te bring – daarin het hulle hulle verlustig. Hoewel liefde vir God voorrang geniet het, het naasteliefde ook gegeld. Dit was onselfsugtig en eerlik. Van onenigheid was daar geen sprake nie, niks om die hemelse harmonie te versteur nie. Toe kom daardie geluk eensklaps tot ’n einde. ’n Kwaadstoker neem sy godgegewe vermoë om te kies – ’n gawe wat God aan alle [denkende] skepsels gegee het – en misbruik dit. Sonde het begin by die een, wat naas Christus, die mees geëerde wese in die hemelhowe was” (Ellen G. White, Patriarchs and Prophets, bl. 35). In die oorspronklike Engels praat Ellen G. White van die “allegiance of love” (oftewel die “goedertierenheid en trou” van liefde wat God se kinders “gestand doen”). Dit is ’n kragtige sinsnede, geweldig betekenisvol, en dui op die feit dat liefde tot getrouheid lei, dat dit ’n belofte is. ’n Getroude paartjie bewys juis hul liefde aan mekaar deur hul getrouheid. Dit is hoe dit vir die hemelwesens is, en dit is ook die lig waarin ons ons vriendskap met God moet beskou. 

**Vrae vir bespreking** 

`1. Watter bewyse het ons vir dié dinge – nie net vir Satan se bestaan nie, maar ook sy rol in die groot stryd? Hoe kan ons mense tot die oortuiging bring dat Satan wel bestaan, as ’n persoon, en nie slegs as simbool vir die donker kant van die mens nie?` 

`2. Ons is waarlik geseënd as Sewendedag-Adventiste, in dié opsig dat ons ongelooflik baie kennis oor bybelwaarhede het. Ten spyte van dié grootse voorreg, kan daardie kennis nie vir ons verlossing bring nie. Hoe so? Wat het ons dan nog nodig, bo en behalwe intellektuele kennis?` 

`3. Op watter maniere ervaar jy die teenwoordigheid van Jesus in jou eie lewe (of: Hoe het jy dit al in jou eie lewe ervaar?). Hoe kan sulke ervarings ’n mens help wanneer probleme begin kop uitsteek?` 

`4. Ellen G. White praat van “goedertierenheid en trou” van God, wat “voor Sy aangesig uitgaan”. Bespreek dié sinsnede in klastyd. Hoe kan daardie begrip ons help om die verband tussen wet en genade, en gehoorsaamheid en geloof, beter te verstaan? Wat leer ons daaruit oor die inherente vryheid wat in sulke liefde te vinde is? Op watter manier kan die gelowige, selfs in ons dag, daardie “goedertierenheid en trou “ gestand doen?` 