---
title:  ‘Met julle, tot aan die voleinding van diewêreld’
date:   04/04/2018
---

Die vervolging wat God se kinders vir die grootste gedeelte van die kerkgesiedenis in die gesig sou staar, is iets wat deur Openbaring voorspel word. Openbaring 12:6 se 1 260 profetiese dae (lees ook Op. 12:14) dui op 1 260 jaar van vervolging. “Hierdie vervolgings, wat by Nero begin het (min of meer in die tyd toe Paulus gemartel is), het deur die eeue heen tot ’n mindere of meerdere mate voortgeduur. Christene is van die aakligste misdade denkbaar beskuldig en al die groot rampe – die hongersnode, peste en plae, en aardbewings – is aan hulle toegedig. Met die lede van die vroeg-Christelike kerk wat gou die teiken van haat en agterdog geword het, was daar ook skielik hope informante, wat vir geldelike gewin die onskuldiges aan die pen laat ry het. Christene is tot rebelle verklaar, vyande van die staat en van godsdiens, en lasposte in die samelewing. Tallose gelowiges is in amfiteaters vir roofdiere gevoer of lewendig verbrand” (The Great Controversy, bl. 88). 

In daardie tyd het die vrou (d.w.s. die kerk) na die woestyn gevlug (Op. 12:6). Sy word twee maal met arendsvlerke uitgebeeld, wat ’n verdere beeld oproep, te wete dié van ’n voël wat na ’n veilige plek wegvlieg. Daar in die woestyn is die vrou versorg, en die slang (oftewel Satan) kon haar nie daar bykom nie (Op. 12:14). In tye van strawwe vervolging bewaar God telkens ’n oorblyfsel, iets wat Hy weer in die eindtyd sal doen. 

`In die lig van die eindtydbeproewings sê Jesus aan sy kinders: “En kyk, Ek is met julle al die dae tot aan die voleinding van die wêreld” (Matt. 28:20, OAB). Hoe maak ’n mens egter sin van dié wonderlike belofte, en dit te midde van die foltering en marteldood wat so baie van sy getroue kinders moes deurmaak? (Lees Rom. 8:31-39 en Matt. 10:28.)` 

Niks kan ons van God se liefde skei nie – nie vervolging, hongersnood of selfs die dood nie. Christus se teenwoordigheid in ons lewens, hetsy in die hede of net voor sy wederkoms, beteken nie dat ons pyn, lyding, beproewing of selfs die dood gaan vryspring nie. Hier is geen sprake dat ons van die hartseer van die teenswoordige wêreld gevrywaar gaan word nie. Wat dit wel beteken, is dat ons – deur Jesus, en deur al die gawes wat Hy ons skenk – nou die hoop en die belofte het dat Hy hierdie beproewings saam met ons sal deurmaak, en dat die ewige lewe, in ’n nuwe hemel en op ’n nuwe aarde, ons inwag. Ons het dus ’n lewende hoop. Ten spyte van alles wat ons hier deurmaak, kan ons dieselfde sekerheid as Paulus hê: “Verder is vir my weggelê die kroon van die geregtigheid wat die Here, die regverdige Regter, my in dié dag sal gee; en nie aan my alleen nie, maar ook aan almal wat sy verskyning liefgehad het” (2 Tim. 4:8, OAB). Hierdie beloftes en die hoop wat dit bring, is ook vir dié van ons “wat sy verskyning liefgehad het.”