---
title:  ’n Volmaakte wese kom tot ’n val
date:   01/04/2018
---

’n Aantal vrae ontstaan wanneer ’n mens die geskiedenis in die lig van die Bybelse, kosmiese-konflik-raamwerk beskou. ’n Belangrike een is: Waar het dit alles dan begin? Die heelal is mos deur ’n liefdevolle God geskep. Derhalwe maak dit sin dat boosheid, geweld en konflik nie deelvan die skeppingsbestel kan wees nie. Die groot stryd was egter ’n aparte gebeurtenis, en beslis nie ’n outomatiese uitvloeisel van die skepping nie. Tog het ons nou te doene met die groot stryd – dit is ’n voldonge feit, iets waarby almal van ons betrek word. 

`Lees Esegiël 28:1, 2, 11-17 en Jesaja 14:12-14. Wat leer ons uit hierdie teksverse oor die val van Lucifer en die begin van die kwaad?` 

Lucifer was ’n volmaakte wese en deel van die hemelse gesin. Hoe het sonde dan in sy hart opgekom, en boonop in die tuiste van God? Niemand weet nie. Miskien is dit hoekom die Bybel van “die verborgenheid van die ongeregtigheid” praat (2 Tess. 2:7, OAB). God het aan alle intelligente wesens die vermoë gegee om te kies. Dit is ’n wesentlike deel van die denkvermoë, en is al verklaring wat ons vir Lucifer se val het. Ellen G. White beskryf dit op so ’n aangrypende wyse: “Die presiese oorsaak van sonde ontwyk ons… Dit is ’n indringer, [’n ongenooide gas] wie se teenwoordigheid ’n mens dronkslaan. Sonde is ’n raaisel, iets waarvoor daar geen verklaring is nie – maar om dit af te maak, is om dit goed te praat. Indien ’n mens dit kon verskoon of ’n bestaansrede daarvoor kon vind, sou dit ophou om sonde te wees” (The Great Controversy, bl. 492, 493). 

Die woordjie sonde, kan ook met die kwaad vervang word. Dit pas ewe goed: Die presiese oorsaak van die kwaad ontwyk ons… Dit is ’n indringer, [’n ongenooide gas] wie se teenwoordigheid ’n mens dronkslaan. Die kwaad is ’n raaisel, iets waarvoor daar geen verklaring is nie – maar om dit af te maak, is om dit goed te praat. Indien ’n mens dit kon verskoon of ’n bestaansrede daarvoor kon vind, sou dit ophou om die kwaad te wees. 

`Die mens se vryheid om te kies, is ’n voldonge feit. Dink nou aan jou eie ervarings met daardie gawe. Hoekom behoort ’n mens dan biddend en meer versigtig daarmee om te gaan?`