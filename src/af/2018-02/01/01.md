---
title:  Die kosmiese krisis
date:   31/03/2018
---

### Leesverwysings vir hierdie week se studie 
Esegiël 28:1, 2, 11-17; Genesis 3:1-7; Openbaring 12:1-17; Romeine 8:31-39; Openbaring 14:12. 

> <p>Geheueteks</p> 
> “En die draak was vertoornd op die vrou, en hy het weggegaan om oorlog te voer teen haar ander nakomelinge wat die gebooie van God bewaar en die getuienis van Jesus Christus hou” (Op. 12:17, OAB).

Die kosmiese stryd – oftewel “die groot stryd” – verteenwoordig die Bybelse wêreldbeskouing. Dit is daarteen dat die wêreldgeskiedenis hom afspeel, die raamwerk waarbinne die verhaal van die heelal ontvou. Sonde, lyding, die dood, die opkoms en val van beskawings, die evangelie wat tot aan die uithoeke van die aarde reik, en eindtydgebeure – al hierdie dinge geskied binne die konteks van die kosmiese stryd. Vandeesweek kyk ons na ’n paar plekke – deurslaggewende plekke – waar die saadjies van onmin geval en die groot stryd ontkiem het. Verstommend genoeg begin dit in die hart van ’n volmaakte wese, Lucifer, wat sy opstand teen die Allerhoogste aarde toe bring, deur twee ander volmaakte wesens, Adam en Eva, tot ’n val te bring. Dié twee gebeure – die val van Lucifer, en dié van ons stamouers – is die groot keerpunt, die ontstaansoomblik, vir die groot stryd wat sedertdien in die heelal woed. Boonop raak daardie kosmiese krisis elkeen van ons. Die goeie nuus is: Nie net gaan daardie stryd tot ’n einde kom nie, Christus gaan heeltemal oor Satan triomfeer. Die goeie nuus eindig ook nie daar nie: Danksy die omvattendheid van Jesus se soendood deel ons ook in daardie oorwinning. Deel van daardie oorwinning is dat God ons nou tot ’n lewe van geloof en gehoorsaamheid roep, terwyl ons op die vervulling van daardie belofte in Jesus wag, die een wat ons die versekering gee dat Hy wel gaan kom. 

_*Bestudeer hierdie week se les as voorbereiding vir Sabbat, 7 April._