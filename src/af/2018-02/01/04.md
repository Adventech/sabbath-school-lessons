---
title:  Oorlog in die hemel en op aarde
date:   03/04/2018
---

Adam en Eva se val het die wêreld in sonde, boosheid en die dood gedompel. Soms stem mense nie saam oor die presiese oorsake van die sondeprobleem of wie die skuldige party is nie. Tog kan niemand ontken dat die wêreld die ene onstuimigheid, geweld, opstand en konflik is nie. Ons praat dikwels van ’n kosmiese stryd of ’n kosmiese konflik, en dit is inderdaad goed en reg. Ongeag die presiese kosmiese oorsprong van dié konflik, is en bly dit ’n krisis wat hier op aarde afspeel. Vanaf die sondeval in Genesis tot en met die eindtydgebeure wat die wederkoms van Jesus voorafgaan, sien ’n mens dit duidelik: Bybelgeskiedenis kom grotendeels op ’n Bybelse uitleg van die groot stryd neer. Ons is reg in die middel van dié stryd. Die Woord van God verduidelik vir ons wat aangaan, wie en wat daaragter sit, en bowenal, wat die uiteinde gaan wees. 

`Lees Openbaring 12:1-17. Wat sê hierdie hoofstuk vir ons, watter oorloë (oftewel konflikte) het in die hemel en ook hier op aarde ontvou?` 

Hier lees ons van twee oorloë – een in die hemel, en ’n ander op aarde. Die eerste woed tussen Migael (wat in Hebreeus “Wie is soos God?” beteken) en die draak (Satan, Op. 12:79). Later word die rebelleleier hernoem. Derhalwe word Lucifer herdoop na Satan (oftewel “Die Teëstander”) – ’n geskape wese wat hom teen die ewige Skepper, Jesus, verset (Heb.1:1, 2; Joh. 1:1-4). Lucifer kom in opstand teen sy Skepper. Die groot stryd gaan nie oor gode wat slaags raak nie, maar oor ’n skepsel wat teen sy Skepper rebelleer. Wat meer is, hy voer daardie rebellie tot by die skepping en betrek hulle daarby. 

Na sy nederlaag in die hemel, neem hy sy stryd teen Christus aarde toe, om die Christuskind daar aan te val (Op. 12:4). Na daardie poging ook faal, insluitende sy mislukte aanvalle op Christus in die woestyn en later aan die kruis (wat vir hom ’n onomkeerbare nederlaag was), sak hy op die volgelinge van Jesus toe. Daardie oorlog woed reg deur die geskiedenis van die Christendom (Op. 12:6, 14-16) en sal voortwoed totdat die einde kom (Op. 12:17), totdat Satan ’n verdere nederlaag ly, dié keer by die wederkoms van Jesus. 

`Lees Openbaring 12:10-12. Watter hoop put ’n mens uit hierdie skrifgedeelte, en dit te midde van al die stryd en konflik waarvan ons tot dusver gelees het?`