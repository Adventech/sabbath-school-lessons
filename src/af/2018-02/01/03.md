---
title:  Meer as net kopkennis
date:   02/04/2018
---

Hoewel ons nie kan sê hoekom sonde in die eerste plek ontstaan het nie (aangesien ons geen verklaring daarvoor het nie), sê die Skrif wel dat dit in Lucifer se binnenste opgekom het, toe hy nog in die hemel was. Benewens die fassinerende insigte wat Ellen G. White ons in haar geskrifte bied (let byvoorbeeld op die hoofstuk “Die Oorsaak van die Sonde” in Die Groot Stryd), wy die Bybel nie verder uit oor die bestaansrede vir sonde nie. Oor die totstandkoming van sonde op aarde, gee die Woord van God ons wel meer inligting. 

`Lees Genesis 3:1-7. Let op die verwikkelinge in dié tragedie. Hoe toon dit dat Adam en Eva medepligtig was?` 

Besonder tragies is die feit dat Eva willens en wetens God se bepaling teëgegaan het. Sy het die slang pertinent daarop gewys: “God het net gesê ons mag nie eet van die vrugte van die boom in die middel van die tuin nie en ons mag dit nie aanraak nie, want dan sterf ons” (Gen. 3:3, NAB). “Aanroer” of “eet” – hoe dit ook al sy – Eva was bewus dat ’n gepeuter daarmee tot die dood sou lei. 

Daardie bevel het Satan skaamteloos en doelbewus op sy kop gekeer. “Toe sê die slang vir die vrou: Julle sal gewis nie sterwe nie” (Gen. 3:3, OAB). God se bevel en Satan se teenbevel kan nie meer van mekaar verskil nie. Satan se benadering het aanvanklik so subtiel gelyk, maar toe hy sien dat hy haar aandag het en dat sy geen teenstand bied nie, het hy die Here se bevel sommer regstreeks teëgegaan. Die groot tragedie is dat Eva wel van beter geweet het. Sy kon nie haar onkunde bepleit het, deur te sê: “Hoe moes ek dit nou geweet het?” nie. Sy is gewaarsku. Sy het oor die nodige inligting beskik en tog het sy die verkeerde ding gedoen. As voldoende inligting dan nie ’n voldoende afskrikmiddel vir Eva (en die ewe-skuldige Adam) was nie, met die gevolg dat hulle gesondig het, moet ons ook nie onsself probeer flous nie: Om oor die nodige inligting te beskik, kan ons nie red nie. Ja, ons moet die Bybel en sy leer ken. Daarmee saam benodig ons egter die soort oorgawe wat ons gehoorsaam aan daardie leer sal maak. 

`God sê een ding, Satan iets anders. Ten spyte van die inligting waaroor Adam en Eva beskik het, het hulle besluit om eerder na Satan te luister. Nou, duisende jare later, is dit steeds so. Hoe kan ons daardie slaggate vermy?`