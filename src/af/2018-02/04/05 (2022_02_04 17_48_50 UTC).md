---
title:  Verlossingsekerheid
date:   25/04/2018
---

Party Sewendedag-Adventiste wonder of hulle gered gaan word. By sulke mense bespeur ’n mens dikwels ’n voortslepende gebrek aan verlossingsekerheid – hulle is taamlik onseker oor hul ewige lot. Allerhande pogings word aangewend om voorbeeldig te leef. Tog is daar die knaende besef: Ek skiet te kort. Sulke mense kyk dikwels na hul lewens en raak dan vreeslik wanhopig. Maar wie van ons beleef nie oomblikke van vertwyfeling nie? Dit is maar iets wat gebeur, veral wanneer jy jou karakter aan dié van Christus meet of wanneer jy teksverse soos die volgende lees: “Gaan in deur die nou poort, want breed is die poort en wyd is die pad wat na die verderf lei, en daar is baie wat daardeur ingaan” (Matt. 7:14, OAB). As ’n mens egter gereed vir die eindtyd wil wees, móét jy vandag reeds verlossingsekerheid hê. Ons verlossing is ’n wesentlike feit waarin ons ons moet verheug, ten einde die toekoms sonder vrese tegemoet te gaan. Boonop is elke lid van die Godheid – Vader, Seun en Heilige Gees – daadwerklik by ons verlossing betrokke. Derhalwe kán en móét ons met verlossingsekerheid leef. 

**Lees die volgende teksverse. Watter hoop en verlossingsekerheid put ons daaruit – hoop en versekering oor die dinge wat die Here vir ons gedoen het en wat Hy nog belowe om vir ons te doen?** 

`Ps. 91:15, 16` 

`Joël 2:31, 32` 

`Joh. 10:28` 

`Rom. 10:9–13` 

`1 Joh. 5:11–13` 

Ons moet geheiligde lewens lei – daartoe is ons geroepe, en dit is boonop ’n bevel. Sulke lewens spruit egter uit die redding wat Christus vir ons bewerkstellig het. ’n Geheiligde lewe bring nie verlossing nie – dit werk net mooi andersom. Hoewel ons – selfs tot die dood toe – getrou moet wees, berus ons verlossingshoop uitsluitlik op die gawe van verlossing wat God ons skenk. Die lewens van God se eindtydkinders sal van getrouheid en gehoorsaamheid getuig – twee eienskappe wat uit hul verlossingsekerheid spruit, waarvan die wortels die soendood van Christus aangryp.