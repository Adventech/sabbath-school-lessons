---
title:  Vir verdere studie
date:   27/04/2018
---

Ons kan dus verlossingsekerheid hê, maar ons moenie arrogant wees nie. Is daar dan so iets soos vals verlossingsekerheid? Beslis. Jesus waarsku ons juis daarteen: “Nie elkeen wat vir My sê: ‘Here, Here,’ sal in die koninkryk van die hemel ingaan nie, maar net hy wat die wil doen van my Vader wat in die hemel is. Baie sal daardie dag vir My sê: ‘Here, Here, het ons dan nie in u Naam gepreek nie, deur u Naam bose geeste uitgedryf en deur u Naam baie wonders gedoen nie?’ Dan sal Ek openlik vir hulle sê: Ek het julle nooit geken nie. Gaan weg van My af, julle wat die wet van God oortree” (Matt. 7:21-23, NAB). Dié soort mense maak twee groot foute. Ten spyte van al die groot dinge wat hulle in die Naam van die Here gedoen het, het hulle eerstens nie die wil van God gedoen nie, naamlik om sy wet te volg nie. Jesus sê nie: “Gaan weg van My af, julle wat sondeloos is” of “sonder foute is” of “wat volmaak is” nie. Nee, dié wat van Hom af moet weggaan, is mense “wat die wet van God oortree.” Daardie sinsnede is ’n vertaling van die Griekse woordjie anomian, wat “wetteloos” beteken. Let, tweedens, op die ek-gerigte wyse van praat en die fokus op die dinge wat hulle verrig het: Ons het mos hierdie ding in u Naam gedoen, nie waar nie? Of: Ons het mos daardie ding in u Naam gedoen, my Heer. Of selfs: Al hierdie dinge wat ons hierso gedoen het, het ons mos in u Naam gedoen. Nee wat, met dié fokus op hul eie werke en dit in ’n poging om hulle in guns by God te bring, was hulle duidelik nie ware volgelinge van Jesus nie! Die enigste werke wat ’n mens kan red, is dié van Christus, wat deur geloof aan ons toegereken word. Hierin is ons verlossingsekerheid – wat Christus, en Hy alleen, vir ons gedoen het, en nie in ons vermoëns of ons werke nie. Smag jy na verlossingsekerheid? Onderhou God se gebooie en beroep jou op die meriete van sy geregtigheid – en jy sal die nodige verlossingsekerheid ontvang. 

**Vrae vir bespreking** 

`1. Martin Luther het klaarblyklik gesê: “Wanneer ek na myself kyk, lyk dit nie asof ek die hemel gaan haal nie. Wanneer ek na Jesus kyk, lyk dit nie asof ek die hemel kan misloop nie” (vry vertaling). Voorwaar wyse woorde! Hoekom is dit ’n goeie idee om Luther se woorde in gedagte te hou?` 

`2. Dink verder na oor dié idee dat ons lank voor die grondlegging van die wêreld vir verlossing bestem is. Hoekom beteken dit egter nie dat almal gered gaan word nie? As party mense uiteindelik verlore gaan, is die vraag net: Is dit so omdat God dit nie so bestem het nie of a.g.v. die keuses wat hulle gemaak het? Bespreek dit in die Sabbatskoolklas.` 

`3. Ten spyte van die feit dat al drie lede van die Godheid hierdie wêreld liefhet, is dit onteenseglik boos. Hoe help die groot-stryd-scenario (as ’n wesentlike verskynsel) ons om hierdie bose wêreld beter te hanteer?`