---
title:  Verlossing en die eindtyd
date:   21/04/2018
---

### Leesverwysings vir hierdie week se studie: 
Johannes 14:9; Sefanja 3:17; Johannes 1:1-3; Romeine 8:38, 39; Psalm 91:15, 16; Openbaring 14:6, 7; Efesiërs 1:4, 5. 

> <p>Geheueteks</p> 
> “Hierin is die liefde: nie dat ons God liefgehad het nie, maar dat Hy ons liefgehad het en sy Seun gestuur het as ’n versoening vir ons sondes” (1 Joh. 4:10, OAB).

Wanneer ’n mens die Christelike geloof en die ander nie-Christelike gelowe met mekaar vergelyk, sien jy ’n aangrypende en deurslaggewende verskil: Terwyl die meeste klem lê op die dinge wat hul stigters hulle geleer het, dui slegs die Christelike geloof aan wat hul stigter direk vir die mensdom gedoen het. Geen van die bydraes wat ander gelowe se stigersfigure gemaak het, kon en kan vir ons verlossing bring nie. Elkeen se leer kom op “selfredding” neer. Die Christelike geloof fokus nie net op Jesus se leer nie, maar ook sy dade. Wat Christus kom doen het, is immers ons enigste verlossing. Die vleeswording van Christus (Rom. 8:3), sy kruisdood (Rom. 5:8), sy opstanding (1Pet. 1:3) en sy bemiddeling in die hemelse heiligdom (Heb. 7:25) — dit is die enigste werke waardeur ons gered word. Verlossing is alles behalwe inherent. “As ’n mens al die goedheid van die mens – alles wat heilig en edel en lieflik in ons is – kon saamsit, om dit dan voor die engele as bydraende rede vir die verlossing van die mensdom aan te bied, sou hulle ons aanbod summier verwerp het. Verraad – dit is waarop dit vir hulle sou neerkom” (Ellen G. White, Faith and Works, bl. 24). Hierdie kosbare waarheid is veral belangrik te midde van die gevare en sinsbedrog van ons eindtydwêreld. 

_* Bestudeer hierdie week se les as voorbereiding vir Sabbat, 28 April._