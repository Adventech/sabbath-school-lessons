---
title:  Die ewige evangelie
date:   26/04/2018
---

`Lees Openbaring 14:6, 7. What is die “ewige evangelie” (oftewel die “goeie boodskap”) waarvan Johannes hier praat?` 

Die evangelie waarvan Johannes hier praat, is klaarblyklik “ewig” van aard – ’n verdere bewys dat God nie verander nie. ’n Onveranderlike God het immers ’n onveranderlike evangelie. Hierdie ewige evangelie bied boonop verlossingsekerheid aan almal wat bereid is om dit te aanvaar. Die evangelie openbaar God se ewige, onveranderlike liefde, en dit is juis daardie boodskap wat aan die mensdom verkondig moet word. Almal moet die geleentheid kry om dit te hoor. Dit is die groot rede hoekom die Here die verkondiging van die blye boodskap aan sy kinders toevertrou het. 

`“So het Hy, nog voordat die wêreld geskep is, ons in Christus uitverkies om heilig en onberispelik voor Hom te wees. In sy liefde het Hy ons, volgens sy genadige beskikking, toe ook al daarvoor bestem om deur Jesus Christus sy kinders te wees” (Ef. 1:4, 5, NAB). Wat sê dit vir ons oor hoe “ewig” die evangelie in werklikheid is?` 

In Jesus uitverkies, nog “voordat die wêreld geskep is?” – gewis ’n “ewige” evangelie, nie waar nie! Voor die grondlegging van die wêreld, het God al ons verlossing deur Hom in werking gestel. Let ook op die woordkeuse: “uitverkies,” “genadige beskikking” en “bestem… om sy kinders te wees” (NAB). Hierdie twee versies dui op ’n belangrike feit – naamlik dat die ewige lewe – “in Hom” – God se groot begeerte vir die gelowige is. Die feit dat God hierdie dinge alreeds in die ewige verlede begin uitvoer het (lees ook 2 Tess. 2:13 en 2 Tim. 1:9) is tekenend van sy genade. Dit toon dat ons verlossing nie uit enigiets wat ons doen of uit enige inherente gewoonte of karaktertrek spruit nie, maar dat dit geheel en al uit die liefdevolle wese van Christus kom, dat dit sy idee was en is. Hoe kan verlossing dan vanuit die mens kom – m.a.w. ’n produk van ons inherente vermoëns wees – as ons doen voor ons geboorte uitverkies is om daardie verlossing in Christus deelagtig te word? Ons aandeel in hierdie verhaal is om te kies: Gaan ons dit aanvaar of gaan ons dit verwerp?Die vraag is net: Hoe vind daardie uitverkiesing uiting in die lewens van dié wat verlos is? “Om heilig en onberispelik voor Hom te wees” (Ef. 1:4, NAB). Dit is dan ook waartoe die gelowige geroepe is. 

`Die verkondiging van die “ewige evangelie” – ’n eindtydboodskap ter voorbereiding van die ganse mensdom op die wederkoms – is waartoe ons geroepe is. Hoekom moet elke gelowige die “ewige evangelie” as ’n wesentlike deel van sy/haarlewenswandel ervaar voordat dit met ander gedeel kan word?`