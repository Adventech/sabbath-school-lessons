---
title:  Die liefde van Christus
date:   23/04/2018
---

Sonde het ’n wig tussen God en die mens gedryf. Dit het ’n skeur so groot soos die kosmos veroorsaak. Wat meer is, die ewige dood sou ons voorland gewees het as daardie twee partye mekaar nie kon vind nie. Dit was ’n diep en dodelike wond. Alleenlik iets buitengewoons en wonderbaarliks kon die sondeprobleem oplos, om versoening tussen die gevalle mens en ’n regverdige en heilige God te bring. Een wat gelyk aan God is – ’n ewige wese net soos Hy – moes eers mens kom word het. En beklee met daardie menslikheid, moes Hy sy lewe as soenoffer vir die mensdom gee. 

`Lees Johannes 1:1-3, 14 en Filippense 2:5-8. Wat sê hierdie teksverse oor wie Jesus was en is?` 

Christus het ’n ewige voorbestaan en Hy was (en is) nie van enigeen of -iets afhanklik nie. Hy was volkome God, nie net ’n afskynsel van die Vader nie. Jesus was ten diepste goddelik, ’n ewige wese. Daardie goddelikheid het Jesus met sy vleeswording behou, sodat Hy die wet van God as ’n mens kon onderhou en as plaasvervanger kon sterf vir almal wat die wet gebreek het – m.a.w. Hy het in elke mens se plek gesterf (Rom. 3:23). Christus het mens geword, tog het Hy geen voordeel bo ons gehad nie. Hy het die wet van God onderhou, maar nie deur sy eie vermoëns – sy innerlike almag as ’n ewige God – nie. Deur die krag van die Vader wat buite Hom was, het Hy dit geonderhou, die krag waartoe elkeen van ons beskikking het. Jesus was volkome God, maar ook volkome mens. Wat sê dit vir ons? Dat dieselfde God wat “deur die woord van sy krag… alle dinge dra” (Heb. 1:3, OAB) ook “die kindjie [is] wat in die krip lê” (Luk. 2:16). Dieselfde God wat “voor alle dinge [is]” en in wie “alle dinge stand [hou]” (Kol. 1:17, OAB) is ook die een wat hier op aarde as kind “in wysheid en grootte en in genade by God en die mense… toegeneem het” (Luk.2:52, OAB). Dieselfde God van wie die Skrif sê: “Nie ’n enkele ding wat bestaan, het sonder Hom tot stand gekom nie” (Joh. 1:3, NAB) is die een wat “vermoor” is, “deur Hom aan die kruis te hang” (Hand. 5:30, NAB). As al hierdie dinge dan wys dat Christus ons liefhet, en as daardie liefde ’n spieëlbeeld van die liefde is wat die Vader vir ons het, dan hét ons mos rede tot hope vreugde en dankbaarheid! 

`Lees Romeine 8:38, 39. Dink nou aan die dinge wat ons tot dusver geleer het. Op watter wyses boesem dit vertroue in, in die belofte wat Paulus ons hier gee?`