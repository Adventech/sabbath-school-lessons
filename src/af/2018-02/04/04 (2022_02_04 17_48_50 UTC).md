---
title:  Die liefde van die Heilige Gees
date:   24/04/2018
---

Wanopvattings oor die Heilige Gees is amper net so erg soos dié oor die Vader. Die Heilige Gees is al deur party teoloë as die liefde tussen God die Vader en God die Seun beskryf – d.w.s. die Gees is bloot die toegeneentheid tussen Vader en Seun. Dit beteken dat Hy niks meer as ’n verhoudingsmerker tussen twee lede van die Godheid is nie, dat Hy Self nie ’n lid daarvan is nie. Tog strook dit nie met die Skrif nie, wat wel die Heilige Gees as ’n wese in die Godheid beskou. Gelowiges word in die Naam van die Vader, die Seun, én die Heilige Gees gedoop (Matt. 28:19), en dit is die Gees wat Christus verheerlik (Joh. 16:14). Deur die Gees kom die mens tot ’n sondebesef (Joh. 16:8). Voorts kan die Heilige Gees bedroef word (Ef. 4:30). Hy is die Trooster (Joh. 14:16, OAB) en die Voorspraak (NAB). Hy leer ons (Luk.12:12), tree vir ons in (Rom. 8:26) en bewerkstellig ons heiligmaking (1 Pet. 1:2). Christus sê ook dat die Gees die gelowige in alle waarheid sal lei (Joh. 16:13). Kortom, die Heilige Gees is God, so ook die Vader en die Seun. Saam is hulle een God. 

`Alles wat die Gees doen, openbaar sy goddelike liefde. Kan jy aan ’n paar dinge wat Hy doen, dink? Luk. 12:12, Joh. 16:8-13, Hand. 13:2.` 

Die grootste bewys ten gunste van die Godskap van die Heilige Gees is die vleeswording van Jesus. Jesus is immers deur die Heilige Gees verwek (Matt. 1:20). Slegs God kan mens uit die bomenslike skep. Die Heilige Gees het twee uiteenlopende wonderwerke in die lewe van Christus vermag. Eerstens verwek Hy die alomteenwoordige Christus in Maria. Dit is juis in die gestalte van ’n mens – in die beperkings van die vlees – dat Christus op die ou einde hemel toe is. Danksy die Gees het ons dus die Verlosser, afgebaken deur die vlees; en daarby voeg Hy ’n verdere gawe, ’n wonderwerk: Die aanvoelbare teenwoordigheid van Jesus aan Christene wêreldwyd. 

So werk die Heilige Gees dan, tesame met die Vader en Seun, ten behoewe van die mens. “Die Godheid is diepgeraak deur die lot van die mens. Vader, Seun en Heilige Gees het alles, insluitende Hulself, in die stryd gewerp om ’n verlossingsplan vir ons uit te werk” (Ellen G. White, Counsels on Health, bl. 222). Die Vader, Seun en Heilige Gees het ons ewe lief en, en doen alles in hul vermoë sodat ons gered en deel van God se ewige koninkryk kan wees. Kan ’n mens sommer net daardie swaarbekomde verlossing van die hand wys? 

`Hoeveel vertroosting kan ’n mens put uit die feit dat die Vader, Seun en Heilige Gees ten behoewe van ons ewige geluk saamwerk?`