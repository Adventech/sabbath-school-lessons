---
title:  Die liefde van God die Vader
date:   22/04/2018
---

Kort voor sy kruisiging praat Jesus met sy binnekringetjie oor hoe hulle deur Hom tot die Vader kan gaan. Dit is by daardie geleentheid dat Filippus sê: “Here, toon ons die Vader, en dit is vir ons genoeg” (Joh. 14:8, OAB). 

`Hoe het Jesus op Filippus se versoek gereageer? Joh. 14:9. Wat leer ons daaruit oor God die Vader? Watter wanopvatting oor God behoort dit uit die weg te ruim?` 

Sommige mense sê dat die God van die Ou Testament vreeslik op reg en geregtigheid gesteld is, in teenstelling met die God van die Nuwe Testament wat die ene genade, barmhartigheid en vergifnis is. Dit is egter nie ’n geldige onderskeid nie. Die God van die Ou en Nuwe Testamente is presies dieselfde persoon, met presies dieselfde karakter. Christus het onder andere aarde toe gekom om God die Vader te openbaar, om wanopvattings oor Hom uit die weg te ruim. Deur die eeue heen het sekere verkeerde sienings oor God en sy karakter begin posvat, sienings wat nie net deur heidense nasies gehuldig is nie, maar selfs deur God se uitverkore volk. “In duisternis het die mensdom rondgetas, vanweë hul wanopvattings oor God. As die donkerte tog verdryf kon word, as die wêreld net weer die Here kon vind, sou die mag van Satan se bedrog verbreek kon word” (Ellen G. White, The Desire of Ages, bl. 22). Dit is enkele redes waarom Jesus aarde toe moes kom. God verander nie. Het ons ’n meer volledige begrip van Ou-Testamentiese gebeure gehad, sou ons kon sien dat God in beide Testamente ewe genadig is. Die Bybel sê immers: “God is liefde” (1 Joh. 4:8, OAB en NAB), en boonop verander Hy nie van besluit nie. “Jesus Christus is gister en vandag dieselfde, en tot in ewigheid” (Heb. 13:8, OAB). Onthou net, dit was die God van die Ou Testament wat daar aan die kruis gehang het. Daardie God is lankmoedig, barmhartig en genadig, Hy is liefdevol en getrou (Eks. 34:6, 7). Sy liefde ken geen einde nie (Ps. 143:8)en Hy het ’n groot behae in dié wat Hom dien (Ps. 147:11). Dit is sy wil dat ons voorspoedig sal wees, dat ons ’n toekomshoop moet hê (Jer. 29:11). Uit liefde verheug Hy Hom in sy kinders, met liedere van blydskap juig Hy oor ons (Sef. 3:17). Dit is (net ’n klein deeltjie van) die wonderlike wese wat God die Vader in werklikheid is. 

`Dink ’n bietjie daaroor na: Jesus verteenwoordig God die Vader. Hoekom is dit so ’n wonderlike waarheid? Hoekom gee dit ’n mens hoop, veral daardie kere wanneer jy dalk vir Hom bang is?`