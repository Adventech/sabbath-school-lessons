---
title:  Daniël en die eindtyd
date:   07/04/2018
---

### Leesverwysings vir hierdie week se studie: 
Lukas 16:10; Daniël 1 en 2; hfst. 3:1-6; Openbaring 13:11-15; Daniël 3:13-18; Johannes 3:7; Daniël 4 en 6. 

> <p>Geheueteks</p> 
> “Die koning het vir Daniël gesê: ‘Werklik, julle God is die grootste van al die gode, Hy heers oor die konings en Hy openbaar geheime, want jy kon hierdie geheim bekend maak’” (Daniël 2:47, NAB).

Die Here het sommer groot planne vir Israel van ouds gehad. “En júlle sal vir My ’n koninkryk van priesters en ’n heilige nasie wees” (Eks. 19:6, OAB). Daardie heilige nasie, daardie koninkryk van priesters, sou sy getuies op aarde wees, met die boodskap dat Jahwe die enigste, ware God is (lees Jes. 43:10, 12). Ongelukkig het Israel in sy godgegewe roeping gefaal. Op die ou einde is hulle in ballingskap na Babel weggevoer. Interessant genoeg kon die Here steeds sekere individue as sy getuies gebruik, ten spyte van die rampspoedige lot wat die Judeërs te beurt geval het. Met ander woorde, deur Daniël en sy drie vriende – almal mede-ballinge in Babel – kon Hy tot ‘n mate die taak verrig wat oorspronklik vir Israel en Juda bedoel was. In ’n sekere sin was hulle die volk tot voorbeeld – dít is wat hulle as God se volk veronderstel was om te wees, en wat Hy van hulle verwag het om te vermag.Hierdie verhaal kom uit ’n vervloë tyd. Die gaping tussen dié tydvak en die eindtyd is inderdaad baie groot. Nietemin bespeur ’n mens karaktertrekke en eienskappe by dié vier mans wat steeds navolgingswaardig is. Dit geld veral vir God se kinders, wat nie net in die eindtyd leef nie, maar wat ook as God se getuies moet optree in ’n wêreld wat – net soos die koninklike hof van destydse Babilon – nie die ware God ken nie. Die vraag is dus: Wat kan ons by daardie bybelfigure leer? 

_* Bestudeer hierdie week se les as voorbereiding vir Sabbat, 14 April._