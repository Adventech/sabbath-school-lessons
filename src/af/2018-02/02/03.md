---
title:  Daniël se nederigheid
date:   09/04/2018
---

Wêreldwyd en duisende jare lank, is Daniël 2 die skrifgedeelte wat tallose al gehelp het om in die God van die Bybel te glo. Dit lewer kragtige en rasioneel-afleibare bewyse – nie net vir die bestaan van God nie, maar ook sy voorkennis. Die feit dat dit God se voorkennis aan die lig bring, is juis die troefkaart ten gunste van God se bestaan. 

`Lees Daniël 2. In watter opsig bied dié hoofstuk oortuigende bewyse ten gunste van God se bestaan? Let ook mooi op die uitbeelding van hedendaagse Europa (Dan.2:40-43). Hoe kon ’n man wat ongeveer 2,600 jaar terug geleef het so ’n akkurate beskrywing van die teenswoordige stand van sake gee? Hoe ander as deur God wat dit aan hom geopenbaar het, nie waar nie?` 

Na die dinge wat aan hom bekend gemaak is, het Daniël al die lof en eer aan die Here gegee – openlik en sonder om te blik of te bloos. Hy kon so maklik oor sy reeds-verworwe kennis en insig gespog het, dat dít die rede vir sy vermoë was, hoekom hy geweet het wat die koning gedroom het en dit boonop kon uitlê! Daniël het egter van beter geweet. Die gebede wat hy en die ander gebid het (Dan. 2:17-23), is tekenend van hul algehele afhanklikheid aan God – anders sou hulle saam met die res van die wyse manne tereggestel gewees het. 

Later het Daniël dan ook die koning daaraan herinner dat geeneen van sy professionele wyse manne, sterrewiggelaars of towenaars kon sê wat hy gedroom het nie – in teenstelling met die Skeppergod wat verborgenhede kan openbaar juis omdat Hy die enigste ware God is. Deur sy nederigheid en afhanklikheid aan God was Daniël dus ’n kragtige getuie vir die Allerhoogste. As Daniël dan destyds soveel nederigheid getoon het, des te meer die hedendaagse gelowige! Ons het immers ’n meer volledige openbaring as Daniël, ’n meer panoramiese blik op die verlossingsplan. Watter groter aansporing tot nederigheid kan daar wees as die kennis van die kruis en wat Jesus daar vermag het? 

`Wat leer ons aan die voet van die kruis oor nederigheid? Wat sê dit vir ons – nie net oor ons eie sondigheid nie, maar ook hoedat ons geheel en al op God vir verlossing aangewese is? Dink ’n bietjie daaroor na: Waar sou jy sonder die soendood van Christus gewees het? Wat het ons om oor te spog, anders as Christus en die kruis? Lees Gal. 6:14.`