---
title:  Die bekering van heidene
date:   11/04/2018
---

Daniël 3 eindig met Nebukadnesar se belydenis dat die ware God bestaan en dat Hy almagtig is. Om van God en sy almag te weet, is egter nie dieselfde as om wedergebore te word nie – daardie deurslaggewende transformasie waarsonder verlossing nie moontlik is nie, soos Jesus aangedui het (lees Johannes 3:7). Daardie man wat in Daniël 4:30 uitgebeeld word, was inderdaad alles behalwe ’n bekeerling. 

`Lees Daniël 4:30. Wat was dié man se probleem? Lees ook Johannes 15:5, Handelinge 17:28, Daniël 5:23.` 

Teen die einde van die hoofstuk leer Nebukadnesar egter sy les – selfs al is dit op die harde manier – dat ware mag slegs in God te vinde is, en dat ’n mens sonder God net mooi nêrens kom nie. “Dié monarg wat voorheen so hooghartig was, het ’n nederige kind van die Here geword – dié tiran, dié aanmatigende heerser – ’n wyse en barmhartige koning. Eers het hy die lewende God teëgegaan en gelaster, nou bely hy die mag van die Allerhoogste en beywer hom opreg vir ’n godvresende samelewing en die geluk van sy onderdane. Nadat die Koning van konings en Heer van die here hom tereggewys het, leer Nebukadnesar uiteindelik die les wat alle konings en koninginne moet leer – naamlik dat ware grootsheid uit ’n gees van opregte welwillendheid spruit. So bely Nebukadnesar dan dat Jehova die lewende God is. Hy sê: ‘Ek, Nebukadnesar, prys en eer en loof die Koning van die hemel. Alles wat Hy doen, is reg, sy optrede is regverdig. Hy het die mag om hoogmoediges te verneder’” (Ellen G. White, Prophets and Kings, bl. 521; skrifverwysing uit NAB). 

`Lees Daniël 4:35. Aan watter waarhede oor God gee Nebukadnesar hier ook uiting?` 

Daniël 4 sluit af met ’n heiden wat die mag en gesag en heerskappy van die “Hebreërs” se God bely. In ’n sekere sin wys dit vooruit op ’n gebeurtenis in die later vroeg-Christelike kerk, toe heidene, deur die getuienis van Jode en die mag van die Heilige Gees, die waarheid en die ware God leer ken het, ’n gebeurtenis wat die wêreldwye verkondiging van die evangelie ontketen het. 

`Lees Johannes 3:7. ’n Mens is geneig om eindtydgebeure in die lig van die komende vervolging, die uitvaardiging van die doodstraf vir die heiliges, en vals aanbidding te sien. Let egter op Jesus se woorde in dié teksvers. Buiten al dié dinge wat die gelowige te wagte moet wees, wys die Meester ons op ’n ander, belangriker vorm van gereed wees. Was is dit?`