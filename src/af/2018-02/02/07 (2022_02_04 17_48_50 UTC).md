---
title:  Vir verdere studie
date:   13/04/2018
---

“Met die aarde wat algaande einde se kant toe staan, behoort ons al meer die aandag op Daniël se profesieë te vestig, spesifiek dié wat betrekking op die tyd het waarin ons nou leef. Ons moet ook op die laaste boek in die Nuwe Testament, en sy leer met dié van Daniël vergelyk. Deur Satan se toedoen meen baie, verkeerdelik, dat die profetiese gedeeltes van Daniël en Openbaring bokant die mens se vuurmaakplek is. Tog het ons die klinkklare belofte: Eindtydprofesie is tot seëning van diegene wat dit bestudeer. ‘Die verstandiges sal verstaan’ [Dan. 12:10, OAB] – so sê die Skrif aangaande Daniël se visioene wat tot die eindtyd verseël moes bly. Aangaande die openbaring wat Christus aan die apostel Johannes ter leiding van sy kinders in elke tydvak gegee het, kom die belofte: ‘Salig is hy wat die woorde van die profesie lees, en dié wat dit hoor en bewaar wat daarin geskrywe is’[Openbaring 1:3, OAB]” (Ellen G. White, Prophets and Kings, bl. 547). 

’n Mens is geneig om Daniël in ’n sekere lig te sien – die opkoms en val van opeenvolgende nasies, die oordeel (Dan. 7:22, 26; 8:14), en die uiteindelike verlossing van God se kinders uit die tyd van benoudheid (Dan. 12:1) – maar uit vandeesweek se bybelles blyk dit dat die gelowige ook ’n persoonlike les daaruit kan leer, met voorbeelde van hoe ’n mens gereed vir beproewinge en vervolging kan wees, ongeag die plek of tyd. Sodoende bring hierdie verhale uiters belangrike, eindtydgerigte lesse tuis. Wat help dit, per slot van rekening, om te weet wat die “merkteken van die dier” en “die tyd van benoudheid” is, en wat die komende vervolging behels, as ons nie ’n noue wandel met God het en geloofslesse daaruit kan put nie? Dan sal daardie allerbelangrike kennis ons net veroordeel, en nie help nie. Die heel belangrikste les is wedergeboorte, die transformasie-belewenis wat Daniël-hulle en ook Nebukadnesar gehad het. 

**Vrae vir bespreking** 

`1. Lees Daniël se gebed in hoofstuk 9:3-19. Hoe toon dit dat hy die beginsel van genade verstaan het, naamlik dat God ons goedgunstiglik liefhet en verlos, en nie a.g.v. ons prysenswaardige optrede of goeie gedrag nie? Hoekom is dit van kardinale belang dat ons hierdie waarheid nie net begryp nie, maar ook eerstehands beleef?` 

`2. Bespreek die volgende in klastyd: Die uitdagings wat die drie Hebreërs (in hfst. 3) en Daniël (in hfst. 6) die hoof moes bied, naamlik om vas te staan in die geloof terwyl die owerhede poog om jou godsdienstige gebruike aan bande te lê. In watter opsigte stem die twee verhale ooreen? Watter verskille merk jy? Wat kan ons uit die twee verhale leer – oor hoe ’n mens se getrouheid ’n kragtige getuienis kan wees?` 

`3. Wat beteken dit om ’n “wedergebore Christen” te wees? Hoekom sê Jesus aan sy volgelinge: “Julle moet weer gebore word” (Johannes 3:7, OAB)?`