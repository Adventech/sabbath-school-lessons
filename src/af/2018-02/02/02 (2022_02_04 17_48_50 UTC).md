---
title:  Wie in die minste getrou is
date:   08/04/2018
---

“Hy wat getrou is in die minste, is ook in die grote getrou; en hy wat onregverdig is in die minste, is ook in die grote onregverdig” (Lukas 16:10, OAB). 

Let mooi op Jesus se woorde hier. Dit so maklik om te kompromitteer, om “onregverdig te wees in die minste.” Die probleem is nie soseer wat “die minste” presies behels nie. Dit opsigself is nie so belangrik nie. Dit is immers “die minste.” Tog leer ervaring ’n mens – hetsy jou eie of dié van ’n ander, of beide – dat die eerste kompromie dikwels tot ’n verdere kompromie lei, totdat jy ’n string kompromieë het, en jy uiteindelik “onregverdig in die grote is.” Kom ons hou dit in gedagte terwyl ons die verhaal in Daniël 1 bekyk, die eerste oor die wedervaringe van die vier Judese ballinge in Babel. 

`Lees Daniël 1. In watter opsig is die standpunt wat Daniël, Gananja, Misael en Asarja ingeneem het, tekenend van die volk se oorspronklike sending? Lees ook Deut. 4:6-8, Sag. 8:23.` 

Volgens die Bybel was Daniël-hulle “tien maal beter” as die ander, “in enige saak wat wysheid en insig vereis het” (Dan. 1:20, NAB). Hoewel dié skrifgedeelte dit nie direk aan hul ete en drinke toeskryf nie, is die verband tog duidelik. Voorts meld die hoofstuk dat die jongmans hul kennis en wysheid van God ontvang het, m.a.w. dat hulle hulle tot beskikking van die Here gestel het, deur te weier om die onrein kosse van Babilon te eet, en dat hulle sodoende hul getrouheid aan God bewys het. Hulle was dus gehoorsaam en dit was hulle tot seëning. As Israel, net soos dié jongmans, tog net op ’n volgehoue en getroue wyse by die Bybelse leer wou hou, kon die Here ’n soortgelyke wonderwerk deur hulle as ’n nasie verrig het – of hoe? Natuurlik. Wat van ons? Sal die Here dit nie ook nou in die eindtyd, vir elkeen wat aan Hom getrou bly, doen nie? 

`Aangesien ons so baie lig ontvang het, behoort ons ons as ’n kerkgenootskap af te vra: Was ons gehoorsaam en getrou met die deel wat ons ontvang het? Voeg daarby ook die vraag: Hoe kan elkeen van ons afsonderlik maak, om kragtige getuies vir die Here te wees?`