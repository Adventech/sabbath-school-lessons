---
title:  'Christus in Openbaring: Deel 1'
date:   18/04/2018
---

Alles in Openbaring, vanaf die struktuur tot die inhoud, het ’n enkele doel: Die openbaring van Jesus Christus. Dit is hoekom Openbaring ingelui word met die woorde “Die openbaring van Jesus Christus” (Apocalypsis Iesou Christou). Hierdie sinsnede word gewoonlik soos volg vertolk: (1) “Die openbaring, komende van Jesus” (soos blyk uit die NAB) of (2) “die openbaring oor Jesus Christus” (Op. 1:2). Die feit dat dit ’n “openbaring” – m.a.w. ’n bekendmaking – is, is strydig met die siening dat Openbaring te moeilik is om te verstaan. Hoekom sou die Here dit dan deel van die Bybel gemaak het as dit vir die leser verborge moes bly? 

`Lees Openbaring 1:1-8. Wat leer ons uit hierdie verse aangaande Jesus?` 

In Openbaring word Jesus as “die Owerste oor die konings van die aarde” bekend gestel (Op. 1:5, OAB) en teen die einde se kant, as “die Koning van die konings en die Here van die here” (hfst. 19:16, OAB). Die goeie nuus hier is dat ons, te midde van al die verwarring en chaos op aarde, die wonderlike versekering het: Ons liefdevolle Heer en Heiland het die beherende aandeel. In Openbaring 1:5 het ons ’n klinkklare verwysing na Christus as die Verlosser. “Aan Hom wat ons liefgehad het en ons van ons sondes gewas het in sy bloed” (OAB) – ’n sinsnede waarmee Johannes die soendood op Golgota aantoon. Nie het Jesus ons regverdig gemaak nie, maar ook heilig (1 Kor. 6:11). Teksverse soos dié skenk ons verlossingsekerheid, want dit wys vir ons dat Jesus die een is wat ons van sonde reinig, iets wat ons beslis nie self kan doen nie. 

`Lees Openbaring 1:7. Wat leer ons hieruit aangaande Jesus?` 

Die kern van die ganse Christelike leer is die groot belofte: “Kyk, Hy kom met die wolke” (OAB en NAB). Ja, Jesus kom weer. Dit is ’n letterlike wederkoms, ’n gebeurtenis wat die hele wêreld gaan aanskou, een wat al ons ou wêreld se lyding, verwarring en vernietiging vir eens vir altyd tot ’n einde sal bring en wat die beloofde ewigheid dan inlui. 

`Wat sê Openbaring 1:8 vir ons oor Jesus? Watter hoop kan ’n mens uit hierdie teksvers put, troos te midde van die beproewinge wat ons te beurt val?`