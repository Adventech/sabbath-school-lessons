---
title:  Jesus en die boek Openbaring
date:   14/04/2018
---

### Leesverwysings vir hierdie week se studie: 
1 Korintiërs 10:1-11, Openbaring 12:1-17, hfst. 19:11-15, Efesiërs 1:20, Openbaring 11:19, hfst. 1:10-18. 

> <p>Geheueteks</p> 
> “Elkeen wat die oorwinning behaal, sal Ek saam met My op my troon laat sit, net soos Ek ook die oorwinning behaal het en saam met my Vader op sy troon gaan sit het” (Openbaring 3:21, NAB).

Selfs die mees oorsigtelike lees van die Nuwe Testament bring ’n belangrike waarheid aan die lig – dat daar ’n direkte verbintenis tussen die Ou en Nuwe Testamente is. Die Evangelies en die Sendbriewe verwys telke male na die Ou Testament – deur óf melding te maak van die gebeure wat daarin oorvertel word, óf deur direk of indirek daaruit aan te haal. Met verwysing na Homself en sy bediening het Jesus gesê dat Hy bepaalde dinge moes doen of moes los omdat die “Skrif so vervul moet word” (lees Matt. 26:54, 56; Mark. 14:49; Joh. 13:18; hfst. 17:12). Dieselfde beginsel geld vir die boek Openbaring. Om die waarheid te sê, dit is basies onmoontlik om Openbaring sonder die Ou Testament te verstaan, veral nie sonder die boek Daniël nie. Derhalwe word dié twee boeke dikwels saam bestudeer. ’n Besonder belangrike aspek van daardie Ou-Testamentiese verwysings in Openbaring – verwysings wat saam met die ander materiaal daarin gelees moet word – is dat dit Jesus Christus aan die leser openbaar. Openbaring handel eintlik oor Jesus – wie Hy is, wat Hy vir sy kinders gedoen het, en wat Hy nog vir ons in die eindtyd gaan doen. Gevolglik is dit van kardinale belang dat ’n gesprek oor eindtydgebeure Jesus as vertrek-, middel en eindpunt moet hê – iets wat Openbaring beslis doen. Vandeesweek se les kyk dus na Jesus in Openbaring. 

_* Bestudeer hierdie week se les as voorbereiding vir Sabbat, 21 April._