---
title:  'Christus in Openbaring: Deel 2'
date:   19/04/2018
---

`Lees Openbaring 1:10-18. Wat sê Jesus omtrent Homself hier?` 

Hier maak Jesus sy verskyning, in die eerste vertrek van die hemelse heiligdom. Die openbaring van Jesus in dié hoedanigheid was so oorweldigend dat Johannes by sy voete neergeval het uit pure vrees. Jesus, immer-vertroostend, sê vir die apostel om nie bang te wees nie en verwys na Homself as die Alfa en Omega, Die Eerste en die Laaste – waarmee Hy sy voorbestaan (Sy ewige bestaan) as God aandui. Later praat Hy oor Sy dood en opstanding, en die hoop wat Sy opstanding uit die dood bring. Jesus het “die sleutels van die dood en die doderyk” (NAB). Met ander woorde, hier sê Jesus presies dieselfde ding aan Johannes as wat Hy aan Marta gesê het na haar broer se dood – woorde wat Johannes ook dan in sy Evangelie opgeteken het: “Ek is die opstanding en die lewe. Wie in My glo, sal lewe, al sterwe hy ook; en elkeen wat lewe en in My glo, sal in alle ewigheid nooit sterwe nie. Glo jy dit?” (Joh. 11:25, 26, NAB). In sy gesprek met Marta, en ook hier met Johannes, wys Jesus ons op die opstandingshoop – die oorwinningsoomblik van alle atlete wat hardloop in Christus. Wat het ons sonder dié hoop? 

`Lees Openbaring 22:7, 12, 13. Hierdie skrifgedeelte gee ons verdere insigte oor Jesus. Wat sê dit oor Hom?` 

“Christus Jesus is die Alfa en die Omega, die Genesis van die Ou Testament en die Openbaring van die Nuwe Testament. Christus is die vergestalting van beide. Deur die Seun van die mens se gehoorsaamheid word God en mens versoen. Die Seun van die mens het dit reggekry om die versoekings van Satan teë te staan, en sodoende Adam se skandelike val en volslae mislukking te oorkom” (Ellen G. White Comments, SDA Bible Commentary, vol. 6, bl. 1092). Jesus is inderdaad die begin en einde van ons geloofspad. In die begin het Hy ons geskape, en in die laaste dag gaan Hy ons herskep. Van begin tot einde is Openbaring – met sy lesse oor die geskiedenis, maar veral ook die eindtyd – steeds die Apocalypsis Iesou Christou, die openbaring van Jesus Christus. Weereens is Jesus Christus die hoofsaak, selfs al bekyk ons ander aspekte van die eindtyd. 

`Op watter maniere kan ons Jesus die middelpunt van ons daaglikse handel en wandel maak?`