---
title:  Die heiligdom as deurlopende beeld
date:   17/04/2018
---

Benewens die twee indelings – histories en eskatologies – het Openbaring ook ’n ander sy, waar die Hebreeuse heiligdom as metafoor gebruik word. Boonop is dit nie net tot een van die twee indelings beperk nie. Dit loop deur beide. In die aardse heiligdom begin die offerhande in die voorhof, by die brandofferaltaar, waar die dier geslag word. Na die slag van die offerdier, wat op die kruisdood van Jesus dui, gaan die priester die eerste vertrek van die heiligdom binne, ’n skadubeeld van die taak wat Jesus na sy hemelvaart in die hemelse heiligdom sou verrig. In Openbaring (hfst. 1:13) word dit versinnebeeld deur Jesus wat tussen die sewe kandelare staan. 

`Lees Openbaring 4:1, 2. Waarop dui die geopende deur? Waar speel hierdie toneel hom af? Lees ook Hand. 2:33; 5:31; Ef. 1:20; Heb. 10:12, 13; Ps. 110:1; Op. 12:5.` 

Kort na sy hemelvaart het Christus met sy verhewe taak in die Heilige deel van die hemelse heiligdom begin. Dit is die eerste geopende deur waardeur Hy moes gaan. Ons eerste kennismaking met Christus in Openbaring is daar waar Hy tussen die kandelare staan, wat met die eerste vertrek (die Heilige Plek) van die aardse heiligdom ooreenstem (lees Op. 1:10-18). 

`Lees Openbaring 11:19. Toe Johannes die hemelse tempel geopend gesien het, was die verbondsark duidelik sigbaar. Neem in ag dat die verbondsark in die tweede vertrek (oftewel die Allerheiligste Plek) van die aardse heiligdom gestaan het. Wat beteken die feit dat Johannes dit hier kon sien (lees Lev. 16:12-14)?` 

Dié beeld – van die verbondsark in die hemelse heiligdom – is ’n klinkklare bewys dat ons hier met die Allerheiligste te make het, die tweede vertrek van die aardse heiligdom. In Openbaring kom ons nie net Jesus se tweevertrek-bediening teë nie, maar ook die feit dat gebeure op aarde en in die hemel by mekaar aansluiting vind. Te midde van die beproewinge van die verlede, hede en eindtyd, waarvan ons in Openbaring lees, het ons die versekering: “Die ganse hemelskare is betrokke by die voorbereiding van die uitverkorenes, sodat hulle op die Dag van die Here staande sal bly. Die band tussen hemel en aarde blyk besonder heg te wees.” (Ellen G. White, My Life Today, bl. 307).