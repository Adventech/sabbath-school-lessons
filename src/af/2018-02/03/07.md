---
title:  Vir verdere studie
date:   20/04/2018
---

“Openbaring is ’n uitbeelding van die dieptes van God. Let op die naam: ‘Die Openbaring’– ’n bewys dat dié geënspireerde werk geensins ’n verseëlde boek is nie. ’n Openbaring is immers ’n bekendmaking. Die Here Self het die geheime in hierdie boek aan sy diensknegte en diensmaagde bekend gemaak, en Hy het dit ook so beskik dat die bybelstudent daartoe toegang moet hê. Die waarhede van Openbaring is vir elkeen wat hom- of haarself in ’n eindtydwêreld bevind, maar dit was ook afgestem op diegene wat in Johannes se tyd geleef het. Party van die gebeure wat in dié profesie beskryf word, is reeds verby. Ander is besig om te ontvou. Sommiges dui op die voleinding van die kosmiese konflik tussen die Hemelkoning en die magte van duisternis, terwyl ander die oorwinnings en [louter] vreugdes van die verlostes op die nuwe aarde na vore bring” (Ellen G. White, The Acts of the Apostles, bl. 584). Die teksverse waarna ons die afgelope week gekyk het – dié aan die begin én einde van die boek – toon duidelik hoe Jesus-gerig Openbaring in werklikheid is. Ten spyte van al die Ou-Testamentiese verwysings na historiese gebeure, wys dit die bybelstudent hoofsaaklik op ons Heer en Meester, Jesus Christus. Verdere verwysings na die Verlosser verskyn in Openbaring 3:14, hfst. 5:5 en 6, hfst. 7:14 en hfst. 19:11-16. Wanneer ’n mens al hierdie teksverse saamvoeg, het jy ’n kragtige blik op Jesus. Aan elke belydende gelowige wys dit: Dít is wat die Heiland vir gelowiges beteken. 

**Vrae vir bespreking** 

`1. Reg deur die Nuwe Testament kom ’n mens Ou-Testamentiese verwysings teë. Wat leer ons daaruit? Wat sê dit vir ons oor die voorrang wat die Skrif in ons geloofslewe moet geniet en in hoe ’n mate ons erns met die Woord van God moet maak? Hoe kan ons onsself teen enige pogings om die Skrif se gesag in ons lewens (en in die lewe van die gemeente) te ondermyn, beskerm?` 

`2. Gaan vlugtig deur die boek Openbaring en soek na teksverse wat spesifiek oor Jesus gaan. Maak soveel as moontlik tekste bymekaar en lees dit tydens Sabbatskool aan die klas voor. Watter verdere lesse kan ons daaruit leer oor die karakter, wese, werk en mag van die Meester? Watter vertroosting bied dit aan die gelowige?` 

`3. In ons wêreld is die dood ’n nare werklikheid. Hoe kan ons leer om hoop en vertroosting uit die opstandingsbelofte te put?` 