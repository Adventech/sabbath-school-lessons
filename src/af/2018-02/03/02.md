---
title:  Die struktuur van Openbaring
date:   15/04/2018
---

Daniël en Openbaring stem in baie opsigte ooreen, ook in terme van die indeling van hul aangebode materiaal – te wete histories en eskatologies (wat betrekking het op die eindtydleer). Hierdie begrippe is in elke boek nou verweef. Derhalwe kan ’n mens die historiese gebeure as voortekens, en selfs as voorbeelde (al is dit net in die kleine), van groot en wêreldwye eindtydgebeure beskou. Met ander woorde, deur die bestudering van historiese gebeure in die Ou Testament verkry ’n mens insae in die dinge wat nou besig is om te gebeur, asook dié wat nog voorlê. Hierdie beginsel is egter nie net op Daniël en Openbaring van toepassing nie. 

`Lees 1 Korintiërs 10:1-11. Hoe blyk hierdie beginsel uit die pasgelese skrifgedeelte?` 

Soos ons laas week gesien het, val party van die verhale in Daniël (Dan. 3:6, 15, 27; en hfst. 6:6-9, 21, 22) saam met bepaalde geskiedkundige verwikkelinge in die Ou Nabye Ooste. Daardie verwikkelinge stem tot ’n mate ooreen met die eindtydgebeure waarvan ’n mens in Openbaring lees. Die bestudering van daardie verhale bied ’n mens insae – al is dit net in breë trekke – van party van die dinge waarmee die kinders van die Here in die eindtyd te kampe gaan hê. Wat is die hoofsaak hier? Dat ons die versekering van uiteindelike verlossing het, ongeag die omstandighede waarin ons ons nou bevind. Benewens al die ander dinge wat Openbaring ons leer, beloof dit oorwinning aan dié wat getrou bly. Met enkele uitsonderings vorm hoofstukke 1 tot 11 die historiese deel van Openbaring, gevolg deur die eindtydlerende deel, hoofstukke 13 tot 22. 

`Lees Openbaring 12:1-17. Waaronder ressorteer dié hoofstuk, histories of eindtydlerend, en hoekom?` 

Duidelik dek hierdie hoofstuk beide segmente. Hoe so? Dit praat van historiese konflikte – 

Satan wat uit die hemel gewerp word (Op. 12:7-9), die aanval wat hy op die Christuskind geloods het (Op. 12:4) en die vervolging van die God se kinders deur die eeue heen (Op.12:14-16) — gevolg deur ’n voorskou van Satan wat die oorblyfsel in die eindtyd aanval (Op. 12:17). 

`Jy ken seker die gesegde: “Die groot les wat ons uit geskiedenis leer, is dat ons nooit uit die geskiedenis leer nie.” Met ander woorde, mense maak voortdurend dieselfde foute, ongeag die tydvak waarin hulle leef. Met so ’n lang en gebeurtenisryke geskiedenis om van te leer, bly die vraag dus: Hoe moet ’n mens dan maak om nie die foute van die verlede te herhaal nie?`