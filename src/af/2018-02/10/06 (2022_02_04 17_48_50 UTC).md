---
title:  ‘Kom uit haar uit, My volk’
date:   07/06/2018
---

Oor die jare heen het bybelstudente wêreldgebeure met groot belangstelling dopgehou, veral dié wat hulle meen met die eindtyd verband hou. Neem byvoorbeeld die rol van die VSA. In 1851, meer as 150 jaar gelede, het ’n handvol Adventiste reeds Amerika as die tweede dier-moondheid uitgewys (Op. 13:11-15) – nogal ’n merkwaardige prestasie inaggenome die beperkte aansien wat die Verenigde State destyds geniet het. In die middel van die jare 1800 was die politieke mag nog in die Ou Wêreld gesetel – in Pruise, Frankryk, Oostenryk-Hongarye en Engeland. Destyds het Amerika in vredestyd ’n weermag van om en by 20,000 man gehad, ongeveer ’n tiende van al die troepe wat aan die Slag van Waterloo (1815) – ‘n enkele veldslag – deelgeneem het. Net mooi vier jare tevore, in 1814, het die Britte Amerika ingeval en Washington D.C. tot op die grond afgebrand. Boonop het Sitting Bull (’n Dakota-Indiaan van die Lakota-stam) in 1867, tesame met sy dapper vegters, die Sewende Kavallerieregiment onder bevel van generaal Custer behoorlik afgemaai. Met ander woorde, terwyl vanmelewe se bybelkommentators ontdek dat die VSA die moondheid is wat eendag die “merk van die dier” op die ganse wêreld sou afdwing, was daardie staatin-wording nog in stryd met inheemse bevolkingsgroepe, en soms het hulle verloor ook! Nietemin verloop wêreldgebeure presies soos daardie bybelstudente bevind het. Tog is daar nog bepaalde gebeure wat moet plaasvind voordat die einde finaal aanbreek. Dit is dan die rede hoekom ’n mens, betreffende die merkteken van die dier – om nou ’n enkele voorbeeld te noem – dit duidelik moet stel: Niemand het dit op die oomblik nie, of hulle nou die vierde gebod onderhou of nie. Daardie gebeurtenis word in elk geval eers deur ander gebeure ingelui. 

`Lees Openbaring 18:1-4. Wat gebeur hier, en hoekom is dit so belangrik dat ons die rede daarvoor voor oë moet hou? Wat sê dit vir ons oor ons sending aan die wêreld?` 

Hier het ons ’n droewige prentjie van hoe die eindtydwêreld polities, eties en geestelik daar gaan uitsien. Dit toon watter boosaardige invloed vals leerstellings op die wêreld het. Terselfdertyd is dit besonder vertroostend, omdat dit bloot ’n “aanloop van hoop” tot ’n ander engel is – een wat die ganse hemelruim met sy heerlikheid verlig. ’n Verdere troos is die feit dat God se getroue kinders – dié wat nog nie die eindtydboodskap gehoor het nie – die oproep ontvang om Babilon te verlaat. Wat sê dit vir ons? Dat God se kinders wat reeds Babilon verlaat het, reg tot die bitter einde toe ’n roeping het, naamlik om diegene wat nog in Babilon is, te waarsku. 

`Die Here noem dié wat steeds in Babilon is “my volk” Wat beteken dit vir die gelowige? Hoekom behoort ’n mens dit altyd in gedagte te hou in jou omgang met ander?`