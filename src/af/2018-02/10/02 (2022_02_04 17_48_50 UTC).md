---
title:  ’n Dodelike wond word genees
date:   03/06/2018
---

`Lees Openbaring 13:1-10 en bekyk die redes hoekom hierdie gedeelte na die pousdom verwys – dié van die hede én die toekoms. Let veral op die prominente rol wat die pousdom hier speel. Wat sê dit vir ons in terme van eindtydgebeure?` 

Hoewel God getroue kinders in alle kerkgenootskappe het, wys die Bybel daarop dat hierdie kerk ’n spesifieke rol te speel het – beide in die verlede en in eindtydgebeure. 

`Lees Openbaring 13:3. Wat gebeur hier, en wat leer ons daaruit oor die prominensie van Rome?` 

Die Rooms-Katolieke Kerk was eeue lank die hoofgodsdiens, en tot ’n groot mate ook, die politieke sentrum van die Weste. ’n Sprekende voorbeeld van sy mag blyk uit die volgende verhaal van die Romeinse keiser, Hendrik IV, wat na die kasteelwoning van pous Gregorius VII reis in ’n poging om vrede te maak, nadat hy die pous lelik ontstig het. Daar laat die pouslike huishouding die Romeinse keiser toe drie dae lank in die voorhof wag – buite in die winterkoue, voordat Gregorius hom oudiensie verleen. Die pous was vreeslik in sy noppies oor dié “oorwinning” wat hy oor die keiser behaal het. Dit is dan hoekom hy begin spog het: Dit is my plig om die hoofvaardige konings op hul plek te sit. Die Hervorming, die Verligting en die Franse Revolusie het egter teen die einde van die 18de eeu ’n einde aan Rome se politieke en godsdienstige oppergesag gebring. Een van die pouse, Pius VI, is selfs in 1798 deur die Franse leër gevange geneem, waarna hy in 1799 in ballingskap gesterf het. Nietemin praat Openbaring 13 van ’n herlewing in die pousdom, ’n genesing van die “dodelike wond” wat dié instelling toegedien is. Hoewel Rome nie meer oor die soort politieke mag beskik wat hy in die tyd van Gregorius VII gehad het nie, bly dit ’n invloedryke instelling danksy die gewildheid van die meer onlangse pouse. Boonop is daardie invloed godsdienstig én polities (neem byvoorbeeld die geskiedkundige oomblik in 2015, toe pous Franciskus beide huise van die Amerikaanse Kongres toegespreek het, die eerste van sy soort). Volgens profesie sal daardie invloed net aanhou toeneem. 

`Hoe kan ons dié deel van die eindtydboodskap verkondig – ’n boodskap waartoe ons geroepe is – maar op so ’n wyse dat dit so min as moontlik aanstoot gee? Terselfdertyd moet ons nie die knie voor “politieke korrektheid” buig terwyl ons die teenswoordige waarheid deurgee nie. Hoe so?`