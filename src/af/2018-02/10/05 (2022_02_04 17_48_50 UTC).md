---
title:  “Die groot Babilon”
date:   06/06/2018
---

`Lees die volgende teksverse. Wat sê dit vir ons oor Babilon? Jer. 51:6, 7, 53, 57; Sag. 2:7; Op. 17:5, 6; hfst. 18:2, 3.` 

Soos ons gister reeds gesien het, het Babilon ’n lang geskiedenis as dié sentrum van vals aanbidding. Derhalwe is dit ’n gepaste versinnebeelding van die eindtydmoondheid wat die nasies verlei. 

`Vergelyk die draak, die dier wat uit die see opkom, en die skarlakenrooi dier (Op.12:3, 13:1-3, 17:3) met mekaar. Hoe stem hulle ooreen, en hoe verskil hulle van mekaar?` 

Al drie hierdie diere het sewe koppe en tien horings. Elkeen het dus die somtotaal van die aantal koppe en horings van die diere in Daniël 7. Elke nuwe ryk (of moondheid) bou op dié wat hom voorafgegaan het. Net so is die skarlakenrooi dier ’n kombinasie van bepaalde eienskappe van die draak en die dier wat uit die see opkom (wat onderskeidelik heidense en pouslike Rome simboliseer). Die skarlakenrooi dier weerspieël ook eienskappe van die dier wat uit die aarde opkom (Op. 13:11-14). So is dit dan drie in een – “al drie moondhede, al God se teëstanders tesame – ’n koalisie in die ware sin van die woord” (Jacques B. Doukhan, Secrets of Revelation, The Apocalypse Through Hebrew Eyes, Hagerstown, Maryland, VSA: Review and Herald® Publishing Association, 2002, bl. 162). ’n Bykomende element in Openbaring 17 is die vrou wat bo-op die skarlakenrooi dier ry, wat die onregmatige samesmelting van kerk en staat versinnebeeld. Sy staan in skrille kontras teenoor die sedelike vrou van Openbaring 12: 

| Die Sedelike Vrou (Op. 12, OAB) | Die Onsedelike Vrou (Op. 17, OAB) |
| ------------ | ------------ | 
| In die hemel Sit op die waters |
| Geklee in die son | Geklee in purper en skarlaken |
| Dra ’n kroon van twaalf sterre | Die ene goud, kosbare stene en pêrels |
| Word deur die draak aangeval | Word deur die draak gedra |
| Die moeder van dié wat getrou bly | Die moeder van die sedeloses | 

As “moeder van die sedeloses” (of krasser gestel, “moeder van die hoere”) is Babilon – in ’n spreekwoordelike sin – druk besig om nakomelinge na haar beeld te baar. Die gevalle moeder het baie gevalle dogters. Nietemin weier God om pa te staan vir die dwalinge wat deur die gevalle Christendom verkondig word, vir die gruwels wat hulle in sy Naam gepleeg het. Hoewel God se getroue kinders eeu na eeu herhaaldelik deur Satan aangeval is, oorleef hulle steeds. Reeds in Openbaring 14:8 waarsku Jesus ons dat Babilon geval het, dat sy die waarheid versaak het – ’n val wat uiteindelik tot die laaste groot bedrog lei, met die merkteken van die dier as kulmuneringspunt (Op. 14:9-11). Daardie waarskuwing sal weer deurgegee word, dié keer op ’n besonder kragtige wyse, in die vorm van die laaste groot oproep aan God se kinders wat nog steeds in Babilon is, om uit haar geledere te kom en hulle by God se eindtyd-oorblyfselkerk aan te sluit (Op. 18:1-4).