---
title:  Die aanbiddingskwessie
date:   05/06/2018
---

Reg deur die geskiedenis van Sy verkose volk het die Here periodiek met diegene wat by afgodery en ander vals vorms van aanbidding betrokke geraak het, te kampe gehad het (leesMatt. 4:8-10). In die krisisfase van die eindtyd, soos dit in Openbaring 13 uitgebeeld word, gaan die aanbiddingskwessie opnuut na vore tree. In daardie tyd sal ons as kinders van die Here weer moet kies wie ons gaan dien (lees Jos. 24:15). In week 2 se les – Daniël en die Eindtyd – het ons gekyk na die verhaal van die drie Hebreeuse jongmans wat aangesê is om te “buig voor die goue beeld” (Dan. 3:5, NAB). Intussen het ons gesien hoedat Openbaring 13 beelde en uitdrukkings uit daardie hoofstuk gebruik om die agtervolging van God se kinders in die eindtyd uit te beeld. Dit wil sê dat Daniël 3 ’n soort profetiese inleiding tot komende eindtydgebeure was en is, veral binne die konteks van die dier-moondhede in Openbaring 13. In Daniël word almal beveel om die goue beeld te aanbid, en daar is net twee keuses: Afgodsaanbidding of die vuuroond. In Openbaring 13 gebeur dit weer: “almal… [word] dood[ge]maak wat nie die beeld aanbid nie” (hfst. 13:15, NAB). 

`Lees Openbaring 14:9-11, hfst. 16:2, 19:20 en 20:4. Wat sê hierdie verse vir ons oor die deurslaggewende rol wat die aanbiddingskwessie in die eindtyd gaan speel?` 

Vanaf die vroegste tye is Babel reeds die sentrum van vals aanbidding. Lucifer, en die bouers van die toring van Babel, het immers dieselfde strewe gehad. “Ek klim op tot bokant die wolke” (Jes. 14:14, NAB). Boonop het die toringbouers gemeen dat hulle sodoende enige toekomstige wêreldvloede sou kon vryspring. Daarmee het hulle natuurlik getoon dat hulle God se belofte, dat Hy nie weer die wêreld met ’n vloed sal vernietig nie, openlik verwerp (Gen. 9:8-11). Die neo-Babiloniërs was ewe ingenome met hul eie prestasies. Kyk net hoe besing Nebukadnesar sy eie grootsheid: “Kyk net hoe groot is Babel! Deur my groot mag het ek daarvan ’n koningstad gemaak” (Dan. 4:30, NAB). Later het koning Belsasar die goue en silwer bekers uit die tempel van Salomo laat haal, om tydens ’n feesmaal daaruit te drink. Die Bybel sê: “Hulle het wyn gedrink en die gode van goud, silwer, brons, yster, hout en klip geprys” (Dan. 5:3, 4; NAB). Let op die feit dat die gewyde tempelbekers hier met benewelende drank gevul is, wat die oordeelsvermoë van die drinkers aangetas het. Dit is dan hoekom Babel met die inneem van die stad in puin gelê is. Waarheid as blote uiterlike vertoon, is misleidend. Uit bekers van oënskynlike dissipelskap drink mense onwetend die dodelike “wyn van Babilon.” Onthou net: Vals aanbidding en vals idees is waarmee Satan te koop loop. 

`Hoe kan ’n mens seker maak dat jy nie by vals aanbidding betrokke raak nie?`