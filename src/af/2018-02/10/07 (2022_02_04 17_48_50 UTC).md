---
title:  Vir verdere studie
date:   08/06/2018
---

Satan se aanval op die tiengebooie is ’n aanval op God Self, beide op sy gesag en sy regering. In die laaste dae, in die klimaktiese gebeure van die laaste krisis, sal Satan dus diegene aanval “wat die gebooie van God nakom” (Op. 12:17, 14:12, NAB), omdat hulle die enigste mense sal wees wat weier om aan die duiwel hulde te bring deur die knie voor sy verteenwoordigers op aarde te buig. Dieselfde oorlog wat hy in die voortyd teen God in die hemel begin voer het, sit hy op hierdie planeet voort, maar net soos hy in die hemel verslaan is, sal hy hier op aarde ook die onderspit delf. “Reg van die begin af het Satan ten doel gehad om God se wet omver te werp. Dit is dan die rede vir sy groot rebellie teen die Skepper – ’n rebellie wat hy, ten spyte van sy uitwerping uit die hemel, op aarde verder kom voer het. Die misleiding van die mens, sodat ons teen God en sy gebod sou sondig – dít is wat hy in sy visier gestel het, dít is die strewe waarby hy nou nog hou. Ongeag hoe hy dit gaan regkry – deur totale verwerping van God se wet of die ondermyning van ’n enkele voorskrif in daardie wet – in ’n ewige sin bly die gevolge dieselfde. As ’n mens ‘in een opsig struikel’ minag jy duidelik die hele wet. Dan weerspieël jou handel en wandel ’n bepaalde keuse – dat jy die kant van oortreding gekies het – met die gevolg dat jy jou naderhand ‘ten opsigte van al die gebooie… skuldig maak’ [Jak. 2:10, NAB, sinsorde effens aangepas]” (Ellen G. White, The Great Controversy, bl. 582). 

**Vrae vir bespreking** 

`1. Bespreek wêreldgebeure tydens klastyd, en hoe dit ’n vervulling is van die eindtydgebeure wat ons gelowig te wagte is. Watter gebeure lê nog in die toekoms? Siende dat ons in die eindtyd leef, is die vraag net: Hoe kan ’n mens waaksaam wees, sonder om daaroor behep te raak, datums vir die wederkoms te begin vasstel, of allerhande ondeurdagte voorspellings te waag wat nóg in die Bybel nóg in Ellen G. White se geskrifte uitdruklik vermeld word?`

`2. Bepeins die aanbiddingskwessie m.b.t. die eindtyd. Wat beteken dit om iets of iemand te aanbid? Hoe wys ’n mens dat jy iets of iemand aanbid?`

`3. Bepeins die feit dat God steeds kinders in Babilon het. Hoe behoort ’n mens die begrip “Babilon” te verstaan (wat duidelik simbolies, en nie letterlik nie, bedoel word)? Wat sê dit vir ons oor ons verpligting om die Adventboodskap onverpoosd te verkondig, ongeag die politieke en godsdienstige sienings van diegene wat bearbei word?`