---
title:  Vir verdere studie
date:   15/06/2018
---

“Sodra die kinders van die Here die seël van God op hul voorkoppe ontvang het – nie die gewone soort wat ’n mens kan sien nie, maar beide ’n intellektuele en geestelike tuismaking in die waarheid, wat die gelowige onwankelbaar maak – ja, sodra daardie verseëling afgehandel is, en hulle gereed vir die skudding is, sal dit gebeur. In ’n sekere sin het dit alreeds begin, want tekens van God se oordele is reeds sigbaar… sodat die dinge wat kom ons nie onkant sal vang nie” (Ellen G. White, The Faith I Live By, bl. 285). “Die Sabbat gaan die groot lojaliteitstoets wees, aangesien dit ’n waarheid is wat alom ondermyn word. Wanneer die uur van beslissing aanbreek vir die mens, sal die skeidslyne – tussen wie die Here dien, en wie Hom nie dien nie – duidelik getrek word. So gaan dit wees: Die onderhouding van ’n vals Sabbat omdat die landswette dit vereis, maar wat ’n verbreking van die vierde gebod is, enersyds; en die onderhouding van die ware Sabbat, uit gehoorsaamheid aan die wet van God, andersyds. Die een kom neer op lojaliteit aan ’n mag wat in opstand teen God is, en die ander getuig van lojaliteit aan die Skeppergod. Terwyl die een groep die simbool van onderdanigheid aan aardse regeerders aanvaar en sodoende die merkteken van die dier ontvang, kies die ander groep die kenteken van hul lojaliteit aan die hemelse regering en ontvang sodoende die seël van God” (Ellen G. White, The Great Controversy, bl. 605). 

**Vrae vir bespreking** 

`Op watter maniere kan ’n mens die waarheid oor die merkteken van die dier en die seël van God met ander deel, sonder om doelbewus tweespalt te skep? Hoekom moet ons, byvoorbeeld, daarop klem lê dat niemand nog die merkteken van die dier ontvang het nie?` 

`Wat is die verband tussen die Sabbat en die verseëling deur die Heilige Gees?` 

`Oordink die sinsnede waarin die seël van God as ’n “intellektuele en geestelike tuismaking in die waarheid” beskryf word. Wat beteken dit?` 

`Bespreek die eienskappe van geestelike Babilon, die waardes en benaderings wat dit volg. Hoe verskil dit van die eienskappe, waardes en benaderings van God se koninkryk? Op watter wyse kan die waardes van Babilon ongesiens posvat in die kerk? Hoe gemaak om dit te leer raaksien en aanspreek – maar op ’n mooi manier, soos dit ’n ware Christen betaam, een wat die waardes van die koninkryk uitleef?`