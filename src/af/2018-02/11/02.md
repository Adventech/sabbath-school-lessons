---
title:  Die kenteken vir God se Kinders
date:   10/06/2018
---

`In Ou-Testamentiese tye was daar twee verskillende “kentekens” waaraan God se kinders uitgeken kon word. Die besnydenis was een van hulle. Aan wie is daardie kenteken heel eerste gegee? Gen. 17:9-11; Eks. 31:13, 17.` 

God het beveel dat Abraham en sy nageslagte hulle moes laat besny het, as simbool van die verlossingsverbond tussen God en sy kinders. Alle seuntjies moes op die agtste dag besny gewees het (Lev. 12:3). Hierdie ritueel het egter ’n dieper betekenis. Dit was veronderstel om te dui op die gelowige se behoefte aan “die besnydenis van die hart” aan innerlike transformasie (lees Deut. 30:6, OAB). Dit is hoekom Paulus skryf: “Enigeen wat uiterlik ’n Jood is, is nie noodwendig ’n Jood nie; en enigeen wie liggaamlik besny is, is nie noodwendig ’n besnede persoon nie. Nee, hy is ‘n Jood wat dit innerlik is, en dit is besnedenheid wat in die hart gedoen is deur die Gees, nie volgens die wetsvoorskrifte nie. So iemand ontvang lof, nie van mense nie, maar van God” (Rom. 2:28, 29; NAB, effense herformulering van vers 28 ter wille van duidelikheid). Teksverse soos 1 Korintiërs 7:19, Galasiërs 5:6 en hfst. 6:15 toon dat die besnydenis in die Nuwe Testament oorgegaan het in die doop – die bekeringsimbool wat toon dat die dopeling ’n “nuwe skepsel” is (Gal. 6:15, OAB), dat hy of sy vir sonde dood is, en in Christus herlewe het (lees Rom. 6:3, 4). Dit is hoekom Paulus sê dat die besnydenis uitgedien is. “Die geloof wat deur die liefde werk” en “die onderhouding van die gebooie van God” – dít is wat tel. 

`Wat was die tweede kenteken ter identifisering van God se kinders, en hoekom het God ons daardie simbool gegee? (Eks. 31:13, 17; Eseg. 20:12, 20).` 

Let op die feit dat die Sabbat as kenteken al sedert die Skepping in gebruik is (lees ook Gen. 2:2, 3), terwyl die besnydenis eers by Abraham begin het. Aangaande die Sabbat, as deel van Genesis en die skepping, sê Jesus: “Die sabbat is gemaak vir die mens” (Mark.2:27, OAB). Dit toon dat ons aan God behoort – eerstens as sy handewerk, en tweedens omdat Hy ons ter wille van verlossing regverdig en heilig maak. Hoewel Paulus dus sê dat die besnydenis nie meer belangrik is nie, is die tien gebooie (waarvan die Sabbat deel is) volgens hom steeds bindend (lees Heb. 4:9). 

`Hoe toon ’n mens deur jou denke en bedoelings dat jy werklik besnede van hart is?`