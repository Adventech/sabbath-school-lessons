---
title:  Die merkteken van die dier
date:   13/06/2018
---

Wat is dié merkteken wat ons eenvoudig móét vermy, kom wat wil? Soos ons in ’n vorige les gesien het, sal Daniël 7 se vierde dier-moondheid in sy slotfase (wat ooreenstem met Openbaring 13 se dier wat uit die see opkom), “probeer om tye en wet te verander” (Dan.7:25, OAB). Een van die gebooie wat hy graag wou verander, was die vierde gebod, oor die Sabbatdag – die enigste van die tien wat direk na God verwys as die een wat “die hemel en die aarde gemaak [het], die see en alles wat daarin is, en [wat] op die sewende dag… gerus [het]” (Eks. 20:11, OAB). 

Met sy verwysing na daardie einste gebod wat die dier-moondheid probeer verander het, sê die eerste engel dat ons die Here as Skeppergod, en Hom alleen, moet aanbid. Daarna maan hy dat ’n vreeslike lot op diegene wag wat verkies om “die dier en sy beeld” (Op. 14:9) te aanbid. Daarna beskryf hy God se getroue kinders in vers 12. 

`Lees Openbaring 14:12. Let op die somber konteks waarbinne hierdie beskrywing van die oorblyfsel gegee word. Dit bied ’n mens ’n beter begrip oor die geweldig deurslaggewende rol wat die Sabbat in die eindtyd gaan speel. Hoe so?` 

Die teksvers sê: “Hier kom die lydsaamheid van die heiliges te pas; hier is hulle wat die gebooie van God en die geloof in Jesus bewaar” (Op. 14:12, OAB). Soos ons reeds gesien het, is die vierde gebod – die een oor die Sabbat, wat daarop dui dat God die Skepper is en dat Hy, en Hy alleen, aanbid behoort te word – deel van daardie “gebooie van God.” Dit verklaar hoekom so baie gelowiges ’n direkte verband tussen die “merkteken van die dier” en Sondagsviering bespeur, waar laasgenoemde ’n vals “Sabbat” is met geen Bybelse grondslag nie, teenoor die viering van die Sewendedag-Sabbatsgebod wat wel Bybels is. 

Beteken dit egter dat Christene wat op Sondag aanbid reeds die merkteken van die dier ontvang het? Nee. Volgens Openbaring 13:15 gaan diegene wat weier om die dier en sy beeld te aanbid, doodgemaak word. Dit is dan letterlik ’n saak van lewe of dood. Duidelik het ons nog nie daardie punt bereik nie, en die merkteken van die dier sal nie voor daardie vuurdoop gegee word nie – m.a.w. geeneen het nog die merkteken van die dier ontvang nie. 

`Gehoorsaamheid aan God en sy gebod. Geloof in Jesus. Hoekom is hierdie eienskappe nou reeds van kardinale belang vir die ware gelowige?`