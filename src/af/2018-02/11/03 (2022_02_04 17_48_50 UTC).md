---
title:  Die dier en vals aanbidding
date:   11/06/2018
---

`Lees die volgende teksverse. Om “die merkteken van die dier” te vermy, is van kardinale belang? Hoe toon die gelese teksverse dit? Op. 13:17; hfst. 14:9 en 10, en 16:2.` 

Om die volle wraak van God te ontvang, en ook onder die sewe laaste plae deur te loop, net om uiteindelik in die vuurpoel te beland – dit verskil darem hemelsbreed van die lot van diegene wat geweier het om die merkteken van die dier te ontvang, dié wat by die see van glas staan en as oorwinnaars die lied van Moses en die Lam ter ere van God aanhef! Wat is daardie merkteken wat ’n mens liefs nie wil ontvang nie? In die bogaande verse hou dit duidelik verband met vals aanbidding. Soos ons boonop in ’n vorige les gesien het, sal die vierde dier van Daniël 7 in sy slotfase (wat ook in Openbaring 13 uitgebeeld word as die dier wat uit die see opkom), “probeer om tye en wet te verander” (Dan. 7:25, OAB). Een van die wette wat hy gepoog het om te verander, was die Sabbat, die vierde gebod – die enigste van die tien wat met tyd te make het, en direk melding maak van God as die Een wat “die hemel en die aarde gemaak, die see en alles wat daarin is, en op die sewende dag… gerus [het]” (Eks. 20:11, OAB). 

Besonder betekenisvol is die feit dat die eerste engel die leser na daardie gebod terugneem, die gebod wat die dier wou verander het. Met daardie verwysing maak die engel dit duidelik dat ons die Here, en Hom alleen, as die Skeppergod moet aanbid. Om die waarheid te sê, wanneer dit by die sewe teksverse kom wat in Openbaring 12 tot 14 na aanbidding verwys, is hierdie (hfst. 14:7) al een wat oor ware aanbidding gaan. Die ander ses waarsku teen die vals soort, wat op die aanbidding van die dier en sy beeld neerkom (Op. 13:4, 8, 12, 15; 14:9, 11). In die derde engel se beskrywing het ons eers die lot van diegene wat by vals aanbidding betrokke is, en direk daarna, diegene wat God waarlik aanbid: “Hier kom die lydsaamheid van die heiliges te pas; hier is hulle wat die gebooie van God en die geloof in Jesus bewaar” (Op. 14:12, OAB). 

Met ander woorde, hierdie drie hemelse aankondigings skei die ganse mensdom in twee kampe: Dié wat die Skeppergod aanbid deur al sy gebooie te hou, insluitende die Sewendedag-Sabbat, enersyds; en diegene wat die dier en sy beeld aanbid, andersyds. Die vals vorm van aanbidding waarvan die Bybel hier praat, staan lynreg teenoor die aanbidding van die Skepper deur die onderhouding van die Sabbatsgebod. 

`Dink ’n bietjie oor die verband tussen aanbidding en lojaliteit na. Watter aspekte van aanbidding is onontbeerlik vir ons lojaliteitsbetoning aan God?`