---
title:  Die seël van God
date:   12/06/2018
---

’n Seël is soos ’n handtekening, dit maak ’n dokument geldig en bindend. In die verre verlede het gesaghebbendes ’n stempel gebruik wat op sagte was of op klei gedruk is. Daardie seël het dan die egtheid en eienaarskap van die dokument aangetoon – wie die boodskap gestuur en watter gesagsposisie daardie persoon beklee het. 

`Wat is die seël van God, en hoe en wanneer ontvang ’n mens dit? Ef. 1:13, 14; hfst. 4:30; 2 Tim. 2:19; Op. 7:1-4; 14:1.` 

Die seël van God is ’n teken dat ons aan Hom behoort en onder sy beskerming is. Paulus praat van ’n verseëling wanneer dit by bekering en die ontvangs van die Heilige Gees as gawe kom. Daardie gawe wat die bekeerling ontvang, noem hy ’n “onderpad” (oftewel “afbetaling”) – ’n waarborg van die algehele redding en ewige erfenis wat elke gelowige by die wederkoms gaan ontvang. Openbaring voeg ook ’n ander vorm van verseëling by wat net voor die wederkoms van Jesus gaan plaasvind. Daardie is die laaste soort seël en is slegs vir die 144,000. Hulle ontvang dit ten tye van die “laat reëns,” d.w.s. met die laaste groot uitstorting van die Heilige Gees. Diesulkes het die Naam van die Here (sy “handtekening”) op hul voorkoppe. Die Gees werk deur hul lewens. Derhalwe weerspieël hulle die karakter van God in woord en daad. 

`Vergelyk die seël van God met die merkteken van die dier. Hoe verskil dit van mekaar? Noem al die verskille op. Op. 7:3 en hfst. 14:9.` 

Die seël word aan die aanbidders van die lewende God gegee, terwyl die aanbidders van die dier sy merkteken ontvang. “Op hul voorkoppe” (NAB) – dit is al plek waar die ware gelowiges die seël van God ontvang, ’n aanduiding van hul doelbewuste wilsbesluit om God volgens sy voorskrifte te aanbid. Die merkteken van die dier, daarenteen, is óf op die hand óf op die voorkop. Dit beteken dat mense die dier om een van twee redes gaan aanbid. Miskien strook hul denke met die dier s’n, hoewel diesulkes verkeerdelik meen dat hulle die ware God aanbid. Ander stem weer nie met die dier saam nie. Tog wil hulle hom nie teëgaan nie, uit vrees vir die ernstige gevolge – naamlik dat hulle die reg om te koop en verkoop, en later die reg tot lewe self, sal verloor (Op. 13:17, 15). “Diegene wat hul lewens na wêreldse idees skik, beland in sy gietvorm. Hulle is kandidate-in-wording vir die merkteken van die dier. Daarteenoor het ons diegene wat nie op hul eie insigte staatmaak nie, dié wat hulle voor die Here verootmoedig en hul harte deur gehoorsaamheid aan die waarheid suiwer. Dit is hulle wat hul lewens in die hemelse gietvorm plaas, wat kandidate vir die seël van God word, daardie teken wat hulle op die voorkop sal ontvang” (Ellen G. White, Testimonies for the Church, vol. 5, bl. 216).