---
title:  Die sabbat as die seël van God
date:   14/06/2018
---

Soos ons reeds gesien het, is die Sewendedag-Sabbat al vanaf die grondlegging van die aarde ’n teken waaraan God se kinders uitgeken word. Adam en Eva was die eerstes. Die Sabbat was ook ’n verbondsimbool vir die Israeliete. Die voortsetting daarvan in die Nuwe Testament blyk uit die voorbeeld van Jesus en ook die apostels. Laastens is dit ook die kenteken vir God se eindtydkinders, dié “wat die gebooie van God en die geloof in Jesus bewaar” (Op. 14:12, OAB). 

`Hoekom is die Sabbat so belangrik en watter spesiale betekenis het dit vir die Christen? Eks. 20:8-11; Heb. 4:9, 10.` 

Die Sabbat lê aan die kern van die tien gebooie. Dit is ’n gawe van die Skepper, en is ’n teken – oftewel seël – van sy oppergesag. Die sê vir ons wie se seël dit is: “die Here jou God” (OAB), en baken ook daardie persoon se magsgebied af, die gedeelte waaroor Hy jurisdiksie het: “die hemel en die aarde… die see en alles wat daarin is” (OAB). Voorts gee dit die rede vir sy mag en gesag: “Want in ses dae het die Here die hemel en die aarde gemaak… en op die sewende dag het Hy gerus” (OAB). 

Die Nuwe Testament identifiseer Jesus as die Een deur wie God alles geskape het (Joh.1:1-3; Kol. 1:16; Heb. 1:1, 2). Jesus is die Een wat die aarde in ses dae geskep en toe op die sewende dag gerus het. Dit is hoekom Jesus se sterwenswoorde daardie Vrydagmiddag aan die kruis so uiters betekenisvol is. “Dit is volbring!” het Hy uitgeroep (Joh. 19:30, OAB). Net soos wat Hy op die Sabbat na sy skeppingstaak gerus het, so het Hy gedurende die Sabbatsure na sy verlossingstaak – Sy soendood ter redding van die mens – in die graf gerus. God het die Sabbat tweemaal geheilig, eers by die skepping en daarna by die kruis. Dit is waarvan Hebreërs praat, waar dit sê dat die gelowige deur die viering van die Sabbat Christus se rus ingaan. Die gelowige “rus van sy [of haar] werk, net soos God van Syne” (Heb. 4:10, NAB). Die Sabbat is dus die perfekte simbool, wat toon dat selfredding buite die kwessie is, en dat ons verlossing deurgaans aan Christus en sy bediening te danke is, ’n gawe wat ons deur geloof ontvang (vergelyk dit met Heb. 12:2). 

`As die Sabbat dan ’n simbool is van die gelowige wat alle pogings tot redding deur werke staak en op daardie manier tot ruste kom, is die vraag net: Wat beteken Sondagviering dan, en hoe strook dit met die basiese aard van Babilon?`