---
title:  'Armageddon en Karmel: Deel 1'
date:   20/06/2018
---

Die vraag bly steeds: Wat is dié groot veldslag, Armageddon? Eerstens dui die naam op die begrip “Megiddoberg.” Daar is egter geen Megiddoberg in daardie landstreek nie. Karmelberg is wel in daardie geweste en bybelkenners meen dat die oorspronklike sinsnede Berg van Megiddo ’n verwysing na Karmel is. Meer relevant is die feit dat bybelstudente die verhaal van Elia en die Baälsprofete, wat homself op Karmel afgespeel het, as ’n simbool sien. Dit is ’n skadubeeld van die komende kragmeting in Openbaring 13. 

Openbaring 16:13 maak melding van die draak, die dier en die vals profeet, en dui op ’n terugkeer na die gebeure in Openbaring 13, soos ons gister reeds gesien het. Week 9 se vals drie-enigheid kom dus weer hier ter sprake. Al die woelinge in Openbaring 13 begin nou in verse 13 en 14 ’n hoogtepunt bereik, met die tweede dier wat wondertekens verrig, “sodat hy selfs vuur uit die hemel laat neerdaal op die aarde voor die oë van die mense” (Op. 13:13, OAB). Hierdie gebeure lei dan tot ’n direkte konfrontasie tussen God en Satan, tussen dié wat die lewende God, en dié wat “die dier en sy beeld” aanbid (Op. 13:14). 

`Lees 1 Koning 18:1-18. Wat gebeur hierso? Hoe weerspieël dit die uiteenlopende uitdagings wat volgens Openbaring vir die eindtydgelowige voorlê?` 

In baie opsigte is die dinge waarvan ons hier lees ’n uitbeelding van die groot stryd, sonder om enige doekies om te draai. Elia maak in vers 18 duidelik wat die groot probleem is: Die mense het God en sy gebod versaak en afgode begin volg. Was dit nie maar nog altyd die geval nie – ongeag die menigte gedaantes wat daardie euwel deur die geskiedenis aangeneem het nie? Óf ons aanbid “Hom wat die hemel en die aarde en die see en die waterfonteine gemaak het” (Op. 14:7, OAB) óf ons aanbid iets of iemand anders. In die geval van Openbaring 13 en die gebeure wat daarin beskryf word, is daardie afgode die dier en sy beeld. Hier is daar geen sprake van ’n goue middeweg nie. Dit is God of Satan – kant móét ons kies. Dít is hoe belangrik die kwessies hier is. Dít is wat hier op die spel is. Nou, en veral in die Slag van Armageddon, sal die skeidslyn duidelik getrek word – net soos dit die geval op Karmel was, soos ons aanstons sal sien.