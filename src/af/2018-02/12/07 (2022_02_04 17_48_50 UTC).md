---
title:  Vir verdere studie
date:   22/06/2018
---

“Op ’n aantal plekke in die Armageddonstryd-vertelling vertolk die afskuwelike diere en aaklige gebeure skielik ’n minder prominente rol, en tree ’n meer persoonlike waarheid na vore. Soos ons reeds gesien het, is Openbaring 16:15 een van daardie oomblikke: ‘Kyk, Ek kom onverwags soos ’n dief. Geseënd is die een wat wakker bly en sy klere reghou, sodat hy nie kaal hoef te loop en die mense sy skande sien nie’ (NAB). Hierdie teks verskyn reg in die middel van die enigste plek in die Bybel wat wel ’n direkte verwysing na Armageddon bevat. Vers 15 eggo die menige Nuwe-Testamentiese skrifgedeeltes oor gereed wees vir die eindtyd en vir die wederkoms van Jesus. “Nog so ’n teksvers is Openbaring 17 vers 14: ‘Hulle sal oorlog voer teen die Lam, maar die Lam sal hulle oorwin omdat hy Heer van die here en Koning van die konings is – en dié wat by Hom is, is geroepe en verkose en getrou’(vrye vertaling). In hierdie groot oorlog aan die voleinding van die wêreld is die kinders van die Here ’n weermag, tog is hul hoofdoel nie die vernietiging van ander met wapentuig nie, maar om getrou aan hul roeping in Christus en die lewenswandel waartoe hulle verkose is, te bly. Dit is ’n stryd wat hemelsbreed van tipiese oorlogvoering verskil, dié waarin nasies mekaar die stryd aansê, en insurgente aanvalle teen ’n land en sy mense loods. Soos ek reeds menigmale gesê het: Armageddon is ’n stryd om die denke van die mens. Tog is dit ook ’n stryd om die hart van die mens – ’n oproep tot ’n hartsbesluit – om getrou aan die Lam te wees (Op. 5:9, 10, 12; 13:8)” (Jon Paulien, Armageddon at the Door, Hagerstown,Maryland, VSA: Autumn House Publishing, ’n afdeling van Review and Herald Publishing Association, 2008, bl. 193). 

**Vrae vir bespreking** 

`1. Hoe kan ’n mens iemand reghelp wat glo dat die gebeure wat in Openbaring beskryf word letterlik op die vermelde plekke gaan plaasvind? Watter benaderings kan jy volg om hulle tot beter insigte te bring?`

`2. Soos ons gesien het, strek Babilon se invloed oor die hele wêreld heen. Noem ’n paar van Babilon se verkeerde sienings. Hoe kan ’n mens leer om die leerstellings wat dit uitwys, raak te sien? Hoe gemaak om Babilon se invloed te vermy?`

`3. Kom ons keer terug na Maandag se Ellen G. White-verwysing: “Hierdie dinge moet eers gebeur, wanneer die ganse Christendom verwêrelds het. Dan eers sal Babilon heeltemal tot ’n val kom”. Bepeins ’n bietjie die sinsnede “wanneer die ganse Christendom verwêrelds het” (oftewel “the union of the church with the world” in die oorspronklike). Watter ernstige waarskuwing het die leser hier?`