---
title:  Babilon het geval!
date:   18/06/2018
---

Ten spyte van die verval wat Babilon meebring en is, en die verreikende invloed wat dit op aarde het, sê Openbaring dat al hierdie dinge eendag tot ’n einde gebring sal word. 

`Lees Openbaring 18:1-10. Wat sê hierdie verse vir ons oor “die groot Babilon?”` 

Hier in Openbaring 18:2 het ons ’n herhaling van die tweede engel se boodskap oor die val van Babilon (Op. 14:8). Dit onderstreep die feit dat hierdie entiteit sy vervaldatum bereik het, juis omdat dit die vergestalting van absolute verval geword het. “Die Skrif sê dat Satan voor die wederkoms ‘met groot magsvertoon’ te werk sal gaan, dat hy ‘allerhande vals tekens en wonders’ sal inspan om mense ‘gruwelik te mislei.’ Diegene ‘wat verlore gaan, omdat hulle nie die waarheid liefgehad en tot hulle redding aanvaar het nie,’ sal dan ‘aan die mag van die dwaling oorgee [word], sodat hulle die leuen sal glo’ [2 Tess. 2:9-11, NAB].Hierdie dinge moet eers gebeur, wanneer die ganse Christendom verwêrelds het. Dan eers sal Babilon heeltemal tot ’n val kom. Hierdie verandering kom egter stelselmatig, en die algehele vervulling van Openbaring 14:8 lê nog in die toekoms” (Ellen G. White, The Great Controversy, bl. 389, 390). 

Of daardie “algehele vervulling” al gekom het, is iets wat net die Here weet. Uit hierdie teksverse bly dit duidelik dat geestelike Babilon eendag vir haar groot boosheid gestraf gaan word, “want haar sondes reik tot aan die hemel, en God het haar ongeregtighede onthou” (Op. 18:5, OAB). Hierdie soort taalgebruik herinner aan die oordele wat God oor die letterlike stad Babilon in die Ou Testament uitgespreek het (lees Jer. 51:9), en dat ’n oordeelsdag vir geestelike Babilon onafwendbaar is. Die komende dag van afrekening behoort ook geensins ’n verrassing te wees nie. Babilon van ouds se dag van afrekening het, per slot van rekening, ook gekom (lees Daniël 5). Die Skrif stel dit op baie plekke 

onomwonde dat die oordeelsdag vir almal, insluitende figuurlike Babilon, kom. Is dit nie 

’n ware vertroosting dat ons as Christene ’n hemelse middelaar het wat tydens daardie oordeel vir ons in die bresse tree nie (1 Joh. 2:1; Dan. 7:22)? Anders sal dieselfde lot wat op Babilon wag, ons ook te beurt val. 

`Hoe kan ’n mens vertroosting put uit die belofte dat al die ongeregtigheid en boosheid wat nou ongestraf bly ’n gewisse oordeel tegemoetgaan?`