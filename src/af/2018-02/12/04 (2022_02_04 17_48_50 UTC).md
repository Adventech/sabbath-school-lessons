---
title:  Armageddon
date:   19/06/2018
---

Hoewel die meeste mense, en selfs Christene, nie veel van Openbaring weet nie, het een woord/beeld hoofstroomkultuur gehaal: Armageddon (lees Op. 16:16). Selfs in die sekulêre wêreld dui dit op ’n laaste titaniese stryd waarin die aarde se voortbestaan op die spel is. Hollywood het selfs ’n rolprent met daardie naam die lig laat sien. Armageddon gaan oor ’n reuse asteroïed wat aarde toe val en dreig om die planeet te verwoes. Tot ’n mate is die voleinding van die wêreld dus ook iets waaraan ongelowiges dink. Baie Christene wat met Openbaring vertroud is en glo wat daarin geskryf staan, beskou Armageddon as ’n letterlike veldslag, in die militêre sin van die woord, wat net voor die voleinding van die wêreld in die Midde-Ooste sal plaasvind. Een so ’n weergawe sê dat ’n weermag uit Asië die noorde van Israel gaan inval – ’n weermag wat boonop 200 miljoen troepe sterk is. Ander fokus weer uitsluitlik op die onderskeie politieke en gewapende konflikte in daardie wêrelddeel, wat volgens hulle die wêreld op ’n laaste groot veldslag in die Megiddostreek gaan afstuur. Die Bybelse prentjie sien egter heelwat anders daar uit. Volgens die Skrif is Armageddon die klimaks, maar nie van botsende nasies nie. Dit is tussen die twee kampe van die groot stryd. Dit is ’n geestelike oorlog, en gaan nie oor geld of politiek nie, ten spyte van die ekonomiese en staatkundige faktore wat daarmee saamgaan. 

`Lees Openbaring 16:12-16. Wat sê hierdie teksverse opsigself vir ons oorArmageddon?` 

Let eerstens op die geweldig simboliese aard van die taalgebruik in dié skrifgedeelte. Geeste soos paddas kom uit die mond van die draak, en ook dié van die vals profeet en die dier. (Kyk weer na die dier-moonthede van Openbaring 13. Die “vals profeet” waarvan daar hier gepraat word, is bes moontlik Openbaring 13:11 se dier wat uit die aarde opkom.) Volgens hierdie gedeelte kulmineer die kosmiese konflik in ’n groot veldslag “op die groot dag van 

God, die Almagtige” (Op. 16:14, NAB) waartydens “geeste van duiwels” (Op. 16:14, OAB)’n aanval teen die koninkryk loods. Hoewel die presiese wyse waarop dit gaan gebeur nie aan ons bekend is nie, is dit duidelik ’n wêreldwye gebeurtenis waarin die magte van God en die magte van Satan mekaar die stryd aansê. Armageddon is net so min ’n gelokaliseerde veldslag in die omgewing van Megiddo as wat Openbaring se Babilon op gebeure dui wat hom êrens in hedendaagse Irak afspeel. 

`Lees Openbaring 16:15. Dit is nogal interessant dat Jesus te midde van allerhande verwoestende wêreldgebeure ons met die evangelie vertroos, dat Hy ons juis hierso op sy beloofde koms en ons behoefte aan sy geregtigheid wys. Hoe help dit ’n mens om die geestelike aard van dié eindstryd waarin ons ons bevind, beterte verstaan?`