---
title:  “Die dwelmdrank van haar onsedelikheid”
date:   17/06/2018
---

`Lees Openbaring 14:8, asook hoofstukke 16:19, 17:5 en 18:2, 10, 21 – die ses verwysings na Babilon in Openbaring. Beantwoord die volgende vraag met die Ou-Testamentiese verhaal van Babel van ouds as vertrekpunt: Wat sê dit vir ons oor eindtyd-Babilon?` 

Jerusalem en Babilon word soms as die Bybel se “tale of two cities” beskryf. Jerusalem simboliseer die stad van God en sy verbondskinders reg deur die Bybel tot in ons dag (Ps.102:21, Jes. 52:9, 65:19, Op. 3:12), en Babilon simboliseer onderdrukking, geweld, vals godsdiens en openlike rebellie teen God. Dink net aan die toring van Babel (Gen. 11:9).Die Hebreeuse woord vir “Babel” en dié vir die koninkryk “Babilon” is basies dieselfde. In 1 Petrus 5:13 groet die apostel die kinders van die Here vanuit “die gemeente in Babilon.” Die algemene siening is dat Petrus nie hier na Babilon van ouds verwys, waarvan die ruïnes in die moderne Irak geleë is nie, maar na Rome, die onderdrukkers-in-wording van God se ware kerk. Hierdie Babilon-beeld wat aan Rome toegedig word, is besonder interessant - inaggenome die strekking van Openbaring en die rol wat Rome daarin speel. 

`Lees Openbaring 14:8 en 18:3. Wat bring hierdie teksverse aan die lig oor Babilon se bose invloed op die mensdom as ’n geheel, maar ook meer spesifiek, op die kinders van die Here?` 

Die soort mag wat Babilon verteenwoordig, soos dit in Openbaring uitgebeeld word, is sonder twyfel ’n euwel; en daardie euwel strek, tot ’n meerdere of mindere mate, tot aan die uithoeke van die aarde. Die sinsnede “die dwelmdrank van haar onsedelikheid” (Op. 14:8, NAB) verwys duidelik na ’n vals leer – ’n dwaalleer – asook bose praktyke en die verval wat daarmee saamgaan. Babilon is ’n bose mag wat “al die nasies” binnegedring het (Op. 18:3, OAB). Derhalwe moet ieder en elk erns maak met die waarskuwings in Openbaring, tensy hulle self ook tot ’n val wil kom. 

`Kyk net na die toestand waarin ons wêreld verkeer – die korrupsie, verwarring en onderdrukking. Wat behoort ’n mens daaruit te leer? Wat sê dit oor die gelowige se behoefte aan Jesus Christus en sy Woord, om in daardie twee geanker te wees?`