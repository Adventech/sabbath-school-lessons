---
title:  Babilon en Armageddon
date:   16/06/2018
---

### Leesverwysings vir hierdie week se studie: 
Openbaring 14:8; hfst. 16:19; Jesaja 52:9; Openbaring 18:1-10; hfst. 16:12-16; 1 Konings 18:1-40; 1 Korintiërs 15:1, 2. 

> <p>Geheueteks</p> 
> “Op haar voorkop was haar naam geskrywe en dit het ’n verborge betekenis. Die naam was: ‘Groot Babilon, die moeder van die sedeloses en van die losbandigheid op die aarde’” (Openbaring 17:5, NAB).

Openbaring is, soos ons tot dusver gesien het, vol beelde en sinsnedes wat direk uit die Ou Testament kom. Die naam Babilon verskyn byvoorbeeld ses maal in Openbaring. Tog verwys dit nie na Babilon van ouds, na Nebukadnesar se Babilon nie. Dit is nie die fisiese stad Babilon wat honderde jare gelede bestaan het en tot ’n vervloë tydvak behoort nie. Nee, hier gebruik Johannes ’n Ou Testamentiese feit as beeld, ten einde ’n bepaalde waarheid te verwoord. Die historiese Babilon (oftewel Babel) – ’n massiewe ouwêreldse moondheid met politieke en godsdienstige mag, wat God se volk in ballingskap weggevoer en onderdruk het – is nou ’n versinnebeelding van die massiewe godsdienstige en politieke magte wat in die eindtyd saamspan om weer die kinders van die Here te verdruk. Daardie omskakeling van feit na beeld bespeur ’n mens ook by die woord Armageddon. Hoewel dit slegs in Openbaring verskyn, steun dit op ’n Hebreeuse sinsnede wat klaarblyklik as “Megiddoberg” vertaal kan word, ’n plek wat wel in Israel van ouds bestaan het. Armageddon het tot baie spekulasie aanleiding gegee en baie meen dat ’n reuse eindtydveldslag daar gaan plaasvind, by Megiddo (wat min of meer op dieselfde plek as die Bybelse Megiddo is). Vandeesweek bekyk ons die profetiese begrippe Babilon en Armageddon, om te sien wat die Bybel ons daarmee wil leer. 

_*Bestudeer hierdie week se les as voorbereiding vir Sabbat, 23 Junie._