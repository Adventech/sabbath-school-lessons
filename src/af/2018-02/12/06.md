---
title:  'Armageddon en Karmel: Deel 2'
date:   21/06/2018
---

`Lees 1 Konings 18:18-40. Wat gebeur hier en hoe eindig die verhaal? In watter opsigte, maar net op ’n groter skaal, stem die klimaktiese gebeure van die eindtydstryd met die` 

Karmel-verhaal ooreen (maar sonder om daardie verband natuurlik te vêr te voer)? 

Die stryd by Karmel was tussen Elia, ’n profeet van die Here, en 450 Baälsprofete. (Let veral op die feit dat die bose hier ’n oormag is.) Dit was ’n toets, om te sien wie die ware God is – die een wat hemel en aarde geskape het, of Baäl, die soveelste gedaante van “die draak”-mag en nog ’n manier om die mensdom te verlei (Op. 12:9). Die Baälsprofete het tot hul afgod gebid, en gevra dat hy vuur uit die hemel moet stuur om die bul wat hulle geoffer het aan die brand te steek. Van die oggend tot die laatmiddag het hulle tot Baäl geroep. “Roep hard,” sê Elia spottend, “miskien slaap hy” (1 Kon. 18:27, OAB). Die Baälsprofete was naderhand manies. Met swaarde het hulle hul gesny dat die bloed geloop het. Hulle was op die ou einde heeltemal pootuit. Toe, teen die tyd dat die aandoffer aangebreek het, gee hulle maar op. Daarna was dit Elia se beurt. Oor sy offerhande het hy drie maal water laat uitgiet, soveel so dat die sloot om die altaar oorgeloop het. Toe bid hy, ’n eenvoudige gebed. Dadelik het die Here vuur uit die hemel gestuur wat die offerdier, die klipaltaar en die grond daaronder verteer het. In teenstelling met Baäl, was die lewende God onmiskenbaar magtig. 

`Lees Openbaring 16:13 en hfst. 19:20, 21, en vergelyk dit met die lot van die vals profete van Baäl. Wat merk ’n mens hier?` 

Ten spyte van die feit dat die presiese verloop van Armageddon ietwat van ’n raaisel is, weet ons wat die uiteinde gaan wees – die totale vernietiging van die vyande van God, met Hy en sy getroue kinders wat as oorwinnaars uit die stryd tree, gesuiwer van alle blaam. 

`Lees 1 Korintiërs 15:1, 2. Hoewel Paulus hierdie woorde in ’n ander konteks geskryf het (een wat nie direk met Armageddon verband hou nie), is die vraag steeds: Wat probeer hy hier tuisbring, en hoekom is dit so relevant in aanloop tot die slotgebeure van die eindtyd? Lees ook Openbaring 16:15, waarin Armageddon ongetwyfeld die konteks is. Bekyk beide skrifgedeeltes nou tesame. Wat sê dit vir ons?`