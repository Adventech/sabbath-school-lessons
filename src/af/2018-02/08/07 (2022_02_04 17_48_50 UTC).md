---
title:  Vir verdere studie
date:   25/05/2018
---

Bybelstudente bespeur lank reeds ’n onderlinge verband tussen die oproep in Openbaring 14 vers 7, om Hom te “aanbid… wat die hemel en die aarde en die see en die waterfonteine gemaak het” (OAB), en die vierde gebod in Eksodus 20 vers 11, wat die Sabbat as gedenkteken uitbeeld: “Want in ses dae het die Here die hemel en die aarde gemaak, die see en alles wat daarin is” (OAB). Ten spyte van die ooreenkomste in terme van woordkeuse, merk ons hier ’n ’n verandering in die wyse waarop daar in Openbaring na die Here verwys word. Let op die gebruik van “die see en die waterfonteine” teenoor Eksodus se “die see en alles wat daarin is.” In dié verband sê die skrywer John Baldwin: “As ons aanneem dat God doelbewus die sinsnede ‘waterfonteine’ gebruik het, [is die vraag net]: Hoekom laat Jesus sy hemelse boodskapper ’n weergawe van die parallelle sinsnede in Eksodus 20:11 gebruik, en nie een wat meer in pas met die oorspronklike is nie? Hoekom praat die engel van die ‘see en waterfonteine’ in plaas van die see en ’n ander skepsel uit die diereryk soos bome, voëls, visse of berge? “‘Waterfonteine’ word hier as deel van ’n aankondiging gebruik, ’n aankondiging wat toon dat ’n unieke tyd van afrekening nou aangebreek het. Derhalwe is die gebruik van ‘waterfonteine’ moontlik ’n poging om die leser se aandag op ’n vorige tydperk van goddelike afrekening te vestig… Dalk het ons [hier] ’n sinspeling op die sonvloed. ‘Waterfonteine’ onderstreep dus dat God inderdaad ’n God van oordeel, maar ook ’n God van ewige trou en barmhartigheid is (twee eienskappe wat beide uit die vloedverhaal in Genesis blyk). Indien ons die gebruik van ‘waterfonteine’ reg verstaan het, het hierdie sinsndede en sy vloed-konnotasie moontlik bepaalde geestelike implikasies vir die individu. Dalk word die leser hier aangemoedig om erns te maak met die aankondiging dat ’n nuwe eindtydproses nou aangebreek het, dat dit ’n historiese oomblik is, dat ons nou in die tyd van die eerste engel se ondersoekende oordeel leef, waarin elke gelowige se lewe afsonderlik ondersoek word” (John Baldwin, redakteur, Creation, Catastrophe, and Calvary: Why a Global Flood Is Vital to the Doctrine of Atonement, Hagerstown, Maryland, VSA: Review and Herald® Publishing Association, 2000, bl. 27). 

**Vrae vir bespreking** 

`1. Jesaja 53:6 sê: “Ons almal het gedwaal soos skape” (OAB). Die Hebreeus vir“ons almal” is koelanoe. In dieselfde teksvers skryf Jesaja dat God “die ongeregtigheid van ons almal op Hom laat neerkom [het].” Hier is die oorspronklike Hebreeuse woord vir “ons almal” weereens koelanoe. Hoe wys hierdie gedeelte vir ’n mens dat God se oplossing vir sonde meer as voldoende is, ongeag die omvang van die probleem?` 

`2. Watter ander lesse kan ons uit die verhaal van die dief aan die kruis leer? Gestel die dief is vrygespreek en van die kruis afgehaal, en dat hy boonop oorleef het. Hoe anders sou sy lewe daarna uitgesien het? Wat sê dit vir ’n mens oor Jesus se mag om lewens te transformeer?` 
