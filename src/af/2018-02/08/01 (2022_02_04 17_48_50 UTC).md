---
title:  Aanbid die Skepper
date:   19/05/2018
---

### Leesverwysings vir hierdie week se studie: 
Openbaring 14:6, 7; Matteus 24:14; Galasiërs 3:22; Lukas 23:32-43; Genesis 22:12; Openbaring 14:8-12. 

> <p>Geheueteks</p> 
> “En ek het ’n ander engel in die middel van die lug sien vlieg met ’n ewige evangelie om te verkondig aan die bewoners van die aarde en aan alle nasies en stamme en tale en volke” (Openbaring 14:6, OAB).

As Sewendedag-Adventiste glo ons in die Bybelse begrip, die “die waarheid wat by julle is” (2 Pet. 1:12, OAB). Engelssprekende Adventiste praat dikwels van die “present truth” oftewel die “teenswoordige waarheid.” Dit kom basies op die volgende neer: Dat God ons al dieper insigte in die waarheid skenk, en dat daardie nuwe insigte telkens op ’n bepaalde tydvak se geestelike behoeftes afgestem is. So het God dan deur die eeue heen al meer en meer lig aan sy kinders geskenk. Neem byvoorbeeld die eerste evangeliebelofte aan die gevalle Adam en Eva, in Genesis 3:15, wat sê dat verlossing deur die vrou se nasate sou kom. Let dan op die een aan Abraham, naamlik dat die patriarg “’n groot en magtige nasie… [sou] word” en dat “al die nasies van die aarde in hom geseën… [sou] word” (Gen. 18:18, OAB),wat ’n verdere openbaring van die heel eerste belofte was. Met Jesus se aardse sending het ons selfs ’n groter openbaring van daardie evangeliewaarheid: “Want die Seun van die mens het ook nie gekom om gedien te word nie, maar om te dien en sy lewe te gee as ’n losprys vir baie” (Mark 10:45, OAB). Vandag glo ons dat die drie-engeleboodskap in Openbaring 14:6-12 die eindtydgelowige se “teenswoordige waarheid” is. Dit is vir elkeen wat na-aan die wederkoms leef en wat daardie dag as die vervulling van elke Christen se diepste hoop en begeerte sien. Vandeesweek fokus ons hoofsaaklik op die eerste engel se boodskap. Hoekom? Aangesien dit waarhede bevat wat van deurslaggewende belang vir diegene is wat graag, te midde van al die eindtydgevare, getrou wil bly. 

_*Bestudeer hierdie week se les as voorbereiding vir Sabbat, 28 Mei._