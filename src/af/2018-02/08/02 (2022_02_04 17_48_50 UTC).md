---
title:  Die universele aard van die evangelie
date:   20/05/2018
---

`Lees Openbaring 14:6, en Matteus 24:14 en hfst. 28:19. Wat is die deurlopende tema in hierdie teksverse? Hoe help al drie teksverse ons om die belangrikheid van uitreikwerk en persoonlike getuienis as die kerk se gesamentlike strewe te verstaan?` 

In ’n sekere sin is die eerste engel se boodskap basies die groot sendingopdrag (Matt. 28:19), hoewel dit hier in ’n eindtydmilieu deurgegee word. Dit is inderdaad die “teenswoordige waarheid,” die waarheid “wat nou by ons is.” Let op die feit dat die klem in al drie teksverse op wêreldwye evangelisasie val – dit is vir “al die nasies” (OAB), ’n boodskap “aan alle nasies en stamme en tale en volke” (OAB). Derhalwe is dit ’n universele boodskap, een wat elke mens moet hoor. 

`Lees Galasiërs 3:22. Wat sê hierdie teks vir ons, hoekom moet die ganse aarde die evangelie hoor?` 

Die universele – oftewel wêreldwye – aard van sonde verklaar hoekom ons sending en roeping wêreldwyd moet wees. “Alle nasies en stamme en tale en volke” het gesondig – het God en sy gebod teëgegaan – en daarom is “die hele wêreld vasgevang in die greep van die sonde” (NAB). Elke mens is deur Adam en Eva se sondeval geraak. Geen stam, nasie of mensegroep kon dit vryspring nie. Ieder en elk ly aan die onmiddellike gevolge van daardie val. Wat meer is, sonder een of ander uitkoms sou ons almal die uiteindelike gevolg daarvan moes dra – naamlik die ewige dood. Daardie uitkoms het ons natuurlik ontvang: Die lewe, dood, opstanding en hemelse middelaarswerk van Jesus Christus, die enigste ware oplossing vir die sondeprobleem. Dít is die blye boodskap wat almal moet hoor, die hoop wat God ons in Christus bied. Dit is dan ook die rede hoekom Sewendedag-Adventiste na die uithoeke van die wêreld gaan, om Jesus aan elkeen te bring wat nog nie van Hom gehoor het nie. 

`Hoekom trek elkeen wat die evangelie verkondig, in ’n geestelike sin, so baie voordeel daaruit? Oftewel: Wat maak van uitreikwerk so ’n fantastiese manier om jou op die wederkoms van Jesus voor te berei?`