---
title:  ‘Vrees God en gee Hom eer!’
date:   22/05/2018
---

Die verkondiging van die “ewige evangelie” aan die ganse wêreld is bloot die eerste deel van sy sending. Daarna volg die besonderhede. Saam met die “ewige evangelie” gaan ook die verkondiging van die spesifieke waarhede wat op hierdie tydstip van die geskiedenis betrekking het. Met ander woorde: Die “teenswoordige waarheid” – die waarheid vir die eindtydgelowige – sluit ook Openbaring 14:7 in. 

`Lees Openbaring 14:7 in die Ou Vertaling. Wat beteken dit om God te vrees en aan Hom die eer te gee? Hoe doen ’n mens dit? Hoe skakel hierdie twee begrippe by die evangelie in?` 

Om God te vrees en aan Hom die eer te gee, is nie strydige begrippe nie. As ’n mens God vrees – m.a.w. ’n diepe respek vir Hom het soos die Bybel leer – sal ons Hom verheerlik. Die een lei noodwendig tot die ander. 

`Lees die volgende teksverse. Hoe help dit ’n mens om die opdrag beter te verstaan – naamlik dat ’n mens God moet vrees? Hoe toon dit boonop die verband tussen die vrees en verering van God? Gen. 22:12, Eks. 20:20, Job 1:9, Pred. 12:13, Matt. 5:16.` 

In die bogaande versies word die begrip “vrees God” aan gehoorsaamheid gekoppel. Wanneer ’n mens aan die Here gehoorsaam is, deur te doen wat reg en goed is, bring jy eer aan Hom. Hoewel mense dikwels sê dat “die vrees van die Here” op ’n diepe eerbied en ontsag vir God dui, behels dit veel meer. Die Bybel sê dat ons God moet vrees. Neem in ag dat ons gevalle wesens – sondaars – is. Derhalwe verdien ons die dood. Ons almal het dit al beleef: Oomblikke van afsku oor jou inherente boosheid, oomblikke waarin jy besef watter behandeling jy in werklikheid by ’n reg en regverdige God behoort te ontvang. Dít is die vrees van die Here. Wat meer is, daardie vrees dryf ’n mens – eers na die kruis op soek na vergifnis, en daarna, om jou op die mag en almag van God te beroep wat ons van daardie boosheid reinig. Dit is immers ’n boosheid wat ons die ewige lewe sou gekos het as dit nie vir die soendood van Christus was nie (lees Matt. 10:28). 

`Hoe het jy al die “vrees van die Here” in jou eie geloofslewe ervaar? Hoe kan ’n stewige dosis van daardie vrees ’n mens geestelik help, sodat jy groter erns met jou geloof asook jou sending in Christus sal maak?`