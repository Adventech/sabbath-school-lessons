---
title:  Die uur van sy oordeel het gekom
date:   23/05/2018
---

In die eerste engel se boodskap vind die begrippe “vrees God” en “gee Hom heerlikheid” aansluiting by die oordeel (Op. 14:7). As daar een ding is waaroor die Bybel nie doekies omdraai nie, dan is dit dat God wel ’n God van reg en geregtigheid, en van afrekening is. Eendag gaan die geregtigheid en afrekening wat hierdie wêreld so broodnodig het, inderdaad kom. Dit is dus geen wonder dat die mens aangesê word om God te vrees nie. Gevolglik maak dit sin dat die “ewige evangelie” ook oordeel en afrekening as wesentlike verskynsels insluit. Wat is egter die verband tussen die ewige evangelie en die oordeel? Aangesien die evangelie ook as die “blye boodskap” bekend staan, is die goeie nuus hier: Alhoewel ons sondaars is en God en sy gebod teëgegaan het, sal ons nie op die oordeelsdag die verdiende loën vir ons sonde en wetsverbreking ontvang nie – net soos die dief aan die kruis, wat daar en dan die verdoemenis vrygespring het. 

`Lees die volgende teksverse en vra jou dan af: Hoe sal ek op grond van my eie verdienstelikheid in die oordeelsdag vaar? Matt. 12:36, Pred. 12:14, Rom. 2:6, 1 Kor. 4:5.` 

Die God wat elke haar op ons hoof getel het, gaan ook die wêreld oordeel. Tog is dit juis die rede hoekom “die ewige evangelie” ongelooflike goeie nuus is. Ja, die oordeel kom, maar daar is geen “veroordeling” vir die getroue kinders van die Here, dié wat in die wondersoete Naam van Jesus rein, heilig en regverdig gemaak is nie (lees 1 Kor. 6:11). Hoekom nie? Want Jesus Christus is hulle geregtigheid. Dit is sý geregtigheid wat hulle deur die oordeel dra. “Teen hierdie aanklagte is ons nie opgewasse nie. Daar staan die mens voor die Vader, in sy sondebevlekte kleed, om sy [of haar] sonde voor God te bely. Gelukkig tree Jesus, ons kosbare Voorspraak, vir ons in die bresse. Dit doen Hy met groot sukses vir almal wat hul lewens gelowig en met diepe berou aan Hom toevertrou het. Hulle saak bepleit Hy, en troef al die duiwel se aanklagte teen hulle, met Golgota as sy groot verweer. Jesus se volmaakte gehoorsaamheid aan die wet van God – selfs tot die dood toe – dít stel Hom in staat, gee Hom alle mag in hemel en op aarde, om Hom op die genade van die Vader te beroep, ter versoening van God en die sondige mens” (Ellen G. White, Testimonies for the Church, vol. 5, bl. 471). 

`Die oordeel is ’n werklikheid. Wat sê dit vir ons oor ons groot behoefte aan die vergifnis van God? Hoe moet ’n mens maak om daardie selfde genade en vergifnis – wat God ons deur Jesus geskenk het – ook aan diegene te bied wat jou tenagekom het?`