---
title:  ‘Aanbid Hom wat hemel en aarde gemaakhet’
date:   24/05/2018
---

`Lees weer Openbaring 14:6, 7. Noem al die hoofelemente van die eerste engel se boodskap as ’n geheel. Hoe hou die onderskeie dele met mekaar verband?` 

Tesame met die vermelding van die ewige evangelie, die oproep tot getuienis aan die ganse wêreld, asook die bevel om God te vrees en heerlikheid aan Hom te gee, sê die eerste engel dat ons die Here as Skeppergod moet aanbid. Dit is ook geen wonder nie. Geen van die ander aspekte van die “teenswoordige waarheid” – die ewige evangelie, die oproep tot getuienis, die oordeel – het enige betekenis sonder die skepperskap van God nie. Die eersgemelde waarhede, en ook alle ander bybelwaarhede, steun op die feit dat God die Skepper van hemel en aarde is. Dit vorm die grondslag van alle waarheid. Deur die Here as Skeppergod te aanbid, dui op ’n terugkeer na die grondbeginsels van ons geloof. Daarmee besoek ons die hoekstene van ons menswees en die feit dat ons, in teenstelling met die ander wesens wat God hier op aarde gemaak het, na die beeld van God geskape is. Wanneer ons die Here as Skepper aanbid, bely ons daarmee dat ons vir ons bestaan en toekomsgeluk van Hom afhanklik is. Dit is dan ook hoekom die viering van die Sewendedag-Sabbat so belangrik is. Dit is ’n belydenis dat God alleen Skepper is, en dat Hy al een is wat ons aanbid. Ter opsomming: Tesame met die ewige evangelie en die oordeel, geniet die oproep tot die aanbidding van die Skeppergod prominensie hier. 

`Lees Openbaring 14:8-11. Hoe help hierdie verse ons om die deurslaggewende belang van die aanbidding van die Here as Skeppergod beter te verstaan?` 

Met die toenemende vervulling van eindtydgebeure kom die wêreldwye druk om die dier en sy beeld, in plaas van die Skeppergod, te aanbid. Die vreeslike lot wat wag op diegene wat die dier en sy beeld aanbid, verklaar hoekom die klem hier op die aanbidding van die Here as Skeppergod – as die enigste God wat ons aanbidding waardig is – val. Wanneer eindtydgebeure breekpunt bereik, sal hierdie waarheid meer deurslaggewend as ooit tevore wees. 

`Oordink vir’n wyle die ongelooflike prag en wonders van die skepping. Wat sê dit vir ’n mens oor die een wat dit alles geskape het, en hoekom Hy – en Hy alleen – ons aanbidding waardig is?`