---
title:  Die hoogste Offer
date:   29/04/2018
---

Die bestudering van Christus se groot soenoffer is van kardinale belang vir die voorbereiding van elke eindtydgelowige. As mense kyk ons dikwels vooruit, na die doelwitte voor ons, en dit maak sin. Tog moet ’n mens besef dat die Christen se doelwit ook agter hom/haar lê. Ons verwys natuurlik hier na Golgota. Die doelwit wat Jesus daar vir ons verwesentlik het, is onomkeerbaar en finaal. Wat meer is, dit bied ons geloofsekerheid oor die doelwitte wat voor ons is. 

`Lees Romeine 8:3, 1 Timoteus 1:17 en hfst. 6:16, en 1 Korintiërs 15:53. Hoekom het God sy Seun na ons toe gestuur?` 

God het Christus as soenoffer gestuur, ten einde sonde in die vlees – m.a.w. in lewende lywe – te veroordeel. Wat beteken dit? Neem in ag dat Jesus onsterflik is en derhalwe nie kan doodgaan nie. Daarom het Hy ’n mens geword. Hy het ons sterflikheid op Hom geneem, sodat Hy as mens in die plek van die mens kon sterf. Hoewel Hy bokant die skepping is, en in wese God is, het Jesus “aan mense gelyk geword.” Sodoende het Hy Homself verneder en was Hy “gehoorsaam tot in die dood, ja, die dood aan die kruis” (Fil. 2:6-8, NAB). Op ’n manier wat slegs aan God bekend is, het die goddelikheid van Christus nie saam met Hom aan die kruis doodgegaan nie. As nietige wesens verstaan ons nie hoe Jesus se goddelikheid gedurende die nege maande in Maria, en ook toe Hy in die graf was, dormant gebly het nie. Verder het Hy nooit sy goddelikheid gebruik om sy menswees ’n hupstootjie te gee nie. 

`Lees Lukas 9:22. Wat sê dit vir ons oor die feit dat Christus hom voorgeneem het om vir die mensdom te sterf?` 

Christus is gebore om te sterwe. ’n Ewigheid lank het Hy geweet dat bespotting, geseling, mishandeling en ’n hartverskeurende kruisiging op Hom gewag het – kan jy jou dit indink? Dit is waarlik ’n weergalose liefde, ’n ongekende gebeurtenis wat die verstand te bowe gaan. 

`Hoe kan die mens op daardie grenslose liefde reageer, anders as om voor die Here neer te val en Hom in geloof en gehoorsaamheid te aanbid? Wat sê die werklikheid van die kruis vir ons omtrent die nutteloosheid van ons verbete pogings tot verdienstelikheid?`