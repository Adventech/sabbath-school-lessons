---
title:  Ons Hoëpriester
date:   01/05/2018
---

`Lees Hebreërs 7:24-27 en hfst. 8:6. Watter groot hoop ontvang ons in hierdie skrifgedeeltes?` 

Christus het die vermoë om ons algeheel te verlos omdat Hy oor ’n aantal eienskappe beskik wat geen ander priester ooit kan hê nie. Hy is God en is al een wat die reg het om sondes te vergewe. Hy het boonop ’n permanente priesterskap. Tydens die Christelike era tree Hy konstant as middelaar vir sy kinders in, met dieselfde liefdevolle medelye as toe Hy die siekes gesondgemaak en die eensames vertroos het. Voorts is hy ten volle mens en tog is Hy sonder sonde gebore en Hy het ook sondeloos gebly. Wat meer is, as die sondelose een sterf Hy onder die verpletterende gewig van al die mensdom se sondes wat tesame op Hom rus. Daarom kan net Hý, as die God-Mens, ’n middelaar vir die mens in die hemelse heiligdom wees. Wat hierdie teksverse ook vir ons wys, is dat Christus se soenoffer vir eens en altyd volmaak voldoende was en is. As eenmalige gebeurtenis was dit honderd persent deurslaggewend. Dit bring totale verlossing aan elke mens wat ooit op aarde geleef het. As ’n mens, per slot van rekening, in ag neem wie vir ons aan die kruis gesterf het, kan daardie soendood mos nie anders as voldoende vir elke mens wees nie, of hoe? 

`Lees Hebreërs 9:11-15. Wat het Christus vir ons deur sy dood, en nou deur sy bediening in die hemel, bekom?` 

Hebreërs 9:12 sê dat Christus ’n “ewige verlossing” vir ons bewerkstellig het (NAB). Die oorspronklike Grieks vir verlossing kan ook as “redding,” “loskoping,” “vrystelling” of “bevryding” vertaal word. Dieselfde Griekse woordjie word ook in Lukas 1:68 gebruik, waar Sagaria sê: “Geloofd sy die Here, die God van Israel, omdat Hy sy volk besoek het en vir hulle verlossing teweeggebring het” (OAB). Die verwysing na die bloed van Christus in Hebreërs 9:12 – die bloed van die enigste voldoende soenoffer – beteken dat hierdie verlossing, hierdie bevryding, slegs deur Christus as die verlosde Offerlam bewerkstellig is. Die blye boodskap hier – soos die evangelie tereg in Afrikaans genoem word – is dat Christus daardie redding nie vir Homself bekom het nie, maar vir ons, en dat dit vir enigeen in werking kan tree wat bereid is om daardie soenoffer te ontvang. 

`Dink vir ’n wyle hieroor na: Christus het vir ons ’n “ewige verlossing… tot stand gebring” (NAB). Eers daarna het Hy met sy bediening in die hemelse heiligdom ten bate van sy kinders begin. Watter hoop put ’n mens uit hierdie werk wat Christus vir ons in die hemelse heiligdom doen?`