---
title:  Die Lam van God
date:   30/04/2018
---

`Lees Johannes 1:29, Openbaring 5:12 en hfst. 13:8. Watter enkele beeld verskyn in al hierdie teksverse, en hoe help dit ons om die verlossingsplan beter te verstaan?` 

Johannes die Doper verwys na Jesus as die “Lam van God” waarmee hy die onmiskenbare band tussen Christus en die heiligdom aantoon. Hy stel dit meer direk, met sy verwysing na Christus wie se soendood die enigste voldoende vervulling is van alle lammers (en ook elke offerdier in die Joodse offerstelsel) wat ooit ter vergifnis van sonde geoffer is. Benewens al die ander dinge wat die Vier Evangelies ons leer, is hierdie die groot les: Dat Jesus, in sy hoedanigheid as die Lam van God, vergifnis van sonde aan die wêreld gebring het. Tog eindig die verhaal van Jesus en sy werk ten behoewe van ons verlossing nie by die Evangelies nie, ook nie by sy dood en opstanding nie. Die tema van Christus wat na sy sending as Offerlam as Hoëpriester in die hemelse heiligdom optree, word sommer met die intrapslag in Hebreërs aangeroer. Dit begin met die heel eerste verwysing na Jesus se hoërpriesterlike rol na sy kruisiging (Heb. 1:3), met herhaaldelike verwysings na Jesus as Hoëpriester in die opeenvolgende hoofstukke. Christus se taak in die hemel, wat m.b.v. dié offerstelselsimbole uitgebeeld word, kom behoorlik na vore en word ten volle benut in Hebreërs 7:1-28. 

`Lees Hebreërs 7:1-28. Wat probeer die skrywer van dié bybelboek vir ons oor Jesus sê?` 

Hoewel hierdie versies baie diep en digverweefd is, kom dit basies daarop neer dat Jesus Christus in sy rol as priester ’n beter bediening as die ganse priesterlike orde in die aardse heiligdomstelsel – m.a.w. as die nageslag van Aäron – gehad het. In plaas van aardse priesters en ’n aardse heiligdom, het ons nou ’n hemelse Hoëpriester wat in die hemelse heiligdom vir ons instaan. Wanneer ons ons oë op Jesus gerig hou, is dit op Hom as ons Hoëpriester, wat vir ons in die hemelse heiligdom diens doen.