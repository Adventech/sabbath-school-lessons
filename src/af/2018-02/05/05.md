---
title:  Ons Middelaar
date:   02/05/2018
---

Hoewel sonde ’n wig van vrees tussen God en die mens gedryf het, word ons deur die soenoffer van Christus weer teruggebring na die Here, en het ons voortdurend toegang tot Hom. Lees Ef. 2:18 en 1 Pet. 3:18. 

`“Hierdie hoop besit ons as ’n veilige en onbeweeglike lewensanker, wat agter die voorhangsel vas is. Daar het Jesus, ons Voorloper, ter wille van ons ingegaan, en is Hy vir ewig Hoëpriester volgens die orde van Melgisedek” (Heb. 6:19, 20; NAB, werkwoordorde in slotsin aangepas). Wat het Jesus, volgens hierdie skrifgedeelte, vir ons gedoen?` 

`Lees Hebreërs 9:24. Wat behels Christus se taak onder andere, volgens dié teksvers?` 

Jesus is die Voorloper. As ons Middelaar het Hy die hemelse heiligdom binnegegaan, reg tot in die teenwoordigheid van die Vader – en dit ter wille van ons. Met ander woorde: Jesus vra dat sy soendood – die “ewige verlossing” wat Hy vir ons “tot stand gebring het” – aan die bekeerling toegereken moet word, en Hy doen dit voor die Vader. Wanneer ’n mens jou hart vir Jesus gee, word jou sondes inderdaad vergewe. Dan staan jy voor God, gereinig en ten volle vrygespreek. Feit bly staan, ongelukkig sondig ons steeds van tyd tot tyd na bekering, ten spyte van al dié wonderlike oorwinningsbeloftes. Dit is dán, op daardie oomblik, dat Jesus as ons Voorspraak in die hemelse heiligdom optree. Vir die boetvaardige sondaar doen Hy bemiddeling. Dan beroep Hy Hom nie op ons verdienstelikhede nie (want ons het geen verdienstelikheid nie). Nee, Jesus bied sy eie reddingsdaad – die hoogste vorm van verdienste – voor die Vader aan. “Daarom kan Hy ook volkome red dié wat deur Hom tot God gaan, omdat Hy altyd leef om vir hulle in te tree” (Heb. 7:25, OAB). 

`Watter wedergebore Christen voel nie ’n diepe behoefte aan Jesus se voortgesette genade en barmhartigheid nie? Met ander woorde – ten spyte van ons nuwe lewe in Christus, en ten spyte van die wonderlike veranderings in ons handel en wandel, besef ons knaend ons konstante behoefte aan vergifnis en vryspraak. Hoekom is ’n deeglike begrip van Jesus as ons Hoëpriester dan so kosbaar vir ons?`