---
title:  Die groot Versoendag
date:   03/05/2018
---

Die boek Hebreërs toon dat die aardse offerstelsel as ’n voorbeeld van die hemelse dien, die heiligdom wat Christus as Hoëpriester binnegegaan het om met sy middelaarswerk te begin. Die aardse offerstelsel, met sy twee vertrekke, en sy offer- en reinigingsrituele, was “slegs ’n afbeelding en skadubeeld van die hemelse heiligdom, toe Moses die Goddelike opdrag gekry het om die verbondstent op te rig” (Heb. 8:5, NAB; komma bygevoeg). Christus se middelaarsbediening in die hemelse heiligdom stem ooreen met die aarde heiligdomstelsel, waarvan die rituele ook in twee vertrekke – die Heiligste en Allerheiligste – geskied het. In die aardse stelsel word die oordeelsdag-begrip m.b.v. die Groot Versoeningsdag tuisgebring, ’n seremonie wat die reiniging van die heiligdom bewerkstellig het (soos dit in Levitikus 16 beskryf word). Dit het eenmaal ’n jaar gebeur, waartydens die hoëpriester die tweede vertrek – die Allerheiligste – betree het (Lev. 16:12-14), waar hy dan die heiligdom gereinig het, en ook versoening tussen God en sy boetvaardige kinders bewerkstellig het. 

`Lees Hebreërs 9:20-23. Wat behoort gereinig en suiwer gemaak te word, en hoekom is dit ’n duidelike verwysing na die Groot Versoendag waarmee Christus nou besig is?` 

Bybelkenners staan verstom oor dié stelling dat die hemelse heiligdom gereinig moet word. As ’n mens dit in die lig van die Groot Versoendag-beeld beskou, maak dit egter sin. Hebreërs 9:23 wys vir ons dat die werk wat Christus nou in die hemelse heiligdom doen, inderwaarheid die ware Jakob is, dat die aardse hoëpriester se jaarlikse taak op die Groot Versoendag – waarop hy die Allerheiligste deel van die Israeliete se tenttabernakel moes binnegaan – op die hemelse heiligdomstelsel geskoei is. Die reiniging van die aardse heiligdom deur die aardse hoëpriester het vooruitgewys op die werk wat Christus eendag in die hemelse heiligdom sou doen. Tog sê hierdie teks nie dat die reiniging van die tempel direk na Jesus se hemelvaart begin het nie. Uit ’n deeglike studie van Daniël blyk dit dat die reinigingsfase eers in 1844 begin het. As eindtydgelowiges behoort ons dus die erns van die tydvak waarin ons leef, te verstaan. Terselfdertyd behoort ons gemoedsrus uit ons geloofsekerheid te put, die wete dat Christus reeds in die verlede vir ons ’n verlossing bewerkstellig het, maar dat Hy ook in die hede vir ons in die hemelse Allerheiligste intree. 

`Die eerste engel roep uit: “Vrees God en gee Hom heerlikheid, want die uur van sy oordeel het gekom” (Op. 14:7, OAB). Die oordeel as ’n wesentlike verskynsel wys vir ons hoe naby die voleinding van die wêreld is. Watter uitwerking behoort dit op ons lewens te hê?`