---
title:  Die grootste misleiding ooit
date:   27/05/2018
---

In die eerste les van dié kwartaal het ons die “kosmiese konflik” bekyk, ’n stryd in die buitenste ruim wat ongelukkig die aarde bereik het. Die probleem is egter dat baie mense, insluitende sekulêre Christene, die groot stryd ignoreer omdat hulle nie in die bestaan van Satan glo nie. Vir diesulkes is bybeltekste wat oor die duiwel gaan bloot die uitdrukkings van ’n voorwetenskaplike kultuur, pogings om die teenwoordigheid van lyding en die kwaad in ons wêreld te verklaar. Vir té veel mense klink die idee van ’n letterlike, bonatuurlike wese – een wat die mensdom se ondergang probeer bewerk – na pure fiksie, amper soos die Darth Vader-figuur uit die “Star Wars”-rolprente. 

`Lees die volgende teksverse, almal uit Openbaring. Wat leer ons daaruit oor die feit dat Satan werklik bestaan, en veral ook oor sy rol in eindtydgebeure? Op. 2:13, 24; hfst. 12:3, 7-9, 12, 17; hfst. 13:2 en 20:2, 7, 10.` 

Openbaring toon vir ons hoe baie mag Satan in die laaste dae oor meerderheid van die wêreldbevolking gaan hê, wat nie net daartoe ly dat talle hul ewige verlossing kwyt is nie, maar ook dat diegene wat aan Jesus getrou wil bly, vervolg word. 

Van al Satan se slinkse “planne” (2 Kor. 2:11) – ’n vertaling vir die Griekse noëmata oftewel “denke” – is die oortuiging dat hy nie bestaan nie, seker die grootste slenter. Wie gaan, per slot van rekening, hom- of haarself teen ’n magtige vyand probeer beskerm in wie se bestaan daardie persoon nie glo nie? ’n Mens kan byna nie glo hoe baie belydende Christene die bestaan van die duiwel afmaak nie. Daardie sienswyse huldig hulle egter net omdat hulle die magdom teksverse wat sy werksaamhede en bedrog in ons wêreld toon, ignoreer of ingrypend herinterpreteer. Dit gebeur veral nou dat die wêreld einde se kant toe staan. Die feit dat so baie die letterlike bestaan van Satan verwerp, en dit ten spyte van al die bybelgedeeltes wat die teendeel bewys, behoort vir ons ’n kragtige waarskuwing te wees, dat ons ons van die presiese Bybelse leer moet vergewis. 

`Openbaring praat van al Satan se knoeiery, veral in die laaste dae. Watter hoop kan ’n mens dus uit Openbaring 12:11 put? Wat is ons groot verweer teen die duiwel?`