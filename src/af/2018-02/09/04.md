---
title:  Die onsterflikheid van die siel
date:   29/05/2018
---

`Wat leer ons uit die volgende teksverse oor die toestand van die dode? Watter verweerbied dit ons teen die “twee groot dwaalleringe?” Pred. 9:5, 6, 10; Ps. 115:17 en Ps. 146:4; 1 Kor. 15:16-18; Dan. 12:2.` 

’n Mens hoor periodiek van mense wat “dood” was – m.a.w. wie se harte gaan staan het en ook opgehou asemhaal het – net om kort daarna weer bygebring te word. Sulke stories kry deesdae groot aftrek. Diegene wat dit beleef het, praat dikwels van die ongelooflike ervarings wat hulle gehad het. Baie sê dat hul bewussyn, na hul veronderstelde “dood,” voortgeleef het. Party noem dat hulle in die lug rondgesweef het en van bo af na hul liggame kon kyk. Ander sê dat hulle in daardie liggaamlose toestand met ’n verhewe wese – omgewe van lig en die ene hartlikheid – kontak gemaak het, en dat dié boonop waarhede soos goedhartigheid en liefde voorgestaan het. Party praat weer van die ontmoetings en gesprekke wat hulle met afgestorwe geliefdes gehad het. Hierdie verskynsel is so algemeen dat dit selfs ’n wetenskaplike naam het: Amper-dood-ervarings (beter bekend in die Engels as “Near Death Experiences” (oftewel NDE’s). Hoewel NDE’s ’n omstrede onderwerp is, voer baie Christene dit as bewys vir die onsterflikheid van die siel aan, en dat ’n mens se siel na die dood op ’n ander bewussynsvlak voortleef. 

NDE’s is, natuurlik, niks meer as die uitwerking wat een van die “twee groot dwaalleringe” op die wêreld het nie. So lank as wat ’n mens glo dat die siel op een of ander wyse voortleef na die dood, maak jy jou uiters kwesbaar vir meerderheid van die okkultiese en spiritiestiese sinsbedrog daarbuite, misleidings wat gou-gou die idee laat posvat – hetsy direk of by implikasie – dat ’n mens nie Jesus nodig het nie. Om die waarheid te sê, die meeste mense wat amper-dood-ervarings gehad het, gee te kenne dat daardie bonatuurlike wesens (of selfs die afgestorwe geliefdes wat hulle ontmoet het) hulle met trooswoorde van liefde, vrede en goedhartigheid begroet het, maar dat hulle niks oor verlossing in Christus, oor sonde, of oor oordeel te sê gehad het nie. Met ander woorde: Oor die Bybelse grondbeginsels het daardie “geliefdes” en bonatuurlike wesens geswyg, “soos die graf.” ’n Mens sou dink dat hulle, as mense wat kwansuis die hiernamaals beleef het, tog ’n voorsmakie van die Bybelse leerstellings in dié verband moes ontvang het. Tog klink die boodskappe wat hulle in die “hiernamaals” ontvang het, al te veel na Nuwe Era-dogma, wat verklaar hoekom so baie van hulle, na sulke ervarings, minder belangstelling in die Christelike leer as tevore toon. 

`Hoekom moet ons as Christene by die Woord van God hou, selfs al sê ons sintuie vir ons iets anders?`