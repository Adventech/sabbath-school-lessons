---
title:  Vir verder studie
date:   01/06/2018
---

Kom ons staan vir ’n wyle by die evolusie-teorie stil. Oorweeg die implikasies wat dit in ons eindtydwêreld het, veral met betrekking tot die rol van die Sewendedag-Sabbat. Een rede hoekom Charles Darwin – wat duidelik nie die groot stryd verstaan het nie – met daardie teorie vorendag gekom het, is omdat hy vreeslik gesukkel het om die boosheid en lyding in en van ons wêreld met die idee van ’n welwillende en liefdevolle Skeppergod te vereenselwig. Vanweë daardie denkfout, het hy elders na antwoorde gaan soek. Dit is dan ook geen toeval dat God in die middel tot laat 1880s, in die presiese tyd toe Darwin sy evolusie-teorie aangepas en hersien het, die Adventbeweging op die been gebring het nie – ’n beweging as teenwig vir al die hoofbeginsels van Darwin se leer. Is dit nie interessant dat die Sewendedag-Adventistekerk – wie se leerstellings op die skeppingsleer steun, ’n leer wat boonop in hul naam verwoord word – min of meer dieselfde tyd as Darwin se teorie op die toneel verskyn en momentum gekry het nie. Wie weet, dalk kon die wêreld een van die grootste denkfoute sedert geosentrisme* en abiogenese* gespaar gewees het, as Darwin net die volgende aanhaling uit Ellen G. White ter harte wou neem: “Hoewel die littekens van die sondevloek in die natuur te siene is, dien dit steeds as God se lesboek vir die mens. Sedert die sondeval kan dit ongelukkig nie meer slegs die goeie weerspieël nie. Sonde het alles oral oor besmet. Die land, die see en die lug is daardeur verontreinig. Dit wat voorheen van die karakter van God en van die kennis van die goeie getuig het, het nou ook van die karakter van die duiwel en die kennis van die kwaad getuig. Deur die natuur, wat sedert die sondeval die kennis van goed en kwaad weerspieël, ontvang die mens voortdurend die bewyse van die gevaar wat sonde inhou” (Education, bl. 26). Duidelik was Darwin se sienings (oor die evolusie van alle lewe op aarde) blote spekulasie, totaal en al gebaseer op verkeerde sienings oor die aard en wese van God, en oor die gevalle planeet waarop ons woon. Ongelukkig het dié teorie verreikende gevolge, naamlik dat dit die mensdom besonder kwesbaar maak vir Satan se bedrog, veral in die pylvak van ons geskiedenis. 

_*Geosentrisme is ’n outydse wanopvatting dat die aarde die middelpunt van die heelal is, terwyl abiogenese op die spontane totstandkoming van lewende organismes uit nie-lewende materiaal dui._ 

**Vrae vir bespreking** 

`Hoekom verwerp so baie Christene die idee van ’n letterlike Satan? Wat sê dit vir ons oor die gevare wat uit die verwerping van klinkklare bybelwaarheid spruit?` 

`Wat sê ’n mens vir iemand wat klaarblyklik ’n skyndood-ervaring gehad het, en wat volhou dat dit ’n bewys van lewe direk na die dood is?` 

`Dink nou aan diegene wat in die evolusieleer glo. In watter ander opsigte maak dit sulke mense meer kwesbaar vir Satan se eindtydbedrog?`