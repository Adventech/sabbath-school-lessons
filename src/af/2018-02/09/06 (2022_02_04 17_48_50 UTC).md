---
title:  Die valse drie-enigheid
date:   31/05/2018
---

Die drie-enige aard van die Godheid vind ’n mens reg deur die Skrif. Binne die konteks van ’n eindtydwêreld, een gevul met sinsbedrog en vervolging, praat Openbaring egter ook van ’n “nagemaakte drie-enigheid.” Volgens Openbaring 13 bestaan dit uit die draak, die dier wat uit die see opkom, en die dier wat uit die land opkom. 

`Lees Openbaring 12:17 en hfst. 13:1, 2. Wat word hier beskryf?` 

Hier word die draak as ’n namaaksel van die Vader beskou, omdat die draak duidelik die voorskrywende party is. Hy skenk boonop mag en gesag en ’n troon aan die dier wat uit die see opkom. Laasgenoemde tree hier as ’n namaaksel van Christus op. Hoekom word hierdie tweede wêreldryk (oftewel moondheid) as ’n namaaksel van Christus beskou? 

`Lees Openbaring 13:2-5. Wat is die eienskappe van hierdie dier wat uit die see opkom?` 

Eerstens skenk die draak sy gesag aan die tweede dier, wat ’n mens aan Jesus se woorde laat dink, naamlik dat Hy sy eie gesag by God die Vader ontvang het (lees Matt. 28:18).Daarbenewens beleef die tweede dier ook ’n soort dood en opstanding, amper soos dié van Jesus (lees Op. 13:3). Wat meer is, die tweede dier oefen klaarblyklik sy gesag vir “tweeen-veertig maande” (OAB) – oftewel drie en ’n halwe jaar lank – uit. Dit is ’n namaaksel van Christus se geprofeteerde en letterlike drie-en-’n-halwe-jaar-lange bediening, bereken op grond van die dag-jaar-beginsel. 

`Lees Openbaring 13:11-17. Hoe word die dier wat uit die aarde opkom hier beskryf?` 

Hierdie dier wat uit die aarde opkom, bevorder die belange van die een wat uit die see kom, net soos die Heilige Gees nie Homself nie, maar Jesus verheerlik (Joh. 16:13, 14). Boonopdoen die dier wat uit die aarde opkom ’n wonderwerk (lees Op. 13:13) wat soortgelyk aan die Heilige Gees se “vuur” is, wat uit die hemel kom en “in tonge verdeel” (Hand.2:3, NAB). “Op die ou einde verrig die dier wat uit die aarde opkom ’n skynwonderwerk, ’n namaaksel van Pinkster! Hoekom doen hy dit? Om die mensdom te oortuig dat die nagemaakte drie-enigheid die ware God is” (Jon Paulien, What the Bible Says About the End-Time, Hagerstown, Maryland, VSA: Review and Herald® Publishing Association, 1998, bl. 111). 

`Op watter ander vorms van eindtydbedrog moet ons bedag wees, en hoe kan ’n mens dit ook onder ander mense se aandag bring?`