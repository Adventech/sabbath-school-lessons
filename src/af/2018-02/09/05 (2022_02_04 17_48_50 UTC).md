---
title:  Die Sabbat en die evolusie-teorie
date:   30/05/2018
---

Benewens Satan se wêreldwye sukses met sy leuens oor die onsterflikheid van die siel, was en is hy net so suksesvol (of dalk meer suksesvol) met die vervanging van die Bybelse Sabbat met Sondagviering (weke 6 en 8 se lesse). Laasgenoemde is ’n eeue oue tradisie, byna net so lank as die geskiedenis van die Christendom. Meer onlangs het die duiwel met ’n ander misleiding vorendag gekom, wat die belangrikheid van die Sewendedag-Sabbat al hoe meer buite rekening laat: Die evolusie-teorie. 

`Lees Genesis 1 tot hfst. 2:3. Wat sê hierdie skrifgedeeltes vir ons oor die feit dat God die wêreld geskape het, asook hoe lank dit geneem het?` 

Selfs die mees oorsigtelike lees van hierdie teksverse bring twee belangrike punte oor die Bybelse skeppingsverhaal na vore. Eerstens, dat alles op aarde beplan en fyn uitgewerk is, m.a.w. niks is ewekansig, arbitrêr of toevallig nie. Die Skrif laat geen ruimte vir toeval betreffende die skepping nie. Tweedens, die teksvers maak dit duidelik dat elke skepsel volgens sy soort gemaak is, d.w.s. dat elkeen apart geskape en derhalwe eiesoortig is. Nêrens in die Bybel lees ’n mens van ’n enkele voorsaat (soos ’n eenvoudige oer-sel) waaruit alle lewe op aarde ontstaan het nie. Selfs vanuit ’n nie-letterlike uitleg van Genesis blyk dit duidelik: Niks is ewekansig in die skeppingsdaad nie, en lewe op aarde het nie uit ’n enkele voorsaat ontstaan nie. Daarenteen leer die Darwiniese evolusieteorie (en al sy vertakkings) ons twee dinge: Ewekansigheid, en ’n enkele herkoms vir alle spesies. 

Die vraag is net: Hoekom bekyk so baie mense die skeppingsverhaal in Genesis deur ’n evolusieleer-bril, en dit terwyl daardie teorie die mees basiese Bybelse leer ondermyn? Die evolusie-dwaalleer het immers nie net miljoen sekulariste gevang nie. Baie belydende Christene meen dat hulle daardie teorie met hul geloof kan vereenselwig, en dit ten spyte van die ooglopende teenstrydighede wat ons pas bespreek het. Die uitwerking wat die evolusieleer binne die konteks van ’n eindtydwêreld het, maak boonop die gevare van hierdie misleiding nog duideliker. Hoekom nou erns maak met ’n bepaalde dag – die Sewendedag-Sabbat, as ’n gedenkdag – as daar geen skepping was wat in ses, letterlike dae plaasgevind het nie, maar evolusionêre prosesse wat oor ongeveer drie miljard jaar strek? (Hierdie is die mees onlangse “vasstelling” vir die begin van lewe op aarde – drie gevolg deur nege nulle.) Evolusie stroop die sewende dag van enige ware betekenis omdat dit die sesdaagse skepping tot ’n blote mite reduseer, soos die mite van Romulus en Remus, tweelingboeties wat kwansuis deur wolwe gesoog is. Wat meer is, wie van dié wat meen dat die skepping oor miljarde jare in plaas van ses dae geskied het, gaan hulle aan vervolging of selfs die doodstraf blootstel, en dit om as kampvegter vir die Sabbat ter verwerping van Sondagviering op te tree?