---
title:  Twee groot dwaalleringe
date:   28/05/2018
---

**Lees die volgende teksverse. Wat sê dit vir ons oor Satan se vermoë om ander te mislei?** 

`2 Kor. 11:13–15` 

`2 Tess. 2:9, 10` 

`Op. 12:9` 

`Op. 20:10` 

Soos ons reeds in ’n vorige les gesien het, waarsku Jesus sy volgelinge teen allerhande vorms van eindtydbedrog – veral teen die menige vals Christusse en profete wat op die toneel gaan verskyn en wat “baie mense [sal] mislei” (Matt. 24:5, OAB). Vals Christusse en profete is egter nie die enigste eindtydbedrog waarvan ons bewus moet wees nie. Ons groot teëstander in dié groot stryd waarin ons gewikkel is, het ’n magdom slenters om soveel as moontlik mense om die bos te lei. As Christene moet ons ons van al daardie slim sette vergewis, wat slegs deur ’n deeglike kennis van die Bybel en sy leer, en die getroue navolging daarvan, verwesenlik kan word. 

Ellen G. White wys ons op twee van daardie misleidings: “Die onsterflikheid van die siel en Sondagviering – met daardie twee groot dwaalleringe gaan Satan die mensdom vang. Eersgenoemde vorm die grondslag van spiritisme, en laasgenoemde maak ons ontvanklik vir die idees van [pouslike] Rome. Amerikaanse Protestantisme sal die voortou neem om die reuse gaping tussen die Christendom en spiritisme te oorbrug, ook om die wig tussen die Christendom en die Roomse mag te verwyder. Onder die vaandel van daardie [onheilige] drie-enigheid sal die VSA Rome se voorbeeld volg, deur mense hul godgegewe reg tot keuse te ontneem” (The Great Controversy, bl. 588). Vandag is dit duidelik dat daardie voorspellings ongelooflik akkuraat was. Kyk net hoe algemeen “daardie twee groot dwaalleringe” nou honderde jare later onder Christene is! ’n Mens sien dit wêreldwyd. 

`Hoe is ’n deeglike kennis van bybelwaarhede, asook die gewilligheid om daarop ag te slaan en dit uit te leef, die gelowige se kragtigste wapen teen die duiwel se slim sette, veral in die tyd waarin ons leef?`