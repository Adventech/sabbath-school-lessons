---
title:  Vir verdere studie
date:   11/05/2018
---

Die einste draak – oftewel Satan – wat teen God oorlog gemaak het in die hemel (Op. 12:7),voer ook oorlog teen die kinders van die Here op aarde, dié “wat die gebooie van God bewaar” (Op. 12:17; lees ook 13:2, 4). Wat meer is, Satan self ontvang boonop aanbidding (Op. 13:4). Sy stryd teen God het in die hemel begin en word op aarde verder gevoer. Sy aanval is, op die keper beskou, ’n aanval op God én sy gebod. “Die vierde gebod openbaar God as die Skepper van hemel en aarde, om Hom van al die vals gode te onderskei. As gedenkteken van die skepping is die sewende dag as rusdag vir die mens geheilig. Dit is ingestel sodat ons die lewende God voor oë sal hou, dat ons Hom as die outeur van ons ganse wese en as die ontvanger van ons eerbied en aanbidding sal erken. Satan doen sy bes om ons trou aan God, en gehoorsaamheid aan sy gebooie, in die wiele te ry. Derhalwe werp hy alles in die stryd om die gebod wat op God se skepperskap dui, te ondermyn” (Ellen G. White, The Great Controversy, bl. 53, 54). 

Ons aanbid die Here omdat Hy die Skepper “van hemel en aarde” is, met die Sewendedag-Sabbat as simboliese kenteken van sy skepperskap, ’n herinnering aan, en hoeksteen van, die skeppingsweek self (lees Gen. 2:1-3). Dit is dus geen wonder dat Satan die Sewendedag-Sabbat teiken nie – want hy probeer om God se gesag te ondermyn, en daarmee saam die simboliese grondslag en hoofsimbool van daardie gesag. In die eindtyd sal God sy kinders byeenbring, diegene wat deur dik en dun aan Hom lojaal bly. Dit is ’n getrouheid wat op hul onderhouding van al tien gebooie steun. Dit sluit ook die Sabbatsgebod in – al een wat spesifiek op God se skepperskap dui, wat toon dat Hy die enigste God is aan wie ons aanbidding verskuldig is. 

**Vrae vir bespreking** 

`1. Party mense praat van die wesentlike aard van sonde en voer terselfdertyd aan dat die tien gebooie nie meer van krag is nie. Dit skep egter ’n probleem, nie waar nie? Watter reuse teenstrydigheid kan jy in daardie argument uitlig?` 

`2. Dink ’n bietjie aan jou interaksies met mense wat poog om Sondagviering te regverdig. Beskryf jou wedervaringe? Watter argumente het jy aangevoer om hulle tot beter insigte te bring, en hoe doeltreffend was jou pogings? Hoe gemaak met die argument dat die onderhouding van die Sewendedag-Sabbat op redding deur werke neerkom?` 

`3. Terwyl ons ons op die laaste eindtydgebeure voorberei en ook met ander oor die Sabbat praat, moet ons dit duidelik stel dat die uitdagings wat uit die “merkteken van die dier” spruit, nog nie aangebreek het nie. Hoekom is dit so belangrik?`