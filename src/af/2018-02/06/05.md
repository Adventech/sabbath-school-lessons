---
title:  Die sewende dag in die Nuwe Testament
date:   09/05/2018
---

Soos ons gister gesien het, dui die teksverse wat tipies ter promovering van Sondag as die nuwe Sabbatdag ingespan word, geensins dit aan nie. Elke verwysing na die Sewendedag-Sabbat in die Nuwe Testament toon, om die waarheid te sê, die teendeel aan – naamlik dat die Sewendedag-Sabbat in daardie tyd steeds as deel van die tiengebooie onderhou is. 

`Lees Lukas 4:14-16 en hfst. 23:55, 56. Wat sê hierdie skrifgedeeltes vir ons oor die Sewendedag-Sabbat, voor én na die dood van Christus?` 

Let op die vroue wat saam met Christus van Galilea af gekom het, hoedat hulle “op die sabbat gerus [het] volgens die gebod” (Lukas 23:56, OAB). Duidelik is die gebod waarna Lukas hier verwys die vierde gebod, die een wat God in klip op Sinai geskryf het. Van al die dinge wat dié vroue dus by Jesus geleer het, was die selektiewe onderhouding van God se gebod nie een van hulle nie. Die Sabbatsgebod was deel van die prentjie. Om die waarheid te sê, Christus het juis aan sy dissipels gesê: “As julle My liefhet, bewaar my gebooie” (Joh. 14:15, OAB). Sy gebooie, wat Hy Self ook onderhou het, het die Sewendedag-Sabbat ingesluit. As die Sondag dan die Sabbatdag vervang het, was hierdie vroue salig onbewus daarvan. 

`Lees Handelinge 13:14, verse 42-44, asook hfst. 16:12, 13. Watter bewyse bied dié skrifgedeeltes die leser ter stawing van Sabbatsviering op die sewende dag? Rugsteun dit die viering van die eerste dag van die week, en waar presies?` 

Nêrens in hierdie skrifgedeeltes is enige bewyse dat die Sabbatdag met Sondagviering vervang is nie. Inteendeel, dit toon onteenseglik dat die onderhouding van die Sewendedag-Sabbat ’n algemene praktyk onder die eerste gelowiges was. Handelinge 16:13 is besonder interessant omdat daardie gebeurtenis hom nie binne die sinagoge-milieu afgespeel het nie. Die gelowiges was op die rivieroewer byeen, “waar die gebruiklike bidplek was” (OAB).Boonop het hulle dit op die Sewendedag-Sabbat gedoen, en dit jare na Jesus se dood. As daar dan ’n verandering na Sondagsviering was, swyg hierdie teksverse daaroor – soos die graf. 

`Hoe kan ’n mens sagkens, en op ’n wyse wat nie neerhalend is nie, die Sewendedag-Sabbat-boodskap aan mense bring wat op Sondag aanbid? Noem ’n paar maniere.`