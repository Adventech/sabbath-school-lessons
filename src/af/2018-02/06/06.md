---
title:  Pogings om die sabbatdag te verander
date:   10/05/2018
---

God se wet – die tien gebooie – is steeds van krag (lees ook Jak. 2:10-12), en dit sluit die Sewendedag-Sabbat-gebod in. Dit laat ’n mens wonder: Hoekom vier so baie Christene dan die Sondag, en dit sonder enige Bybelse bewyse? In Daniël 7 lees ons van die opkoms van vier groot wêreldryke (oftewel koninkryke): Babilon, Medo-Persië, Griekeland, asook Rome, die vierde en laaste aardse ryk. Vanuit die Romeinse ryk kom ’n ander mag te voorskyn, wat as ’n klein horinkie uitgebeeld word. Daardie klein-horinkie-mag is vandag steeds deel van die Romeinse ryk en vorm ’n soort verlengstuk daarvan. Dit is die pousdom. Wie anders kan dit tog wees? Dit het immers sy direkte ontstaan in die Romeinse ryk, en is vandag steeds deel daarvan. Let op Thomas Hobbes se kommentaar in die 1600s: “As ’n mens in ag neem wie die oorsprong van dié reusagtige kerkstelsel is wat ons nou het, word dit gou-gou duidelik dat die pousdom niks meer as die gedaante van die ou Romeinse ryk is nie, wat op sy graf sit en septer swaai” (Thomas Hobbes, Leviathan, Oxford: Oxford University Press, 1996, bl. 463). 

`Lees Daniël 7:23-25. Hoe help hierdie teksverse ’n mens om die oorsprong van Sondagviering reg te verstaan?` 

Die Aramees, waarin hierdie gedeelte oorspronklik geskryf is, sê in vers 25 dat die kleinhorinkie-mag “ten doel gehad het” om die wet van God te verander. Is enige aardse instelling egter by magte om God se gebod te verander? Hoewel die presiese geskiedkundige besonderhede effe vervaag het, weet ons dat die Sewendedag-Sabbat onder die invloed van die Roomse pousdom met die mensgemaakte tradisie van Sondagviering vervang is, ’n tradisie wat so deel van die Christendom geraak het dat die Protestantse Hervormers dit voortgesit het, reg tot in die 21ste eeu. So vier die meeste Protestante dan deesdae die eerste dag van die week, in plaas van die Bybelse leer se Sewendedag-Sabbat. 

`Lees Openbaring 13:1-17 en vergelyk dit met Daniël 7:1-8, 21, 24 en 25. Watterooreenstemmende beeldspraak word hier ingespan om ons ’n beter begrip van eindtydgebeure te gee?` 

Die gedeelte in Openbaring bevat beelde direk uit Daniël en sluit dié oor die tweede fase van die Romeinse ryk (die pouslike fase) in. So wys Openbaring dan die leser op die komende en hewige eindtydvervolging. Almal wat weier om te “aanbid” volgens die voorskrifte van die instelling waarvan die bybelboek hier praat, sal deurloop. 

`Lees Openbaring 14:6, en veral vers 7 waarvan die beeldspraak baie aan dié van die vierde gebod herinner (Eks. 20:11). Hoe wys dit vir ’n mens watter deuslaggewende rol die Sabbat gedurende die eindtyd-aanbiddingskrisis gaan speel?`