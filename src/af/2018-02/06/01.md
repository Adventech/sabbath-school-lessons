---
title:  Die “verandering” van God se gebod
date:   05/05/2018
---

### Leesverwysings vir hierdie week se studie: 
Romeine 8:1; Romeine 7:15-25 en 7:1-14; Johannes 20:19-23; Handelinge 20:6, 7; Daniël 7:23-25; Openbaring 13:1-17. 

> <p>Geheueteks</p> 
> “En hy sal woorde spreek teen die Allerhoogste en die heiliges van die Allerhoogste mishandel; en hy sal probeer om tye en wet te verander, en hulle sal in sy hand oorgegee word; gedurende ’n tyd en tye en die helfte van ’n tyd” (Daniël 7:25, OAB).

Ten einde eindtydgebeure reg te verstaan, moet ’n mens eers ’n kernvraagstuk oorweeg: Is die wet van God nog geldig? Eintlik gaan dit hier om die vierde gebod, die een oor die Sewendedag-Sabbat. Ons begryp natuurlik dat verlossing slegs deur geloof is en dat dit nie in die onderhouding van die wet (wat die Sabbat insluit), lê nie. Tog besef ons ook dat gehoorsaamheid aan die wet van God (insluitende die Sewendedag-Sabbat) in die eindtyd ’n uiterlike simbool, ’n soort merkteken, gaan wees – een wat wys wie ons werklik dien. Die verskil tussen ware en vals gelowiges sal al duideliker word, veral wanneer die eindtydgebeure aanbreek wat in Openbaring 13 en 14 beskryf word. In daardie tyd sal religieuse en politieke magte saamspan, en ’n magsblok vorm wat ’n vals aanbiddingstelsel op die mensdom sal afdwing. Hierdie verwikkelinge is strydig met die bevel in Openbaring 14 vers 7: “Aanbid Hom wat die hemel en die aarde en die see en die waterfonteine gemaak het” (OAB) – m.a.w. aanbid die Skepper, en niemand anders nie. Vandeesweek kyk ons na die wet van God, meer spesifiek, die Sabbat. Kwessies rakende pogings tot die verandering van die tien gebooie sal aangeroer word, asook hoe daardie pogings ons as eindtydgelowiges raak, nou dat ons op die vooraand van daardie gebeure leef. 

_* Bestudeer hierdie week se les as voorbereiding vir Sabbat, 12 Mei._