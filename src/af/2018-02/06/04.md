---
title:  Van die Sabbat na die Sondag?
date:   08/05/2018
---

As Sewendedag-Adventiste hoor ’n mens dikwels by broers en susters van ander genootskappe: “Die wet is aan die kruis genael,” en ook: “Ons is nie meer onder die wet nie, maar onder genade.” In praktyk kom dit egter daarop neer dat slegs die vierde gebod afgeskaf is. Tog stel baie van hulle dit nie so nie – hulle sê bloot dat die Sewendedag-Sabbat deur die eerste dag van die week – Sondag – vervang is, ter ere van Jesus se opstanding. 

Boonop glo hulle vas dat hulle die tekste het om dit te staaf. Hier is enkele van die tipiese Nuwe-Testamentiese teksverse wat baie Christene as Bybelse bewyse vir die sogenaamde “verandering” van die Ou-Testamentiese Sabbatdag aanvoer. Met die lees van dié teksverse moet ’n mens jou deurgaans afvra: Is hier enigsins sprake van ’n dagsverandering? Is dit nie net beskrywings van gebeurtenisse wat telkens op die eerste dag plaasgevind het nie, en derhalwe nie voorskriftelik is nie? 

`Lees Johannes 20:19-23. Wat sê die skrifgedeelte – hoekom het die dissipels daardie dag byeengekom? Party gelowiges voer aan dat daardie diens ter viering van Jesus se opstanding was. Gee dié skrifgedeelte enigsins so iets te kenne?` 

`Lees Handelinge 20:6, 7. Watter aanduidings, indien enige, het ons in hierdie versies dat die Sabbatdag van Saterdag na Sondag verander is? Lees ook Hand. 2:46.` 

`Lees 1 Korintiërs 16:1-4. Hoewel gelowiges hier aangesê is om offergawes op die eerste dag van die week opsy te sit, bly die vraag egter: Is dit enigsins ’n bewys vir die afskaf van die Sabbat en die instelling van die Sondag?` 

Op die keper beskou, is dít nou die kruks van die Bybelse “bewyse” ter rugsteuning van die leerstelling dat die eerste week die sewende dag as Sabbat vervang het. Benewens enkele verwysings na die paar keer dat gelowiges, om uiteenlopende redes, op Sondag byeengekom het, dui geen van hierdie skrifgedeeltes aan dat daardie byeenkomste enigsins kerkdienste ter vervanging van die Sewendedag-Sabbat was nie. Hierdie manier van argumenteer is bloot insegese – m.a.w. ’n poging om die eeue-oue tradisie van Sondagviering hier in te lees, hoewel dit nie daar staan nie.