---
title:  Sonde en die wet
date:   07/05/2018
---

Die teksverse in gister se studie het aan die lig gebring dat sonde ’n werklikheid is waarmee almal, selfs Christene, te kampe het (Rom. 7:15-25). In die voorafgaande skrifgedeelte fokus Paulus op die wet, wat vir ons wys hoe algemeen, en dodelik, sonde in werklikheid is. 

`Lees Romeine 7:1-14. Wat is die verband tussen sonde en die wet? Wat sê hierdie verse ook vir ons oor die onmoontlikheid van verlossing deur die wet?` 

Paulus bring twee uiters belangrike punte hier tuis. Eerstens, dat die wet van God nie die sondebok hier is nie. Die wet en sy voorskrifte is “heilig en reg en goed” (NAB). Sonde is die wortel van die kwaad, en uiteindelik die dood. Die ander punt is dat die wet nie by magte is om ons van sonde en die dood te red nie. Die wet kan wel die tweeledige probleem – sonde asook die dood wat dit meebring – uitwys. Op die keper beskou, maak die wet van God die probleem met sonde en die dood sigbaarder, hoewel dit geensins ’n oplossing vir die probleem bied nie. Slegs ’n oppervlakkige benadering tot hierdie verse (en die ignorering van die menigte wat die teendeel bewys), kan tot die siening lei dat die wet van God (oftewel die tien gebooie) afgeskaf is. Dit is net mooi die teenoorgestelde van wat Paulus hier probeer tuisbring. Niks wat hy in hierdie skrifgedeelte sê, maak sin as die tien gebooie ongeldig verklaar is nie. Sy argument berus juis op die aanname dat die wet van God steeds geldig is, want dit is immers die wet wat sonde as ’n wesentlike probleem uitlig en die gevolglike behoefte aan die evangelie duidelik maak. “Wat is dan ons gevolgtrekking? Dat die wet van Moses sonde is? Beslis nie. Inteendeel, ek sou nie geweet het wat sonde is nie, as dit nie deur die wet was nie. Ek sou byvoorbeeld nie geweet het dat dit sonde is om te begeer nie as die wet nie gesê het: ‘Jy mag nie begeer nie’” (Rom. 7:7, NAB). 

`Lees Romeine 7:13 aandagtig deur. Wat sê Paulus hier, van beide die wet en hoekom dit steeds van krag is?` 

Dit is nie die wet wat die dood meebring nie, maar sonde. Die wet toon bloot hoe dodelik sonde in werklikheid is. Die wet is reg en goed, in die sin dat dit sonde uitwys. Dit het egter geen oplossing vir die sondeprobleem nie, maar die evangelie wel. Wat sê Paulus hier? As gelowiges, wat in Christus verlos is, moet ons Hom “in die nuwigheid van die Gees” dien (Rom. 7:6, OAB) – d.w.s. die band tussen ons en Jesus berus op geloof, waar ons vir ons verlossing op sy verdienstelikheid en geregtigheid staatmaak (wat dan ook die hooftema in die voorafgaande gedeeltes van Romeine is). 

`Hoe beklemtoon al die pogings van die verlede – jou pogings om die wet van God te onderhou – jou behoefte aan Sy genade?`