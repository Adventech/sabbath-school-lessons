---
title:  Die belofte
date:   06/05/2018
---

Een van die grootste beloftes in die Bybel staan in Romeine 8 vers 1: “Daar is dan nou geen veroordeling vir dié wat in Christus Jesus is nie, vir dié wat nie na die vlees wandel nie, maar na die Gees” (OAB). Hiermee rond die apostel sy voorafgaande gedagtegang af, bereik hy ’n soort slotsom. Derhalwe moet ons eers vasstel wat Paulus in die voorafgaande gedeelte gesê het, as ons die hoop en belofte wat daarin opgesluit is, na vore wil bring. 

`Lees Romeine 7:15-25. Let op Paulus se kernboodskap in hierdie skrifgedeelte. Hoe skenk dit ons versekering oor die punt wat hy in Romeine 8:1 probeer tuisbring?` 

Romeine 7:15-25 het al tot baie debattering in die Christendom gelei. Praat die apostel hier in die algemeen, m.a.w. van die “eie-ek,” of van homself? Een ding is egter duidelik: Waarvan Paulus wel hier praat, is sonde, sonde as ’n voldonge feit. Elke mens op aarde, selfs die gelowige, kan in ’n sekere sin met Paulus se stryd identifiseer. Wie van ons voel nie soms aangetrokke tot vleeslike dinge, tot die “sonde wat in ’n mens woon” nie – sonde wat veroorsaak dat ’n mens dinge doen wat jy nie veronderstel is om te doen nie, of dat jy dinge agterwee laat wat eintlik jou plig was? Vir Paulus is die vlees hier die groot probleem, en nie die wet van God nie. Wie van ons het dit nie al beleef nie – dat jy graag wil doen wat reg is, maar op die ou einde doen wat verkeerd is? Hier probeer Paulus natuurlik nie sê dat sonde vir die wedergebore Christen onafwendbaar is nie. Nietemin onderstreep dit die blywende stryd waarmee elkeen te kampe het wat graag die wil van God wil nastreef. So uiter hy dan die beroemde woorde: “Ek, ellendige mens! Wie sal my van hierdie doodsbestaan verlos?” (Rom. 7:24, NAB). Die antwoord is te vinde in Jesus, en in die groot belofte dat daar vir elkeen wat in Jesus glo en wat deur genade ’n geesgevulde lewe lei, “geen veroordeling” is nie. Ja, die gelowige moet steeds teen verkeerde dinge stry. Ja, versoekings moet steeds die hoof gebied word. Ja, sonde is ’n werklikheid. Al verskil is, deur geloof word die gelowige kind van God nie meer deur die wet verooroordeel nie, maar is hy/sy sodoende in staat om die wet te gehoorsaam. So leer ons dan om in die Gees te lewe, en ons nie deur die “sondige natuur” te laat beheers nie. 

`Lees weer vandag se verse en skrifgedeeltes. In watter opsig kan jy identifiseer met die dinge wat Paulus hier skryf? Hoekom maak dit van Romeine 8:1 so ’n fantastiese belofte?`