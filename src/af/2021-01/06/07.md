---
title:  Vir verdere studie
date:  05/02/2021
---

“Dit gee aanleiding tot die vraag: hoe word ’n mens dan verlossing deelagtig? Ontvang ’nmens dit voorwaardelik? [Wel, in die eerste plek] kom ’n mens nooit ooit voorwaardelik na Christus nie. Gestel jy het Hom reeds aanvaar. Is daar dan enige voorwaardes? Ja, hier is die voorwaarde: dat ’n mens daadwerklik en opreg moet glo, terwyl jy jou heelhartig en met jou hele wese beroep op die verdienste van die bloed van ons gekruisigde en verrese Verlosser. Wanneer ’n mens dít doen, doen jy die werke van geregtigheid. Wanneer God egter die sondaar roep om sy of haar wêreldse bestaan prys te gee, en daardie uitnodiging aan hom of haar rig, is daar geen voorwaardes nie. Die Here trek ons nader deur die uitnodiging van Christus. Dit is nie ’n geval van, ‘O, jy moet eers dit en dit doen voor jy na My toe kan kom’ nie. Die sondaar kom, en terwyl daardie persoon dit doen en ook die opgehewe Christus aan die kruis van Golgota aanskou – ’n aanskouing wat God by hom of haar inprent – gryp die sondaar ’n liefde aan, ’n liefde wat alle verwagtinge vêr oortref” (Ellen G. White, Manuscript Releases, vol. 6, bl. 32).

**Vrae vir bespreking**:

`1. Kyk na die bogenoemde E.G. White-aanhaling. Lees dit nou binne die konteks van Woensdag se les. Wat sê sy hier? Let op die feit dat mev. White in hierdie aanhaling beide elemente van die Christelike wandel dek: eers geloof en dan werke. Hoe tref sy onderskeid tussen die twee? `

`2. Hoekom is trots en verwaandheid (oftewel arrogansie) sulke gevaarlike sondes? Hoekom is dit so geweldig moeilik om dit af te skud? Dalk omdat dié sondes uiteraard die sondaar verblind, sodat hy of sy nie die nut kan sien om daarvan af te sien nie? As ’n mens, per slot van rekening, trots is, reken jy dat dit goed gaan met jou; en as jy dink dat dit goedgaan met jou, is daar mos nie rede om te verander nie. Hoe kan die bepeinsing van Christus se soendood en alles waarop dit dui – ’n soendood wat elke liewe mens se enigste verlossingsweg is – ’n kragtige kuur vir hoogmoed en arrogansie, ongeag wie of wat jy is, wees? `

`3. Wat sê Jesaja, is daar hoop vir die mense van ander nasies? Let byvoorbeeld op hfst. 25:3 en 6, en hfst. 26:9 (vgl. Op. 19:9). `

**Opsomming**: Jesaja sien vooruit dat Juda ná die Assiriërs deur die Babiloniërs verowersou word. Tog sien hy ook iets anders: ten spyte van die bomenslike en bose magte wat duisternis in die wêreld bring (Ef. 6:12), omdat hulle werk deur die mense wat God teëstaan en boonop meen dat hulle God se plek kan inneem, sal die Here uiteindelik seëvier en ewige vrede aan ons onstuimige planeet bring.