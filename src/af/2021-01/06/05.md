---
title:  Die hemelse poort (Jes. 13, 14)
date:  03/02/2021
---

In Jesaja 14 word die spot met Satan gedryf: “Hoe het jy uit die hemel geval, o mester [oftewel “Lucifer” in die Engelse King James-vertaling], seun van die dageraad!” (Jes. 14:12, OAB). Dit gaan egter direk oor in ’n bespotting van die koning van Babilon.

Hoekom dié oorgang? Vergelyk dit met Openbaring 12:1-9, waarin ’n draak, wat as Satan geïdentifiseer word (vers 9), ’n kind wat besig is om gebore te word, probeer verslind. Openbaring 12:5 toon duidelik aan dat die kind Christus is. Tog was dit koning Herodes wat die Christuskind probeer vermoor het (Matteus 2). Die draak is beide Satan, en die Roomse mag wat Herodes verteenwoordig het, aangesien Satan sy bose planne deur mensehandeverrig. Insgelyks het Satan en sy bose magte ongesiens deur die koning van Babilon en dieprins van Tirus gewerk.

`Waarom dui die woord “Babilon” later op Rome (in 1 Pet. 5:13) en op ’n bose mag in die boek Openbaring (hfst. 14:8, 16:19 en 17:5, asook 18:2, 10 en 21)?`

Net soos die letterlike Babilon, is dié van Rome en van Openbaring hooghartige en roekelose entiteite wat God se volk onderdruk. Let veral op Openbaring 17:6, waar daardie Babilon- entiteit “dronk van die bloed van die heiliges en van die bloed van die getuies van Jesus” is (OAB). Hierdie entiteite rebelleer teen God, ’n eienskap wat inderdaad sinoniem met die begrip “Babilon” is. Die oorspronklike Babilonies vir hierdie eienaam is Bābilim, wat “Hek-Van-Die-Gode” beteken. Laasgenoemde dui daarop dat Babilon ’n toegangspunt vir kontak met die gode was. Vergelyk dit met Genesis 11, waar die mense die toring van Babel (oftewel Babilon) probeer bou het – sodat hulle op eie stoom goddelikheid kon bereik, ’n vlak waarop verantwoordbaarheid voor ’n opperwese kwansuis nie meer sou bestaan nie. Toe Jakob wakker skrik na hy gedroom het van ’n leer wat hemel en aarde met mekaar verbind het, roep hy oorstelp uit: “‘Dit is niks anders nie as die huis van God; dit is die poort van die hemel’” (Gen. 28:17, NAB). Let op die feit dat “die huis van God” “die poort van die hemel” is – d.w.s. die toegangspunt na die Goddelike dimensie is. Jakob noem toe die plek Bet-El wat “Huis-Van-God” beteken. Bet-El as “poort van die hemel” en Babilon as “Hek-Van-Die-Gode” dui op twee teenpole van daardie hek/poort na ’n bomenslike dimensie. Jakob se leer het die hemel as oorsprong, en is deur die God van die hemel aan Jakob getoon. Daarenteen is Babilon met sy torings en ziggoerat-tempels, gebou deur mense – vanaf grondvlak hemelwaarts. Hierdie teenoorgestelde benaderings versinnebeeld kontrasterende verlossingsweë: redding as ’n genadegawe van Bo, teenoor redding deur die werke van die mens. Alle ware godsdiens is geskoei op die beskeie Bet-El model: “Julle is inderdaad uit genade gered, deur geloof” (Ef. 2:8 en 9, NAB). Alle valse “godsdiens,” insluitende wettiesheid en “sekulêre” humanisme, is geskoei op die hoogmoedige Babilon- model. Lees Jesus se gelykenis oor die Fariseër en die tollenaar (Luk. 18:9-14) waarin die kontras tussen dié twee benaderings duidelik na vore tree.