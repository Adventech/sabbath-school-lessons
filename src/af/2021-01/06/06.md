---
title:  Sion se uiteindelike oorwinning
date:  04/02/2021
---

Jes. 24 tot 27

Na al die doemprofesieë aan die onderskeie nasies in hoofstukke 13 tot 23, beskryf Jesaja die kritieke oorwinning wat God oor sy teëstanders behaal asook die bevryding van sy volk – beide op wêreldvlak – in hoofstukke 24 tot 27.

`Waarom klink Jesaja se beskrywing van die verwoesting van die aarde (in hfst. 24) soos Johannes se beskrywing van die aarde se voorkoms gedurende die duisendjaartydperk wat direk op Christus se wederkoms volg (Openbaring 20)?`

Net soos in Jesaja 13 en 14 is bepaalde aspekte van letterlike Babilon hier van toepassing op daaropvolgende maghebbende entiteite, met hoofstuk 14 se “koning van Babel” (OAB)as ’n versinnebeelding van menslike regeerders wat onder aanvoer van ’n baasbrein besluite neem. Laasgenoemde is natuurlik Satan self. ’n Mens kan dus sê dat die tyding oor letterlike

Babel se komende val (Jes. 21:9), later weer met simboliese Babilon sal gebeur (Op. 14:8 en hfst. 18:2), en dat die uiteindelike vernietiging van Satan na die wederkoms van Christus sal gebeur (Op. 20:10). Hoewel die vernietiging van letterlike Babel as God se oordeel oor daardie stad – oftewel as “die dag van die Here” – beskryf word (Jes. 13:6 en 9), is ’n groter oordeelsdag op pad: “die vreeslike dag van die Here” (Joël 2:31, Mal. 4:5, vgl. Sef. 1:7). Insgelyks het ons in Jesaja 24 ’n profetiese beskrywing van daardie oordeelsdag wat met die verwysingsraamwerk van Jesaja en sy tydgenote ooreenstem, ’n dag waarop “die maan sal rooi word van skaamte, en die son sal skaam wees; want die Here van die leërskare sal regeer op die berg Sion en in Jerusalem” (hfst. 24:23a, OAB). Vir Jesaja het hierdie visioen ongetwyfeld oor die Jerusalem van sy tyd gegaan. Tog verduidelik Openbaring dat hierdie profesie eers in die komende Nuwe Jerusalem vervul sal word (hfst. 21:2). “En die stad het die son of die maan nie nodig om in hom te skyn nie, want die heerlikheid van God het hom verlig, en die Lam is sy lamp” (vers 23, NAB).

`Gaan God werklik die bose vernietig?`

“Vreemd is sy werk!” (OAB, klem verskaf) sê Jesaja in hoofstuk 28:21 oor God se uitwissingswerk. Dit is vir hom vreemd omdat Hy dit nie eintlik wil doen nie; en tog is dit ’n konkrete daad, ’n handeling. Nietemin is selfvernietiging eie aan sonde. Eersgenoemde is dus ’n uitvloeisel van laasgenoemde (Jak. 1:15). Tog het die Here mag oor lewe en dood; en Hy bepaal dus die tyd, plek en wyse van daardie uiteindelike vernietiging (Openbaring 20). Derhalwe is dit ’n sinnelose argument dat God die sondevloek op ’n passiewe wyse beëindig, deur bloot toe te laat dat oorsaak en gevolg sy gewone gang gaan.