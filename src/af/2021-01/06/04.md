---
title:  ’n Hoë “koning” kom tot ’n val (Jesaja 14)
date:  02/02/2021
---

In reaksie op die val van Babilon (Jesaja 13), ’n gebeurtenis waardeur die volk bevry word (hfst. 14:1-3), maak die Here ’n bespotting van die koning van Babilon in Jesaja 14:4-23. Dit behoort egter figuurlik verstaan te word (vgl. Miga 2:4, Hab. 2:6). Die wyse waarop God Hom hier uitdruk, is poëties en duidelik nie letterlik nie, aangesien dit van dooie konings praat wat hul nuwe kollega in die doderyk verwelkom (Jes. 14:9 en 10), daar waar wurms sy bed en maaiers sy beddegoed is (vers 11). Hier sê die Here bloot op ’n dramatiese wyse aan ’n hooghartige koning dat hy wel tot ’n val sal kom, net soos alle ander trotse monarge voor hom. Hierdie skrifgedeelte behoort dus glad nie as ’n leerstellige bewys aangaande die letterlike toestand van die dooies gesien te word nie!

`Hoe kan Jesaja 14:12-14 van toepassing wees op die koning van Babilon?`

Die Babiloniese konings het alles behalwe ’n swak selfbeeld gehad (Daniël 4 en 5).

Let egter op die persoon in Jesaja 14 en die strewe wat hy het – ’n strewe wat selfs te egosentries vir die mees verwaande koning van ouds was: “Ek wil klim bo die hoogtes van die wolke, my gelykstel met die Allerhoogste!” (Jes. 14:14, klem verskaf). Die destydse konings was wel van mening dat hulle ’n sterk band met die gode gehad het. Tog was hulle onderdanig aan daardie einste gode. Dit is jaarliks op die vyfde dag van die

Babiloniese Nuwejaarsfeesvieringe op ’n dramatiese wyse uitgebeeld, ’n dag waarop dieheerser sy koninklike insignia moes afhaal voordat hy ’n afgodsbeeld van Marduk kon nader, sodat sy koningskap deur daardie afgod herbevestig kon word. Om selfs net een van die kleiner gode ter syde te stel, sou in daardie tyd as suiwer waansin beskou word of selfs dat iemand ’n doodbegeerte gekoester het.  Net soos dit die geval in Jesaja 14 is, word Godslasterlike arrogansie ook in Esegiël 28 in verband met die heerser van ’n stadstaat genoem. In laasgenoemde is daar ook ’n beskrywing van koninklike hoogmoed wat die aardse sfeer duidelik oorskry. Hier bespeur ’n mens ’n klinkklare oorvleueling van ’n aardse en ’n hemelse heerser in God se beskrywing. Dit sinspeel ook op daardie trotse vors wat in die tuin van Eden was; ’n gesalfde, ’n skut- (oftewel beskermengel) op God se heilige berg, ’n volmaakte skepsel totdat sonde op ’n dag in hom gevind word; waarna die Here hom uitwerp, ’n wese wat eendag met vuur vernietig sal word (Eseg. 28:12-18). Godse woordkeuse is hier so geweldig figuurlik dat alle pogings om dit op ’n mens toe te pasbetekenisloos sou wees. Openbaring 12:7 tot 9 praat wel van ’n magtige wese wat saam met sy engele uit die hemel gewerp is – te wete “Satan, wat die hele wêreld verlei” (Op. 12:9, OAB), die een wat ook vir Eva in Eden om die bos gelei het (Genesis 3).

Satan het ’n geweldige grootheidswaan: “Jy het gesê: Ek is ’n god, ek bewoon ’n godewoning in die hart van die seë — terwyl jy tog ’n mens is en geen god nie” (Eseg. 28:2b, OAB; werkwoord geskuif). Tog sal sy dood eendag bewys dat hy glad nie ’n god is nie. In teenstelling met Christus, sal Satan eendag in die poel van vuur en swawel omkom en disintegreer (Op 20:10), die heelal vir ewig uit sy wurggreep bevry.