---
title:  'Die teken is ’n Seun (Jes. 7:14)'
date:  13/01/2021
---

Die aangebode wonderteken – “enigiets, diep uit die doderyk of uit die hoogtes daarbo” (Jes. 7:11, NAB) – het geen verandering by Agas aangewakker nie. Toe kondig die Here aan dat Hy Self ’n wonderteken sou gee (vers 14). Hier is ’n mens iets omvangsryk te wagte, iets so asemrowend dat dit slegs ’n Goddelike oorsprong kon hê (vgl. Jes. 55:9 en 1 Kor. 2:9). Dan noem Hy die teken, en ’n mens is totaal verras! Die teken is ’n seun. Maar hoekan ’n jong vrou wat ’n kind baar en hom Immanuel noem dan ’n wonderteken van Bybelseafmetings wees? Wie is die vrou en wie is haar Kind?

Nêrens in die Ou Testament is daar ’n vervulling van hierdie belangrike teken nie. In diéopsig is dit heeltemal anders as die tekens wat ander Ou-Testamentiese figure soos Gideon (Rig. 6:36-40) ontvang het. So, hier is enkele moontlikhede vir ’n Ou-Testamentiese vervulling van hierdie profesie:

1. Die woord “jong vrou” dui op ’n hubare jong vrou, met die gevolg dat baie mense aanneem dat sy ’n getroude vrou van Jerusalem (dalk Jesaja se eie vrou) is. Jesaja 8:3 noem wel die geboorte van ’n seun, wat Jesaja (volgens die OAB) by “die profetes” gehad het. (Hier verwys Jesaja na sy vrou wie se profetiese boodskappe basies, in die breedste sin van die woord, uit die baar van profetekinders bestaan het; vgl. Jes. 7:3 en hfst. 8:18). Daardieseun het hulle egter Maher-Shalal-Hash-Bas genoem wat “Plunder-en-Roof-is-Naby”beteken (hfst. 8:1-4, NAB), en nie Immanuel nie. Nietemin versinnebeeld die twee seuns basies dieselfde gebeure – naamlik dat Sirië en noordelike Israel in hul kleinseuntjiejare (d.w.s. voordat hulle tussen reg en verkeerd kan onderskei) verwoes sou word (Jes. 7:16 en hfst. 8:4).
2. Party meen dat Immanuel inderwaarheid Agas se seun en ook sy troonopvolger is, hoeweldie naam Immanuel nêrens aan Hiskia gekoppel word nie.
3. Die naam Immanuel is ietwat misterieus. Dit word gewoonlik as “God met ons” vertaal, verwysende na die teenwoordigheid van die Here. Derhalwe is Hy en die spesiale Seun na wie Jesaja in hoofstuk 9 en 11 verwys, moontlik een en dieselfde persoon. Gestel dit is so. Dan moet ’n mens in ag neem dat Jesaja se verhewe beskrywing van dié Seun as iemand wat Goddelik is (Jes. 9:6) en wat as “die wortel van Ísai” (hfst. 11:10, OAB) beskryfword, duidelik die persoon en karakter van koning Hiskia oortref, ongeag hoe vroom laasgenoemde was. 
4. ’n Natuurlike geboorte by ’n ongetroude hubare vrou sou ’n buite-egtelike kind beteken, een wat uit sedelose geslagsomgang verwek is (lees Deut. 22:20, 21). Hoekom sal die Here nou na so ’n kind as ’n teken verwys, as iemand wat die mens tot geloof aanspoor?

In teenstelling met hierdie Ou-Testamentiese uitlegte identifiseer die Nuwe Testament vir Jesus as Immanuel (Matt. 1:21-23), wat op ’n wonderbaarlike en onbevlekte wyse in ’n ongetroude dog verloofde maagd verwek is. Jesus is ook die Seun van God (Jes. 9:6, Matt. 3:17) en is die “loot” en “wortel” van Isai (Jes. 11:1 en 10, OAB; Op. 22:16). Miskien was die eerste “Immanuel” (wie se ontwikkeling die tydigheid van profetiese vervulling aan Agas getoon het) ’n soort voorloper van Christus. Ons het egter nie uitsluitsel in dié verband nie. Die dinge wat ons wel weet, is egter voldoende – “Maar toe die tyd wat God daarvoor bepaal het, aangebreek het, het Hy sy Seun gestuur” en “Hy is uit ’n vrou gebore” (Gal. 4:4, NAB) sodat die teenwoordigheid van God by die mens kon wees.