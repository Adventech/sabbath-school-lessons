---
title:  '“God is Met Ons!” (Jes. 7:14)'
date:  14/01/2021
---

Die naam van Jesaja se twee kinders (Sear-Jasub wat “’n-Oorblyfsels-Sal-Terugkeer” beteken, en Maher-Shalal-Hash-Bas wat “Plunder-en-Roof-is-Naby” beteken). Insgelyks het die naam Immanuel ook ’n betekenis. Dit beteken letterlik “God-Met-Ons.” Met hierdie algemeen aanvaarde vertaling kom die betekenis van die oorspronklike egter nie tot sy volle reg nie. Net soos die ander Hebreeuse name van dié soort (waarvan die werkwoorde ontbreek) moet ’n mens die werkwoord “om te wees” self byvoeg omdat dit nie in Klassieke Hebreeus gebruik word nie. So, Immanuel behoort eintlik as “God is met ons ” vertaal te word (vgl. dieselfde sinsnede in Jes. 8:10). Dieselfde geld vir die naam “Jesus” (wat ’n verkorte, Griekse weergawe van die Hebreeuse Yĕhôshúa/Jôshúa is) wat “Die Here is verlossing” beteken, hier met die werkwoord bygevoeg vir die Afrikaans (vgl. ook die naam Jesaja wat “verlossing van die Here” beteken”). Tog is die naam Immanuel nie net ’n abstraksie of intellektuele konstruk nie. Nee, dit verwoord ’n belofte wat in die hede vervulword – want “God is [inderdaad] met ons!”

`Wat is die volle betekenis van hierdie belofte dat God met ons is?`

Geen Ou-Testamentiese belofte bied ’n mens soveel versekering en vertroosting soos dié een nie. Hier belowe die Here egter nie dat sy volk geen swaarkry of pyn sou beleef nie, maar wel dat Hy belowe om by hulle te wees. Die psalmdigter sê: “Selfs al gaan ek deur donker dieptes, sal ek nie bang wees nie, want U is by my. In u hande is ek veilig” (Ps. 23:4, NAB; let ook op die OAB).  “Die Here sê: ‘As jy deur water moet gaan, is Ek by jou, deur riviere, hulle sal jou nie wegspoel nie; as jy deur vuur moet gaan, sal dit jou nie skroei nie, die vlamme sal jou nie brand nie’ (Jes. 43:2, NAB). “Waar was die Here toe die Babiloniërs Daniël se drie vriende in die brandende vuuroond gegooi het? By hulle (Dan. 3:23-25). Waar was die Here tydens Jakob se benoudheid toe hy tot dagbreek gestoei het? In Jakob se arms, m.a.w. so naby aan hom as wat Hy kon wees (Gen. 32:24-30). “Selfs al verskyn die Here nie in lewende lywe op aarde nie, gaan Hy saam met sy kinders deur die stampe en stote van die lewe. Waar was die Here toe die woedende skare Stefanus ter dood veroordeel het? Die Skrif sê dat Stefanus op daardie oomblik vir Jesus gesien het, ‘wat aan die regterhand van God staan’ (Hand. 7:55; NAB, klem verskaf). Daarenteen het Jesus na sy hemelvaart ‘gaan sit aan die regterhand van die Majesteit in die hoë hemel’ (Heb. 1:3; NAB, klem verskaf). So, hoekom het God dan gestaan terwyl Stefanus in nood verkeer het,op die punt om gestenig te word? Dit is soos Morris Venden tereg in die Engels sê: ‘Jesus wasn’t going to take that sitting down!’” (Roy Garne, God’s Faulty Heroes [Hagerstown, Maryland: Review and Herald Publishing Association, 1996], bl. 66).

`Ons het dus die belofte “God is met ons.” Watter verskil maak dit egter as ons steeds met vreeslike beproewinge en verskriklike lyding te kampe het? Watter nut het die wete dat God wel teenwoordig is dan vir die gelowige?`