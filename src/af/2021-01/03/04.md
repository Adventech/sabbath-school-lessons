---
title:  'Nog ’n kans (Jes. 7:10-13)'
date:  12/01/2021
---

Agas het egter nie op Jesaja se oproep tot geloof gereageer nie. Tog was die Here hom genadig, want hy het ’n tweede kans gekry; met God wat hom aansê om vir ’n wonderteken te vra – “enigiets, diep uit die doderyk of uit die hoogtes daarbo” (Jes. 7:11, NAB). Agas ontvang dus ’n uitnodiging om sy geloof in God op die proef te stel. Nog nooit in menseheugenis is enigeen so ’n groot kans gegun nie. In teenstelling met loterye en kompetisies is daar geen beperkings hier nie. Die Here het geen bepalings en voorwaardes vir die koning nie. Hy het ook nie by die gebruiklike “ek gee jou die helfte van my koninkryk” gestop, soos die konings van ouds in buitengewone omstandighede gedoen het nie. Nee, dít was nie die afsnypunt van God se vrygewigheid nie (lees Ester 5:6 en hfst. 7:2, Mark. 6:23). Die Here was bereid en slaggereed om die ganse hemel en aarde leeg te maak, en dit sodat ’n bose koning tog net in Hom kon glo! Wanneer dit by die wonderteken kom, kon Agas vir ’n hoop goud so hoog soos ’n berg gevra het, of self vir ’n leër so groot soos die sand van die Middellandse See.

`Let op Agas se reaksie. Hoekom het die koning op dié manier op God se aanbod gereageer (Jes. 7:12)?`

Met die eerste oogopslag lyk die koning se reaksie soos dié van iemand wat vroom is en respek vir die Here het. Nee, hy gaan nie die Here beproef nie, soos die Israeliete eeue tevore toe hulle nog in die woestyn rondgetrek het nie (Eks. 17:2, Deut. 6:16). Neem egter in ag dat die Here hom pertinent versoek het om op die proef gestel te word (vgl. Mal. 3:10). Om sogetoets te word, sou vir die Here behaaglik wees omdat Agas sodoende hierdie ongelooflikegenadegawe sou kon benut. Vir die Here sou dit ’n aanvaarbare toets en nie ’n beproewing gewees het nie. Tog was die koning nie eers bereid om m.b.v. die aangebode wonderteken tot geloof in God te kom nie. Die deur na sy hart was bottoe vir geloof, behoorlik agter slot en grendel.

`Lees Jesaja 7:13. Wat sê Jesaja nou eintlik hier?`

Jesaja wys Agas egter daarop dat hy inderwaarheid God beproef het omdat hy Hom nie uiterlik op die proef wou stel nie. Die mees onstellende deel van hierdie vers is die feit dat Jesaja hier in die Engels van “my God” praat. Dit is duidelik in teenstelling met hoofstuk 7:11 in die Engels, waar Jesaja vir die koning aansê om ’n teken van “your God” – d.w.s. van die koning se god te vra. Die Engels dui dus op die volgende: dat Agas met die verwerping van God se wonderteken-aanbod inderwaarheid die Here as sy enigste God verwerp het –m.a.w. dat die Here die God van Jesaja is, maar nie van Agas nie. [Hierdie onderskeid is nêrens in die Afrikaans te bespeur nie. Neem in ag dat “die Here jou God” van vers 11 ’n algemene Ou-Testamentiese uitdrukking vir die God van Israel is, en nie na heidense godeverwys nie – Vertaler.]