---
title:  '‘n Hemelse “magneet” (Jes. 66:1-19)'
date:  22/03/2021
---

`Lees Jesaja 66:1-19. Met inbegrip van die tyd waarin Jesaja hierdie woorde geskryf het, wat is die basiese boodskap wat hy hier probeer tuisbring?`

Deur die profeet herhaal die Here die waarskuwing wat Hy deurgaans in die boek Jesaja tot die volk rig, die beroep wat Hy voortdurend op hulle doen: Ek red en hervestig die ootmoediges, diegene wat vir my Woord bewe (Jes. 66:2 en 5, OAB). Net soos in Jesaja 40:1 sê die Here weer dat Hy hulle sal vertroos (Jes. 66:13). Nietemin gaan Hy diegene wat teen Hom rebelleer, vernietig. Hierdie rebelle sluit onder meer die volgende persone in: diegene wat die voorgeskrewe offer-rituele as hol simbole uitvoer, wie se brandoffers Hy in elk geval verwerp (Jes. 66:3 en 4, vgl. Jes. 1:10-15); en diegene wat sy getroue volgelinge haat en verwerp (Jes. 66:5); asook dié wat verfoeilike heidense gebruike navolg (Jes. 66:17), te wete die tipe wat in ’n stadium die tempel in Jerusalem binnegedring het (Eseg. 8:7-12).

`Let op Jesaja 66:3. Wat sê dit vir ’n mens? Watter geestelike beginsels kom die leser hier teë? Hoe kan ’n mens dieselfde idees op ’n meer moderne wyse, binne die konteks van die kontemporêre Christen en sy/haar aanbiddingswyse verwoord?`

`Die Here is soos ’n magneet wat die nasies na Hom toe trek. Hoe gebeur dit? Jes. 66:18, 19.`

Nadat God sy vyande verwoes het (Jes. 66:14-17), toon Hy sy heerlikheid aan die nasies. Sodoende trek Hy die nasies na Jerusalem, soos ’n magneet wat ystervysels aantrek (vgl. Jes. 2:2-4). Die Here gee vir die heidennasies ’n “teken,” hoewel Hy nie hier sê wat dit presies is nie. Klaarblyklik verwys dit na die vorige teken waarvan Jesaja melding maak – die feit dat God sy verbondsvolk vreugde en vrede skenk, en dat die grond weer oeste sal voortbring (Jes. 55:12, 13). Wanneer Hy sy heerlikheid ten toon stel – deur sy volk na ’n tydperk van verwoesting te herstel – is dit ’n teken dat Hy weer ’n welbehae in hulle het. Dit is net soos die reënboog wat Noag as ’n teken na die sondvloed ontvang het (Gen. 9:13-17).

`Lees Jesaja 66:5. Wat beteken dit om vir die woord van die Here te bewe? Hoekom verwag die Here dit van ons? Wat het jy, figuurlik gesproke, met jou hart gedoen as jy nie ontsag vir die woord van God het nie?`