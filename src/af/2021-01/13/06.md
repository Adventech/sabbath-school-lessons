---
title:  'So sal julle nageslag en julle naam bestendig wees (Jes. 66:22-24)'
date:  25/03/2021
---

`Lees Jesaja 66:22. Wat sê dit vir ons? Watter hoop kan ’n mens hieruit put?`

Een van die mooiste beloftes in Jesaja is in hoofstuk 66:22 (OAB). Lees dit aandagtig deur. In die nuwe hemel en die nuwe aarde sal ons nageslag en ons naam vir ewig bly staan. Van uitdelg, afsny, inent, wegvoer en uitruk is daar nie meer sprake nie. Hier het ons ’n belofte van die ewige lewe, in ’n herskepte wêreld – een sonder sonde en die dood, sonder swaarkry en lyding. Dit is ’n nuwe hemel en ’n nuwe aarde, die heel laaste bybelbelofte – die totale verwesenliking van alles waarin ons glo en waarna ons uitsien, die volvoering van alles wat Christus vir ons aan die kruis vermag het.

`Let op die beskrywing van die nuwe hemel en die nuwe aarde in Jesaja 66:23. Hoekom word nuwemaansfeeste hier saam met die Sabbat genoem?`

’n Mens kan hierdie moeilike bybelvers op uiteenlopende manier interpreteer. Hier is een van hulle: God het die Sabbat voor die ingebruikneming van die offerstelsel ingestel (Gen. 2:2, 3). Die weeklikse Sabbat het weliswaar ’n ereplek in laasgenoemde gehad. Tog was en is die Sabbat ’n losstaande instelling [wat die seremoniële wette voorafgaan]. Derhalwe sal sabbatsviering in die herstelfase na die wederkoms, en op die nuwe aardedaarna, onverpoosd voortduur. Nêrens in die Bybel lees ’n mens van nuwemaansfeeste wat, [soos die Sabbat], as ’n losstaande aanbiddingsgeleentheid gevier is nie. Inteendeel, dienuwemaansfeeste was deel van die offerstelsel. Nietemin, gaan die nuwemaansfeeste dalk ’n spesiale aanbiddingsgeleentheid op die nuwe aarde wees (maar nie noodwendig ’n rusdag soos die weeklikse Sabbat nie). Miskien hou die toekomstige nuwemaansfeeste verband met die maandelikse siklus van die boom van die lewe (Op. 22:2). Oor die spesifieke betekenis van Jesaja 66:23 kan ons dus nie uitsluitsel gee nie. Wat wel van kardinale belang blyk te wees, is die feit dat die kinders van die Here Hom tot in alle ewigheid gaan aanbid.

`Waarom eindig Jesaja op so ’n ontstellende noot, met die verlostes wat staan en kyk na die oorskot van die onboetvaardige rebelle wat deur God vernietig is (Jes. 66:24)?`