---
title:  'Sendelinge en kerkleiers (Jes. 66:19-21)'
date:  23/03/2021
---

`Hier lees ’n mens dat die oorlewendes bekeerlinge vanuit ander nasies as ’n offergawe na die Here sou bring. Wat beteken dit? Jes. 66:19, 20.`

Ná die verwoesting wat God oor sy ontroue volk gebring het, stuur Hy diegene wat dit oorleef het uit oor die ganse aarde, na mense wat Hom nie ken nie. Wat doen hulle daar? “Hulle sal my heerlikheid onder die nasies verkondig” (Jes. 66:19, OAB). Hier het ons een van die duidelikste Ou-Testamentiese bybelverse aangaande sendingwerk. So, dit is nie net ’n geval dat die Hebreërs deur hul voorbeeld die aandag van ander nasies moet trek nie, maar ook dat party van die Hebreërs na ander nasies sal uitreik en hulle oor die ware God moet leer – ’n denkraamwerk wat uitdruklik in die Nuwe Testament genoem word. Die Jodehet inderdaad sendingwerk in die tydperk tussen hul terugkeer uit Babilon en die tyd van Christus (Matt. 23:15) gedoen. Tog is die evangelie die eerste maal teen ’n snelle tempo en op ’n enorme skaal in die tyd van die vroeg-Christelike kerk verkondig (Kol. 1:23).  Die Israeliete van ouds het graanoffers vir die Here in sy tempel gebring. Net so sou die sendelinge ook ’n soort offerande in die vorm van siele bring – “al julle broers… uit al die nasies” (Jes. 66:20, OAB). Die graanoffer was ’n soort geskenk aan die Here, ’n offergawe wat nie soos die offerdiere geslag is nie. Insgelyks sou die bekeerlinge as “lewende offers” (vgl. Rom. 12:1) na die Here gebring word. Hierdie idee dat iemand as ’n offergawe na God gebring kan word, bespeur ’n mens ook in die Jode se verre verlede, toe hulle nog woestynreisigers was. Let op die inwyding van die Leviete as ’n priesterlike klas, “as ’n offer wat die Israeliete vir die Here gee. Hulle moet dan in diens van die Here staan” (Num. 8:11, NLV).

`In Jesaja 66 belowe die Here: “En ook sal Ek uit hulle priesters en Leviete neem” (vers 21, OAB). Waarop dui dit?`

Die “hulle” waarvan vers 21 praat, is die “al julle broers… uit al die nasies” in die voorafgaande vers (OAB). Dit dui dus op nie-Jode; en uit hulle sou die Here sommige as aanbiddingsleiers kies, wat tesame met die priesters en Leviete georden is. Dit was ’n dramatiese keerpunt in die verhaal van God se volk. Voorheen het die Here slegs die afstammelinge van Aäron as priesters georden; en as hulpers vir daardie priesters, slegs persone uit die stam van Levi. Dié nie-Jode kon egter nie letterlik afstammelinge van Aäron of Levi word nie. Nietemin gee die Here hier die nodige magtiging vir sommige van die nie-Joodse bekeerlinge om die vermelde ampte te beklee, ampte waartoe die meeste Jode geen toegang gehad het nie.

`Lees 1 Petrus 2:9 en 10. Aan wie rig Petrus sy skrywe? Wat sê hy hier? Watter boodskap het hy aan elkeen van ons, as moderne lede van God se “heilige volk?” Vaar ons enigsins beter as Israel van ouds (Eks. 19:6)?`