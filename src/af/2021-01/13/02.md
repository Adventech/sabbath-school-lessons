---
title:  ’n Nuwe hemel en ’n nuwe aarde
date:  21/03/2021
---

Jes. 65:17-25

`Lees Jesaja 65:17-25. Watter soort herstel belowe die Here hier?`

Here belowe ’n herskepping, ’n belofte wat met die volgende woorde begin: “Want kyk, Ek skep nuwe hemele en ’n nuwe aarde, en aan die vorige dinge sal nie gedink word en hulle sal in die hart nie opkom nie” (Jes. 65:17, OAB). In hierdie merkwaardige profesie belowedie Here om “’n Jerusalem [te] skep wat vol blydskap is” en dat “sy inwoners… vreugde [sal] hê” (vers 18, NAB). Niemand in die stad sal meer ’n enkele traan stort nie (vers 19). Die inwoners gaan ook aansienlik langer as ’n honderd jaar lank lewe voordat hulle te sterwe kom (vers 20). Hulle werk en kinders sal behoue bly, sodat hulle vreugde daaruit kan put (Jes. 65:21-23). Wat meer is, die Here sal antwoord nog voordat hulle geroep het (Jes. 65:24).

`Hoewel dit fantasties klink, is dit egter nie die finale herstel wat hier uitgebeeld wordnie. Dit is nie die groot toekomshoop wat die Christen koester nie. Hoe so?`

Die dinge wat Jesaja tot dusver beskrywe het, dui op ’n lang, rustige lewe in die Beloofde Land van ouds. Hoewel die mense langer leef as nou, kom hulle steeds te sterwe. Waar is die radikale transformasie van die natuur wat ons te wagte is, die skepping van ’n “nuwe hemel” en ’n “nuwe aarde” dan? Die antwoord kom in vers 25: “Die wolf en die lam sal saam wei, die leeu sal strooi vreet soos ’n bees, en stof sal die kos van die slang wees. Op my heilige berg sal niks verkeerds gedoen word nie, niks vernietig word nie, sê die Here” (Jes. 65:25, NAB).

Dit verg heelwat meer as ’n paar vegetariese kookklasse vir karnivore, soos leeus, om op te hou vleis vreet. Die aarde benodig ’n totale herskepping ten einde dit in sy eertydse skeppingsglorie te herstel, voordat sonde die dood in Eden gebring het.  Hier in Jesaja 65 word die skepping van dié “nuwe hemel” en “nuwe aarde” as ’n proses uitgebeeld. Dit vind stapsgewys plaas en begin met die herskepping van Jerusalem. Vergelyk dit met hoofstuk 11, waar Jesaja voorspel dat die Messias geregtigheid sal bring (Jes. 11:1-5). Dán sal daar uiteindelik vrede op God se “heilige berg” – m.a.w. wêreldwyd – wees. Die beeldspraak in Jesaja is soortgelyk aan dié van hoofstuk 65: “Wolwe en skape sal dan saam bly… leeus sal gras eet soos beeste” (Jes. 11:6 en 7, NAB). Alhoewel die Here se “heilige berg” op Sionsberg in Jerusalem begin het, was dit net ’n voorskou van (of ’n simboliese vooruitwysing op) God se groot belofte: die skep van ’n nuwe wêreld vir sy verloste kinders.