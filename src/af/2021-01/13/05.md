---
title:  '’n Geloofsgemeenskap (Jes. 66:21)'
date:  24/03/2021
---

Die Israeliete was “’n koninkryk van priesters en ’n heilige nasie” (Eks. 19:6, OAB), met spesiale priesters as verteenwoordigers van die volk tydens aanbidding (d.w.s. priesters wat as aanbiddingsleiers gedien het). Tog sou nie-Jode uiteindelik ook aanbiddingsleiers word (soos ons in Jes. 66:21 gesien het).

`Hoe sou hierdie verandering die herboude Joodse geloofsgemeenskap raak? Lees Matt. 28:19, Hand. 26:20, Gal. 3:28, Kol. 3:11, 1 Tim. 3:16.`

In God se nuwe bestel was die nie-Joodse gelowiges nie ’n minderwaardige toevoeging tot sy volk nie. Nee, Joodse en nie-Joodse gelowiges was gelykes. Hulle was geloofsgenote in ’n hegte gemeenskap en het tesame ’n “koninklike priesterdom” (OAB) gevorm. Jood teenoor nie-Jood – hierdie onderskeid sou feitlik nutteloos wees.

`Wanneer is hierdie profesie (oor die afbreek van die skeidsmuur tussen Jood en nie-Jood) vervul?`

Paulus, die groot sendeling aan die nie-Jode, skryf: “Daar is nie meer Jood of Griek nie…want julle is almal een in Christus Jesus. En as julle aan Christus behoort, dan is julle die nageslag van Abraham en volgens die belofte erfgename” (Gal. 3:28 en 29, OAB). Om erfgename van die verbondsbelofte te word en derhalwe deel van dié verhewe “koninklike priesterdom” te wees, was egter nie ’n mandaat vir ’n selfvoldane elitisme nie. Inteendeel, dit was ’n gewyde roeping – om by die Jode aan te sluit, ten einde tesame “die verlossingsdade… [te] verkondig van Hom wat julle uit die duisternis geroep het na sy wonderbare lig” (1 Pet. 2:9, NAB; vgl. Jes. 66:19). Hierdie opheffing van die nie-Jode as gelykes in die Joodse gemeenskap het egter nie vir die Jode die reg gegee om te mor en kla oor hoe “onregverdig” dit is dat die nie-Jode dieselfde beloning as die Jode ontvang het nie. Insgelyks het nie-Joodse gelowiges nie toe skielik die reg gehad om hul Joods-gebore broers en susters te minag nie. Die gelykenis oor die dagarbeiders het vir beide groepe gegeld: dié wat vroegdag gehuur is, moes nie neersien op dié wat deur die loop van die dag gehuur is nie (lees Matt. 20:1-16). Die “woorde van God” (Rom. 3:2, OAB) is eers aan die Jode toevertrou. Hulle was die oorspronklike kanaal waarlangs die Here sy wil bekendgemaak het. Let, in dié verband, op Paulus se woorde aan die nie-Jode: “En as sommigevan die takke afgebreek is, en jy wat ’n wilde olyfboom was, onder hulle ingeënt is en deel gekry het aan die wortel en die vettigheid van die olyfboom, moet dan nie teen die takke roem nie” (Rom. 11:17 en 18, OAB).