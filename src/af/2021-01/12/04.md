---
title:  '’n Wêreldwye oproep (Jes. 60:1, 2)'
date:  16/03/2021
---

`Waaroor gaan Jesaja 60:1 en 2? Watter beginsel-in-praktyk bespeur ’n mens hier, wat inderdaad ’n deurlopende een in die res van die Skrif is? Watter hoop bied dit die gelowige?`

Jesaja 60:1 en 2 skilder ’n prentjie van die verlossing wat God vir sy volk na hul ballingskap bewerkstellig het. Dit is in die vorm van ’n beeld, dié van God wat lig uit duisternis skep; en wys vooruit op ’n toekomstige, algehele verlossing deur Christus.

`Na wie se lig toe kom die nasies en die konings, soos dit in Jesaja 60:3 beskryf word?`

In die Hebreeus is die persoonlike voornaamwoord wat op hierdie persoon dui enkelvoudig en vroulik (lees ook Jes. 60:1, 2). Dit moet dus Sion wees (wat hier as ’n vrou versinnebeeld word) van wie Jesaja teen die einde se kant van die vorige hoofstuk melding maak (hfst. 59:20). So, die aardbewoners wat in die duister rondtas, sal na Sion toe kom [let op diegebruik van “Jerusalem” in die NAB]. Die nasies is aangetrokke tot die lig van God seheerlikheid wat oor Sion skyn (Jes. 60:2). “Sion word geroep om die lig – om háár lig – te ontvang; en om dan te aanskou hoe, en te reageer op, die nasies wat van alle kante af na daardie einste lig toe stroom” (J. Alec Motyer, The Prophecy of Jesaja: An Introduction and Commentary, bl. 494). Let egter op die volgende feit: hoewel Sion die stad Jerusalem is, val die klem hier op die mense, en nie op die plek opsigself nie. Die res van hoofstuk 60 brei uit op die tema wat in verse 1-3 bekendgestel word, te wete dat die mensdom na Jerusalem toe getrek word, en dat laasgenoemde vanweë God se glorieryke teenwoordigheid in hul midde ’n geseënde volk is.

`Hoe stem hierdie profesie ooreen met God se verbondsbelofte aan Abraham? Gen. 12:2, 3. Bring dit nie in werklikheid dieselfde boodskap tuis nie?`

Die Here het ’n globale doel met die roeping van Abraham en sy nasate gehad: deur Abraham sou almal op aarde ’n seëning ontvang (Gen. 12:3, hfst. 18:18 en hfst. 22:18). So, God se verbond met Abraham was uiteindelik veronderstel om ’n verbond met die mensdom via Abraham te wees. Hy en sy nasate sou die kanaal wees waarlangs God sy wil aan die wêreld openbaar.  Jesaja het probeer om die volk terug te bring na hul Godgegewe en wêreldwye roeping, na hul roeping van ouds. As verteenwoordigers van die lewende God was hulle nie net verantwoordelik vir hulself nie, maar ook vir die mensdom. Hulle was veronderstel om nie-Joodse soekers na die ware God in hul midde te ontvang (lees ook Jes. 56:3-8). Aangaande die tempel het God immers gesê: “My huis sal ’n huis van gebed genoem word vir al die volke” (Jes. 56:7, OAB).