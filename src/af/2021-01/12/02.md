---
title:  Die gevolge van sonde (Jesaja 59)
date:  14/03/2021
---

In Jesaja 58:3 vra die volk vir God: “‘Waarom vas ons, maar U sien dit nie, verootmoedig ons ons, maar U gee nie aandag daaraan nie?’” (NAB). ’n Ander, onuitgesproke vraag kan ook hierby gevoeg word. As Jesaja 59:1 ’n antwoord is, klink die vraag seker soos volg: “Is die Here nie in staat om ons te red nie. Hoor Hy dan nie ons hulpgeroep nie?” – waarop die profeet antwoord dat die Here wel sy kinders hoor en red (Jes. 59:1). Die feit dat Hy soms nie wil hoor of red nie, is egter iets heeltemal anders.

`Soos ons reeds gesien het, impliseer Jesaja 59:1 ’n bepaalde vraag. Lees nou vers 2. Wat is die boodskap hier in antwoord op die indirekte vraag in Jesaja 59:1?`

Die Here kies soms om Hom “doof” te hou wanneer die volk bid. Hoekom doen Hy dit? Nie omdat Hy genot daaruit put nie. Dit is om ’n ander rede. “Dit is julle oortredinge wat skeiding gebring het tussen julle en julle God” sê die Here deur Jesaja (hfst. 59:2, NAB). Hier het ons die mees klinkklare bewys in die Skrif aangaande die uitwerking van sonde, oor hoe dit die band tussen God en die mens raak. Dit is juis oor dié punt wat Jesaja in die res van hoofstuk 59 uitwei, ’n verskynsel wat ’n mens regdeur die geskiedenis van die mensdom bespeur: dat sonde ons band met God verbreek wat uiteindelik tot ons ewige ondergang lei – en nie omdat God deur sonde van ons af weggeneem word nie, maar omdat dit die mens van Hom af wegneem.

`Lees Genesis 3:8. Hoe weerspieël hierdie voorbeeld die beginsel wat in die bogenoemde paragraaf bespreek is?`

Sonde is op die keper beskou ’n verwerping van God, om van Hom af weg te draai. Inderwaarheid het sonde ’n kumulatiewe uitwerking. Nie net in die sin dat dit ’n wig tussen God en die individu dryf nie, maar omdat die gevolge van daardie sonde boonop die wig al verder dryf. Sonde bring skeiding tussen ons en God, en nie omdat God nie na die sondaarwil uitreik nie (die ganse Bybel is immers die verhaal van God wat uitreik na die mensten einde sondaars te red). Nee, dié skeiding gebeur in werklikheid omdat s God se toenadering tot die mens verwerp. Dit is hoekom dit so belangrik is dat die Christen geen sonde in sy of haar lewe moet duld nie.

`Sonde skei ’n mens van die Here. Op watter maniere het jy al dié werklikheid in jou eie geloofslewe beleef? Wat is, na jou mening, die enigste oplossing vir dié probleem?`