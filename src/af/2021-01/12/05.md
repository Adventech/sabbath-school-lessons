---
title:  “’n Jaar van die welbehae van die Here”
date:  17/03/2021
---

Jes. 61:2, OAB

`Wie praat hier in Jesaja 61:1?`

Die Gees van die Here is op die gesalfde waarvan ons hier lees, wat beteken dat hy  ’n messias  die Messias sou wees. Dit is sy taak “om ’n blye boodskap te bring aan die mense in nood… om dié wat moedeloos is, op te beur, om vir die gevangenes vrylating aan te kondig, vryheid vir dié wat opgesluit is” (Jes. 61:1, NAB). Soos wie klink dit vir jou? Vergelyk dit met Jesaja 42:1-7 waar God se Dienskneg grotendeels op ’n soortgelyke wyse beskryf word. Jesaja 61:2 praat van “’n jaar van die welbehae van die Here” (OAB). Die Messias, wat as ’n Dawidiese Koning en Verlosser gesalf is, sê dat ’n spesiale jaar`aangebreek het waarop die Here sy volk goedgunstig (of in die NAB, genadig) sou wees, ’n tydperk waarin Hy bevryding sou aankondig. Vergelyk dit met Levitikus 25:10 waar die Here die Israeliete aansê om elke 50ste jaar tot ’n heilige jaar van maatskaplike bevryding te verklaar: “Dit moet vir almal ’n hersteljaar wees: elke Israeliet moet sy grond terugkry en mag na sy familie toe teruggaan” (NAB). Dit beteken dat mense wat noodgedwonge hul erfgrond moes verkoop of wat noodgedwonge slawearbeiders geword het, ten einde die pot aan die kook te hou (Lev. 25:25-55), hulle grond en vryheid sou terugkry. Hierdie jubeljaar is met die blaas van ramshorings op die Versoendag ingelei (Lev. 25:9), ’n skrifgedeelte wat ons reeds met betrekking tot Jesaja 58 bekyk het.

Hoewel die “jaar van die welbehae van die Here” (OAB) in Jesaja 61:2 ’n soort jubeljaar is, is dit nie bloot ’n viering van die voorgeskrewe feesjaar in Levitikus 25 nie. Hierdie jaar word geproklameer deur die Messias – die Koning – wanneer Hy Homself, deur ’n bediening van bevryding en herstel, aan die mensdom openbaar. Dit laat dink ’n mens aan ’n praktyk wat party van die Mesopotamiese konings van ouds gevolg het: die bevordering van liefdadigheid op samelewingsvlak deur aan te kondig dat alle skulde wat in die beginjare van hul regerings gemaak is, afgeskryf moes word. Die Messias se bediening was aansienlik groter in terme van reikwydte as dié in Levitikus 25. Nie net “om vir die gevangenes vrylating aan te kondig” nie; Hy vertroos die gebrokenes en diegene wat treur, en bring herstel aan daardie persone (Jes. 61:1-11). Benewens “’n jaar van die welbehae van die Here,” kondig Hy ook “’n dag van die wraak van onse God” aan (Jes. 61:2, OAB).

`Wanneer het Jesaja se profesie in vervulling gegaan? Luk. 4:16-21. Hoe het Jesus se bediening hierdie dinge verwesenlik? Bepeins die volgende, en vra jou ook die daaropvolgende belangrike vraag af: ons is natuurlik nie Jesus nie, tog is ons sy verteenwoordigers op aarde. Watter werke doen die Messias (soos dit in Jesaja 61:1-3 beskryf word) wat ons, ten spyte van ons beperkte vermoëns, ook behoort te doen? Wat is party van die praktiese maniere om hierdie dinge te doen?`