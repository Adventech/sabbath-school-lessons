---
title:  'Wie word vergewe? (Jes. 59:15-21)'
date:  15/03/2021
---

Jesaja 59 skilder ’n skokkende prentjie van die sondeprobleem. Gelukkig bied die Skrif ons ook ’n verlossingshoop. Kom ons begin ons ondersoek van dié probleem met dievraag: wie van ons het almal gesondig? Die Bybel stel dit onomwonde: almal het gesondig.

Verlossing kan dus nie binne ’n raamwerk van sondeloosheid werk nie. Vergifnis vir sonde moet dus die grondslag wees (Jer. 31:34). Paulus sluit hom hierby aan wanneer hy sê dat almal gesondig het (Rom. 3:9-20 en 23). So in dié verband word geen uitsonderings gemaak nie (Rom. 3:22). Die ware regverdiges word net sodanig beskou omdat hulle gelowig die genadegawe van God se regskapenheid via die soendood van Christus ontvang het.

`Lees Romeine 3:21-24. Wat sê hierdie verse, hoe word ’n mens gered? Watter hoop gee dit die gelowige vir die oordeelsdag?`

Vir die meeste mense gaan die oordeelsdag oor die volgende vraag: wie het gesondig? Dit is egter ’n nuttelose vraag, aangesien almal gesondig het. Wat ’n mens wel moet vra, is: wie het God se vergifnis ontvang? Die Here tree regverdig op wanneer “Hy elkeen vryspreek wat in Jesus glo” (Rom. 3:26, NAB). Die deurslaggewende faktor in die oordeel is: wie het, deur hul geloof in Jesus, vergifnis ontvang, en hou boonop aan om dit te ontvang?  Dit is wel so dat ons volgens werke geoordeel word, maar nie in die sin dat dit ons red nie. Indien dit die geval was, sou ons geloof nutteloos wees (Rom. 4:14). Inteendeel, ons werke toon of ons waarlik gered is al dan nie (Jakobus 2:18).

`Hoekom kan ’n mens nie deur werke gered word nie, hetsy in die hede of op die oordeelsdag? Lees Rom. 3:20 en 23.`

Dit is te laat vir goeie werke en vir gehoorsaamheid aan die wet. Nie een van die twee kan die sondaar red nie. Die doel van die wet in ’n sondige wêreld is nie om ons te red nie, maar om sonde uit te wys. In plaas daarvan het ons “geloof wat deur die liefde tot dade oorgaan” (Gal. 5:6, NAB) – liefde wat die hart met die Gees van God vul (Rom. 5:5) – en dít demonstreer of iemand ’n daadwerklike geloof in Jesus Christus het al dan nie (lees ook Jak. 2:26). Werke is bloot ’n uiterlike teken, die wyse waarop die mens uiting gee aan ’n reddende geloof. ’n Egte en opregte Christelike lewe beteken dat ’n mens beslag aan jou geloof gee. Die gelowige doen dit deur ’n daaglikse herverbintenis tot die Here, ’n voortgesette belewenis waaraan hy/sy deur gehoorsaamheid aan die wet uiting gee. Wanneer God oordeel, gebruik Hy werke as geloofsbewyse. Hoekom? Omdat die mens nie, soos Hy, die gedagtes van sy/haar medemens kan lees nie. In die bekeerde lewe moet ’n mens die regte werke doen. Daardie werke is egter ’n uitvloeisel van daardie innerlike omwenteling, ’n lewe met Christus en die Heilige Gees as dryfvere. Slegs dié soort werke tel in die oordeel. Die sondige lewe wat ’n mens voor jou bekering gelei het, van dié is die bekeerling reeds deur die bloed van die Lam gereinig (lees Romeine 6).