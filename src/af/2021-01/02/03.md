---
title:  '“Heilig, heilig, heilig” (Jes. 6:1-4)'
date:  04/01/2021
---

Let mooi op die dinge wat in die eerste vier verse van Jesaja 6 gebeur. Koning Ussia kom te sterwe te midde van politieke onrus (met die Assiriërs op die oorlogspad). Dalk het dit vrees by Jesaja ingeboesem, moontlik omdat hy gewonder het: wie is dan beheer? Wat gebeur toe? Jesaja ontvang ’n visioen. Hy aanskou die Allerhoogste in sy volle heerlikheid, sittende op sy hemelse troon. Die profeet sien die glimmende serafs (“dié wat soos vlamme brand”). Hy hoor hoe hulle mekaar toeroep: “Heilig, heilig, heilig” en voel hoe elke woord ’n aardtrilling deur die vloer stuur. Deur vlae rook heen sien Jesaja die res van die tempel. Wat ’n belewenis! Ai, om daardie dag in Jesaja se skoene te kon staan! Op daardie oomblik het Jesaja presies geweet wie in beheer is, ten spyte van die onrus en gewoel daar buite.

`Waar is die Here ten tye van dié visioen? (Lees Jes. 6:1.) Waarom verskyn Hy nou juis`op hierdie spesifieke plek aan Jesaja, en nie op ’n ander plek nie? Lees Eks. 25:8 enhfst. 40:34-38.

Esegiël, Daniël en die apostel Johannes was ontheemdes toe hulle hul visioene ontvang het (wat onderskeidelik in Esegiël 1, Daniël 7:9 en 10, en Openbaring 4 en 5 vermeld word). Net soos Jesaja benodig hulle buitengewone bemoediging en vertroosting, die boodskap dat God steeds in beheer was hoewel die wêreld om hulle besig was om in duie te stort. (Daniël en Esegiël was ballinge in ’n heidense land nadat hul eie mense byna uitgewis is; en die apostel Johannes was ’n balling op ’n verlate eilandjie nadat hy deur ’n wêreldmoondheid wat Christene vyandiggesind was, soontoe gestuur is.) Hierdie visioene het hulle die nodige versterking gegee om geestelik staande te bly, selfs te midde van ’n krisis.  “Toe Jesaja die heerlikheid en majesteit van God aanskou, is hy skoon oorweldig. Skielik besef hy die allesoortreffende aard van die Here se reinheid en heiligheid. Hy sien die skrille kontras tussen die unieke volmaaktheid van die Skepper-God, enersyds; en die sondige weë van diegene wat as die uitverkorenes van Israel en Juda beskou is, van wie hy self ook deel wees, andersyds!” (Ellen G. White, Prophets and Kings, bl. 307. Die bomenslike heiligheid van God, wat inderdaad ook in Jesaja se visioen onderstreep word, is ’n kernelement van die boodskap wat die profeet wil oordra. God is ’n heilige God en Hy verwag van sy kinders om ook heilig te wees. Hierdie heiligheid het egter ’n voorwaarde: hulle ontvang dit net as hulle hulle bekeer en van hul bose weë afstand doen, en gelowig en met ’n gehoorsame gees ’n totale oorgawe aan Hom maak.

`Ons almal was al op moedverloor se vlakte. Dink aan ’n keer toe jy jou in ’n situasie bevind het waarvoor daar oënskynlik geen oplossing was nie. Miskien het jy nie in daardie tyd die “magtige teenwoordigheid” van die Here in ’n visioen gesien soos Jesaja van ouds nie. Hoe het die Here jou nietemin geestelik (en ook in ander opsigte) staande gehou en deurgedra? Wat het jy uit daardie ervaring geleer waarvan jy vir ander kan vertel?`