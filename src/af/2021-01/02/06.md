---
title:  '’n Afgryslike pleidooi (Jes. 6:9-13)'
date:  07/01/2021
---

`Waarom het God met die tweede uitstuur van Jesaja vir hom so ’n eienaardige boodskap gegee (Jes. 6:9 en 10)?`

Miskien dink jy: Jesaja het seker maar verkeerd gehoor of miskien is hierdie spesifiekeboodskap van minder belang. Tog is dit nie die geval nie. Om die waarheid te sê, tydens Jesus se aardse sending haal Hy juis uit hierdie skrifgedeelte aan, om te verduidelik waarom Hy die mense m.b.v. gelykenisse leer (Matt. 13:13-15). Die Here wil nie hê dat enigeen verlore gaan nie (2 Pet. 3:9). Dit verklaar hoekom Jesaja destyds na die mense van Juda gestuur is, en waarom Jesus heelwat later aarde toe gestuur is. Die Here begeer ons ewige redding, en nie ons uitwissing nie. Ten spyte van die feit dat sommmige mense positief op God se pleidooie reageer, is daar ongelukkig dié wat in antwoord op die roepstem van God nog meer teëstand bied. Nietemin bly die Here pleit by hulle, sodat hulle menigte geleenthede vir bekering kan hê. Ongelukkig verhard hul al meer hul harte, namate die weerstand toeneem. In ’n sekere sin lei hierdie aanhoudende pleidooie tot die verharding van hul harte, ten spyte van die feit dat God eintlik ten doel het om net mooi die teenoorgestelde – naamlik ’n versagting – mee te bring. God se liefde vir die mens is onveranderlik. Die deurslaggewende veranderlike hier is egter die individu se respons op daardie liefde. Dierol van geestelike leiers in Bybelse tye – wat as’t ware destyds as predikante opgetreehet – (d.w.s. van mense soos Moses, Jesaja, Jeremia, Esegiël of selfs Christus) – was om daardie pleidooie deurgaans oor te dra aan die mense, selfs al verwerp hulle die boodskap wat gebring word. Let op God se woorde aan Esegiël: “Jy moet met hulle praat, of hulle nou luister en of hulle nie luister nie. Want onthou, hulle is ’n klomp rebelle wat heeltyd teen My in opstand is” (hfst. 2:5, DB). Die taak wat God en sy dienaars het, is om elkeen ’n billike kans te gee om sélf te kies, sodat hulle vroegtydig die waarskuwing ontvang (vgl. Eseg. 3:16-21); selfs al kies party van hulle uiteindelik uitwissing en ballingskap (Jes. 6:11-13).

`Die Bybel sê dat God Farao se hart verhard het. Hoe moet ’n mens God se optrede hier verstaan, veral in die lig van die insigte wat ons sopas hierbo gekry het?`

In Eksodus 4:21 sê die Here: “Maar Ék sal sy hart verhard” (OAB). Dit is die eerste van altesaam nege kere dat God dit sê. Tog was daar ook nege kere wat Farao sy eie hart verhard het (let byv. op Eks. 8:15 en 32, asook hfst. 9:34). Duidelik het Farao oor wilsvryheid beskik, anders sou hy nie sy eie hart kon verhard nie. Die feit dat God ook die farao se hart verhard het, dui daarop dat God die omstandighede geskep het waarop Farao toe negatief gereageer het. Die farao het egter besluit om so te reageer, ’n besluit wat op die verwerping van Godgegewe wondertekens neergekom het. As Farao egter ’n ontvanklike gees gehad het, sou die wondertekens sy hart versag, en nie verhard het nie.