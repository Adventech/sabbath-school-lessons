---
title:  Die koning is dood. Lank lewe die koning!
date:  03/01/2021
---

`Jesaja 6:1 noem dat koning Ussia te sterwe gekom het. Lees 2 Kronieke 26 en beantwoord dan die volgende vraag: wat sê sy dood vir die leser?`

Bybelstudente huldig uiteenlopende sienings oor die dood van koning Ussia.

1. Ussia se regering was lank en voorspoedig, “maar toe hy eenmaal die mag het, het Ussia ingenome geword met homself, en dit was die begin van sy einde” (2 Kron. 26:16, NAB). Wat het gebeur? Die koning wou sommer self die wierookoffer op die wierookaltaar brand. Die priesters het egter reg opgetree deur hom te probeer keer omdat hy nie ’n afstammeling van Aäron en die priestersklas was nie (2 Kron. 26:18). Die koning was erg ontstoke. Toe Ussia nie op daardie teregwysing wou ag slaan nie, straf die Here hom net daar met melaatsheid, ’n siekte wat hy “tot die dag van sy dood” gehad het. Wat meer is, “hy het in ’n plek van afsondering gaan woon, melaats en verban uit die huis van die Here” (vers 21, NAB). Dit is nogal ironies – hier sterf ’n onrein persoon buite sy ampswoning en die tempel,in presies dieselfde jaar as wat Jesaja die reine en onsterflike Hemelkoning in sy hemelseampswoning en tempel sien!
2. Let op die skrille kontras tussen Ussia en Jesaja. Ussia strewe na heiligheid maar op ’n verwaande wyse. Sy beweegrede is verkeerd. Hy doen dit uit trots, en die teenoorgestelde gebeur: hy word seremonieel onrein met die gevolg dat hy van gewyde dinge afgesny word. Daarenteen laat Jesaja toe dat die heiligheid van God hom eers bereik. Die profeet verootmoedig hom voor die Here. Hy bely sy swakhede en smag na ’n rein lewe, wat hy ook dan ontvang (Jes. 6:5-7). Net soos die tollenaar in die gelykenis wat Jesus vertel het, is Jesaja daardie dag deur God regverdig gemaak: “want elkeen wat homself verhoog, sal verneder word, en hy wat homself verneder, sal verhoog word” (Luk. 18:14, OAB).
3. Besonder opvallend is die ooreenkoms tussen koning Ussia se fisiese melaatsheid en `die volk se morele verval: “Van kop tot tone is daar nie een plek heel nie: dit is die ene kneusplekke, hale en rou wonde!” (Jes. 1:6, NAB).
4. Ussia het om en by 740 v.C. te sterwe gekom wat ’n reuse leierskapskrisis in Israel meegebring het. Die dood van enige alleenheerser maak daardie land besonder weerloos tydens ’n magsoorname. Juda was egter broser as by ’n gewone magsoorname omdat Tiglat-Pileser III net ’n paar jaar tevore die alleenheerser van Assirië geword het (in 745 v.C.) en laasgenoemde was oornag op die oorlogspad. Dit is dié oorlogvoerdery wat die Assiriërs in ’n wêreldmoondheid van ouds omskep het, en wat terselfdertyd die onafhanklike voortbestaan van alle ander nasies in die Ou Nabye Ooste bedreig het. Dit is in hierdie krisistyd dat God Jesaja bemoedig. Hoe doen die Here dit? Deur aan die profeet te wys dat Hy steeds in beheer is.

`Lees aandagtig deur 2 Kronieke 26:16. In watter opsig kan enige gelowige op dieselfde wyse as Ussia ontaard? Hoe kan ons daardie slaggat vermy deur altyd kruis-gerig te leef?`