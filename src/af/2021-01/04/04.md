---
title:  'Wat steek in ’n naam? (Jes. 8:1-10)'
date:  19/01/2021
---

Stel jou dit voor – om krieket met Jesaja se tweede seun te speel. Teen die tyd dat jy “Gougou, Maher-Shalal-Hash-Bas, gooi die bal!” geskreeu het, is dit reeds te laat. Die Afrikaansevertaling is ook nie veel korter nie: “Plunder-en-Roof-is-Naby.”

`Die boodskap in hierdie seun se naam roep bepaalde beelde op, naamlik dié van ’n vinnig-bewegende mag wat blitsig verower. Die vraag is net: wie word verower en wie behaal die oorwinning? Jes. 8:4.`

Jesaja 8:1-10 herbeklemtoon die boodskap in hoofstuk 7 – voordat ’n spesiale kindjie ’n bepaalde ontwikkelingsfase bereik het, sal buit vanuit die beleerde hoofstede van Sirië en noordelike Israel na Assirië geneem word. Juda se ontrouheid – wat hul rug op God se boodskap van versekering gedraai het – kom egter ook onder die loep. Hier word daardie versekering wat God sy volk bied, versinnebeeld deur die rustige gekabbel van die Siloamstroom wat deur Jerusalem loop; maar wat dan oorval word deur die magtige vloedwaters van die grote Eufraatrivier, wat natuurlik op die magtige Assiriese Ryk dui. Uiteindelik het Agas hom tot Assirië gewend. Dit het daartoe gelei dat Jesaja simboliese name vir sy seuns gekies het, name wat op beide Juda én noordelike Israel se rampspoedigelot gedui het. Die een was: “’n-Oorblyfsels-Sal-Terugkeer,” en die ander: “Plunder-en-Roofis-Naby.” Dit laat ’n mens wonder: waar is die hoop in al dié verdoemende nuus? Tog was daar steeds hoop. Hoewel die Assiriërs uiteindelik die Immanuelsland sou oorval en beset (Jes. 8:8), het God se getroue kinders steeds die beloofde “God-met-ons” as vertroosting gehad (Jes. 8:10). Hier het ons natuurlik ’n soort leitmotiv, d.w.s. ’n tema wat herhalend in dié profetiese boek opduik. Dit is soos volg: God gaan wel sy oordele bring oor diegene wat Hom teëstaan – beide in Juda en in die ander nasies – en weliswaar in die vorm van ’n reeks nederlae teen invallende leërs, tye van swaarkry en ook ballingskap; maar ook dat die Here die oorlewendes sou bystaan wat aan Hom getrou gebly het, en dat Hy hulle uiteindelik na Juda en Israel sou terugbring.

`Waarom sê Jesaja vir ons dat hy sy seuntjie se geboorte laat registreer het en ook dat hy omgang met sy vrou (“die profetes”) gehad het? Jes. 8:1-3.`

Die tydsberekening is hier baie presies en stiptelik,  inaggenome die groot simboliese waarde van hierdie seuntjie. Die strekking van dié profesie stem grootliks ooreen met dié van die Immanuel-kind: Die tydperk tussen die seuntjie se verwekking en geboorte tot en met die Assiriese oorwinning oor Sirië en Israel sal korter wees as wat dit sal neem vir daardie seuntjie om ’n bepaalde vroeëkinderontwikkelingsfase te bereik. In dié geval is dit om na pappa en mamma te roep (Jes. 8:4). Toe Jesaja sy seuntjie se naam geregistreer het – wat die profeet reeds voor die kleinding se geboorte gedoen het – het hy doelbewus van hom ’n lopende en pratende profesie gemaak, een wat deur die daaropvolgende gebeure getoets sou word.