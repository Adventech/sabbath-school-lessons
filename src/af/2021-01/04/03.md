---
title:  'Voorsiene gevolge (Jes. 7:17-25)'
date:  18/01/2021
---

`Lees die bogenoemde skrifgedeelte. Wat sê die Here hier, wat sou met die land gebeur? Hoekom is dit geensins verbasend nie?`

“Die Here het oor en oor ’n beroep op die fouterende Israel gedoen om liewers terug te keer na Jehova en lojaal aan Hom te wees. Op ’n tederlike wyse het die profete by die mense gepleit. Voor die volk het hulle gestaan en met groot erns hul toehoorders tot bekering en hervorming vermaan; en hul woorde het ook vrug afgewerp, tot eer van die Here” (Ellen G. White, Prophets and Kings, bl. 325). Die goeie nuus vir Agas – wat vrees in plaas van geloof gekies het – was dat God vir Sirië en Israel sou verwoes. Die slegte nuus was egter dat die “bondgenoot” wat Agas as sy “vriend-in-nood” gekies het, uiteindelik ’n gevaarliker vyand as Sirië en Israel sou wees. So wat sê dit vir ons? Dat God vrylik aangebied het om die Judeërs te red, maar dat Agas dit van die hand gewys het; en dat die koning sodoende sy ondergang en ook dié van sy mense verseker het. Met die Sirië-Israel-bedreiging het Agas gemeen dat “die einde nou op hande is.” Hy het nie die vaagste benul gehad hoe skeef dinge later met die Assiriërs sou loop nie! “Dit is beter om by die Here te skuil as om op mense te vertrou” (Ps. 118:9, OAB; let ook op die Engelse New Revised Standard Version). Hoekomhet Agas geglo dat Tiglat-Pileser III net met die lande noord van Juda tevrede sou wees, dathy en sy mense met rus gelaat sou word? Uit Assiriese geskrifte, soos die dagboeke van hul konings, blyk dit duidelik hoe onversadigbaar die Assiriërs se magsug in werklikheid was.

`Lees 2 Konings 16:10-18 en 2 Kronieke 28:20-25. Wat was besig om met Agas te gebeur? Watter geestelike beginsel ontvou in hierdie skrifgedeelte? Hoekom behoort sy optrede ’n mens nie te verbaas nie?`

Tweede Kronieke 28:20-23 is ’n baie netjiese opsomming van die gevolge van Agas se besluit om hulp by Assirië te kry in plaas daarvan om op die Here te vertrou.

`As mense is ons geneig om te vertrou op die dinge wat ons kan sien, voel, proe en aanraak – die stoflike dinge van hierdie ou wêreld. Soos ons egter weet, gaan alles uiteindelik tot niet. Let op 2 Korintiërs 4:18. Wat sê hierdie teksvers vir die gelowige? Hoe kan ’n mens die boodskap daarin op jou lewe toepas? En watter verskil gaan dit in praktyk maak?`