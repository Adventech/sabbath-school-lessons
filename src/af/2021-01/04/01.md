---
title:  Die moeisame weg
date:  16/01/2021
---

### Skrifverwysings vir hierdie week se studie
die volgende gedeeltes uit Jesaja – hfst. 7:14-16, hfst. 7:17-25, hfst. 8:1-10, hfst. 8:11-15 en hfst. 8:16-22.

> <p>Geheueteks</p>
> “Ek vertrou op die Here wat Hom vir die nageslag van Jakob verberg, op H hoop ek” (Jesaja 8:17, NAB).

“In ’n brandende gebou in die voorstad van New York, Harlem, sit ’n blinde dogtertjie op die vierde verdieping. Die brandweermanne het nie geweet watter kant toe met die arme kind nie. Ongelukkig kon hulle nie die brandweerwa met die leer op tussen die geboue ingepas kry nie, en hulle kon ook nie die dogtertjie oorhaal om te spring tot op die spesiale brandweer-net nie. Sy was natuurlik bang omdat sy nie die net doer onder kon sien nie. “Uiteindelik kom haar pa daar aan. Oor die megafoon verduidelik hy vir haar dat daar ’n net is en dat sy op sy bevel moet spring. So spring die dogtertjie toe. Sy was so ontspanne dat sy nie ’n enkele been gebreek of selfs ’n spiertjie verrek het nie – en dit na ’n val vanuit die vierde verdieping. Sy het haar pa absoluut vertrou – hy het geweet wat die beste vir haar is en daarom het sy gemaak soos hy gesê het” (Michael P. Green [red.], 1500 Illustrations for Biblical Preaching, bl. 135). Net so skenk die Here deurgaans kragtige bewyse aan die volk dat Hy hul beswil op die hart dra. Ongelukkig verwerp hulle telkens die sagte en koesterende wyse waarop Hy sy boodskap die eerste maal aan hulle bring. Met die soveelste herhaling van ’n betrokke boodskap praat die Here uiteindelik in die vorm van donderslae en rampe. Watter lesse kan die moderne gelowige uit die volk se foute leer?

_*Bestudeer hierdie week se les as voorbereiding vir Sabbat, 23 Januarie._