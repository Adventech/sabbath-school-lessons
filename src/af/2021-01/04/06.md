---
title:  'Die donkerte van dié wat God misken en dooies raadpleeg (Jes. 8:16-22)'
date:  21/01/2021
---

`Lees die bogenoemde skrifgedeelte. Wat sê dit nou eintlik? Wat het dit met koning Agas te doen? Som die hoofpunte flussies op.`

Agas was kniediep in die heidense godsdiens van sy tyd (2 Kon. 16:3, 4, 10-15; 2 Kron. 28:2-4, 23-25) wat nou met die okkulte verbind was (vgl. Deut. 32:17, NAB; “Dié wat aan hulle offer, [offer] aan bose geeste” [1 Kor. 10:20, NAB]). Verskeie aspekte van moderne heksery toon treffende ooreenkomste met Ou Nabye Oosterse rituele, soos nie-bybelse bronne inderdaad bevestig. Selfs baie van die hedendaagse Nuwe Era-gebruike is bloot aanpassings van hierdie okkultiese gebruike van ouds. Jesaja beskryf die wanhoop wat spruit uit die raadpleging van bose geeste i.p.v. die Here (Jes. 8:21, 22). Dit pas besonder goed by Agas (vgl. 2 Kron. 28:22, 23). Jesaja praat van die Judeërs wat woedend word en hul koning vervloek (hfst. 8:21). Dit dien as ’n waarskuwing vir Agas, dat die mense hom sou vervloek omdat hy hulle in die okkulte laat beland het. Om die waarheid te sê, toe Agas uiteindelik te sterwe gekom het, het die volk nie die gebruiklike begrafnisrituele vir konings gevolg nie: “Hulle het hom nie in die begraafplaas van die konings van Israel begrawe nie” (2 Kron. 28:27, NAB). Dit is hoe min respek hulle vir hom gehad het!

`Wat sê die volgende skrifgedeeltes aangaande die okkulte? Lev. 20:27, Deut. 18:9-14.`

Om afstand te doen van die okkulte is ’n lojaliteitsgebaar vir die Here. Eerste Kronieke 10:13 en 14 gaan oor koning Saul en toon hierdie beginsel in praktyk: “Saul is dood omdat hy ontrou aan die Here was. Hy het nie die Here se opdrag gehoorsaam nie, en het selfs leiding by iemand gaan soek wat geeste oproep. Hy het nie die Here geraadpleeg nie. Daarom het die Here hom doodgemaak en die koningskap aan Dawid seun van Isai gegee” (NLV).

`Kyk ’n bietjie na jou eie lewe, veral na die invloede om jou. Op watter subtiele en indirekte maniere word jy blootgestel aan okkultiese beginsels, en aan die onderskeie uitdrukkings van spiritualisme? Soms duik dit onverwags en ongevraagd op. Hoe gemaak om sulke okkultiese invloede soveel as moontlik te beperk – in jou eie lewe en in dié van jou gesin?`