---
title:  'Wie sal dit glo? (Jes. 52:13 tot 53:12)'
date:  02/03/2021
---

In Jesaja 52:13 word die Dienskneg van die Here tot die mees verhewe vlak verhef. Dan, die skielike wending in die daaropvolgende teksvers: die Dienaar lyk so misvormd dat Hy “nie meer die voorkoms van ’n mens… het nie” (NAB). Die Nuwe Testament beskryf die aard van die geweld wat tot die verminking van Jesus gelei het. Hy is onder meer gegesel, ’n doringkroon is op sy kop gedruk, en Hy is gekruisig. Wat meer is, Hy moes die ganse mensdom se sonde dra. Neem in ag dat sonde nooit bedoel was om eie aan die mens te wees nie. Die feit dat Jesus dit moes dra, het gemaak dat die “Seun van die mens” nie meer soos ’n mens gelyk het nie. Vergelyk dit met die verhaal van Job. Hoe vêr het hy net nie geval toe hy oornag sy rykdom, mag en eer kwyt was nie! Hy is tot ’n jammerlike sukkelaar gereduseer, wat in sak en as op die grond sy pynlike swere met ’n potskerf gesit en afkrap het (Job 1 en 2). So groot was die verskil tussen die gesonde en die siek Job, dat sy vriende hom skaars herken het (hfst. 2:12). Dit laat ’n mens wonder: hoekom moes die arme Job dan so ly? En nou ook die Messias hier? Nie een van die twee het dit verdien nie. Albei was onskuldig. So, wat is die nut van dié lyding?

`Lees deur vandag se uiteengesette teksverse. Skryf al die plekke neer waar onskuldige partye vir die skuldiges moes ly. Wat leer ’n mens hieruit? Wat is die hoofsaak?`

Kyk na die vrae in Jesaja 53:1. Hierdie vrae beklemtoon ’n bepaalde uitdaging, naamlik om te glo in dinge wat die verstand te bowe gaan (vgl. Joh. 12:37-41), en vra dat ons hare opons tande vir die res van die storie moet hê. Hierdie vrae impliseer ook ’n oproep. Binnehierdie konteks impliseer die ooreenkoms tussen die twee vrae dat die “arm van die Here” – oftewel die “mag van die Here” om te red (vers 1, OAB en NAB, vgl. Jes. 52:10) – aan dié wat dit glo, geopenbaar word. Wil jy God se reddende mag ervaar? Dan moet jy daarin glo.

`Lees versigtig deur Jesaja 53:6. Watter spesifieke boodskap word hier tuisgebring? Wat sê hierdie teksvers vir jou persoonlik, ’n boodskap wat jou ten spyte van die sonde en flaters van die verlede hoop gee?`