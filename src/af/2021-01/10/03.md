---
title:  Ballade van die lydende Dienskneg
date:  01/03/2021
---

Jes. 52:13 tot 53:12

Met Jesaja 52:13 tot 53:12 – wat ’n mens dalk in Afrikaans “Die Ballade van die Lydende Dienskneg” kan noem – bevestig Jesaja sy reputasie as die sogenaamde “evangelie-profeet.” Dit is net so uitmuntend as die Vier Evangelies en troon uit bo ander literatuur. Hoewel ditongelooflik kort is, is elke sinsnede propvol betekenis. Dit onthul die aard en wese van God se ondenkbare liefdedaad, naamlik om die verlore mensdom van die verdoemenis te red. Hier het ons nie “die melk” van Jesaja se boodskap nie, maar “die vaste kos.” Hy het inderdaad sy toehoorder hierop voorberei deur die Messiaanse tema reeds in die eerste gedeelte van sy boek te begin ontwikkel. Jesaja volg die basiese verloop van die Messias se lewe op aarde. Hy begin met Jesus se verwekking en geboorte (Jes. 7:14), stel Hom voor as ’n Dawidiese koning (Jes. 9:6, 7), brei uit oor die herstel van Israel (Jes. 11:1-16), asook die Messias se stille bediening ten einde sy volk uit ongeregtigheid en lyding te bevry (Jes. 42:1-7). Dan onthul Jesaja ’n kontrasterende tema in die Messias se epiese sending, naamlik tragedie wat deur triomf gevolg word (hfst. 49:1-12, hfst. 50:6-10). Dit is op diépunt dat “Die Ballade van die Lydende Dienskneg” die duiselingwekkende dieptes vantragedie betree.

`Keer terug na die gedeeltes wat in die bogenoemde paragraaf aangegee word. Wat sê elk van daardie gedeeltes oor Jesus as die Messias. Hoe berei dit die leser voor op die dinge wat in Jesaja 52 en 53 beskryf word? Of maak dit bloot die kontrasterende gebeure in Jesaja 52 en 53 des te meer aangrypend?`

Jesaja 52:13 tot 53:1 stel die gedig bekend. Voorts bied dit die leser ’n inleiding met ’n verstommende kontras: die Dienskneg sal voorspoedig wees en uiteindelik verhef word, maar Hy sal onherkenbaar geskend word. ’n Mens kan dit byna nie glo nie! In Jesaja 53:2 en 3 begin dinge skeef te loop. Die fokus verskuiwe vanaf die Dienskneg se oorsprong en nederige herkoms, na die smart en verwerping wat Hy sou beleef. Jesaja 53:4-6 staan vir ’n wyle stil, en bepeins die feit dat die Dienskneg se lyding in werklikheid s straf is, wat Hy nietemin verduur sodat ons genesing kan smaak. Jesaja 53:7-9 bring die Dienskneg se lydingsweg tot by die dood. In Jesaja 53:10-12 ontvang die Dienskneg die verhewe beloning wat aan die begin van die gedig, in Jesaja 52:13, genoem word. ’n Verdere insig aangaande die Dienskneg se soendood kom ook aan die lig – naamlik dat God dit so beskik het. Vergelyk ook hierdie gedig met die V-vormige struktuur wat ’n mens in Filippense 2:511 bespeur. Jesus begin waar Hy gelykvormig aan God is. Daarna kom die skerp val. Hy sit sy Goddelikheid opsy en kom af aarde toe, waar Hy die vorm van ’n mens aanneem en sodoende ’n gevangene van die menslike bestaan word. Dié vernedering beweeg spoedig in die rigting van die dood. Dit bereik boonop ’n algehele laagtepunt wanneer Hy die laagste soort dood – ’n kruisdood – sterf. Dít is die punt van die V. Daarna is dit skerp opwaarts, met God wat Hom so hoog verhef dat almal Hom as Here moet bely (vgl. Jes. 49:7).