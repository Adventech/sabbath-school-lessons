---
title:  ’n Transformerende vergoedingsoffer
date:  04/03/2021
---

Jes. 53:10-12

`Wat beteken dit dat die Dienskneg “sy lewe as skuldoffer [ge]gee” het (Jes. 53:10, NAB)?`

Die Hebreeus verwys hier na ’n “vergoedingsoffer” (Lev. 5:14 tot 6:7, Lev. 7:1-7), wat kon opmaak vir dinge wat ’n mens doelbewus aan ander gedoen het (Lev. 6:2 en 3). Op hierdie tipe sonde fokus Jesaja pertinent (hfst. 1-3; hfst. 10:1 en 2, asook hfst. 58). Wat meer is, die bepaalde ding wat die slagoffer verloor het, moet deur die sondaar aan hom teruggegee word, insluitende ’n boete. Hierdie dinge gebeur voordat die sondaar sy offerande kan bring ten einde vergifnis by God te ontvang (Lev. 6:4-7; vgl. Matt. 5:23, 24). In die geval van die onopsetlike misbruik van iets wat aan God behoort, moes die Here Self vergoed word (Lev. 5:16).

Nou verstaan ’n mens Jesaja 40:2, waar God sy verbanne volk vertroos deur vir hulle te sê dat hulle nou genoeg vir hul sondes vergoed het. Na die vergoeding moet daar egter ’n offerande wees. Dit lyk soos volg in Jesaja 53: Die Dienskneg van God is nie soos ’n ram nie, maar ’n lam wat ter wille van sy afgedwaalde volk (Jes. 53:6) na die slagpale gelei word (Jes. 53:7).  Die Dienskneg word “afgesny… uit die land van die lewendes” (Jes. 53:8, NAB; vgl. Dan. 9:26), heeltemal verteer deur die vlamme van die soenoffer wat vir ons hoop gee. Tog keer Hy terug uit die dood. Ja, Hy keer terug uit die dood waarvandaan niemand ooit terugkeer nie, om verhef te word, en daarna ’n “nageslag” (NAB) voort te bring, en ’n lang lewe te geniet (Jes. 53:10-12).

**Soek die volgende bybelverse op. Hoe bring elkeen basies dieselfde boodskap as Jesaja 53 tuis?**

`Ps. 32:1, 2`

`Rom. 5:8`

`Gal. 2:16`

`Fil. 3:9`

`Heb. 2:9`

`1 Pet. 2:24`