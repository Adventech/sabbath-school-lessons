---
title:  'Jesaja se toetsende waarheid (Jes. 50:4-10)'
date:  28/02/2021
---

As Jesaja se bedoeling die blote oordra van inligting was, sou hy al die besonderhede oor die Messias gelyktydig aangebied het. Ten einde sy toehoorders te leer en te oortuig, en hulle ’n ontmoeting met die Dienskneg van die Here te gee, knoop hy egter geduldig aan ’n digte tapisserie van herhalende temas. ’n Mens kan ook sê dat hy dit op ’n simfoniese wyse ontwikkel. Hy laat God se boodskap aan die volk stapsgewys ontvou, sodat elke aspek met betrekking tot die res van die profesie te voorskyn kom. Jesaja is dus ’n kunstenaar, met die innerlike van die toehoorder en leser as skilderdoek.

`Lees Jesaja 50:4-10. Maak ’n opsomming van alles wat hierdie skrifgedeelte sê. Waar in hierdie gedeelte skemer Jesus deur?`

In Jesaja 49:7 het ons gesien hoedat God se dienskneg verag, verwerp en tot ’n “dienaar van regeerders” (NAB) gemaak word, maar ook dat “‘Konings sal sien wat gebeur en sal opstaan, leiers sal buig” (NAB). In Jesaja 50 sien ’n mens dat die laagtepunte dieper is vir die sagmoedige leermeester wie se woorde die vermoeides sou verkwik (Jes. 50:4). Die oorwinningspad gaan deur tye van fisieke mishandeling (Jes. 50:6). Dié soort kastyding vervul moderne Westerse [en dalk ook verwesterse] kulture met afgryse. Vir die Ou Nabye Oosterlinge was eer egter ’n ongeloof ernstige kwessie – vir die individu en sy/haar mense. As jy iemand beledig en op die wyse wat in Jesaja 49 beskryf word, mishandel, beter jy jou goed bewapen. Die geringste kans, en die slagoffer en sy clan sak op jou toe, ten einde die skending van hul eer te wreek. Neem byvoorbeeld koning Dawid, wat die Ammoniete aangeval en ingeneem het (2 Samuel 10:1-12), en dit net omdat daardie koning “Dawid se gesante gevat en die een kant van hulle baard afgeskeer, hulle klere net onderkant die heupe afgesny, en hulle… [net so huis toe gestuur het]” (2 Sam. 10:4, NAB). Maar dan lees ’n mens in Jesaja 50 dat die dienskneg van God geslaan word, dat sy baard uitgepluk word, en dat daar op hom gespoeg word. Die rede hoekom hierdie mishandeling ’n internasionale, kosmiese insident word, is omdat die slagoffer in hierdie geval die gesant van die Koning van konings is. Om die waarheid te sê, toe ons Jesaja 9:6 en 7 asook Jesaja 11:1-16 metander skrifgedeeltes wat ook oor dienaar-figure gaan, vergelyk het, het ons gesien dat die dienskneg in hoofstuk 49 inderwaarheid die Hemelkoning Self, die magtige Bevryder van Bo is! Ten spyte van al die mag tot sy beskikking en sy bomenslike eer, red Hy nie Homselfnie. Dit is verbysterend! Vir die destydse mense was dit vreemd, hulle kon dit nie verstaan nie. Let op die leiers se woorde terwyl Jesus aan die kruis hang: “‘Ander het hy gered. Laat hy homself red as hy die Christus is wat deur God uitverkies is’” (Luk. 23:35, NAB); en ook: “‘Hy is mos die koning van Israel! Laat hy nou van die kruis afkom en ons sal in hom glo’” (Matt. 27:42, NAB).