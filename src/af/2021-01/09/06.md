---
title:  '’n Meelewende en lydende Dienskneg (Jes. 49:1-12)'
date:  25/02/2021
---

`Wie is dié “dienaar” van wie Jesaja in hfst. 49:1-12 praat?`

Reeds voor sy geboorte roep die Here hierdie dienaar en gee hom sy naam. Hy maak sy mond soos ’n swaard. Dit is ’n persoon wat eer en heerlikheid aan die Here bring. Die Here gebruik hierdie dienaar om die volk terug te bring na Hom; om ’n lig te wees wat verlossing aan die nasies bring, om ’n verbond te wees, en om die gevangenes vry te laat. Hierdie beskrywing stem in vele opsigte met dié in Jesaja 42 ooreen, waarin ons die dienaar as die Messias geïdentifiseer het. Die Nuwe Testament bespeur die dienaar-eienskappe by Jesus Christus, en boonop in sy eerste én wederkoms: Matt. 1:21, Joh. 8:12, hfst. 9:5, hfst. 17:1-5, Op. 1:16, hfst. 2:16 en hfst. 19:15.

`Waarom noem die Here hierdie dienaar dan Israel, as laasgenoemde dan die Messias is (Jes. 49:3)?`

Ons het voorheen gesien dat die dienaar van die Here wat die naam “Israel/Jakob” by het, in hoofstuk 42 na God se volk verwys. Hier in Jesaja 49 is die naam “Israel” (wat hier sonder die parallelle benaming “Jakob” gebruik word) egter duidelik op die dienaar-as-individu van toepassing, die een wat die volk weer sou teruglei na God (Jes. 49:5). Die dienaar-asindividu word nou die volmaakte beliggaming of verteenwoordiger van ’n volk wat glad nie die naam “Israel” (Jes. 48:1) gestand gedoen het nie.

`Watter nuwe elemente kom ’n mens hier in Jesaja 49 teë? Verse 4 en 7.`

Hier het ons die eerste aanduiding van hoe moeilik dié dienaar-figuur se sending uiteindeliksou wees. Let op sy klag: “‘Wat ek doen, is nutteloos. Ek het tevergeefs geswoeg!’” (Jes. 49:4, NLV), ’n begrip wat in Daniël 9:26 weerklank vind: “‘die gesalfde leier [sal] doodgemaak word. Hy sal niks besit nie’” (NLV). Nietemin staan die dienaar vas in sy geloof: “Nogtans is my reg by die Here, en my loon is by my God” (Jes. 49:4, OAB). In dié verband skryf J. Alec Motyer: “Jesaja het dus ’n eg menslike Dienskneg verwag wat net soos ons getoets sou word, maar wat homself as die leidsman en die voleinder van die geloofpad sou bewys – van ’n ware geloof, ’n persoonlike geloof, wat steeds van ‘my God’ kan praat wanneer niks meer die moeite werd lyk nie” (The Prophecy of Jesaja: An Introduction and Commentary [Downers Grove, Illinois: InterVarsity Press, 1993], bl. 387). Jesaja 49:7 is skokkend. Hierdie dienaar-figuur sou “diep verag… deur die nasies verafskuword” en “’n dienaar van regeerders” wees (NAB).