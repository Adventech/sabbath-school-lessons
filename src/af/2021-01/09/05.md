---
title:  Hoop vooruitgegee
date:  24/02/2021
---

Die feit dat Jesaja honderd persent akkuraat met die Kores-profesie was, ontstig mense wat nie daarin glo dat profetiese voorspellings van die Here kom nie. Hulle probeer dit wegredeneer deur aan te voer dat ’n ander profeet – ’n “tweede Jesaja” wat in die tyd van Kores geleef het – hoofstukke 40-66 geskryf het. Sodoende tref dieselfde ramp die boek Jesaja as wat die persoon Jesaja volgens oorlewering te beurt geval het – te wete om “in stukke gesaag” te word (lees Heb. 11:37). Daar is egter geen historiese bewyse vir die bestaan van ’n sogenaamde tweede Jesaja nie. As hy wel bestaan het, is dit vreemddat die Bybel glad nie van hom praat nie; inaggenome die ongelooflike belangrikheid vansy boodskap en die merkwaardige vakmanskap van sy letterkunde. Nie eers die oudste beskikbare bronteks van dié bybelboek – die Qumran-rolle se Jesaja – het enige breuk tussen Jesaja 39 en 40 nie (wat ’n verandering van skrywer in daardie werk sou aantoon nie).

Die kernboodskap in Jesaja bly deurgaans onveranderd: vertrou op die lewende God,insluitende sy messiaanse Bevryder, in plaas van op ander magte. Bybelgeleerdes toon tereg ’n fokusverskuiwing, van die Assiriese tydperk van Jesaja 1-39 na die Babiloniese tydperk in hoofstukke 40 en die daaropvolgende hoofstukke. Tog was Jesaja alreeds ’n Babilonieseballingskap in hoofstukke 13-14 asook 39 te wagte. Dit is wel so dat die klem in Jesaja 1-39 op God se oordele, en in hoofstukke 40-66 op vertroosting val. Nietemin is daar volop voorbeelde van hoe God in die eerste klompie hoofstukke van Jesaja vir Juda vertroos en hulle die nodige versekering gee; en in die laaste derde van die boek (in gedeeltes soos hfst. 42:18-25, 43:22-28 en 48:1-11) sê dat Hy sy oordele oor Juda bring omdat hulle Hom versaak het. Om die waarheid te sê: die tye van gemak wat Jesaja voorspel, lê in die toekoms, en dit impliseer dat die volk intussen swaarkry en lyding moet deurmaak.

`Hoewel verskriklike rampe die volk inderdaad te beurt geval het vanweë hul sondes, het party van die Judeërs nie moed opgegee nie. Diesulkes het vasgeklou aan God se beloftes, soos dié wat in Levitikus 26:40-45 beskryf word. Lees aandagtig deur hierdie teksverse. Probeer om in die skoene te staan van diegene wat die Babiloniese aanval teen Juda oorleef het. Watter hoop was daar uit hierdie skrifgedeelte vir dié oorlewendes te put?`

`Watter beginsel is hier in Levitikus in werking? Wat probeer die Here vir sy volk hier sê? Hoe werk hierdie beginsel in ons eie lewens?`