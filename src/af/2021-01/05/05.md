---
title:  Die Wortel en Takkie in Een (Jesaja 11)
date:  27/01/2021
---

`Wie is die “takkie” wat uit “uit die stomp van Isai” (NAB) sal spruit, waarvan Jesaja 11:1 praat? Lees ook Sag. 3:8 en hfst. 6:12.`

Jesaja 11:1 gebruik opnuut ’n afgekapte boom as beeldspraak, nadat dit die eerste maal in hfst. 10:33 en 34 gebruik is. Die “stomp van Isai” dui daarop dat die vorstehuis van Dawid (wat die seun van Isai was) hul mag sou verloor (Dan. 4:10-17, verse 20-26). Nietemin sou daar later ’n “takkie” vanuit dié oënskynlik gedoemde “stomp” spruit – m.a.w. ’n afstammeling van Dawid sou weer die troon bestyg.

`Waarom word hierdie heerser uit die geslag van Dawid dan “die wortel van Isai” (Jes. 11:10) genoem? Hoe maak dit sin? Op. 22:16.`

Hierdie beskrywing pas slegs by Jesus Christus, die een wat “die Wortel, die Nakomeling van Dawid” is (Op. 22:16, NLV). Christus het uit die geslag van Dawid gekom (Luk. 3:2331), wat op sy beurt uit Adam gekom het. Lukas 3:8 noem “Adam die seun van God” (NLV), wat hy inderdaad ook is, siende dat Christus hom geskep het (lees Joh. 1:1-3, 14). So, Christus was Dawid se stamvader maar ook sy nasaat!

`Op watter manier maak die nuwe Dawidiese heerser die kwaad wat uit sonde en afvalligheid spruit, ongedaan? Jesaja 11.`

Sy denke en optrede strook geheel en al met die wil van God, sy oordele is billik enregverdig, Hy straf die bose en bring ook vrede. Wanneer die Dawidiese heerser oorneem, sal die Here ’n oorblyfsel vanuit Israel en Juda terugbring, en hulle in ere herstel en verenig (vgl. Jes. 10:20-22). Daar sal ’n sterk, verenigde monargie wees, soos in die dae van koning Dawid wat die Filistyne en ook ander nasies verslaan het. Nietemin sal dié nuwe Heerser groter as Dawid wees. Hoe so? Omdat die soort vrede wat Hy terugbring, reik tot aan die kern van die ganse skepping: roofdiere sal nie meer vleis eet nie en hulle sal rustig saam met hul voormalige prooi wei (hfst. 11:6-9).

`Handel Jesaja 11 net oor die eerste koms van Christus of net oor die wederkoms, of dalk beide? Lees aandagtig deur die profesie en merk elke deel om aan te toon watter koms telkens bedoel word.`

In Jesaja 11 word beide komste van Jesus tesame uitgebeeld. Die twee word saamgebind omdat hulle twee dele van ’n groter geheel vorm, amper soos die twee kante van ’n muntstuk. Die voltooiing van die verlossingsplan vereis beide komste – die eerste, wat reeds gebeur het; en die tweede, waarna ons as die vervulling en verwesenliking van ons Christelike hoop uitsien.