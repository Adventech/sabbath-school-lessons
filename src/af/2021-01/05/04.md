---
title:  'Die stok waarmee God straf (Jes. 9:8 tot 10:34)'
date:  26/01/2021
---

Hierdie skrifgedeelte verklaar Jesaja 9:1-5. Neem in ag dat laasgenoemde bevryding uit duisternis en doodskaduwee voorspel – vir diegene wat in tye van benoudheid op die okkulte staat gemaak het, en vir dié wat deur ’n vreemde moondheid beleër en onderdruk is: “Soos die dag toe Midian verslaan is, het U die juk verbreek wat op die volk gedruk het” (Jes. 9:4, NAB).

`Lees ’n bietjie oor die lyding en swaarkry wat die volk deurgemaak het, soos dit in die bogenoemde skrifgedeelte beskryf word. Vergelyk dit met die vervloekinge in Levitikus 26:14-39. Hoekom het die Here sy volk in aandele gestraf, en nie net op een slag nie? Wat sê dit vir ’n mens oor sy karakter en sy groot doelwit met hierdie benadering?`

As God sy volk wou vernietig, kon Hy hulle dadelik aan die Assiriërs oorgegee het. Hy is egter geduldig, “want Hy wil nie hê dat party mense verlore moet gaan nie: Hy wil hê dat almal hulle moet bekeer” (2 Pet. 3:9, NAB & ABA). Net soos in die tyd van die Ou-Testamentiese rigters het die Here toegelaat dat Juda en Israel die gevolge van hul dwase gedrag dra, sodat hulle tot hul sinne kon kom en ’n kans kon hê om beter te kies. As hulle egter hul harte teen Hom en sy pleidooie via die profete sou verhard en met hul bose weë sou voortgegaan, sou die Here nog meer van sy beskerming teruggetrek. Dit sou dan in ’n voortdurende rebellie ontaard. So beland die volk uiteindelik op ’n afdraande paadjie, totdat die Here niks meer vir hulle kan doen nie.

`Lees Jesaja 9:8 tot 10:2. Aan watter sondes het die mense hulle skuldig gemaak? Teenoor wie het hulle gesondig? Wie van hulle was almal skuldig?`

Wat ’n mens hier en ook regdeur die Bybel sien, is dat daar inderdaad iets soos wilsbesluiteis (m.a.w. dat ’n mens die gawe het om vrylik te kies). Dit is hoe God ons geskep het. (Hy kon ook nie anders nie – want om die Here waarlik lief te hê, is nie moontlik sonder wilbesluite nie.) Wat meer is, daardie Godgegewe vryheid sluit die reg in om die verkeerde weg te kies. Hoewel die Here ons herhaaldelik deur openbarings van sy liefde en karakter nader aan Hom probeer trek, laat Hy ook toe dat ons die bitter vrug van ons verkeerde besluite oes – d.w.s. dat ons pyn, lyding, vrees, onstuimigheid, en so meer ervaar – sodat die omvang van daardie gevolge tot die afvallige kan deurdring. Tog gebeur dit dat party mense wel hierdie nare gevolge smaak, en dikwels nie van hul sondige weë afsien en terugkeer na die Here nie. Die vermoë om vrylik te kies, is wonderbaar. Dit is immers deel van ons menswees. Wee die een wat dit egter op ’n onwyse maniere gebruik.