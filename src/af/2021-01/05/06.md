---
title:  '“U het my vertroos” (Jes. 12:1-6, OAB)'
date:  28/01/2021
---

Jesaja 12 is ’n kort psalm (m.a.w. ’n soort loflied in die Hebreeuse tradisie van ouds) waarindie Here vir sy genadige en kragtige vertroosting geloof word. Hierdie psalm word deur ’n lid van die bevryde oorblyfsel gesing, en vergelyk die beloofde bevryding uit ballingskap met die Israeliete se uittog uit Egipteland (lees hfst. 11:16). Dit is soos die lied van Moses en die volk, toe hulle by die Rooi See uit die hand van Farao se leer gered is (lees Eksodus 15).

`Vergelyk hierdie lofpsalm in Jesaja 12 met die lied van Moses en die Lam in Openbaring 15:2-4. Waarvoor prys beide groepe die Here?`

Jesaja 12:2 is hier byna op die punt om die komende Verlosser as Jesus te identifiseer. Dieprofeet skryf onder andere: “God is my redder” en “U het vir my uitkoms gegee” (NAB). Let op die feit dat Jesus se naam “Die-Here-Is-My-Verlossing” beteken (vgl. Matt. 1:21).

`Jesus se naam lê klem op ’n bepaalde begrip, naamlik dat die Here inderdaad ons verlossing is. Waarom is dit so belangrik?`

Verlossing is nie net iets wat die Here aktief doen nie (Jes. 12:2). Hy is ook ons verlossing. Die feit dat die Heilige van Israel by ons is – dat ons sy teenwoordigheid smaak (vers 6) – is die vervulling van ons grootste begeerte. “God-Is-Met-Ons,” soos die naam Immanuel dit stel! Jesus het nie net wonderwerke gedoen nie. Nee, Hy het ook “mens geword en onder ons kom woon” (Joh. 1:14, NAB; klem verskaf). Hy het nie net ons sondes aan die kruis gedra nie, maar het ook namens ons sonde geword (2 Kor. 5:21). Hy bring nie net vrede nie, Hy is ook ons vrede (Ef. 2:14). Dit is geen wonder dat Jesaja die volgende kon sê nie: “Daardie dag sal die koning van die nageslag van Isai ’n teken wees vir die volke” (hfst. 11:10, ABA; let ook op die OAB en NAB). Wanneer Christus van die aarde af verhoog is – d.w.s. wanneer Hy gekruisig word – sal Hy almal na Hom toe trek (Joh. 12:32 en 33)! ’n Oorblyfsel uit sy volk sal terugkeer na “die magtige God” toe (Jes. 10:21, NAB); na die Kind wat vir ons gebore is, die “Vredevors” (hfst. 9:5, NAB)!

`Bepeins die idee dat Jesus ons verlossing is. Lees Romeine 3:24. Dit sê dat ons verlossing in Jesus is – dit het in Hom gebeur en dit is deur God se genade dat ons ook vir ewig ’n aandeel in daardie verlossing kan hê. Met ander woorde: daardie verlossing ontvang ons deur geloof in Hom, en nie deur werke nie, omdat niks wat ons doen of sê goed genoeg is om ons te verlos nie. Net die werke van Christus wat ons deur geloof deelagtig word, kan vir ons verlossing bring. Hierdie waarheid bring hoop en verlossingsekerheid, veral wanneer ’n mens voor jou eie, enorme onwaardigheid te staan kom. Hoe so?`