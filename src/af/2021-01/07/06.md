---
title:  In welvaart en siekte (Jesaja 38 en 39)
date:  11/02/2021
---

Die gebeure in Jesaja 38 en 39 (2 Kon. 20) ontvou baie na-aan die tyd toe God Hiskia en sy landgenote uit die kloue van Sanherib gered het; hoewel daardie redding, wat in Jesaja 37 beskryf word (lees ook 2 Kon. 19), nog nie plaasgevind het nie. Jesaja 38:5 en 6, asook 2 Konings 20:6 toon inderdaad dat Assirië toe nog ’n bedreiging vir Juda was. “Satan was vasbeslote om die dood van Hiskia en die val van Jerusalem te bewerkstellig; en het gemeen dat as Hiskia eers uit die weg geruim is, sy pogings tot hervormings in Juda tot ’n einde sou kom en dat die val van Jerusalem sodoende makliker vermag sou kon word” (die SDA Bible Commentary, vol. 4, bl. 240).

`Wat sê die bogenoemde aanhaling vir ’n mens oor die belangrikheid van goeie leierskap in God se volk?`

`Watter teken gee die Here aan Hiskia ten einde sy geloof te versterk? 2 Kon. 20:8-10 en Jes. 38:6-8.`

Deur die verwerping van ’n teken wat God bereid was om hom te gee (in Jes. 7), het Agas ’n reeks gebeure ontketen wat tot Juda se probleme met Assirië gelei het. Hier is dit egter Hiskia wat die Here om ’n teken vra (2 Kon. 20:8). Met krag van Bo is hy in staat om die krisis wat sy oorlede pa veroorsaak het, te ontlont. Die skaduwee wat tien trappe teruggeskuif het op Agas se sonhorlosie was inderdaad slegs iets wat die Here kon vermag. Die Babiloniërs het die stand van die hemelliggame fyn dopgehou, waarna dit noukeurigaangeteken is. Hulle sou dus die son se vreemde gedrag raakgesien het en sou wou weet watdit beteken het. Die feit dat koning Merodak-Baladan in daardie tyd gesante na Juda gestuur het, is geensins verbasend nie, aangesien die Babiloniërs van die verband tussen Hiskia seherstel en die wonderteken aan die son te hore gekom het.

Waarom die Here hierdie spesifieke wonderteken gekies het, maak nou sin. Net soos Hy later die Betlehem-ster gebruik het om die wyse manne uit die Ooste na Jesus te bring, het Hy ’n verskuiwing in die stand van die son gebruik om gesante vanuit Babilon na Juda te bring. Vir hierdie Babiloniërs was dit net mooi die regte geleentheid om meer van die ware God te leer. Merodak-Baladan het sy lewe lank probeer om Assiriese oorheersing af te skud en permanente onafhanklikheid vir Babilon te bewerkstellig. Daarvoor het hy egter sterkbondgenote benodig. Dit verklaar waarom hy na Hiskia uitgereik het: dink net aan alles wat met Assirië kon gebeur, siende dat die son op versoek van Hiskia geskuif het…