---
title:  Ontsteld, maar nie in die steek gelaat nie
date:  09/02/2021
---

Jes. 36:21 tot 37:20

`Die rabshāke was besonder welsprekend. Watter uitwerking het sy woorde op Hiskiaen sy amptenare gehad? 2 Kon. 18:37 tot 19:4, asook Jes. 36:21 tot 37:4.`

Hiskia was hewig ontsteld en het vreeslik getreur. So wend hy hom dan tot die Here. In ’n gees van verootmoediging gaan hy na Jesaja en vra dat die profeet voorbidding vir die land doen. Ja, Hiskia klop dus aan by dieselfde profeet aan wie se raad sy oorlede pa hom nie wou steur nie.

`Hoe het die Here vir Hiskia bemoedig? Jes. 37:5-7.`

Die boodskap aan Hiskia was kort, maar nietemin kragtig: Die Here is aan sy volk se kant. Jesaja het ook voorspel dat Sanherib ’n gerug sou hoor, een wat sy planne om Juda aan te val, sou fnuik. Dié profesie is ook toe onmiddellik vervul.  Sanherib is egter net tydelik van stryk gebring. Dit was ook nie lank voordat Sanherib ’n dreigement aan Hiskia gestuur het nie: “Moenie dat jou God op wie jy vertrou, jou mislei met sy versekering dat Jerusalem nie in my mag oorgegee sal word nie… Kon die gode van die nasies wat deur my voorgangers uitgedelg is, hulle red?” (Jes. 37:10 en 12, NAB; lees ook 2 Kron. 32:17).  Dié keer is Hiskia reguit tempel toe om Sanherib se brief voor die Here van die leërskare – die een “‘wat oor die gerubs troon’” (Jes. 37:14-16, NAB) – oop te sprei.

`’n Uiters belangrike aspek was hier op die spel vir Jerusalem. In sy gebed som Hiskia dit netjies op. Wat was dit? Jes. 37:15-20.`

Sanherib teiken Hiskia se beste verweer in dié krisis: sy geloof in God. Tog gee Hiskia te midde van dié vuurdoop nie boedel oor nie. Nee, hy doen ’n beroep op die Here om sy almag aan die nasies te openbaar, want “‘dan sal al die koninkryke van die aarde weet dat U alleen, Here, God is’” (Jes. 37:20, NAB).

`Lees biddend deur Hiskia se gebed (Jes. 37:15-20). Op watter deel van God se karakter beroep die koning hom hier? Watter beginsel bespeur ’n mens in Hiskia se gebed, wat die gelowige die nodige moed en krag skenk om te midde van persoonlike krisisse getrou aan God te bly?`