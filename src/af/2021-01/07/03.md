---
title:  'Propaganda (Jes. 36:2-20)'
date:  08/02/2021
---

Die konings van Assirië was nie net wreed nie, maar ook intelligent. Rykdom en mag – dít was hul strewe, en nie net om lande in te val en af te breek nie (vgl. Jes. 10:13, 14). Hoekom nou hulpbronne vermors deur ’n stad met geweld in te neem? Oortuig eerder die inwoners van daardie stad om hulle oor te gee. Sanherib is ’n goeie voorbeeld hiervan. Terwyl sy weermag besig was om Lagis te beleër, het hy sy rabshāke – ’n soort hooggeplaasteamptenaar wat in die OAB ’n “rábsake” en in die NAB ’n “hoofadjudant” genoem word –na Jerusalem gestuur om daardie stad m.b.v. propaganda in te neem.

`Met watter soort argumente het die rabshāke Juda probeer intimideer? Jes. 36:2-20, lees ook 2 Kon. 18:17-35 en 2 Kron. 32:9-19.`

Die rabshāke het ’n aantal sinvolle argumente ten gunste van ’n oorgawe aangevoer – Juda kan nie op Egipte se hulp staatmaak nie omdat daardie land swak en onbetroubaar is; Juda kan nie op die Here staatmaak nie, want Hiskia het die Here aanstoot gegee omdat die koning al God se altare en berg-altare uit die land verwyder het met die bevel dat hulle slegs by ’n enkele altaar in Jerusalem moes aanbid; inderwaarheid is die Here aan Assirië se kant en het aan Sanherib gesê om Juda te vernietig; en laastens, dat Juda nie eers genoeg ervare ruiters vir 2,000 strydperde het nie. Die slotsom? – ten einde ’n beleëring te voorkom, waarin julle almal sal honger ly, is dit beter om nou liewers op te gee en dan sal julle goed behandel word. Hiskia kan julle nie red nie; en omdat die gode van al die ander lande wat Assirië verower het, hulle nie kon red nie, sal julle God julle beslis ook nie red nie.

`Was al dié dinge wat die rabshāke gesê het, waar?`

Die dinge wat die rabshāke gesê het, was grotendeels waar. Derhalwe was hy vreeslik oortuigend. Dan was daar ook twee ander feite wat hy nie eens aangeroer het nie, wat sy hoofargument verder gerugsteun het. Eerstens het die rabshāke direk van Lagis af gekom, wat slegs 30 myl van Juda af was. Daar was die Assiriërs juis besig om aan die ganse wêreld te toon wat gebeur met ’n sterk omskanste stad wat waag om hulle teë te staan. Tweedens het hy ’n baie groot afdeling soldate uit die Assiriese leër by hom gehad (Jes. 36:2). Juda was bewus van die verskriklike lot wat ander weermagte en stadstate wat voor Assirië te staan gekom het, te beurt geval het (insluitende Samaria, die hoofstad van noordelike Israel: 2 Kon. 18:9, 10). Al daardie nasies het voor die mag van die Assiriese Ryk geswig. So, gesien vanuit ’n menslike oogpunt, was Jerusalem sonder twyfel gedoem (vgl. Jes. 10:8-11). Die rabshāke het ook nie gejok oor Hiskia wat al die offerplekke in die land afgebreek het ten einde aanbidding by die tempel in Jerusalem te sentraliseer nie (2 Kon. 18:4 en 2 Kron. 31:1). Die vraag is egter: het die Here – sy volk se enigste hoop – aanstoot geneem oor hierdie veranderings aan die aanbiddingstelsel? Sou Hy hulle, en kon Hy hulle, inderdaad red? Hierdie vrae moes hulle maar in God se hande laat – dis al!