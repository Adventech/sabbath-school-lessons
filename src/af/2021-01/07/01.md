---
title:  Die nederlaag van die Assiriërs
date:  06/02/2021
---

### Skrifverwysings vir hierdie week se studie
die volgende gedeeltes uit Jesaja – hfst. 36:1, hfst. 36:2-20, hfst. 36:21 tot 37:20, hfst. 37:21-38, en hfst. 38 en 39.

> <p>Geheueteks</p>
> “‘Here, Almagtige, God van Israel, U wat oor die gerubs troon, U alleen is God oor al die koninkryke van die aarde, U het die hemel en die aarde gemaak’” (Jesaja 37:16, NAB).

Die man is net vel en been, en loop kaalvoet saam met sy twee seuns. ’n Ander gesinnetjie het al hul besittings op ’n oswaentjie. Die diere wat dit trek, is uitgeteer. ’n Man is voor-op en lei die osse, terwyl twee vroue agterop sit. Die minderbevoorregtes wat geen waentjie het nie, moet maar alles op hul skouers dra. Orals waar ’n mens kyk, is daar soldate. ’n Stormram breek met ’n slag deur die stadspoort. Boogskutters wat bo-op die stormram sit, skiet na soldate op die muur wat hulle probeer keer. Oral is dit net ’n bloedbad. Spring vorentoe in die tyd. Nou sit ’n koning deftig op sy troon, besig om oorlogsbuit en ballinge te ontvang. Party van die ballinge nader die koning, arms in die lug. Hulle pleit om genade. Ander kniel of hurk voor hom. Hierdie tonele (van geplunderde mens en besittings wat voor die koning gebring word), word uitgebeeld op klip; telkens met inleidende byskrifte en uitdrukkings soos: “Sanherib, koning van die wêreld, koning van Assirië” en “sittende op ’n nemedutroon, terwyl die buit uit die stad Lagis ter goedkeuring voor hom verbygaan” (John Malcolm Russell, The Writing on the Wall [Winona Lake, Indiana: Eisenbrauns, 1999], bl. 137, 138). Hierdie reeks reliëfs (uitbeeldings op klip met ’n diepteverskil) wat die mure van Sanherib se paleis – ‘n “paleis sonder gelyke” – versier het, is nou in die Britse Museum. Dit is hartverskeurend, die verhaal van die tragiese lot wat God se belydende verbondsvolk te beurt geval het!

_*Bestudeer hierdie week se les as voorbereiding vir Sabbat, 13 Februarie._