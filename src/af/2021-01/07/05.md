---
title:  'Die res van die verhaal (Jes. 37:21-38)'
date:  10/02/2021
---

Volgens Sanherib se koninklike dagboek het hy 46 vestingstede ingeneem. Hy het Jerusalem beleër en het van Hiskia die Jood “’n gevangene in Jerusalem [gemaak], sy paleis soos ’n koutjie waarin ’n voël aangehou word” (James B. Pritchard [Red.], Ancient Near Eastern Texts Relating to the Old Testament [Princeton, New Jersey: Princeton University Press, 1969], bl. 288). Sanherib het ’n voorliefde vir propaganda gehad, waarmee hy sy ongelooflike groot ego gestreel het. Tog is daar geen aanduidings in woord- of prentjievormdat hy Jerusalem ingeneem het nie. Nêrens spog hy daaroor nie. Hierdie weglating slaan ’n mens dronk (wel, ten minste menslik gesproke). Sanherib het immers oor ongekendemag beskik en was meedoënloos. Boonop het die Judeërs onder aanvoer van Hiskia teenhierdie magtige man en sy wêreldryk gerebelleer – en mense wat teen die Assiriese Ryk in opstand gekom het se lewens is sommer gou, en op ’n aaklige wyse, kortgeknip. Volgens hoogleraars kan ’n mens nie anders as toegee dat ’n wonderwerk in Jerusalem plaasgevindhet nie, selfs al was die Bybel nie tot ons beskikking as ’n historiese bron nie. Die feit dat Sanherib, byvoorbeeld, die mure van sy “Paleis Sonder Gelyke” met reliëfs versier het,waarmee hy sy suksesvolle beleëring van Lagis op so ’n lewendige wyse laat uitbeeld het, lyk tog of dit gemaak is om ’n tanende beeld mee te poets. Voorts is dit ook suiwer genade dat die buit en ballinge in daardie reliëfs nie Jerusalem was nie! Die Stad van Dawid se lotword ook nie deur Sanherib nie, maar deur die Bybel oorvertel.

`Wat is die res van dié verhaal? Jes. 37:21-37.`

In reaksie op Hiskia se diepgelowige gebed, stuur die Here vir hom en sy mense ’n boodskap van versekering: hy is rasend van woede, hoe durf dié vermaande koning van Assirië waag om die lewende God te verkleineer (Jes. 37:23)! Daarna kom die Here dadelik sy belofte na om Jerusalem te beskerm (2 Kon. 19:35-37, 2 Kron. 32:21 en 22, asook Jes. 37:36-38). ’n Groot krisis benodig ’n groot wonderwerk – en groot was dit inderdaad. Die dodetal in die Assiriese kamp was hemelhoog: 185,000. So Sanherib moes maar sy goedjies pak en huiswaarts keer, waar dit ná sy aankoms ook neusie verby met hom was (vgl. Jesaja se voorspelling in hfst. 37:7-38).  “Die God van die Hebreërs het oor die verwaande koning van Assirië getriomfeer. Jehova se Naam en reputasie is voor die buurnasies in ere herstel, en in Jerusalem het die mense behoorlik oorgeloop van heilige vreugde” (Ellen G. White, Prophets and Kings, bl. 361). Wat meer is: as Sanherib Jerusalem ingeneem het, sou hy die bevolking op so ’n wyse gedeporteer het dat die Judeërs hul identiteit kwyt sou wees, wat inderdaad met noordelike Israel gebeur het. Vanuit ’n bepaalde invalshoek sou daar dus geen Joodse volk gewees het wat die Messias kon voortbring nie. Dit sou basies die “end van die prent” vir die Jode gewees het. Gelukkig het die Here hulle weer hoop gegee.