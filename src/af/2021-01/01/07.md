---
title:  Vir verdere studie
date:  01/01/2021
---

Binne die konteks van Jesaja 1:4 skryf E.G. White: “God se volk – hulle wat sy Naam belyhet – het bande met Hom verbreek. Die wysheid wat hulle eens gehad het, dié was hulle kwyt. Die insigte wat hulle voorheen gehad het, het hulle self verdraai. Die volk het geen daeraad gehad nie. Hoe so? Omdat hulle vergeet het hoe hulle in die verlede vir dieselfde ou sondes vergewe is. So het hulle dan rusteloos in die duister rondgetas; op soek na ’n manier om te vergeet van die vryheid, versekering en geluk wat hulle by God gesmaak het. Die volk het hulle aan allerhande soorte buitensporighede oorgegee – dinge wat van verwaandheid en hardkoppigheid getuig – en het hulself in stryd met die voorsienigheid van God gebring. Sodoende het hulle die bestaande skuldlas al swaarder gemaak. Die volk het Satan se aantygings teen God en teen sy karakter begin glo, en het die Here as ’n genadelose Wese sonder ’n sweempie vergifnis uitgemaak” (aangehaal in die SDA Bible Commentary, vol. 4, bl. 1137.

**Vrae vir bespreking**:

`1. “Was julle, reinig julle,” sê God in Jesaja 1:16. Die vraag is net: wat beteken dié sinsnede, en hoe doen ’n mens dit? (Lees Fil. 2:12, 13.) `

`2. Hoe het Jesus die liefdeslied in Jesaja 5 aangepas, daarop uitgebrei en dit toegepas? Matt. 21:33-45, Mark. 12:1-12 en Luk. 20:9-19. Watter lesse put ons as Sewendedag-Adventiste uit hierdie gelykenis? `

`3. Wat is die verband tussen die vergifnis wat God ons bied en die transformasie wat Hy in ons harte bewerkstellig? Wat kom eerste – transformasie en dan vergifnis, of vergifnis en dan transformasie? En hoekom is die volgorde belangrik? `

`4. In die aanhaling heel bo praat mev. White van die volk wat “hulself in stryd met die voorsienigheid van God gebring” het. Wat beteken dit? `

**Opsomming**: Toe God se kinders van Hom vergeet het, en boonop die seëninge wat Hy gegee het as vanselfsprekend aanvaar het, vestig Hy hul aandag op die verbondsverhouding wat hulle met Hom het en die verpligtinge wat dit inhou. Genadiglik wys Hy die volk op hul afvalligheid. Die Here waarsku Israel teen die verwerping van sy beskerming en die vernietigende gevolge wat dit meebring. Hy doen ook ’n ernstige beroep op hulle: laat My toe om julle van jul sondes te reinig en van jul verkeerde weë te genees.