---
title:  'Vergifnis as argument (Jes. 1:18)'
date:  29/12/2020
---

`Lees Jesaja 1:18. Doen dit ’n aantal kere en skryf dan neer wat jy dink die Here hier sê. (Lees ook ’n paar verse aan, ten einde die konteks beter te verstaan).`

Die Here lewer hier verdoemende bewyse teen die Judeërs. Laasgenoemde staan by die oordeelsbank en word skuldig bevind aan kontrakbreuk (Jes. 1:2-15), waarna die Here ’n beroep op hulle doen om hulle waarlik te bekeer (verse 16 en 17). Dit impliseer dat daar wel hoop vir hulle was. Hoe kan ’n misdadiger wat die doodstraf verdien, per slot van rekening, sy weë verander? ’n Gevangene wat op die doodsvonnis wag, kan tog nie “die verdrukker teëgaan” of “reg laat geskied aan die weeskinders” of selfs “die regsake van die weduwees behartig” nie (NAB, woordorde effens aangepas). Nietemin sê die Here: “Kom nou en laat ons die saak uitmaak” (vers 18, OAB). Duidelik wou Hy die verbond tussen Hom en Israel red. Hy wou hulle steeds tot inkeer bring en hê dat hulle van hul bose weë moes afsien, ongeag die omvang van hulle vervallenheid.

`Hier sê die Here basies: julle rooi sondes sal wit word. Dit laat ’n mens wonder: hoekom is sonde dan rooi? Omdat rooi die kleur van bloed is, m.a.w. ander se bloed is in ’n spreekwoordelike sin ‘aan jou hande’ soos vers 15 dit inderdaad ook stel, maar net sterker. Daarteenoor is wit die kleur van reinheid of suiwerheid, wat die afwesigheid van bloedskuld is. So met hierdie vergelyking bied die Here aan om Juda te verander. Dit is dieselfde soort taalgebruik wat koning Dawid inspan vir sy noodkreet om vergifnis, nadat hy owerspel met Batseba gepleeg het en ook haar man se dood bewerkstellig het (lees Ps. 51:7, 14). Die argument wat God in Jesaja 1:18 aanvoer, is dus: Ek is bereid om julle te vergewe, my volk!`

Hoekom is die Here se aanbod om vergifnis ’n goeie argument ten gunste van ’n terugkeer na die weë van God? Vgl. ook die volgende gedeeltes – hfst. 1:18 tot en met hfst. 44:22.

Nou verstaan ’n mens die doel van God se harde woorde en die meegaande waarskuwing aan sy volk. Hier probeer Hy nie om sy kinders te verwerp nie, maar om hulle terug na Hom te bring. Sy aanbod om vergifnis is die kragtige argument wat Hy aanvoer, sy groot beweegrede vir hierdie oproep tot morele herlewing (Jes. 1:16, 17). Dit is juis God se vergifnis wat die Judeërs in staat stel om deur sy krag getransformeer word. Hier sien ’n mens die eerste tekens van die ontluikende “nuwe verbond” waarvan Jeremia in hoofstuk 31:31-34 van sy profesieë praat, een waarin vergifnis die grondslag van ’n nuwe-hartverhouding met God is. Eers bevind ’n mens jou in ’n doodloopstraat met ’n sondeskuld wat jy nie self kan vereffen nie. So verootmoedig ’n mens jou dan voor die Here, deur te bely dat jy behoefte aan sy vergifnis het, wat jou dan ontvanklik maak vir die dinge wat God jou wil skenk.