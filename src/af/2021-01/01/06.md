---
title:  '’n Sombere liefdeslied (Jes. 5:1-7)'
date:  31/12/2020
---

`Lees die lied in die bogenoemde verse. Wat beteken hierdie gelykenis?`

God verduidelik die betekenis van dié gelykenis eers reg aan die einde, in vers 7. Dit is ’n spieël waarin die volk hulself kon sien, ’n objektiewe blik op die sondige toestand waarin hulle verkeer het. Later gebruik die Here hierdie benadering met koning Dawid en boonop met groot sukses (lees 2 Sam. 12:1-13). Hierdie skrifgedeelte word ’n “liefdeslied” (NAB) genoem. So toon God uit die staanspoor wat sy bedoeling met betrekking tot sy volk is. Die band wat Hy met hulle het, is ’n uitvloeisel van sy karakter, wat liefde is (1 Joh. 4:8). Hy verwag egter liefde terug. Ongelukkig ontvang Hy nie “druiwe” nie, maar “wilde druiwe” wat in die Hebreeus op iets dui wat stink (oftewel iets wat vrot is). [Soos die Afrikaansespreekwoord tereg sê: God kry stank vir dank.]

`Wat bedoel die Here wanneer hy in Jesaja 5:4 sê: “Wat kan Ek nog vir my wingerd doen wat Ek nie reeds gedoen het nie?” (NAB).`

In die daaropvolgende twee verse sê Hy: “Laat My julle dan nou te kenne gee wat Ek met my wingerd gaan doen: Ek sal sy doringheining wegneem, sodat dit verwoes word; Ek sal sy muur stukkend breek, sodat dit vertrap word. En Ek sal dit ’n wildernis maak” (verse 5 en 6, OAB). Wanneer ons sondig, verbreek die Here egter nie oombliklik bande met ons, deur sy beskerming weg te neem en ons te laat vernietig nie. Met die grootste geduld gee Hy ons die geleentheid om vergewe te word (lees 2 Pet. 3:9). Tog verbreek God nie bande met diegene wat wel op sy pleidooie reageer nie. Hy doen dus ’n beroep op ons solank daar nog hoop op ’n respons is. Ons ‘nee’ beteken nie outomaties vir God “weg met hulle!” nie. Allermins. Die Here ken die onkunde van die mens, dat ons in die waan van ons sondige weë verkeer. As al sy pogings om ons tot inkeer te bring egter misluk, neem Hy kennis van ons keuse en laat Hy ons aan onsself oor (lees Op. 22:11). As ons God se pleidooie via dieinfluisterende Gees aanhoudend verwerp, kan ’n mens uiteindelik ’n punt bereik waar ditdoodeenvoudig te laat is (Matt. 12:31, 32). Dit is gevaarlik om Christus te verlaat (Heb. 6:4-6). Ons moenie aanneem dat God ons aanhoudend tot beter insigte gaan probeer bring nie, want Hy respekteer ons vryheid om self te kies.

`Neem die beginsel in Jesaja 5:4 – die een waar God sê: “Wat kan Ek nog vir my wingerd doen wat Ek nie reeds gedoen het nie?” (NAB) – en beskou dit in die lig van die kruis waar God Homself as soenoffer vir ons sonde gee, waar Hy fisies die straf vir ons oortreding van sy wet ontvang. Wat meer kon Hy vir ons gedoen het as dít? Hoe put ’n mens verlossingsekerheid uit die bepeinsing van daardie kruisgeskenk, en hoe motiveer dit ’n mens om jou te bekeer en jou van jou verkeerde weë te laat afsien?`