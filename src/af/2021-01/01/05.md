---
title:  'Om te eet of geëet te word (Jes. 1:19-31)'
date:  30/12/2020
---

`Lees Jesaja 1:19-31. Watter tema kom hier na vore wat ’n mens regdeur die Skrif teëkom?`

Let op die logiese struktuur van die argument in Jesaja 1:19 en 20: as die mense bereidwillig is om te luister, en kies om aan God gehoorsaam te wees, sal hulle die goeie van die land eet (Jes. 1:19). Die teendeel word egter ook gegee: as julle die aangebode vergifnis en die voortspruitende herstel verwerp, en teen God rebelleer, sal julle deur die swaard geëet word (Jes. 1:20). Die keuse berus by hulle. In hierdie verse is die vermelde seëninge en vervloekinge dus voorwaardelik. Jesaja 1 herhaal die woorde van Moses soos dit in Deuteronomium 30:19 en 20 opgeteken is, en wys hoe dit in praktyk werk. Moses se woorde in Deuteronomium is natuurlik ten tye van die sluiting van die verbond tussen God en die volk Israel geuiter. Hy sê: “Ek roep vandag die hemel en die aarde tot getuie teen julle dat ek die lewe en die dood aan jou voorgehou het, die seën en die straf” (vers 19, NAB).

`Let op Moses se woorde. Hier is geen goue middeweg nie – dit is  die lewe  die dood,  seëninge  straf. Wat dink jy, waarom is daar net twee opsies vir ons? Hoekom is daar nie ’n soort kompromie tussen die twee nie?`

Moses se woorde is die samevatting van ’n reeks waarskuwings, seëninge en vervloekinge (oftewel strawwe); en is ’n afronding van die nuutgesluite verbond (wat in Deuteronomium 27-30, vgl. Levitikus 26 opgeteken is). Dit behels, onder meer, (1) ’n uiteensetting van alles wat God vir hulle in die verlede gedoen het, (2) die bepalings en voorwaardes (oftewel gebooie) wat ter wille van die voortsetting van die verbond gevolg moes word, (3) verwysings na getuienisse, asook (4) seëninge en vervloekinge as ’n soort waarskuwing teen verbondsverbreking (m.a.w. wat die minagting van daardie bepalings en voorwaardes sou beteken). Vakkundiges het vasgestel dat hierdie elemente in dieselfde volgorde in die politieke verdrae van nie-Israelitiese nasies, soos die Hetiete, verskyn. Vir die sluiting van sy verbond met die Israeliete gebruik die Here ’n formaat wat aan hulle bekend was; en wat die aard en gevolge van die wedersyds-bindende kontraktuele verhouding, ’n band wat hulle gekies het om destyds met God te smee, so deeglik en kragtig as moontlik by hulle sou tuisbring. Die voordele wat die verbond ingehou het, was verstommend; maar as Israel hulle aan kontrakbreuk sou skuldig maak, sou hulle slegter daaraan toe wees as ooit tevore.

`Dink aan jou wandel met God. Het jy al ooit hierdie beginsel van seëninge en vervloekinge eerstehands beleef?`