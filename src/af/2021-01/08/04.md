---
title:  'Die ontstaan van evangelisasie (Jes. 40:9-11)'
date:  16/02/2021
---

`Watter soort gebeurtenis word in Jesaja 40:9-11 beskryf?`

In die middel van Jesaja kom die leser ’n manlike boodskapper teë, een wat goeie tyding aan Jerusalem bring (hfst. 41:27 en 52:7). In hoofstuk 40:9 is die boodskapper wat aangesê word om op ’n hoë berg te klim en wat moet sê: “Hier is julle God!” (OAB), egter vroulik – ’n feit wat uit die oorspronklike Hebreeus blyk. In Psalm 68 loof Dawid die Here. Hy skryf: “God laat die eensames woon in ’n huisgesin, Hy lei die gevangenes uit in voorspoed” (vers 6, OAB). Hoewel hierdie woorde spesifiek op die Israeliete van ouds se uittog uit Egipte dui,span Jesaja dieselfde begrippe in ten einde ’n tweede uittog te bespreek: dié van die Judeërswat as bevryde ballinge uit Babilon terugkeer.

’n Mens sien ook dat Jesaja 40:3-5 in die Nuwe Testament neerslag vind, waar dit m.b.t. Johannes die Doper gebruik word. Dit is hy wat die weg vir Christus baan, die een wat die pad gelykmaak vir die ewige Woord wat God se teenwoordigheid in lewende lywe by die mensdom word (Johannes 1:14). Reeds voor Johannes was daar egter ook ander wat die blye boodskap oor die koms van Christus gebring het. Die eerste van dié vroeë voorlopers was die bejaarde Simeon en Anna, wat klein Jesus met sy inseëning in die tempel ontmoet het (Lukas 2:25-38). Net soos Jesaja se boodskappers was hulle ook manlik en vroulik. Simeon het juis uitgesien na die “vertroosting van Israel” in die vorm van die Messias (verse 25 en 26, OAB).

Met die oog op Jesaja se profesie in hoofstuk 40, is dit ook nie blote toeval dat die profetes Anna die heel eerste was om openlik voor die mense wat op die tempelheuwel in Jerusalem was, te sê dat die Here gekom het nie. Ons lees: “Juis op daardie oomblik het sy nader gekom en God gedank, en oor die Kindjie gepraat met almal wat na die verlossing van Jerusalem uitgesien het” (Luk. 2:38, NAB; leesteken bygevoeg). Hier het ons die totstandkoming van Christelike evangelisasie, soos ons dit vandag ook ken: die verkondiging van die evangelie, die blye boodskap dat Jesus Christus gekom het om vir die mensdom verlossing te bring. Let op die heel eerste persoon wat die goeie tyding oor Jesus se triomfantelike opstanding gebring het, ’n taak wat Hy ook aan ’n vrou – aan Maria Magdalena – toevertrou het (Johannes 20:17 en 18). Die deel wat sy gedoen het, het verseker het dat Christus se evangeliesending op aarde volbring word. Alles vlees is soos gras; maar die Woord van God wat vlees geword het, Hy leef vir ewig (lees Jesaja 40:6-8)!

`Let op Jesaja 40:11. Watter soort beelde word hier gebruik? Dink nou aan die volgende: hoe die Here jou soos ’n Herder persoonlik gelei het, en skryf dan ’n paragrafie daaroor. Hoekom is dit goed om God se leiding van die verlede te bepeins?`