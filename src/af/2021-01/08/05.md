---
title:  '’n Genadige Skepper (Jes. 40:12-31)'
date:  17/02/2021
---

`Hoe bou Jesaja 40 voort op die tweeledige tema van God se genade en almag?`

In hierdie hoofstuk is God se genade en mag ’n deurlopende motief (let op die kassie hieronder). Dit smelt selfs saam om ’n geheel te vorm, aangesien beide onontbeerlike komponente in die verlossing is wat God vir sy volk bewerkstellig. Hy wil hulle red omdat Hy ’n genadige God is, en Hy is in staat om dit te doen omdat Hy almagtig is.

- **Genade** (Jes. 40:1-5): vertroosting, die Here kom om sy volk te verlos.
- **Almag** (Jes. 40:3-8): heerlikheid van God, die onverganklikheid van God teenoor die verganklikheid van die mens.
- **Genade** (Jes. 40:9-11): goeie nuus oor verlossing, God is die Herder van sy volk.
- **Almag** (Jes. 40:12-26): ’n Skepper-God sonder gelyke.
- **Genade** (Jes. 40:27-31): as Skepper-God skenk die Here krag aan die kragtelose.

Nadat God se almag in terme van sy majesteit en onverganklikheid (Jes. 40:3-8) beskryf word, brei Jesaja oor sy almag en allesoortreffende wysheid uit, eienskappe wat die ganse aarde asook die mens nietig laat lyk (Jes. 40:12-17). Die skryfstyl wat die profeet hier gebruik – met ’n aantal retoriese vrae en klokhelder analogieë wat na die aarde en sy dele verwys – klink baie soos die tipe antwoorde wat God aan Job gegee het (Job 38-41).

`Wat is die antwoord op Jesaja se retoriese vraag: “Met wie kan julle God dan vergelyk? Met watter beeld kan julle Hom gelykstel” (Jes. 40:18, NAB)?`

Vir Jesaja is die antwoord – net soos vir Job – tog duidelik: niemand kan met God vergelyk word nie. God is allesoortreffend. Nietemin probeer die profeet dit beantwoord, met die doel om te fokus op die tipe antwoord wat uit baie van die nasies van ouds se optrede geblyk het – naamlik dat God met ’n letterlike afgodsbeeld uitgebeeld kan word [in plaas van met figuurlike beeldspraak] (Jes. 40:19, 20). Met hierdie tipe reaksie op God, tree Jesaja in gesprek. Van meet af klink dit sommer belaglik om God letterlik te probeer uitbeeld. Tog probeer hy beklemtoon hoe belaglik dit is, en daarom wei hy oor God se eiesoortigheid uit, met die onaanvegbare argument dat daar net een Skepper-God is (Jes. 40:21-26).

`In vers 27 bespeur ’n mens ’n bepaalde siening wat by die volk posgevat het. In watter lig het hulle die Almagtige beskou? In watter opsig maak ons ons ook hieraan skuldig?`

Die doel van God se boodskap is juis om vertroosting aan die treurendes te bring! Ongelukkig sit die volk hier met dieselfde probleem as Job: vanweë pyn en lyding is hulle skielik onseker, en derhalwe wanhopig, oor God se ware karakter.