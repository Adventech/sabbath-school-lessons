---
title:  'Oor Sy teenwoordigheid, die Woord, en oor paaie gelykmaak (Jes. 40:3-8)'
date:  15/02/2021
---

`Hoe troos die Here sy volk? Jes. 40:1-8.`

’n Naamlose boodskapper kondig aan dat die Here gaan kom om sy heerlikheid aan die mensdom te openbaar (Jes. 40:3-5). Iemand anders sê weer dat die mensdom, net soos grasen blomme, verganklik is; maar dat “die dinge wat ons God sê… nooit [sal] verander nie” (vers 8, NLV; lees ook die NAB en OAB). Na die ballingskap ontvang die volk weer die geskenk wat hulle die eerste maal by Sinai ontvang het – ’n geskenk wat die volk ongelukkigvoortdurend deur hul afvalligheid verwerp het. Dit is ’n afvalligheid waaroor hulle egter gestraf is. Wat is daardie geskenk? – die teenwoordigheid van God en sy Woord. Dit is die hoofkomponente van God se verbond met Israel, wat in die vorm van die tabernakel in hul midde vasgelê is (Eks. 25:8 en 16). Die volk het egter geslagte lank die Here se voorskrifte en bevele verwerp, en daarom het Hy sy aardse woning verlaat (Esegiël 9-11) – maar nou sê Hy deur Jesaja dat Hy terugkom. Dit is sy teenwoordigheid en sy ewig-betroubare Woord wat vertroosting, bevryding en hoop bring.

`Watter reëlings moes die volk tref om gereed vir die koms van die Here te wees? Jes. 40:3-5.`

Om ’n koning te laat ry oor ’n pad wat so ongelyk is dat dit hom gaan rondskud, sou eenvoudig nie deug nie! So sy koms word deur padwerke voorafgegaan. Des te meer dié van die Koning van konings! Hy kom klaarblyklik uit die ooste – ter aanduiding van die landstreek waar Hy saam met sy volk, as hul heiligdom, in ballingskap was (Eseg. 11:16). Sy koms het egter ingrypende veranderings aan die terrein beteken. Die letterlike bou van ’n gelyk hoofweg deur die oneweredige heuwels oos van Jerusalem sou egter ’n onbegonne taak wees – selfs met stootskrapers en dinamiet. Slegs die Here kon dit vermag. Dit is Hwat “die hobbelagtige plekke” in “gelyktes” omskep (Jes. 42:16, OAB). Tog benodig Hy nie ’n letterlike pad vir sy koms nie, aangesien Hy oor ’n ander vorm van vervoer beskik: ’n wa bestaande uit gerubs, wat in die lug kan vlieg (Esegiël 1:9-11).  Die Nuwe Testament pas Jesaja se profesie pertinent op geestelike padwerke toe, in die vorm van Johannes die Doper se prediking (Matt. 3:3); en sy boodskap was: Bekeer julle, want die koninkryk van die hemele het naby gekom” (Matt. 3:2, OAB). Johannes se doop was dié“van bekering tot vergifnis van sondes” (Mark. 1:4, OAB). Die padwerke was dus bekering, asook die gewilligheid om af te sien van sonde, ten einde die vertroosting van God se vergifnis en teenwoordigheid te ontvang.  Jeremia 31:31-34 praat ook van hierdie geestelike transformasie ter voorbereiding op die Hemelkoning. Die profeet bring sy boodskap boonop lank genoeg voor die voorspelde gebeurtenis, sodat die Judese ballinge die geestelike aard van die ‘padwerke vir God’ kon verstaan. In hierdie skrifgedeelte beloof die Here, aan elkeen wat gewillig is, ’n splinternuwe begin – ’n “nuwe verbond” waar Hy sy wet op hul harte skryf en ook beloof om daardie persone se God te wees.