---
title:  'Die probleem met afgodery (Jes. 40:19, 20)'
date:  18/02/2021
---

Afgodsdiens verwoes die unieke en noue band tussen God en die gelowige, deur Hom met iets anders te vervang (Eks. 20:4 en 5, Jes. 42:8). Dit is hoekom die profete dit geestelike “owerspel” noem (Jer. 3:6-9, Eseg. 16:15-19).

`Lees Jesaja 41:29. Wat het die profeet te sê oor die afgode? Hoe verstaan jy sy sienings in hierdie teksvers? Hoekom is dit so ’n raakvatbeskrywing van alle afgode – ongeag watter een ter sprake is?`

Die afgodsaanbidders van ouds het in magtige bomenslike wesens geglo, wat hulle d.m.v. van afgodsbeelde of -simbole aanbid het. Die aanbidding van ’n letterlike afbeelding van enige god, is egter ’n verbreking van die eerste gebod: “Jy mag naas My geen ander gode hê nie” (Eks. 20:3, NAB). Wat dan van letterlike beelde van die ware God, soos die goue kalf in Eksodus (hfst. 32:4 en 5)? Die Here verwerp dit egter as ’n “gelykenis” van Homself – m.a.w. ’n gelykstelling aan ’n stuk klip, hout of metaal – en dit van die Opperwese wat niemand nog ooit gesien het en dus nie kan uitbeeld nie (Deut. 4:15-19). Niemand kan sy weergalose majesteit en grootsheid in materiële vorm uitbeeld nie. ’n Afgodsbeeld is basies ’n ander god, en die aanbidding van sulke beelde oortree beide die eerste en tweedegebod. God se volk benodig dus nie afgodsbeelde nie omdat hulle sy Shekīna – sy heiligeteenwoordigheid – by hulle in die tempel het. Om voor ’n afgodsbeeld neer te buig, is ’n vervanging – en derhalwe ’n ontkenning – van sy ware teenwoordigheid.

`Watter soort afgodsdiens staar die hedendaagse kerk in die gesig? Word dit dalk net op ’n meer subtiele wyse in die kerk bedryf? Indien wel, in watter vorm?`

“Baie belydende Christene dien meer as net die Here. Ons Skepper verwag egter totaletoewyding van ons. Hkom eerste. Enigiets wat geneig is om ons liefde vir die Here te laat taan of wat inbreuk maak op die diens wat ons Hom verskuldig is, word dus ’n afgod” (Ellen G. White-kommentaar, die SDA Bible Commentary, vol. 2, bl. 1011-1012).

Antieke tekste toon dat afgodsdiens geweldig aftrek gekry het omdat dit om stoflike dinge gedraai het. Dit was ’n vorm van aanbidding waarby mense aanklank kon vind. Aanbidders het bonatuurlike kragte vereer, vas oortuig dat dit hulle vrugbaarheid en welvaart sou bring. Dit was ’n soort selfhelpgodsdiens. Klink nogal bekend, nie waar nie? Kort voor die wederkoms van Christus, met sy weg gebaan deur die padwerke van ’n laaste boodskap van versoening tussen God en mens – die sogenaamde Elia-boodskap (Maleagi 4) – sal elke mens weer voor dieselfde besluit as dié in Jesaja te staan gebring word: gaan jy die Skepper-God of ’n ander god aanbid? (Lees Openbaring 13 en 14). Op die keper beskou, aanbid ’n mens altyd iets of iemand. Die vraag is net: wie?