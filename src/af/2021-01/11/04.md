---
title:  'Vriende wat vas (Jes. 58:1-8)'
date:  09/03/2021
---

`Wat is dié “vas” waarvan Jesaja in hoofstuk 58:3 praat?`

Dit is waarskynlik die vas wat deel van die Versoendag vorm, die enigste vas wat God die volk beveel het om te onderhou (Lev. 16:29 en 31, en hfst. 23:27-32). Dit word inderdaad bevestig in Jesaja 58:3 deur die gelyksoortige uitdrukking “verootmoedig ons ons” (NAB), wat strook met die tipe terminologie wat ’n mens in Levitikus aantref. Hierdie verootmoediging dui op verskeie vorms van selfverloëning, insluitende die vas (vgl. Ps. 35:13; Dan. 10:2, 3 en 12).  Die Versoendag-beelde wat hier as raamwerk gebruik word, verklaar God se bevel: “verhef jou stem soos ’n basuin!” (Jes. 58:1, NRSV). Hierdie woord wat as “basuin” vertaal word, is inderwaarheid ’n ramshoring-trompet – ’n sjofar – en moes destyds as ’n gedenkteken (oftewel as ’n herinnering) tien dae voor die Versoendag geblaas word (Lev. 23:24). Dit moes ook elke 50ste jaar op die Versoendag geblaas word, ten einde die jubeljaar in te lei (Lev. 25:9, 10; vgl. Jes. 27:13).

`Lees Jesaja 58:3-7. Waaroor kla die Here by die volk in hierdie skrifgedeelte? Wat was dan fout met hulle “vas?”`

Dit wil voorkom of die volk van God verwag het om hulle op die skouer te klop vir hul “vroomheid.” Hier span hulle natuurlik die kar voor die perde. Die selfverloëning wat op die Versoendag beoefen is, was ’n dankbaarheid- en lojaliteitsgebaar aan die Here; op die dag wat die hoëpriester voor die Here verskyn het om die heiligdom te reinig, en ook die volk te reinig van hul sondes waarvoor hulle alreeds vergewe is (Levitikus 16; vgl. hfst. 4). So, die vas moes uit dankbaarheid teenoor die Here gedoen word, dit is immers die Here wat hulle op die oordeelsdag red. Die volk moes dus nie vas om God se goedkeuring vir hul “vroomheid” en “toewyding” te kry nie. Dit was, per slot van rekening, die volk se sonde wat God se heiligdom ontreinig het; en daarom moes dit met bloed gereinig word, bloed gestort oor die dinge wat hle verkeerd gedoen het.

`Om godsdienstig te wees en om ’n ware volgeling te wees, is glad nie dieselfde ding nie. Dit is juis een van die groot lesse wat hier deurskemer. Hoe blyk dit uit die onderskeie skrifgedeeltes in vandag se les? Die persone wat in hierdie bybelverse aangespreek word, loop ’n bepaalde gevaar: naamlik om te glo dat ’n mens se godsdienstige rituele bewys dat jy die Here presies volg soos Hy vra. Hoe trap die moderne gelowige in dieselfde slaggat as die volk?`