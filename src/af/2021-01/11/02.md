---
title:  'Om iets gratis te kry? (Jes. 55:1-7)'
date:  07/03/2021
---

`Lees die volgende bybelvers: “O almal wat dors het, kom na die waters; en wie geen geld het nie, kom, koop en eet” (Jes. 55:1, OAB). Watter teenstrydigheid bespeur ’n mens hier?`

Gestel jy pak ’n klomp kos in en gaan staan op die hoek van die straat in ’n besige stad, en sê dan aan die armes en boemelaars wat daarlangs verbygaan: “Is jy platsak? Kom koop dan kos en eet!” Die vraag is net: hoe koop ’n mens iets as jy dan nie geld het nie? Wanneer ’n mens egter die volgende sinsnede byvoeg, soos Jesaja inderdaad doen: “sonder geld en sonder prys” (Jes. 55:1, OAB), begin dit sin te maak. Hier doen Jesaja ’n beroep op die mense om vergifnis (Jes. 55:7) vrylik te aanvaar. Tog beklemtoon die woord koop dat die lewensmiddel wat God hier aanbied – ’n lewensmiddel waaraan die mens behoefte het en waarna ons smag – waardevol is. Om dit te ontvang, vereis dus ’n transaksie (oftewel die oordrag van iets waardevols). Die Here bied sy vergifnis vrylik aan, binne die raamwerk van ’n herstelde verbondsverhouding met sy volk (of kinders), maar nie omdat dit Hom niks gekos het nie. Allermins. Hy het verskriklike dinge deurgemaak, met die bloed van sy eie Dienskneg betaal. Hoewel vergifnis vrylik aangebied word, was die prys verstommend hoog vir die Godheid.

`Watter prys is vir ons verlossing betaal? Lees 1 Pet. 1:18 en 19.`

`Hoe vergelyk Jesaja se benadering tot verlossing met dié van die Nuwe Testament? Ef. 2:8 en 9.`

Jesaja bied die leser ’n samevatting van die evangelie in die Ou Testament, en dit is dieselfde as die evangelie in die Nuwe Testament. Daar was geen “ou-verbond”-verlossing deur werke, wat later deur ’n “nuwe-verbond”-verlossing deur genade vervang is nie. Vandat God die eerste maal ’n Verlosser aan Adam en Eva belowe het (Gen. 3:15), was en is daar nog net een manier om gered te word: deur genade, uit geloof (Ef. 2:8); “God gee egter aan ons die ewige lewe verniet. Dit is sy geskenk aan ons wanneer ons in Christus Jesus as ons Here glo” (Rom. 6:23, DB). Die mens het reeds al die ander aangebode roetes na verlossing probeer volg – van die antieke Gilgamesj, wat vergeefs allerhande heldedade verrig het in ’n poging om die ewige lewe te verkry, tot moderne rolprentsterre wat in reïnkarnasie glo – net om agter te kom dat dit alles vergeefs is. Dit is hoekom ons meer van Jesus Christus, en wat Hy vir ons aan die kruis vermag het, moet leer.