---
title:  ’n Strydvoerende Liefde
date:  06/03/2021
---

### Skrifverwysings vir hierdie week se studie
die volgende gedeeltes uit Jesaja – hfst. 55:1-7, hfst. 55:6-13, hfst. 58:1-12, asook hfst. 58:13 en 14.

> <p>Geheueteks</p>
> “AS jy jou wy aan dié wat honger het, as jy voorsien in die behoeftes van dié wat in nood is, sal die lig vir jou skyn wanneer dit donker is, sal wat vir jou nag is, word soos die helder middag” (Jesaja 58:10, NAB).

‘nJoodse kantor (’n aanbiddingsleier) van Lincoln in die Amerikaanse staat Nebraska, en ook sy vrou, het in ’n stadium allerhande vreemde oproepe begin ontvang. Hulle is gedreig, soms met obsene aanmerkings. Hulle kom toe agter dat dit ’n plaaslike leier van die Ku Klux Klan (’n vêrregse groep) is wat hulle bel. Die paartjie kon hom dus maklik gaan aangee het, siende dat sy identiteit aan hulle bekend was. Die kantor en sy vrou het egter op ’n meer radikale plan besluit. Toe hulle hoor dat die Ku Klux Klan-lid kreupel is, daag hulle uit die bloute by die man op, hoendergereg in die hand! Hy was uit die veld geslaan. Net daar het sy haat vir hulle in liefde verander. Die kantor en sy vrou het boonop aangehou om die man te besoek. So het die vriendskapsband tussen hulle al hegter geword. Die voormalige Ku Klux Klan-leier het dit selfs oorweeg om ’n Jood te word! “Is die vas wat Ek wil hê, nie dít nie: om dié wat onregverdig gevange gehou word, te bevry, om die juk wat op mense druk, af te haal, om verdruktes vry te maak, om elke juk te breek? Is dit nie dat jy vir dié wat honger is, van jou brood gee nie?” (Jes. 58:6, NAB; lees ook vers 7). Ironies genoeg is dit die presiese vas wat dié Amerikaanse paartjie gevolg het deur hul feesmaal met ’n honger onderdrukker te deel, ’n gebaar wat daardie man immers vrygestel het van die kettings van vooroordeel waarin hy hom vantevore bevind het! Kom ons bekyk nou hierdie belangrike geestelike beginsel soos dit in Jesaja uitgebeeld word.

_*Bestudeer hierdie week se les as voorbereiding vir Sabbat, 13 Maart_