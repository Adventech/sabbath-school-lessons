---
title:  'Verhewe gedagtes en weë (Jes. 55:6-13)'
date:  08/03/2021
---

`Waarom sê die Here dat sy denke en weë bokant dié van die mens verhewe is, “soos die hemel hoër is as die aarde” (Jes. 55:8 en 9, OAB)? Wat beteken dit volgens jou?`

Die God wat ’n heelal geskep het – ’n heelal waarin party van die kleinste deeltjies raaisels bevat wat ons nog glad nie in staat is om te ontsyfer nie – is sonder twyfel ’n God wie se denke vêr bokant dié van die mens is. Hierdie wete dat God oneindig hoër as ons is, behoort dit vir ons makliker te maak om ons voor Hom te verootmoedig en in daardie gees sy hulp te ontvang. (Lees Jes. 57:15.)

`Lees Jesaja 55:6-9. Wat is die konteks waarbinne die Here sê dat sy weë en gedagtes die menslike verstand algeheel te bowe gaan? Wat sê en doen Hy, wat vir ons so moeilik is om te verstaan?`

Ons heelal is propvol raaisels. Die grootste van dié raaisels is ongetwyfeld die verlossingsplan, ’n verborgenheid waarvan ons bitter min verstaan. (Lees Ef. 6:19.) Dat die Skepper van die heelal Hom so sou verneder deur ’n mens te word, om dan ’n lewe van swaarkry en verdriet deur te maak, net om daarna ter wille van ons ’n soendood te sterf, en dit sodat ons vergifnis en genade kan ontvang – is ’n waarheid wat die hart en verstand van God se geskape wesens vir ewig sal aangryp. “Verlossing is ’n tema waarin die engele graag insae wil kry, en sal vir ewig – van eeu tot nimmereindigende eeu – die wetenskap en lied van die verlostes wees. Dit is dus die moeite werd om die verlossingsplan nou reeds aandagtig te bestudeer en te bepeins, nie waar nie? “Hier het ons ’n onuitputbare onderwerp. Die bestudering van die vleeswording van Christus, sy soendood, asook sy bemiddelingswerk in die hemel – dit saldie getroue bybelstudent so lank besig hou as wat die lewe toelaat. Dit noop hom [of haar]om hemelwaarts te kyk – daar waar lewe geen einde het nie – en te roep: ‘die verborgenheid van die godsaligheid is groot!’” (Ellen G. White, My Life Today, bl. 360).

`Kyk na al die verkeerde dinge wat jy al gedoen het – die mense wat jy seergemaak het, jou onbedagsame woorde, al die kere toe jy ander teleurgestel het, om nie eers te praat van die kere wat jy jouself teleurgestel het nie. Tog kan jy danksy Jesus vir al hierdie dinge vergewe word, kan jy nou reeds volmaak en regverdig voor die Here staan. Dit is gewis ’n verborgenheid en ’n raaisel, nie waar nie?`