---
title:  '’n Vas- en gebedstryder (Jes. 58:1-12)'
date:  10/03/2021
---

Tien dae nadat die ramshorings ter herinnering aan die koningskap van die Here geblaas is, en boonop op dieselfde dag dat die volk afsien van die eie-ek en hulle voor die Here verootmoedig ten einde hul lojaliteit aan daardie Hemelkoning te bevestig – m.a.w. op die Versoendag – blaas Jesaja figuurlik gesproke die ramshoring en kondig aan: julle rebelleerteen die Here julle God (Jes. 58:1).

`Lees aandagtig deur Jesaja 58:6-12. Watter dade beskou die Here as ware selfverloëning (oftewel as ’n ware vas)? Wat is per slot van rekening die moeilikste: om ’n paar maaltye oor te slaan of om jou tyd en geld op te offer ten einde die haweloses in jou dorp te voed? Watter beginsel is die dryfveer vir laasgenoemde? Hoekom is hierdie vorms van vas tekenend van opregte aanbidding?`

Enigeen kan godsdienstig wees, enigeen kan godsdienstige rituele uitvoer; selfs die regte soort, op die regte tyd, en op presies die regte wyse. Tog is dit nie al wat die Here van die gelowige verwag nie. Kyk net na Jesus se lewe. Hoewel Hy die rituele van sy tyd getrou uitgevoer het, fokus die evangelieskrywers heelwat meer op die behoeftes waarin Jesus voorsien het – op sy weldade vir sy medemens, sy genesing van die siekes, die feit dat hy kos uitgee aan die armes, en sy vergifnis van sondaars – en minder op sy getrouheid aan ritueel. Die Here wil hê dat sy kerk – dat sy getroue kinders – die waarheid wêreldwyd moet verkondig. Die vraag is net, wat gaan meer belangstelling in die waarheid wek, mense na die waarheid in Christus bring: om streng by die voorskrifte oor kos en drinkgoed te hou of om diegene te help wat honger ly? Wat is belangriker: ’n klomp moets en moenies oor die Sabbat of ’n gewilligheid om jou tyd en energie aan die versorging van behoeftiges te bestee?

`Lees Matteus 25:40 en Jakobus 1:27. Wat sê hierdie bybelverse vir ons?`

`Kyk ’n bietjie na Jesaja 58 en die seëninge wat die Here belowe aan diegene wat hulle vir die minderbevoorregtes beywer. Wat dink jy sê die Here hier aan die gelowige? Is hierdie seëninge inderwaarheid beloftes dat God op ’n bonatuurlike wyse in ’n mens se lewe sal ingryp as jy sulke weldade verrig? Of praat Hy hier bloot van die mooi wat ’n mens put uit vrygewigheid en liefdadigheid, in plaas daarvan om selfsugtig, gierig en egosentries te wees? Verduidelik jou antwoord.`