---
title:  Sonder liggaamsgebrek en verstandig
date:   08/01/2020
---

Daniël en sy vriende word as hofbeamptes gekies omdat hulle aan Nebukadnesar se kriteria voldoen het. Volgens die koning mag kandidate geen “liggaamsgebrek” gehad het nie, en hulle moes “mooi” wees (Dan. 1:4, NAB). Interessant genoeg moes Israelitiese offerdiere en diegene wat tempeldiens gedoen het ook “sonder liggaamsgebrek” wees (Lev. 22:17-25, hfst. 21:16-24; NAB). Hier lyk dit of die koning van Babilon homself met die God van Israel wil vergelyk, soverre hy dieselfde vereistes in sy hof probeer stel het. Aan die anderkant dui sulke vereistes moontlik op die feit dat Daniël en sy vriende, te midde van die vele uitdagings in ’n heidense Babilon, lewende offers aan die Here was. 

`Lees Galasiërs 2:19 en 20, Matteus 16:24-26 en 2 Korintiërs 4:17. Wat leer ons uit hierdie teksverse – hoe moet ’n mens maak om getrou aan God te bly, ongeag die versoekings waarmee jy te kampe het?` 

Die Here beloon die getrouheid van die vier Hebreeuse ballinge – na afloop van die tiendagtoets is hulle gesonder met meer lewenskrag as die ander studente wat van die koning se kos geëet het. So skenk die Here dan aan sy jong diensknegte “verstand… en insig in alles wat geskryf is, en ook wysheid;” en ’n bykomende talent aan Daniël: “[Hy] kon enige gesig of droom uitlê” (Dan. 1:17, NAB). Daniël se gawe sou ’n deurslaggewende rol in sy profetiese bediening speel. 

Die Here beloon die geloof van sy diensknegte in die koninklike hof te Babel. Net so skenk die Here wysheid aan sy moderne diensknegte, ten einde die uitdagings van dié ou wêreld die hoof te bied. Uit Daniël en sy vriende se wedervaringe leer ons dat ’n mens inderdaad ’n vrome lewe te midde van al die afbrekende dinge op aarde kan lei. Dit toon ook dat die gelowige hom of haar nie van die samelewing en van die kultuurlewe hoef af te skei in ’n poging om God te dien nie. Daniël en sy vriende leef nie net in ’n kultuur wat om dwaalleer en mites geweef is nie, maar word in daardie einste dwaalleer en mites opgelei. Tog bly hulle getrou. 

`As gelowiges kom ons almal voor dieselfde uitdaging te staan, ongeag waar jy jou bevind: om te midde van onbybelse kulturele en sosiale invloede getrou aan jou oortuigings te bly. Identifiseer die negatiewe invloede in jou kultuur en vra jou af: Hoe suksesvol verset ek my daarteen?`