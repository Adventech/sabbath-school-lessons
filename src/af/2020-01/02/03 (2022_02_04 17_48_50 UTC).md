---
title:  Geloof onder druk
date:   06/01/2020
---

`Lees Daniël 1. Watter druk word op hierdie jongmanne uitgeoefen om gelykvormig aan die wêreld te word?` 

Met hul aankoms in Babilon kom die vier jongmanne voor ’n ernstige uitdaging van hul geloof en waardes te staan: hulle word gekies om spesiale opleiding te ondergaan ten einde te dien in die koninklike hof.  In die antieke tye het die konings graag ballinge aangestel om as hofamptenare te dien. Sodoende kon die ballinge die godsdiens van hul volk, asook hul lojaliteit aan die koning van hul geboorteland prysgee, en vir dié van hul nuwe meesters verruil. Die hele proses was juis ’n tipe bekering en indoktrinasie, om ’n verandering in wêreldbeskouing by die balling in te skerp. As deel van dié proses moes die vier jong Hebreërs nuwe name kry. ’n Nuwe naam dui natuurlik op ’n verandering in eienaarskap en ook lewenslot. Met die herbenaming van ballinge wou die Babiloniërs dus probeer om gesag oor hul nuwe onderdane uit te oefen en om hulle te dwing om Babiloniese waardes en die Babiloniese kultuur te assimileer. Die Hebreeuse jongmans se geboortename wat op die God van Israel gedui het, is vervang met name wat volksvreemde gode vereer het. Daarbenewens besluit die koning dat die jongmanne kos van sy tafel moes eet. Om saam met die koning te eet, het egter destyds groot implikasies ingehou. Voortaan sou die eter slegs lojaal aan die koning wees, en was derhalwe ’n soort afhanklikheidsverklaring. Die feit dat die kos gewoonlik aan die betrokke koninkryk se god of gode geoffer is, het boonop ’n diepe religieuse dimensie aan die koning se kos gegee. Duidelik het dit op ’n aanvaarding van, en deelname aan, die koninklike aanbiddingstelsel neergekom. 

So bevind Daniël en sy vriende hulle dan ’n penarie. Om aan die Here getrou te bly en terselfdertyd die oorweldigende kultuurdruk van die imperiale stelsel te oorleef, het inderdaad ’n wonderwerk vereis. Om alles te kroon was die stad Babel ’n majestueuse monument ter ere van die mens en sy prestasies. Die argitektoniese prag van die Babiloniese tempels en die hangende tuine, asook die Eufraatrivier wat deur die stad gekronkel het, het 

Babel die toonbeeld van onoortreflike mag en majesteit gemaak. Om die koning se kos te nuttig, was dus ’n gulde geleentheid vir Daniël en sy vriende tot bevordering en om die vrug en voordeel van Babiloniese welvaart te geniet – m.a.w. hulle het nie meer nodig gehad om Hebreeuse ballinge te wees nie, hulle kon die hofamptenare van ’n magtige koning wees! Die vraag wat elkeen hom moes afvra, was: sal ek my beginsels prysgee, en liewers die kortpad na roem en gemak volg? 

`Hoe kon hierdie jongelinge mak-mak die prysgee van hul oortuigings ter wille van ’n gunstige plek in die nuwe samelewing verskoon het? Op watter maniere kom die moderne gelowige voor dieselfde (dog waarskynlik subtieler) uitdagings te staan?`