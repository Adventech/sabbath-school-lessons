---
title:  Vanaf Jerusalem tot Babilon
date:   04/01/2020
---

### Skrifverwysings vir hierdie week se studie 
2 Konings 21:10-16, Daniël 1, Galasiërs 2:19 en 20, Matteus 16:24-26, 2 Korintiërs 4:17, Jakobus 1:5. 

> <p>Geheueteks</p> 
> “God het aan hierdie vier jongmanne verstand gegee en insig in alles wat geskryf is, en ook wysheid. Daniël kon enige gesig of droom uitlê” (Daniël 1:17, NAB). 

Die Bybel draai nie doekies om oor die swakhede van die gevalle mens nie. Vanaf Genesis 3, regdeur die Skrif, word die sondigheid van die mens en die tragiese gevolge daarvan duidelik ten toongestel. Terselfdertyd het ons ook voorbeelde van bybelkarakters wat deur dik en dun aan God getrou gebly het, selfs te midde van byna onweerstaanbare aansporings tot ontrouheid. Die aangrypendste voorbeelde van sulke getrouheid is te lese in die boek Daniël. 

Laat ons egter in ons bestudering van dié bybelboek nie die ware held miskyk nie: die lewende God. Ons hoor graag die verhale van hoe getrou Daniël en sy vriende was. Uiteindelik vergeet ’n mens om lof te bring aan die Een wat, uit trou aan die mens en te midde van die magsvertoon en aanloklikhede van die Babiloniese Ryk, hierdie vier jongmans op koers gehou en deurgedra het. Om in jou eie land en tuisdorp getrou te bly, is opsigself ’n reuse uitdaging – wat nog te sê wanneer jy jou in ’n vreemde land, kultuur en godsdiens bevind! Tog bied al die hooffigure in Daniël – d.w.s. die mense wat ons daar teëkom – inderdaad hierdie uitdagings die hoof. Hulle is die vergestalting van Paulus se bekende woorde: “Want ek weet in wie ek geglo het” (2 Tim. 1:12, OAB). Op H het hulle inderdaad ook vertrou. 

_*Bestudeer hierde week se les as voorbereiding vir Sabbat, 11 Januarie._