---
title:  Die laaste assessering
date:   09/01/2020
---

`Lees Daniël 1:17-21. Wat is die geheim tot hierdie vier mans se sukses? (Lees ook Job 38:36, Spr. 2:6 en Jak. 1:5.)` 

Na drie jaar se opleiding aan die “Universiteit van Babilon” verskyn die vier Judeërs voor die koning vir ’n laaste assessering. Hulle lyk nie net gesonder as die ander studente nie, maar is ook slimmer en wyser as die res. Die vier jongmans word onmiddellik deur die koning in diens geneem. Onthou egter dat die kennis wat hulle opgedoen en die wysheid wat hulle verkry het, waarskynlik deurspek van paganisme was. Nietemin het hulle dit geleer, en boonop goed ook, hoewel hulle nie daarin geglo het nie. 

Dalk het koning Nebukadnesar die vier Judeërs se prestasies aan die paleisdieet of die Babiloniese opleidingsprogram toegeskrywe. Daniël en sy vriende het egter die teendeel geweet – en die opgetekende gebeure toon dit duidelik – dat Babilon beslis nie die rede vir hul bobaasvertoning was nie. Nee, al hierdie dinge het van Bo gekom. Dit was en is voorwaar ’n kragtige getuienis van die dinge wat God in ons lewens kan vermag as ons net op Hom wil vertrou. Ons behoort nie die oorweldigende mag van die media of van regerings te vrees nie, ook nie van enige ander instellings wat dreig om ons identiteit as kinders van die Here te ondermyn nie. Deur geloofsekerheid weet ons dat die Here ons deur moeilike omstandighede sal dra; en ons sal bewaar, kom wat wil. Die sleutel tot sukses is om telkens reg te kies wanneer ons geloof uitgedaag word. 

Uit Daniël 1 kan ’n mens ’n paar baie belangrike lesse oor die Here leer: (1) Dat die verloop van die geskiedenis in Sy hande is; (2) dat Hy ons die wysheid gee om ons weg deur die mynveld van kultuur en samelewing te baan; en (3) dat God elkeen beloon wat deur hul gewetens en deur hul leefstylkeuses op Hom vertrou. 

Die hoofstuk sluit af deur te sê: “Daniël het in diens van die paleis gebly tot die eerste regeringsjaar van koning Kores” (vers 21, NAB). Hierdie verwysing na Kores is noemenswaardig – ’n ligpuntjie te midde van die Babiloniese ballingskap. Dít was die man wat God gekies het om sy volk te bevry sodat hulle na Jerusalem kon terugkeer. Hoewel die hoofstuk met ’n oënskynlike nederlaag en ’n ballingskap begin, sluit dit af met ’n sprankie hoop en die belofte van ’n tuiskoms. Dit is hoe onse God is: te midde van die moeilikste probleme kry Hy vir ons ’n voet in die deur. Hy skenk ons hoop, sodat ons deur al die pyn en lyding ’n vreugdevolle en glorieryke toekoms kan raaksien.