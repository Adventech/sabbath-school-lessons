---
title:  God se opperheerskappy
date:   05/01/2020
---

By die eerste aanblik lyk dit of Daniël op ’n geweldige laagtepunt, op ’n nederlaag begin – met Juda wat hulle oorgee aan Nebukadnesar en sy leër, waarna die tempelgereedskap uit Jerusalem verwyder en na die landstreek Sinar geneem word. Die woord šin’ār [uitspraak: sjien-aar] verskyn ook in Genesis 11:2 en is die plek waar die toring van Babel gebou is. Sinar dui op iets onheiligs. Dit is ’n slegte voorteken en sinspeel op ’n gruwel: die doelbewuste en openlike uittarting van die Skeppergod. Hoewel die mense van Babel dit nie duisende jare tevore kon regkry om die hemel met hul toring te bereik nie, wil dit hier voorkom of Nebukadnesar en sy gode – met die landstreek Sinar as hul setel – die oorhand oor die Verbondsgod van Israel gekry het. 

Let egter op die eerste paar sinne van Daniël. Die profeet sê duidelik dat Jerusalem se nederlaag nie aan die superieure militêre mag van die Babiloniese koning toe te skryf is nie. Nee dit het om ’n ander rede gebeur: “Die Here het vir koning Jojakim oorgegee in Nebukadnesar se mag” (Dan. 1:2; NAB, klem verskaf). Baie lank terug het die Here sy volk gewaarsku: moenie My en die verbond tussen ons versaak nie, anders gaan Ek julle na vreemde lande laat wegvoer. So, Daniël het geweet dat ’n mag wat vêr bokant die Babiloniese Ryk verhewe was en is – te wete die God van die hemel – die verloop van die geskiedenis bepaal. Dit is hierdie klinkklare besef – dat God die Koning van die konings is – wat hierdie jongmans deurgedra het, en wat hulle die krag en moed gegee het om die versoekings en druk van die Babiloniese samelewing die hoof te bied. 

`Lees 2 Konings 21:10-16, hoofstuk 24:18-20, asook Jeremia 3:13. Hoekom het die Here vir Juda en Jerusalem aan die Babiloniërs oorgegee?` 

Met al die uitdagings van die een-en-twintigste eeu waarmee die gelowige te kampe het, moet ons hierdie beeld van ’n soewereine God, wat hier so duidelik in Daniël vasgevang word, as moderne gelowiges herwin. Volgens hierdie bybelboek is die God wat ons dien, nie net die Hemelkoning wat die mag van wêreldryke en moondhede in ’n bepaalde rigting stuur nie, maar ook die Redder-God wat genadiglik ingryp en sy kinders die broodnodige hulp in tye van krisis en nood gee. En soos ons later sal sien, sal die Here dieselfde bystand aan sy eindtydkinders as aan die Hebreeuse ballinge van ouds verleen, ongeag die aanvalle wat hulle en hul geloof moet trotseer. 

`Voor watter uitdagings word jou geloof deesdae gestel; hetsy kerklik, buitekerklik of selfs innerlik (a.g.v. persoonlike swakhede of karaktergebreke)? Hoe kan ’n mens leer om op die Here en sy krag staat te maak ten einde hierdie uitdagings op die geloofspad te oorkom?`