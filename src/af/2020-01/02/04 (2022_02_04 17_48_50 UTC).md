---
title:  ’n Vaste voorneme
date:   07/01/2020
---

`Lees Daniël 1:7-20. Twee dinge blyk duidelik uit hierdie verhaal: dat Daniël sy Godgegewe reg tot vryheid van keuse gebruik het en ook dat God ongesiens ingegryp het. Watter belangrike beginsels kom hier na vore?` 

Dit wil voorkom of die vier Hebreeuse ballinge nie juis kapsie teen hul nuwe Babiloniese name gemaak het nie. Waarskynlik kon hulle niks daaraan doen nie, behalwe natuurlik om wel hul Hebreeuse name te gebruik wanneer hulle met mekaar gepraat het. Betreffende die koning se kos en wyn kon hulle wel ’n keuse uitoefen – om daarvan te nuttig of dit van die hand te wys. Die vier jongmans se vryheid van keuse was (en is) hier die deurslaggewende faktor. 

“As die hoofpaleisbeampte dan hul name kon verander, kon hy sekerlik ook die spyskaart verander,” was seker hul redenasie. Daar is waarskynlik twee redes waarom die vier nie kos van die koning se tafel wou eet nie.  Eerstens het daardie kos bes moontlik onrein vleis bevat (Levitikus 11). Tweedens is die voorbereide kos eers as ’n simboliese maaltyd aan ’n afgodsbeeld geoffer, waarna dit aan die koning opgedien is. Daniël vra dus ander kos vir hom en sy vriende, maar hy wend hom nie tot voorwendsel of misleiding nie. Hy stel dit onomwonde dat godsdienstige oortuiging sy beweegrede is en sê dat die paleis se kos hom en sy vriende sal verontreinig (Dan. 1:8). Duidelik was dit besonder dapper van die seuns! Die interaksie tussen Daniël en die hoofpaleisbeampte gee ’n mens heelwat stof tot nadenke. Eerstens besef Daniël in watter moeilike posisie hy die beampte geplaas het, en stel derhalwe ’n toets voor. Tien dae sou genoeg wees om die voordele van die alternatiewe dieet aan te toon en sou so die hoofpaleisbeampte se vrese te besweer. Tweedens was Daniël vas oortuig dat die uitkoms positief sou wees, en dit ten spyte van die korte tiendagtoets. Duidelik het hy die Here ten volle vertrou. Derdens dui die verbintenis tot groente en water op die oorspronklike dieet wat ons stamouers by die skepping ontvang het (lees Gen. 1:29), wat dalk ’n bydraende faktor in Daniël se besluit was. Is daar, per slot van rekening, ’n beter dieet as die een wat God ons oorspronklik  gegee het? 

`Daniël gee hier uiting aan sy Godgegewe reg om te kies. Hoekom is dit so belangrik? Hoe baan dit die weg vir die Here se optrede in dié verhaal (lees Dan. 1:9)? Wat leer ons hieruit oor die belangrikheid van ons keuses? Hoe behoort ons vertroue in die Here ons keuses te beïnvloed?`