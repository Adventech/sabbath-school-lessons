---
title:  Weereens ’n saak van vas en gebed
date:   08/03/2020
---

`Lees Daniël 10:1-3. Wat doen Daniël hier, en boonop vir die soveelste maal?` 

Daniël gee nie die bepaalde redes waarom hy so vreeslik lank treur voor God nie. Sy vurige voorbidding het waarskynlik te make met die situasie waarin die Jode hulle destyds bevind het, aangesien hulle in daardie stadium pas vanuit Babilon in Palestina aangekom het. 

`Lees Esra 4:1-5. Met watter uitdagings het die Jode by hul tuiskoms te kampe gehad?` 

Ons weet uit Esra 4:1-5 dat die Jode in hierdie tyd die tempel probeer herbou het, maar ongelukkig te midde van sterk teenkanting. Die Samaritane het misleidende boodskappe aan die Persiese koning gestuur sodat hy sy toestemming vir die herbouing van Jerusalem sou terugtrek. Dit is a.g.v. dié krisis dat Daniël dan drie weke lank treur en bid. Hy pleit by die Here om met Kores te werk, dat die koning nie hul werksaamhede sal stopsit nie. 

In daardie stadium was Daniël seker om en by 90 jaar oud. Hy dink nie aan homself nie, maar aan sy mense en die uitdagings waarvoor hulle te staan gekom het. So volhard hy dan ’n hele drie weke lank in gebed voordat die Here hom antwoord. In daardie tyd volg die profeet ’n baie eenvoudige dieet, en onthou hom van lekker kosse en velrome. Hy steur hom nie die minste aan sy voorkoms of aan gemak nie, maar is wel diep bekommerd oor die welstand van sy volksgenote, mense wat 1,600 km van hom af in Jerusalem is.  ’n Kykie in Daniël se gebedslewe bring ’n aantal belangrike lewenslesse aan die lig. Eerstens, dat ons in gebed moet volhard, selfs al word dit nie dadelik verhoor nie. Tweedens, dat ons tyd vir voorbidding moet inruim. Om vir ander voor God in te tree, is ’n spesiale vorm van gebed. Onthou net: “Die Here het die lot van Job verander toe hy vir sy vriende gebid het” (Job 42:10, OAB). Derdens, dat gebed die Here tot daadwerklike en tasbare optrede aanspoor. So, laat ons dus erns maak met gebed, in al sy vorms. Ons leef te midde van ondraaglike beproewing, reuse probleme en oorweldigende uitdagings. Kom ons neem ons laste biddend na God, en plaas dit in sy hande (Ef. 6:18). 

`Lees Daniël 10:12. Wat sê dit vir ons oor gebed as ’n objektiewe ervaring – een wat die Vaderhart roer en tot optrede aanspoor – en nie as ’n subjektiewe ervaring wat ons net goed oor God laat voel nie?`