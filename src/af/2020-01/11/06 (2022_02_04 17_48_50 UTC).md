---
title:  ’n Vors wat oorwin
date:   12/03/2020
---

Die mees prominente figuur in die boek Daniël is die een wat aanvanklik die “Seun van ’n mens” (Dan. 7:13, OAB) oftewel die “Vors van die leër” (Dan. 8:11, OAB) genoem word. Later kom ’n mens agter dat dit Migael is (Dan. 10:12), wie se naam “Wie is soos God?” beteken. Hy snel Gabriël te hulp in sy stryd teen die vors van Persië (Dan. 10:13). Die engel verwys na hierdie hemelwese as “julle vors Migael” (Dan. 10:21, OAB), d.w.s. as die [ware] koning van God se volk. Migael verskyn ook later in Daniël as die volk se beskermheer (Dan. 12:1). In Judas 9 sien ’n mens dat Migael – wat ook ’n aartsengel genoem word – teen Satan baklei en Moses uit die dode wek. Openbaring 12:7 toon dat Migael die aanvoerder van die hemelse leër is, die leër wat Satan en sy gevalle engele oorwin. Migael is dus niemand anders as Jesus Christus Self nie. Daarteenoor het die Persiese Ryk ook ’n bomenslike aanvoerder gehad, ’n geestelike mag wat agter die troon gestaan het. Insgelyks het die kinders van die Here vir Migael, hul eie Opperbevelhebber, wat toetree tot die stryd en die kosmiese oorlog vir hulle wen. 

`Lees Kolossense 2:15. Hoe het Jesus die oorwinning in die groot stryd behaal?` 

Te midde van die stryd wat ons teen die bose magte voer, stel ons ons vertroue op Jesus. Hy is ons kampioenvegter. Aan die begin van sy openbare bediening oorwin Hy Satan. Tydens sy aardse sending wen Hy teen Satan toe dié Hom in die woestyn met allerhande versoekings aanval. Hy wen ook teen ’n magdom demone, en bevry talle uit die mag van die duisternis. Toe die bose, via Petrus se weerstandigheid, probeer om Jesus van Golgota te weerhou, wen die Heiland weer. In Jesus se afskeidswoorde aan sy dissipels praat Hy van sy naderende dood as ’n stryd, ’n stryd wat op ’n volslae oorwinning oor Satan sal uitloop: “Nou vind die oordeel oor hierdie wêreld plaas; nou sal die leier van hierdie wêreld na buite toe uitgedryf word. En wanneer Ek van die aarde af aan die kruis verhoog word, sal Ek almal na My toe trek” (Joh. 12:31 en 32, NLV).  Soms voel dit asof die wêreld aan ’n draadjie hang net waar jy kyk. Geweld, onsedelikheid, korrupsie en siektes steek oral kop uit. Die vyand van die mens – ’n vyand wat nie van vlees en bloed is nie – val ons vanuit alle oorde aan. Maar al is die stryde wat ons moet stry, ook hoe moeilik, Jesus is die een wat namens ons die stryd voer. Dit is Christus wat as Vors en Hoëpriester in die hemelse heiligdom vir ons intree. 

`Lees Romeine 8:37-39. Hoe kan ons die beloftes – dat ons “meer as oorwinnaars” is – eerstehands in ons Christelike handel en wandel beleef?`