---
title:  Aangeraak deur ’n engel
date:   10/03/2020
---

`Lees Daniël 10:10-19. Wat gebeur telkens wanneer Daniël deur ’n engel aangeraak word?` 

Die glans van God se heerlikheid oorweldig die profeet en hy slaan neer, totaal kragteloos. Dan verskyn ’n engel. Hy raak die profeet aan en versterk hom. Deur die loop van die visioen raak die engel hom drie kere aan. 

Met die eerste aanraking is hy in staat om orent te kom en die woorde van onderskraging van Bo aan te hoor: “Moenie bang wees nie, Daniël, want van die eerste oomblik af dat jy jou ingespan het om insig te kry en jou voor jou God verootmoedig het, is jou gebede verhoor. Ek het gekom in antwoord op jou gebede” (Dan. 10:12, NAB). Daniël se gebed was vreeslik ontroerend vir die Here. Hierdie gebedsverhoring gee aan elke gelowige die versekering dat God ons gebede verhoor, en is besonder vertroostend in tye van nood. 

Die tweede aanraking stel Daniël in staat om te praat. Hier sien ons hoedat die profeet sy hart voor die Here uitstort. Hy bring al sy gevoelens en vrese na vore: “Meneer, die visioen het my so ontstel dat ek geen krag meer het nie. Hoe kan ek, u dienaar, met iemand soos u praat, Meneer! My kragte het ingegee, ek kan skaars nog asemhaal” (Dan. 10:16, 17, NAB). So, die Here praat nie net met ons nie. Nee, Hy wil hê dat ons ook met Hom moet praat; dat ons ons gevoelens, behoeftes en drome met Hom moet deel. 

Die derde aanraking herstel die profeet se kragte. Na Daniël sy onvermoë te kenne gee, raak die engel hom aan en stel hom gerus: “Moenie bang wees nie, jy vir wie God liefhet! Dit sal goed gaan met jou. Wees sterk! Wees sterk!” (Dan. 10:19, NAB). Neem in ag dat die engel na Daniël toe gestuur is, in reaksie op sy gebede en ten einde hom die nodige insig en begrip te gee. Die daaropvolgende visioen in hoofstuk 11 het dus ten doel om Daniël te bemoedig, in antwoord op sy treurgebede oor Jerusalem en sy swaarmoedigheid oor die toestand waarin Jerusalem verkeer. Onthou net: met God aan ons sy, ontvang ons die gemoedsrus te midde van beproewing. Die liefdevolle aanraking van die Here gee ons ’n toekomshoop. 

`“Vir ons – die alledaagse mens – kan die hemel baie naby wees” (Ellen G. White, The Desire of Ages, bl. 48). Vir die gelowige is die afstand tussen hemel en aarde eintlik nie so groot nie. Hoe dikwels bepeins jy dié waarheid? Hoe kan die koestering van hierdie waarheid – in hart en verstand – ’n diepgaande invloed op ’n mens se handel en wandel hê?`