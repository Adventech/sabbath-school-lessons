---
title:  Vir verdere studie
date:   13/03/2020
---

“Gabriël worstel drie weke lank met die magte van duisternis ten einde die invloed van die bose op Kores se denke te stuit… Ter wille van God se kinders het die hemel alles in die stryd gewerp.  Die stryd  was gewonne.  Die magte van die vyand is vir die res van  Kores se regeringtyd,  asook gedurende dié van sy seun Kambuses, wat om en by sewe en ‘n halwe jaar lank geregeer het, teruggedryf”  (Ellen G. White, Prophets and Kings, bl. 572). 

“Watter groot eer val Daniël hier te beurt – om deur die Majesteit van die hemel besoek te word! Die Here vertroos sy verskrikte dienskneg en gee hom die versekering dat sy gebede in die hemelhowe ontvang is. In antwoord op sy vurige pleidooie stuur God die engel Gabriël om met die Persiese koning te werk. In die daaropvolgende drie weke verset die koning hom aanvanklik teen die influisterende Gees, terwyl Daniël vastend in gebed verkeer. Gelukkig word die Hemelvors, die aartsengel Migael, ook uitgestuur om tot die hardnekkige koning deur te dring, sodat hy in ooreenstemming met Daniël se gebede sou optree” (Ellen G. White, The Sanctified Life, bl. 51). 

**Vrae vir bespreking** 

`1. Hoewel ons nie die eerste in die geskiedenis van die Christendom is om hierdie waarheid raak te sien nie, is ons as Sewendedag-Adventiste nietemin sterk voorstanders van die grootstryd-motief, oftewel die idee dat die ganse heelal deel van die epiese stryd tussen Christus en Satan is. Ons glo ook dat elke mens inderdaad by daardie stryd betrokke is. Ander mense – selfs sekulêre mense – sê ook dat daar gewis een of ander stryd is wat binne die ganse mensdom woed. Wat is jou eie ervaring met hierdie groot stryd ? Hoe vind dit uiting in jou eie lewe? Watter lesse het jy daaruit geleer wat jou strydende medemens kan versterk en help?` 

`2. Lees Efesiërs 6:10-18. Let op die militêre beeldspraak wat Paulus hier gebruik. Wat is ons Opperbevelvoerder se “bevele” aan sy “krygers” in die groot stryd?` 

`3. Hier in hoofstuk 10:11 is dit die tweede maal dat Daniël hamudot genoem word (die eerste maal was in Dan. 9:23). Hamudot beteken “geliefde” of “gekoesterde persoon.” Wat sê dit vir ons oor die noue band van nabyheid – en selfs ook die gevoelsband – tussen God en mens? Dink net hoe radikaal hierdie realiteit verskil, veral in vergelyking met die tipiese ateïstiese uitkyk in groot dele van die hedendaagse wêreld. Watter hoop gee die Bybelse siening soos dit hier in Daniël uitgedruk word, aan die gelowige?`