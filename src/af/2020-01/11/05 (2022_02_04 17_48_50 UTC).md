---
title:  Die groot stryd
date:   11/03/2020
---

`Lees Daniël 10:20 en 21. Wat word hier aan Daniël geopenbaar?` 

Die hemelse boodskapper trek hier die gordyne van die wêreldgeskiedenis opsy, en toon aan Daniël hoedat daar ’n groot, kosmiese oorlog woed. Die profeet het net mooi sy gebed begin toe daar ’n hewige, geestelike stryd tussen hemel en aarde uitbreek. Die hemelwesens baklei teen die koning van Persië, sodat die Jode die herbouing van die tempel kan voortsit. Uit die openingsgedeelte van Daniël 10 weet ons dat die destydse koning van Persië Kores was. ’n Mens wonder egter watter weerstand ’n menslike koning nou teen ’n hemelwese kon bied. Die mag wat hier ter sprake kom, is dus die bonatuurlike magte agter die Persiese troon, dié wat Kores sovêr wou bring om die Jode se tempelherbouingsprojek aan bande te lê. ’n Soortgelyke situasie ontvou in Esegiël 28 waarin die koning van Tirus die Satan versinnebeeld, die geestelike mag agter daardie stad se menslike koning. Derhalwe is dit glad nie verbasend dat die koning van Persië, teen wie Migael gaan baklei het, ook Satan en sy engele insluit nie. Dit toon dat die menslike teenstand teen die herbouing van die tempel in Jerusalem ’n teenbeeld in die bomenslike sfeer het. 

`Lees Daniël 10:13. Watter soort stryd of oorlogvoering word hier beskrywe?`  

“Terwyl Satan alles in sy vermoë doen om die magshebbers van die Medo-Persiese Ryk teen God se volk aan te hits, word die ballinge deur engele bygestaan. Dit was ’n stryd wat die ganse hemelskare fyn dopgehou het. Deur die profeet Daniël ontvang ons dus ’n kykie in hierdie titaniese stryd tussen die magte van goed en kwaad. Drie weke lank stoei Gabriël dapper teen die magte van duisternis, ten einde die aanslag op Kores se denke af te weer. ’n Mens sien ook hoedat Christusself Gabriël te hulp snel voordat die tweestryd tot ’n einde kom. ‘Maar die vors van die koninkryk van die Perse het een-en-twintig dae lank teenoor my gestaan,’ sê die profeet. ‘En kyk,’ skryf hy, ‘Migael, een van die vernaamste vorste, het gekom om my te help; en ék het daar oorgebly by die konings van Persië’ (Dan. 10:13, OAB). Ter wille van God se kinders het die hemel alles in die stryd gewerp. Die stryd was gewonne. Die magte van die vyand is vir die res van Kores se regering, asook dié van sy seun Kambuses wat om en by sewe en ’n halwe jaar lank geregeer het, teruggedryf” (Ellen G. White, Prophets and Kings, bl. 571, 572).