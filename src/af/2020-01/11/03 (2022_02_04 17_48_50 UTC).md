---
title:  Die visioen oor die Vors
date:   09/03/2020
---

`Lees Daniël 10:4-9. Wat gebeur hier met Daniël?` 

’n Mens kan jou byna nie die oorweldigende luisterrykheid van die dinge wat hy daardie dag gesien en beleef het, indink nie. Die man wat Daniël in die visioen gesien het (Dan. 10:5, 6), herinner sterk aan die “Seun van ’n mens” wat ons in die visioen oor die hemelse oordeel teëgekom het (Dan. 7:13). Sy linneklere laat ’n mens aan ’n priestersgewaad dink (Lev. 16:4), ’n eienskap wat verband hou, en dus terugwys, op die “Vors van die leër” (OAB), ’n figuur wat deel van die visioen oor die hemelse heiligdom was (Daniël 8, NKJV). Neem ook in ag dat goud dikwels met vanmelewe se priestersgewaad geassosieer is, en dat dit ’n teken van koninklike waardigheid was. Die gebruik van simbole soos weerlig, vuur en brons ter beskrywing van die man met die linneklere aan, en die feit dat sy stem kragtig soos ’n skare s’n is, dui daarop dat hy ’n bonatuurlike wese is. Hier het ons iemand met ’n priesterlike, adellike en militêre eienskappe. Besonder opvallend is die ooreenkomste tussen dié figuur en die hemelwese wat kort voor die oorlog teen Jerigo aan Josua verskyn het (Jos. 5:13, 14). In die visioen sien Josua die “leërowerste van die Here” (OAB). Interessant genoeg is die Hebreeuse woord wat hier as “leërowerste” vertaal word – te wete ‘sar’ – dieselfde een wat in Daniël 10:21 as “Vors” vertaal word en op Migael dui. Nietemin is die ooreenkoms tussen die man met die linneklere aan, en die Seun van die mens, veel duideliker in Openbaring. 

`Watter ooreenkomste vertoon Daniël se visioen van God in hoofstuk 10 en dié in Josua 5:13-15 en Openbaring 1:12-18?` 

Volgens die profeet was diegene by hom so verskrik dat hulle die hasepad gekies het, terwyl ’n groot swakheid oor Daniël self gekom het – God se teenwoordigheid oorweldig inderdaad die profeet. Ongeag die vrese wat hom op daardie oomblik beetpak, toon hierdie profesie in Daniël dat die verloop van die geskiedenis in God se hande is. Die leser sien hoedat die Here hier ’n breë raamwerk van die geskiedenis uiteensit, ’n reeks gebeure wat vanaf Daniël se leeftyd tyd tot by die vestiging van God se koninkryk strek (Daniël 11 en 12). 

`Soos ons herhaaldelik in Daniël gesien het, is die Here duidelik in staat om die wêreldgeskiedenis op dreef te hou – hoeveel te meer die individu?`