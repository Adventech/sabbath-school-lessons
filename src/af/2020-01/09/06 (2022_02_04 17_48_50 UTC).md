---
title:  Die profetiese tydrooster
date:   27/02/2020
---

`Lees Daniël 8:13. Wat is die vraag wat hier gestel word, en hoe help dit ’n mens om die antwoord in die volgende vers te verstaan?` 

Op watter tydstip tree die 2,300 aande en mes in werking? Let eerstens op die feit dat die profeet se visioen in Daniël 8:13 verander. Eers het hy die skaap- en bokram gesien, gevolg deur die dade van die klein horinkie asook die skade wat dit aangerig het, maar dan verander die visioen in ’n vraag. Dié vraag het veral te make met die dinge wat na afloop van daardie profetiese tydperk gaan gebeur, en nie met die dinge wat daartydens gebeur nie. Daarbenewens kan die vermelde profetiese tydperk (wat voor die vraag kom) nie net tot die tydsduur van die klein horinkie se handelinge beperk word nie, aangesien die term gesig (of visioen) alle gebeure vanaf die skaapram tot by die optrede van die klein horinkie insluit. Die profetiese periode wat die vraag voorafgaan, is derhalwe ’n baie lang tydperk binne die geskiedenis. “Hoe lank sal die gesig duur?” – d.w.s. hoe lank sal die tydvakke van die skaapram (Medo-Persië), die bokram (Griekeland), en die klein horinkie en sy optrede (heidense sowel as die daaropvolgende pouslike Rome) duur? ’n Ander hemelwese beantwoord dit deur te sê: “Tweeduisend-driehonderd aande en mes, dan sal die heiligdom in sy regte staat herstel word” (Dan. 8:14, OAB). Soos ons reeds aangedui het, is hierdie ’n baie lang tydperk omdat dit in die tyd van die Medo-Persiese Ryk begin, en daarna eers deur die Griekse Ryk, en dan deur heidense en pouslike Rome opgevolg word – m.a.w. ’n tydperk wat oor duisende jare strek. Volgens die historisistiese uitlegmetode (wat ons in Les 1 bekyk het), behoort hierdie profetiese tydperk aan die hand van die jaar-dag beginsel bereken te word. Met ander woorde, die 2,300 aande en mes is inderwaarheid ’n tydperk van 2,300 jaar. Indien ’n mens dit as 2,300 dae sou sien, sou dit op net oor die ses jaar neerkom, wat nie naasteby genoeg sou wees vir al die geprofeteerde gebeure om te ontvou nie. Die jaar-dag beginsel geld dus duidelik hier. Daniël 8 verskaf natuurlik nie die nodige inligting om die begin van hierdie tydperk te bereken nie, waarmee ons dus ook die einde daarvan sou kon bereken. Gelukkig bied hoofstuk 9 daardie allerbelangrike ontbrekende deel (wat ons in volgende week se les sal bekyk). 

`Die feit dat hierdie profesie oor duisende jare strek, maak dit die langste tydprofesie in die Bybel. Stel jou dit voor: 2,300 jaar! Dit is vreeslik lank in vergelyking met die lewensduur van ’n mens. Hoe kan hierdie kontras ons help om meer geduldig met God betreffende sy tydsberekening vir die langverwagte eindtydgebeure te wees?`