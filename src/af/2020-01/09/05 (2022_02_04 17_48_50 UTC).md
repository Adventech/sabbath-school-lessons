---
title:  Die reiniging van die heiligdom
date:   26/02/2020
---

`Lees Daniël 8:14. Wat gebeur hier?` 

Na die horing se verwoestende aanval kom die aankondiging dat die heiligdom gereinig gaan word. Ten einde hierdie boodskap te verstaan, moet ’n mens eers besef dat die reiniging van die heiligdom waarvan Daniël 8:14 praat, ooreenstem met die oordeel wat in Daniël 7:9-14 uitgebeeld word. En aangesien die oordeel in die hemel plaasvind, moet die heiligdom ook daar wees. Met ander woorde, terwyl Daniël 7 God se ingryping in, en betrokkenheid by, die mens vanuit ’n geregtelike perspektief bekyk, beskryf Daniël 8 dieselfde dinge, maar dié keer met die heiligdom as invalshoek.  Die aardse heiligdom is ’n afskynsel van die hemelse en beeld die verlossingsplan in breë trekke uit. Destyds het sondaars hul offers na die tabernakel (en later na die geboude tempel) gebring, waar die boetvaardiges vir hul sondes vergewe is, deur die seremoniële oordrag van daardie sonde na die tabernakel. So is God se woonplek op aarde deur sonde verontreining (besmet), met die gevolg dat dit gereeld ’n skoonmaakproses moes ondergaan, ten einde die heiligdom van al die sonde wat daar bely is, te reinig. Dit was ’n spesiale seremonie bekend as die Versoendag (of selfs die groot Versoendag), en het eenmaal per jaar plaasgevind (lees Levitikus 16). 

Die vraag is net: waarom moet die hemelse heiligdom ook gereinig word? Hierdeur kan verduidelik word dat die belyde sondes van diegene wat Christus as Heer en Heiland aanvaar het, na die hemelse heiligdom oorgedra word, en dat dit soortgelyk aan die oordra van die boetvaardige Israeliete se sondes na die aardse heiligdom is. Etlike offerdiere is tydens die Versoendag van ouds geslag, wat inderwaarheid op die dood van Jesus vooruitgewys het, ’n seremoniële gebaar wat sondaars in die groot Versoendag – ’n dag van Goddelike oordeel – staande gehou het. As die aardse heiligdom dan op die aarde Versoendag gereinig is, hoeveel te meer in die hemelse, met die bloed van Christus alleen, wat ons in die hemelse oordeel staande hou? Die reiniging van die heiligdom soos dit in Daniël 8:14 uitgebeeld word, is die hemelse teenbeeld van die aardse tabernakeldiens. Wat is die hoofsaak hier? Dat ons as sondaars behoefte aan die reinigende bloed van Christus het, daardie bloed wat vir ons vergifnis van sonde bring en wat ons in die oordeel staande hou. 

`Lees Hebreërs 9:23-28. Hoe toon hierdie skrifgedeelte die verlossing wat ons deur Jesus, en sy soendood ten gunste van die mens, ontvang het?`