---
title:  Die skaap- en die bokram
date:   23/02/2020
---

`Lees Daniël 8. Waaroor gaan hierdie visioen en watter ooreenkomste toon dit met dit wat ons in Daniël 2 en 7 gesien het?` 

Net soos Daniël 2 en 7 het ons hier ’n visioen oor die opkoms en val van wêreldryke, hoewel die simboliek anders is. Dié keer hou die simbole regstreekse verband met God se heiligdom. Dit het ’n bokram en ’n skaapram, en word gebruik omdat dit met die Versoendagtabernakelrituele te make het;  ’n tyd van oordeel vir  Israel van ouds word aangetoon. Neem in ag dat bok- en skaapramme as offerdiere in die destydse heiligdomsdienste gebruik is. Tog word hulle slegs op die groot Versoendag tesame genoem. Duidelik is die twee offerdiere doelbewus gekies, ten einde die leser se aandag op die Versoendag te vestig wat die hooftema in die Daniël 8-visioen is. 

Tydens die visioen sien Daniël ’n skaapram wat in drie windrigtings met die horings stoot: wes-, noord- en suidwaarts (Dan. 8:4). Hierdie drieledige beweging dui op ’n uitbreiding van sy mag: “Geen dier was teen hom opgewasse nie. Niemand was in staat om iemand uit sy mag te red nie. Hy het gemaak wat hy wil en het baie magtig geword” (Dan. 8:4, NAB). Soos die engel later verduidelik, versinnebeeld die skaapram met die twee horings die Medo-Persiese Ryk (Dan. 8:20). Die drie windrigtings dui moontlik op letterlike gebeure, te wete die drie groot militêre oorwinnings wat dié moondheid behaal het. 

Toe verskyn daar ’n bokram met ’n groot horing, wat die Griekse Ryk onder aanvoer van Aleksander die Grote simboliseer (Dan. 8:21). Let op die feit dat hy “so vinnig oor die aarde beweeg dat hy nie grond raak nie” (Dan. 8:5, NAB). Dit dui op die geweldige spoed waarmee Aleksander ander wêrelddele ingepalm het, ’n spoed wat in Daniël 7 deur ’n gevleuelde luiperd uitgebeeld word. Tog behou dit nie daardie momentum nie, want “op die hoogtepunt van sy mag is sy groot horing afgebreek” soos Daniel tereg aandui (hfst. 8:8, NAB). Op die plek waar dit afgebreek het, kom vier horings uit, wat na die vier windstreke wys. Hierdie profesie is vervul met die dood van Aleksander die Grote in Babilon in Junie 323 v.C. op die ouderdom van 33, waarna sy koninkryk onder sy vier generaals verdeel is. 

`In Daniël 2:38 en Daniël 8:20 en 21 word drie van die visioene se vier ryke by die naam genoem. Hoe help hierdie verstommende feite ons om al die onderskeie profesieë akkuraat uit te lê?`