---
title:  Die heiligdom word aangeval
date:   25/02/2020
---

`Lees Daniël 8:10-12. Let op al die werkwoorde in hierdie skrifgedeelte. Op watter handeling kom dit neer, m.a.w. wat doen die klein horinkie hier?` 

In Daniël 8:10, probeer die klein horinkie om in ’n geestelike sin die bouers van Babel na te boots (Gen. 11:4). Die terme “leër/leërmag” en “sterre” kan op Israel van ouds dui. Let byvoorbeeld op die sinsnede “die leërskare van die Here” in die Ou Testament, verwysende na die volk (Eks. 12:41, OAB). Voorts sê Daniël dat God se getroue kinders “glinster… soos die sterre” (Dan. 12:3, OAB). In Daniël 8:10-12 het ons dus nie ’n letterlike aanval op hemelliggame nie. Nee, dit is ’n vervolging van die kinders van die Here, dié wie se “burgerskap… in die hemele is” (Fil. 3:20; OAB, werkwoord geskuiwe). Hoewel derduisende Christene deur heidense keisers vermoor is, val die soeklig hier op die klein horinkie se vertikale aktiwiteite. Die uiteindelike vervulling van hierdie profesie het bes moontlik met pouslike Rome te make, en die vervolging wat deur die eeue heen uit hierdie geledere voortgevloei het. Daniël 8:11 praat ook van ’n “Vors” wat elders in Daniël “’n Gesalfde, ’n Vors” (Dan. 9:25, OAB), “julle vors Migael” (Dan. 10:21, OAB), en “Migael, die groot vors” (Dan. 12:1, OAB) genoem word. Dit kan tog na niemand anders as Jesus Christus verwys nie. Wat meer is, Jesus is die Vors “van die leërmag,” van die leër waarvan ons in die vorige paragraaf gepraat het. Dit is die Vors wat ons hemelse Hoëpriester is. Hieruit lei ’n mens af dat die pousdom en die godsdienstige stelsel wat dit simboliseer, Jesus se priesterlike rol onsigbaar wil stel en dit met hul eie fop-middelaarskap probeer vervang. Die “voortdurende offerhande” (oftewel die “daaglikse offer”) wat in Daniël 8:11 plaasvind, hou verband met die aardse heiligdomstelsel, en dui op die onderskeie en voortgesette aspekte van die seremoniële dienste – insluitende die offers en bemiddeling wat daarin geskied. Dit is deur hierdie dienste dat vergifnis en uitdelging van sonde in die heiligdom geskied. Die aardse stelsel simboliseer dus Christus se middelaarsbediening in die hemelse heiligdom. In hierdie profesie sien ons hoe die pousdom Christus se bemiddeling met dié van priesters vervang. Dit is deur hierdie valse vorm van aanbidding dat die klein horinkie Christus se middelaarsbediening wegneem, en figuurlik gesproke die heiligdom van Christus afbreek. “Dit het die waarheid op die grond neergewerp en in sy optrede voorspoed gehad” (Dan. 8:12, OAB). Onthou net, Jesus het gesê dat Hy die waarheid is (Joh. 14:6). Hy het ook op die Woord van God as die waarheid gewys (Joh. 17:17). Daarenteen het die pousdom die vertaling van die Bybel in die destydse gebruikstale verbied, die uitleg van die Woord onder kerklike gesag geplaas, en mensgemaakte tradisie op gelyke vlak met die Bybel gebring en dit tot geloofsreël verhef. 

`In vandag se oordenking word die waarheid teenoor mensgemaakte tradisies gestel. Wat sê dit vir ’n mens oor hoe kosbaar en belangrik ’n deeglike kennis van bybelwaarheid is?`