---
title:  Die opkoms van die klein horinkie
date:   24/02/2020
---

`Lees Daniël 8:8-12 noukeurig deur. In watter rigtings beweeg hierdie klein horinkie, en waarom is dit so belangrik dat ’n mens dit verstaan?` 

Na die uitbeelding van die vier horings wat in die vier windrigtings wys, sê die Ou Vertaling dat ’n horinkie “uit een van dié” uitgekom het. Dit laat ’n mens wonder: het dit uit een van die vier horings gegroei – die horings wat op die vier generaals van Aleksander dui, soos ons gister gesien het – of vanuit een van die vier windstreke (let hier ook op die Afrikaanse voorsetselgebruik). Die grammatikale struktuur in die brontaal dui egter daarop dat hierdie horinkie vanuit ’n bepaalde windrigting gekom het (en verskil dus van die NAB, NLV en ABA se vertolkings). En aangesien hierdie mag eers na die Griekse Ryk en sy vier uitvloeisels te voorskyn gekom het, word algemeen aanvaar dat hierdie horinkie Rome is – die heidense Ryk gevolg deur godsdienstige Rome. “Die klein horinkie versinnebeeld Rome in beide sy heidense en pouslike fase. Eers het Daniël vir Rome in sy heidense, imperiale fase gesien, toe dit oorlog teen die Jode en die vroeg-Christelike kerk gevoer het. Daarna sien die profeet dit in sy pouslike fase, en daarna, reg tot by die hede en tot in die toekoms” (die Seventh-day Adventist Bible Commentary, vol. 4, bl. 841). Volgens die skrifgedeelte het die nuwe horinkie eers ’n horisontale uitbreiding ondergaan en “het baie groot geword na die suide en na die ooste en na die Pragtige Land toe” (Dan. 8:9, OAB). Hierdie drie rigtings stem ooreen met die drie prominente wêrelddele wat onder die heerskappy van heidense Rome gekom het. Met die horing wat algaande die sentrale figuur in die visioen word, ontvang sy vertikale uitbreiding ook aandag. In dié opsig stem die horing ooreen met die klein horinkie in Daniël 7, soos dit blyk uit die volgende vergelyking: (1) Beide horings is eers klein (Dan. 7:8 en hfst. 8:9). (2) Beide neem toe in grootte (Dan. 7:20 en hfst. 8:9.). (3) Beide is vervolgende moondhede (Dan. 7:21 en 25, en hfst. 8:10 en 24). (4) Beide is selfverheffend en godslasterlik (Dan. 7:8, 20 en 25; hfst. 8:10, 11 en 25). (5) Beide teiken die kinders van die Here (Dan. 7:25 en hfst. 8:24). (6) Beide het bepaalde aspekte van hul doen en late wat binne ’n profetiese raamwerk uiteengesit word (Dan. 7:25, hfst. 8:13 en 14). (7) Beide strek tot aan die einde van tyd (Dan. 7:25 en 26, hfst. 8:17 en 19). (8) Voorts staar beide uitwissing deur ’n bonatuurlike mag in die gesig (Dan. 7:11 en 26, hfst. 8:25). Aangesien die klein horinkie in Daniël 7 op die pousdom dui, maak dit sin dat die vertikale uitbreiding van die horinkie in Daniël 8 op dieselfde mag dui. Net soos Daniël 2 en 7 toon, is die laaste wêreldmag Rome in sy heidense en pouslike gestalte.