---
title:  Die apokaliptiese profesieë in Daniël
date:   31/12/2019
---

’n Mens bespeur ’n duidelike verskil tussen Daniël se visioene en die meeste ander Ou Testamentiese profesie. Dié in Daniël word as apokaliptiese profesie geklassifiseer, terwyl die meerderheid van die Ou-Testamentiese soort as klassieke profesie bestempel kan word. ’n Begrip van die basiese verskille tussen dié twee profetiese genres is van kardinale belang vir enigeen wat bybelprofesie reg wil verstaan. Apokaliptiese profesie vertoon unieke eienskappe wat dit anders as die klassieke soort maak: Visioene en drome. In apokaliptiese profesie gebruik die Here hoofsaaklik drome en visioene om ’n bepaalde boodskap aan die profeet oor te dra. Daarenteen “kom die woord van die Here” tot ’n bepaalde profeet in klassieke profesie, wat soms wel visioene ingesluit het. Dié sinsnede en soortgelyke formulerings verskyn ongeveer 1,600 keer in die geskrifte van die klassieke profete. Saamgestelde simboliek. Klassieke profesie bevat ’n beperkte hoeveelheid simboliek, meestal bekende simbole uit die alledaagse lewe; terwyl apokaliptiese profesie simbole en beelde uit ’n bomenslike werklikheid gebruik, soos ’n kruising tussen diere of selfs monsters met vlerke en ’n magdom horings. 

Goddelike soewereiniteit en onvoorwaardelikheid. In klassieke profesie steun die vervulling van ’n bepaalde voorspelling op voorwaarde dat die gelowige op ’n bepaalde manier optree, en geskied binne die verbondsverhouding tussen God en Israel. Apokaliptiese profesie, daarenteen, is onvoorwaardelik. Deur dié soort profesie openbaar God die opkoms en val van wêreldkoninkryke. Dit begin in Daniël se leeftyd en strek tot aan die voleinding van die wêreld. Apokaliptiese profesie steun op God se voorkennis en soewereiniteit, en ontvou ongeag die mens en sy of haar keuses. 

`Lees Johannes 3:3-10. Wat is dit dié – ’n klassieke of ’n apokaliptiese profesie? Gee ’n rede vir jou antwoord. Wat van Daniël 7:6?` 

’n Basiese kennis van die twee tipes profesie – klassiek en apokalipties – kan die bybelstudent tot voordeel strek. Eerstens toon hierdie indeling dat die Here verskillende metodes inspan om profetiese waarheid oor te dra (Heb. 1:1). Tweedens lei hierdie insigte tot ’n dieper waardering vir die skoonheid en kompleksiteit van die Skrif. Kennis oor die aard en indeling van profesie help ook met die uitleg van bybelprofesie, ’n uitleg wat met die getuienis van die ganse Skrif strook en “wat die woord van die waarheid” (2 Tim. 2:15) reg uiteensit. 

`Op grond van skrifgedeeltes soos Hosea 3:4 en 5, Amos 8:11 en Sagaria 9:1 meen sommige Christene dat die slotgebeure van die wêreldgeskiedenis in die Midde-Ooste gaan afspeel. Wat is fout met hierdie interpretasie? Hoe kan die verskil tussen klassieke en apokaliptiese profesie hierdie kwessie help uitklaar?`