---
title:  God se tydskaal
date:   01/01/2020
---

Nog ’n belangrike begrip wat ’n mens met die bestudering van Daniël in ag moet neem, is die historiese benadering tot apokaliptiese profesie. Ander strydige benaderings tot hierdie soort profesie – te wete preterisme, futurisme en idealisme – kan die bybelstudent egter help om historisisme beter te verstaan. Preterisme is geneig om die profetiese gebeure wat in Daniël voorspel word, in die verlede te plaas. Futurisme hou vol dat die vervulling van daardie profesieë in die toekoms gaan gebeur.  In teenstelling met die vorige benaderings meen idealisme dat apokaliptiese profesie net simbole van algemene geestelike realiteite is, simbole wat nie met enige bepaalde gebeure in die geskiedenis korreleer nie. 

Die keersy van die vorige drie is historisisme. Dit sê dat God d.m.v. apokaliptiese profesie ’n onafgebroke geskiedenis aan die leser openbaar, ’n geskiedenis wat in Daniël se leeftyd begin het en tot by die voleinding van die wêreld strek. Terwyl ons Daniël bestudeer, sal dit aan die lig kom dat elk van die groot visioene in dié bybelboek (Dan. 2, 7, 8, 11) dieselfde historiese raamwerk volg, maar weliswaar vanuit verskillende invalshoeke en telkens met die byvoeg van nuwe gegewens. Die Adventistepionier, Ellen G. White, het die profesieë in Daniël en Openbaring aan die hand van ’n historiese  perspektief uitgelê. 

`Lees Numeri 14:34 en Esegiël 4:5 en 6. Waarop dui die begrip “’n dag” in profetiese taal?` 

Met die bestudering van Daniel moet ’n mens ook in gedagte hou dat profetiese tyd volgens die jaar/dag-beginsel gemeet word. Met ander woorde, ’n dag in profesie is gelykstaande aan ’n jaar in die gewone, historiese tydsverloop. Neem byvoorbeeld die profesie oor die 2,300 aande en mes, wat op ’n tydperk van 2,300 jaar neerkom (Dan. 8:14). Insgelyks kom die profetiese 70 weke op 490 jaar neer (Dan. 9:24-27).  Hierdie tydskaal blyk om ’n aantal klinkklare redes korrek te wees: (1) Die feit dat die visioene in Daniël simbolies van aard is, beteken dat die vermelde tydperke ook simbolies moet wees. (2) Duidelik neem die profetiese gebeure lank om te ontvou, met sommige wat eers in “die tyd van die einde” in vervulling gaan, wat beteken dat ’n mens die tydsbestekke van hierdie profesieë dienooreenkomstig moet verstaan. (3) Laastens word die jaar/dag-beginsel korrek bewys in Daniël. ’n Uitstekende voorbeeld is die 70 weke-profesie, wat by die regering van koning Artasasta (ook bekend as Artaxerxes) begin en tot by die koms van Jesus as die Messias strek. Duidelik is die jaar/dag-beginsel die beste en mees sinvolle manier om die profetiese tydperke in Daniël uit te lê. 

`Sommige van hierdie tydprofesieë dek honderde en selfs duisende jare. Wat sê dit vir ons oor lankmoedigheid of geduld?`