---
title:  Hedendaagse relevansie van Daniël
date:   02/01/2020
---

Die boek Daniël is meer as 2,500 jaar gelede geskryf en tog is dit uiters relevant vir die 21ste-eeuse gelowige. Kom ons kyk nou na drie redes waarom Daniël steeds relevant vir ons is. God behou die oppergesag in ons lewens. Selfs wanneer dinge skeefloop, is en bly God die Koning van konings. Soos die Afrikaanse spreekwoord dit so netjies stel: “Die mens wik, maar God beskik” – sodat alles vir sy kinders ten goede meewerk. Daniël se wedervaringe in Babilon is baie soos dié van Josef in Egipte, en Ester in Persië. Hierdie drie jongmense was gevangenes in die vreemde, tussen mense wat die knie voor ’n oormag heidense idees gebuig het. Op die oog af lyk dit of hulle magteloos was, asof die Here hulle in die steek gelaat het. Tog ontvang hulle krag van Bo en word op ’n kragtige wyse vir die Godsplan ingespan. Elke keer wanneer beproewing, swaarkry, lyding en teëstand kom, kan ons terugdink aan Daniël, Josef en Ester; en wat God vir hulle gedoen het; met die geloofsekerheid dat die Heer van die here ons Here is, en dat Hy ons te midde van beproewinge en versoekings nie sal versaak nie. 

God bepaal die verloop van die geskiedenis. Soms ontstel en bekommer hierdie ou wêreld ’n mens – ’n wêreld wat oënskynlik doelloos rondslinger, een wat oorloop van sonde en geweld. Die boodskap wat Daniël oordra, is egter dat God steeds in beheer is. In elke liewe hoofstuk van dié profetiese boek word die boodskap tuisgebring dat God inderdaad die verloop van die geskiedenis bepaal. Soos Ellen G. White tereg opmerk: “As ’n mens die geskiedenisboeke bekyk, lyk dit of dinge soos nasievorming, en die opkoms en val van ryke, aan die wil en vooruitgang van die mens toe te skryf is. Hoe dinge hulle afspeel, blyk grootliks die produk van menslike mag, ambisie of grille te wees. Maar dan kom die waarheid aan die lig: agter die wipplank en rondomtalie van menslike belange, mag en passie skemer dit deur – van bo en van agter – dat ’n genadige Skeppergod dinge bemiddel, ’n God wat stilweg en met die grootste lankmoedigheid sy volmaakte wil tot uitvoer bring” (Education, bl. 173). God gee sy eindtydkinders ’n rolmodel. Daniël en sy vriende is goeie rolmodelle vir die handhaaf van ’n vrome lewe in ’n samelewing wat dikwels strydig met die Bybel is. Te midde van druk om hul geloof te kompromeer, en om die soort toegewings te maak wat hul toewyding aan die Here aan bande sou lê, het Daniël-hulle nie voor die Babiloniese stelsel geswig nie, maar getrou aan die Woord van God gebly. Dié bybelprofeet en sy vriende wie se optrede van getrouheid en algehele toewyding aan God getuig, skenk ’n mens die nodige moed wanneer jy die wind van voor kry, wanneer jy selfs ook ter wille van die evangelie vervolg word. Terselfdertyd toon Daniël dat ’n mens wel ’n bydrae tot die staat en samelewing kan maak sonder om jou toewyding aan die Here prys te gee. 

`Lees Daniël 9:23, hfst. 10:11 en 12, en Matteus 10:29-31. Wat sê hierdie verse – stel God wel belang in ons persoonlike stryd?`