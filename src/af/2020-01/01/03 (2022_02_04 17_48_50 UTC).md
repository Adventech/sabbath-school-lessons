---
title:  Die struktuur van Daniël
date:   30/12/2019
---

Die rangskikking van hoofstukke 2 tot 7 (d.w.s. die Aramese gedeelte van Daniël, aangesien dié bybelboek deels in Aramees en deels in Klassieke Hebreeus geskryf is), het ’n bepaalde struktuur, ’n struktuur wat dan ook die kernboodskap van daardie gedeelte, en van die hele boek, versterk:

- A1. Nebukadnesar se visioen van die vier koninkryke (hfst. 2) 
    - B1. God red Daniël se vriende uit die vuuroond (hfst. 3) 
        - C1. Oordele oor Nebukadnesar (hfst. 4) 
        - C2. Oordele oor Belsasar (hfst. 5) 
    - B2. God red Daniël uit die leeukuil (hfst. 6)
- A2. Daniël se visioen van die vier koninkryke (hfst. 7) 

Hierdie rangskikking van die gegewens plaas die hoofgedagte in die middel van die teks (wat hier op C1 en C2, oftewel hoofstukke 4 en 5 neerkom). Dit onderstreep dus die hoofgedagte: die tydelike wegneem van koning Nebukadnesar se koninkryk, en die permanente wegneem van Belsasar s’n. Die klem in hoofstukke 2 tot 7 val dus op God se opperheerskappy oor die konings van die aarde, as die een wat oor die opkoms en val van daardie koninkryke beskik. Een van die beste maniere om ’n boodskap doeltreffend en duidelik oor te dra, is deur herhaling. Let byvoorbeeld op Farao wat in Genesis 41:1-7 twee profetiese drome oor Egipte se nabye toekoms ontvang. In die eerste droom word sewe vet koeie deur sewe maer koeie opgeëet. In die tweede droom is dit sewe vet en vol koring-are wat deur sewe verskrompelde koring-are verslind word. Beide probeer presies dieselfde boodskap tuisbring: sewe jaar van voorspoed sal deur sewe jaar van gebrek gevolg word.  In die boek Daniël gebruik die Here ook herhaling. Die teks bestaan uit vier profetiese siklusse, wat basies herhalings van die algemene struktuur is. Al die siklusse tesame vorm ’n soort vertoonkas vir die opperheerskappy van God. Hoewel elk van die groot sikliese komponente ’n bepaalde perspektief oordra, dek hulle almal dieselfde geskiedkundige tydvak. Dit begin by die profeet se leeftyd en strek tot by die voleinding van die wêreld, soos die onderstaande tabel ook aantoon: 

|Daniël 2|Daniël 7|Daniël 8 & 9|Daniël 10-12|
|---|---|---|---|  
|Babilon|Babilon||| 
|Medo-Persië|Medo-Persië|Medo-Persië|Medo-Persië|  
|Griekeland|Griekeland|Griekeland|Griekeland|  
|Rome|Rome|Rome|Rome|  
|Die koninkryk van God word gevestig|Oordeel in die hemel wat tot die nuwe aarde lei|Reiniging van die hemelse heiligdom|Migael tree na vore|  

`Watter grootse hoop kan ons uit hierdie teksverse betreffende ons langtermynvooruitsigte put? Dan. 2:44, Ps. 9:7-12, 2 Pet. 3:11-13.`