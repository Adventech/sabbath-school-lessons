---
title:  'Christus: Die middelpunt van die boek Daniël'
date:   29/12/2019
---

`Lees 24:25-27, Johannes 5:39, en 2 Korintiërs 1:19 en 20. In watter opsigte is Christus die middelpunt van die Skrif?` 

Jesus is ongetwyfeld die middelpunt van die Skrif, wat duidelik ook die boek Daniël insluit. Let byvoorbeeld op hoofstuk 1. Die profeet se eie lewensverhaal is ’n tipe minder volmaakte en beperkte afskynsel van Jesus s’n. Jesus het die hemel verlaat, na dié sondige aarde toe gekom, en toe die magte van die duisternis die stryd aangesê. Vergelyk dit met Daniël se ballingskap en die duiwel se pogings om sy getuienis voor die koning te ontwrig. Voorts ontvang Daniël en sy vriende dieselfde wysheid as dié van Christus ten einde die heidense aspekte van die Babiloniese kultuur die hoof te bied. Hoofstuk 2 versinnebeeld die eindtyd – die sogenaamde ‘eskaton’ – m.b.v. ’n rots wat die beeld tref, en dui op die koninkryk van Christus wat uiteindelik al die aardse koninkryke tot ’n einde sal bring. Hoofstuk 3 toon hoe Christus saam met sy getroue diensknegte in die vuuroond is. Hoofstuk 4 toon hoe Nebukadnesar tydelik van sy koninkryk ontneem word deur die Here. So kom die koning dan tot die besef “dat die hemel heers” (Dan. 4:26, OAB). Hierdie uitdrukking – “dat die hemel heers” – onderstreep die feit dat Christus, as “die Seun van die mens” (Dan. 7:13, OAB), die opperheerskappy en die koninkryk ontvang, soos dit in Daniël 7 uitgebeeld word. Hoofstuk 5 toon die val van koning Belsasar, en die gepaardgaande inneem van Babel deur die Perse. Wat meer is, toon dit ook hoe dit alles in ’n nag van jolyt, dronkenskap en bandeloosheid gebeur het. Hierdie gebeure dui op Satan se komende nederlaag en die oorwinning oor die eindtyd-Babilon deur Christus en sy engele. Hoofstuk 6 toon die moordkomplot teen Daniël en stem tot ’n mate ooreen met die valse aantygings wat deur die hoofpriesters teen Jesus ingebring is. Verder probeer koning Darius vergeefs om Daniël se lewe te red, en herinner aan Pilatus se vergeefse pogings om Jesus se lewe te probeer red (Matt. 27:17-24). Hoofstuk 7 beeld Christus as die Seun van die mens uit, waar Hy die koninkryk ontvang en as koning oor sy kinders regeer. Hoofstuk 8 beeld Christus as priester in die hemelse heiligdom uit. In hoofstuk 9 is Christus die groot soenoffer, die lydende Messias wie se dood die verbond tussen God en sy kinders herbevestig. Hoofstukke 10 tot 12 beeld Christus as Migael, die bevelvoerder-engel, uit. Hier sê Hy die bose die stryd aan en red sy volk op ’n triomfantelike wyse, selfs uit die mag van die dood. 

`Laat ons dus met die bestudering van Daniël altyd die sentraliteit van Christus voor oë hou. In elke hoofstuk is daar ’n belewenis of voorstelling wat op Christus dui. Soms beleef ons teëspoed en beproewinge; ander kere groot geluk en voorspoed. Hoe kan ons te midde van hierdie ervarings en belewenisse vir Christus as die middelpunt van ons lewens behou? Waarom is dit so belangrik?`