---
title:  Vir verdere studie
date:   03/01/2020
---

“God se plan met die Bybel is dat dit ’n gids moet wees, ’n gids vir elkeen wat begeer om die wil van die Skeppergod te verstaan. Aan die mens het God sy profetiese woord kom gee. Engele, en ook Christusself, het aan Daniël en Johannes kom toon wat binnekort moes gebeur. Geen van die dinge wat met ons verlossing te make het – geeneen van die deurslaggewende dinge – is in verborgenheid gehul nie. Die openbaring van hierdie dinge is nie van so ’n aard dat dit die opregte soeker na waarheid verwar of mislei nie. Let op die Here se woorde aan die profeet Habakuk: ‘Skryf wat Ek aan jou gaan openbaar duidelik op kleitablette sodat mense dit sommer in die verbygaan kan lees’ (hfst. 2:2; NAB, klem verskaf). Die woord van God is duidelik vir elkeen wat dit biddend bestudeer. Elke opregte gelowige sal na die lig van die waarheid soek. ‘Vir die regverdiges het daar lig gekom’ (Ps. 97:11, NAB). Wat meer is, geen kerk [of gemeente] kan opgang in die heiligmakingsproses maak tensy sy lede opreg na die waarheid, soos na ’n versteekte skat, soek nie” (Ellen G. White, The Great Controversy, bl. 521, 522). 

“[Doen moeite en] bestudeer die geskiedenis van Daniël en sy vriende. Ten spyte van die samelewing waarin hulle hulle bevind het – met versoekings wat alkante by die eie-ek om bevrediging gepleit het – het hulle daagliks tot eer en verheerliking van God gehandel en wandel. Hulle was vasbeslote om die kwaad te vermy, en het geweier om hulle op afdwaalpaadjies te begewe. God het hulle onwrikbare lojaliteit ryklik geseën” (Manuskripvrystelling [Nr. 224], deel 4, Ellen G. White Nalatenskap, 1990, bl. 169 en 170). 

**Vrae vir bespreking** 

`1. Met die bestudering van die boek Daniël word een ding duidelik – en boonop op ’n besonder deurdringende wyse: God regeer nie net as Opperheerser oor al die nasies nie, Hy ken ook elkeen van ons persoonlik en is vertroud met ons diepste wese. Let op die feit dat Hy in Daniël 2 ’n droom aan ’n heidense koning gee. Hy kon tot ’n slapende heiden deurdring, ’n droom in sy gedagtewêreld plaas. Dit toon ’n nabyheid aan die enkeling op ’n vlak wat die menseverstand te bowe gaan. Terselfdertyd toon die aard van die droom, soos ons binnekort sal sien, dat God ten volle in beheer is – self oor die wêreld se groot imperiale ryke en moondhede, en dat Hy presies weet hoe alles gaan eindig. Nou is die vraag net: watter hoop en vertroosting kan ons uit hierdie simboliese voorstellings van die werklikheid put? Terselfdertyd het ’n mens die wete dat die Here jou so intiem ken dat Hy selfs weet wat jy dink. Hoe laat dit jou voel? Gesien binne hierdie konteks is die vraag dus: hoekom is die verlossingsbelofte van die kruis so belangrik?` 

`2. Bespreek die volgende in klasverband: die verskil tussen klassieke en apokaliptiese profesie. Noem ander voorbeelde van hierdie twee soorte profesie uit die Bybel.`