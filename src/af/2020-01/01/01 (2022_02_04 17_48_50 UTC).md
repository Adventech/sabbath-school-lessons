---
title:  Van oplees tot insig
date:   28/12/2019
---

### Skrifverwysings vir hierdie week se studie  
Lukas 24:25-27; 2 Petrus 3:11-13;  Jona 3:3-10; Numeri 14:34; Daniël 9:23 en hfst. 10:11, 12. 

> <p>Geheueteks</p> 
> “En Filippus het daarheen gehardloop en hom die profeet Jesaja hoor lees; en hy sê: Verstaan u wel wat u lees?” (Hand. 8:30, OAB). 

Dit is die bestudering van hierdie bybelboek wat aan die SDA-kerk sy beslag gegee het, en wat nou weer onder die loep kom. Laat ons egter die volgende wenke in gedagte hou voordat ons ons weg deur Daniël baan. 

Eerstens is Christus die hoofsaak van ons studie. Hy is die middelpunt van Daniël, en inderdaad ook van die ganse Bybel. Tweedens vertoon dié boek ’n bepaalde struktuur, vormlike elemente wat van letterkundige skoonheid getuig en wat die behoud van die sentrale fokus verseker. Derdens moet ’n mens verstaan dat daar ’n verskil tussen klassieke en apokaliptiese profesie is. Dit sal ’n mens help om onderskeid tussen die profesieë van Daniel en dié van Jesaja, Amos en Jeremia te tref. Vierdens moet die tydperke in ag geneem word, waarvan Daniël praat – wat soms  oor honderde en soms oor duisende jare strek, en dat die jaar/dag-beginsel hier toegepas behoort te word.  Vyfdens gaan ons ook klem lê op die feit dat die boek Daniël nie net profetiese gegewens bevat nie, maar dat dit ook uiters relevant vir die moderne gelowige se daaglikse handel en wandel is. 

_*Bestudeer hierdie week se les as voorbereiding vir Sabbat, 4 Januarie._
