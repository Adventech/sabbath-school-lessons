---
title:  Rome en die Vors van die verbond
date:   17/03/2020
---

`Lees Daniël 11:16-28. Hierdie skrifgedeelte is nogal moeilik om te verstaan. Nietemin bevat dit beelde wat elders in Daniël verskyn. Watter beelde is dit?` 

’n Magsverandering van die Hellenistiese konings na heidense Rome word  waarskynlik hier in Daniël 11:16 uitgebeeld: “En hy wat uit die Noorde teen hom kom, sal maak net soos hy wil, en niemand sal voor hom standhou nie; hy sal ook gaan staan in die Pragtige Land, terwyl daar verdelging in sy hand is” (OAB). Die Pragtige Land is Jerusalem, ’n gebied waar antieke Israel gewoon het (die NAB noem dit die “beloofde land”), en die nuwe wêreldmag wat daardie landstreek oorneem, is heidense Rome. Dieselfde gebeurtenis word ook versinnebeeld deur die horisontale groei van die kleinhorinkie-mag, wat die Pragtige Land bereik (Dan. 8:9). So die moondheid wat in dié stadium die wêreld probeer oorneem, is bes moontlik heidense Rome. ’n Paar ander elemente in die skrifgedeelte rugsteun hierdie gevolgtrekking. Let byvoorbeeld op die sinsnede “iemand wat ’n belastinggaarder sal aanstel” (NAB) wat sekerlik op keiser Augustus dui. Dit was immers tydens sy regering dat Maria en Josef vir die volkstelling na Bethlehem moes reis, en was ook die tyd waarin Jesus gebore is (Dan. 11:20). Voorts sou die heerser in hierdie profesie deur ’n “veragtelike persoon” opgevolg word (Dan. 11:21, NAB). Die geskiedenis toon inderdaad dat keiser Augustus deur sy aanneemkind, Tiberius, opgevolg is. Tiberius was bekend vir sy eksentrisiteit en wreedheid. 

Bowenal was dit tydens Tiberius se bewind, soos hierdie skrifgedeelte aantoon, dat “die vors van die verbond” verbreek sou word (Dan. 11:22). Hierdie verbreking is duidelik die kruisiging van Jesus, die een wat ook “’n Gesalfde, ’n Vors” genoem word (Dan. 9:25, OAB; vgl. ook Matt. 27:33-50). Jesus is immers tydens die bewind van Tiberius tereggestel. Hierdie verwysing na Jesus as “die vors van die verbond” is ’n kragtige baken in die vloei van historiese gebeure, wat weereens ’n kragtige bewys is van God se wonderbare voorkennis. Al die gebeure van die verlede is ten volle bewaarheid, presies soos God dit voorspel het. Ons kan dus die Here vertrou, ook vir die profesieë wat nog vervul moet word. 

`Te midde van al die politieke en historiese gewoel, kom Jesus van Nasaret – “die vors van die verbond” – in hierdie skrifgedeeltes te voorskyn. Hoe help dit ons om te besef dat Christus, te midde van onstuimigheid en politieke stryd, steeds die Middelpunt van die Bybel is?`