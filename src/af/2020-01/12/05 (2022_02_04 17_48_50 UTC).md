---
title:  Die volgende magsbestel
date:   18/03/2020
---

`Lees Daniël 11:29-39. Watter entiteit verrys na heidense Rome?` 

Daniël 11:29-39 verwys na ’n nuwe soort magsbestel. Alhoewel dit vanuit heidense Rome – d.w.s. vanuit die Romeinse Ryk – verrys, en dus bepaalde eienskappe van sy voorganger geërf het, is dit in ander opsigte splinternuut. Die Bybel sê dat dit “hierdie keer nie weer soos die vorige keer sal gaan nie” (Dan. 11:29; NAB, woordorde effens aangepas). Voorts sien ’n mens dat dit soos ’n godsdienstige mag optree. Die aanvalle wat dit loods, is hoofsaaklik op God en sy kinders gerig. Kom ons kyk nou na ’n paar van hierdie koning se wandade. 

Eerstens, sal hy “sy toorn openbaar teen die heilige verbond” (Dan. 11:30, OAB). Hier verwys dit gewis na God se verlossingsverbond, wat hierdie koning teëstaan. 

Tweedens, gaan hy magte uitstuur wat “die heiligdom, die vesting, ontheilig” en “die voortdurende offer afskaf” (Dan. 11:31, OAB). In Daniël 8 het ons dit ook gesien, hoe die klein horinkie God se “heilige woning” neergewerp en Hom die “voortdurende offer” ontneem het (Dan. 8:11, OAB). Hierdie behoort as ’n geestelike aanval – te wete teen Christus se middelaarswerk in die hemelse heiligdom – geïnterpreteer te word.  Die nuwe magsbestel se aanval op die heiligdom lei derdens daartoe dat “die ontsettende gruwel” (hfst. 11:31, OAB) in God se tempel geplaas word. ’n Ooreenstemmende uitdrukking in Daniël 8:13 – “die ontsettende goddeloosheid” – dui op die rebellie van die klein horinkie en die afvalligheid wat dit meebring (OAB). 

Vierdens vervolg hierdie nuwe bestel die kinders van die Here: “Dan sal die vervolging party van die verstandige leiers tref sodat die volk gelouter, gesuiwer en gereinig kan word tot die eindtyd toe” (Dan. 11:35, NAB). Dit laat dink ’n mens aan die kleinhorinkie-mag, wat sommige van “die leër” asook “die sterre” neergewerp en hulle vertrap het (Dan. 8:10; vgl. met Dan. 7:25).  Let ook, vyfdens, op die volgende: “Die koning van die noorde sal maak soos hy wil en sal hom verhef en hom groter hou as enige god. Selfs teen die ware God sal hy ongehoorde dinge sê” (Dan. 11:36, NAB). Dit is geensins verbasend dat die klein horinkie dit ook doen nie. Hy spreek “groot dinge” (Dan. 7:8, OAB) en boonop teen die Allerhoogste (Dan. 7:25). 

`Ander ooreenkomste kan ook aangetoon word. Let egter op die dinge wat ons reeds in Daniël 7 en 8 ontdek het. Wie of wat is hierdie mag (of magsbestel)? Hoekom is dit so belangrik dat ons, ten spyte van groepsdruk, vasstaan by ons siening oor hierdie entiteit se ware identiteit?`