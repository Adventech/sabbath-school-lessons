---
title:  Profesieë oor Sirië en Egipte
date:   16/03/2020
---

`Lees Daniël 11:5-14. Wat gebeur hier?` 

Na die dood van Aleksander die Grote word die enorme Griekse Ryk onder die keiser se vier generaals verdeel. Twee van hulle – Seleucus oor Sirië (in die noorde) en Ptolemaeus oor Egipte (in die suide) – kry dit reg om dinastieë op die been te bring wat onderling veg, om beheer van die land te verkry. 

Die meeste bybelstudente sien die oorlog tussen die koning van die noorde en dié van die suide (waarvan Daniël 11:5-14 praat) as die vele oorloë wat destyds tussen hierdie twee dinastieë gevoer is. Volgens die profesie sou daar ’n poging wees om die twee dinastieë deur ondertrouery te verenig, maar daardie alliansie was uiteindelik van korte duur (Dan. 11:6). Historiese bronne dui daarop dat Antiochus II Theos (261-246 v.C.), die kleinseun van Seleucus I, met Berenice, die dogter van die Egiptiese koning Ptolemaeus II Philadelphus, getrou het. Die ooreenkoms het egter nie gehou nie en die konflik wat ’n direkte uitwerking op die volk van God gehad het, is sommer gou weer hervat. Hoofstuk 11 handel dus oor ’n aantal belangrike gebeure wat God se kinders in die eeue na die profeet Daniël sou raak. 

Opnuut wonder ’n mens waarom die Here al hierdie dinge in die fynste besonderhede voorspel – oor allerhande oorloë en koninkryke wat mekaar die stryd aansê en dit om beheer oor ’n bepaalde wêrelddeel te verkry. Tog is die rede eenvoudig: omdat hierdie oorloë die kinders van die Here geraak het. Die Here lig dus sy kinders vroegtydig in oor al die uitdagings wat nog vir hulle voorlê. Neem ook in ag dat God die Heer van die geskiedenis is. Ons sien dus weereens hoe God se woord bewaarheid word, met elke profesie wat op ’n bepaalde historiese gebeurtenis uitloop. Die God wat die wisseling van daardie strydende Hellenistiese koninkryke se lot voorspel het, is duidelik die God wat die toekoms ken. Hy is waardig. Op Hom kan ons ons vertroue stel. Hom kan ons glo. Die Here is ’n grote God, nie die produk van menslike verbeelding soos die afgode nie. Die lewende God bepaal nie net die verloop van die geskiedenis nie, maar ook ons lewensloop as ons Hom net ’n kans wil gee. 

`Lees Jesaja 46:9 en 10. Hoeveel grondbeginsels van die Christelike leer bevat hierdie twee teksverse, en watter groot hoop kan ons daaruit put? Dink net hoe vreesaanjaend vers tien sou wees as onse God nie goedhartig en liefdevol was nie, maar wraaksugtig en gemeen was.`