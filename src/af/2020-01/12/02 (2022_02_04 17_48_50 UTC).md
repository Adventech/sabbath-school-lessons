---
title:  Profesieë oor Persië en Griekeland
date:   15/03/2020
---

`Lees Daniël 11:1-4. Wat gebeur hier wat ’n mens aan sommige van Daniël se vorige profesieë laat dink?` 

Gabriël sê vir Daniël dat drie konings vanuit Persië gaan verrys. Daarna sal ’n vierde kom wat ryker as die voriges gaan wees en wat slaags met die Grieke gaan raak. Na Kores het drie opeenvolgende Persiese heersers gekom: Kambuses (530-522 v.C.), die Valse Smerdis (522 v.C.) en Darius I (522-486 v.C.). Die vierde koning is Xerxes wat in die bybelboek Ester Ahasveros genoem word. Hy was skatryk (Est. 1:1-7) en die leër waarmee hy teen Griekeland opgeruk het om dit te beleër, was ’n oormag, net soos die profesie voorspel het. Ten spyte van die oormag word Xerxes se aanval deur ’n heelwat kleiner Griekse leër – ’n leër wat dapper baklei het – afgeweer.  Dit is nie moeilik om uit te werk dat die magtige koning wat in Daniël 11:3 verrys, Aleksander die Grote is nie, ’n koning wat immers destyds die opperheerser van die antieke wêreld geword het. Op die ouderdom van 32 is hy egter oorlede, sonder ’n erfgenaam om oor die Griekse Ryk te regeer. So is die koninkryk dan onder sy vier generaals verdeel; met Seleucus oor Sirië en Mesopotamië, Ptolemaeus oor Egipte, Lusimagos oor Trasië en dele van Klein-Asië, en Kassandros oor Masedonië en Griekeland. 

`Vergelyk Daniël 11:2-4 met Daniël 8:3-8 en verse 20-22. Hoe help al hierdie teksverse ’n mens om te bepaal dat Aleksander die magshebber is wat hier beskryf word?` 

Wat kan ons uit dié verskillende name, datums, plekke en historiese gebeure leer? Eerstens, dat profesie vervul word net soos God se getroue boodskapper – die Bybel – sê. Dit faal nooit nie. Tweedens, dat God ook Heer van die geskiedenis is. Soms lyk dit asof die opeenvolgende politieke bedelings, leiers en koninkryke deur die ambisie van keisers, diktators en politici met uiteenlopende sienings aangedryf word. Die Bybel toon egter dat God in beheer van alles is, en dat Hdie verloop van die geskiedenis volgens svolmaakte wil bepaal, wat uiteindelik tot die uitwissing van die bose en die daarstelling van God se ewige koninkryk sal lei.