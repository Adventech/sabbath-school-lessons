---
title:  Eindtyd-gebeure
date:   19/03/2020
---

`Lees Daniël 11:40-45. Wat gebeur hier?` 

Die volgende sinsnedes kan ons help om sin van hierdie skrifgedeelte te maak: 

Die tyd van die einde: Dié uitdrukking verskyn slegs in die boek Daniël (hfst. 8:17, 11:35 en 40, 12:4 en 9). ’n Studie van Daniël se profesieë toon dat die eindtyd in 1798 met die val die pousdom begin het, en dat dit tot by die opstandingsme strek (Dan. 12:2). 

Koning van die noorde: Eerstens dui hierdie naam geografies gesproke op die Seleukiese dinastie. Tog dui dit in ’n later stadium ook op heidense en later op pouslike Rome. Die koning van die noorde” is dus nie ’n plek op ’n antieke kaart nie, maar eintlik die geestelike vyand van die kinders van die Here. Let ook op die feit dat die koning van die noorde ’n namaaksel van die ware God is, die lewende God wat in bybelsimboliek met die noorde geassosieer word (Jes. 14:13). 

Koning van die suide (OAB): Aanvanklik dui dit op die Ptolemeïese dinastie in Egipte, suid van die Heilige Land. Later kom ’n teologiese dimensie by en dui volgens sommige bybelgeleerdes op ateïsme. In haar kommentaar oor dié verwysing na Egipte in Openbaring 11:8 sê Ellen G. White: “Dit is ateïsme” (The Great Controversy, bl. 269). 

Die berg van die heilige prag: In Ou-Testamentiese tye het dit op Sion gedui, die hoofstad en hartland van Israel. Dit was dus ’n letterlike plek in die beloofde land. Na die kruis is God se kinders egter nie meer aan ’n bepaalde etniese of geografiese herkoms uitgeken nie. Die heilige berg waarvan hierdie skrifgedeelte dus melding maak, is ’n simboliese en nie ’n geografiese identiteit nie – dit dui op al God se kinders wêreldwyd. 

So, dalk kan hierdie gebeure soos volg geïnterpreteer word: 

1. Die koning van die suide val die koning van die noorde aan – die Franse Revolusie probeer vergeefs om godsdiens uit te roei en die pousdom te oorwin.
2. Die koning van die noorde val dié van die suide aan en oorwin hom – die godsdienstige magsbestel onder leiding van die pousdom en sy bondgenote sal uiteindelik die magte van ateïsme oorwen, en dan ’n koalisie met die verloorders vorm.
3. Edom en Moab en die beste deel van die kinders van Ammon sal ontkom – sommige wat nie voorheen as deel van God se oorblyfsel beskou is nie, sal ter elfder ure by hulle aansluit.
4. Die koning van die noorde maak gereed om die berg van die heilige prag aan te val, maar dan sneuwel hy – die magte van duisternis word vernietig en God se ewige koninkryk daarna gevestig.