---
title:  Vanuit die noorde en die suide tot by die Beloofde Land
date:   14/03/2020
---

### Skrifverwysings vir hierdie week se studie 
Daniël 11 en hfst. 8:3-8 en verse 20-22; Jesaja 46:9, 10; Daniël 8:9 en 23; Matteus 27:3350. 

> <p>Geheueteks</p> 
> “Dan sal die vervolging party van die verstandige leiers tref sodat die volk gelouter, gesuiwer en gereinig kan word tot die eindtyd toe, want die einde is klaar bepaal” (Daniël 11:35, NAB; vgl. ook OAB). 

Voordat ons met hierdie uitdagende hoofstuk begin, moet ons eers op ’n paar dinge let. Eerstens loop Daniël 11 parallel met die algehele profetiese uitleg van die boek Daniël. Die profetiese boodskap in hoofstuk 11 stem in terme van vertelde tyd (die historiese tydperke wat gedek word) ooreen met dié van hoofstukke 2, 7, 8 en 9 – dit strek vanaf Daniël se leeftyd tot aan die eindtyd. Tweedens het ons weereens opeenvolgende wêreldryke, ryke wat dikwels God se kinders onderdruk. Derdens bereik elk van die ooreenstemmende profetiese vertellings ’n klimaks, en eindig op ’n hoë en gelukkige noot. In Daniël 2 verpletter die rots (of klip) die beeld, in Daniël 7 ontvang die Seun van die mens die koninkryk, en in Daniël 8 en 9 word die hemelse heiligdom deur die Messias se sending en middelaarswerk gereinig.  Hoofstuk 11 het ’n drieledige struktuur. Dit begin eerstens by die Persiese konings en bespreek elkeen se lot, asook die eindtyd wanneer die koning van die noorde ’n aanval op God se heilige berg gaan loods. Daarna het ons, tweedens, ’n aantal opeenvolgende oorloë tussen die koning van die noorde en dié van die suide, asook hoe dit God se kinders raak. Derdens sluit hoofstuk 11 op ’n hoë noot af, met die koning van die noorde wat sneuwel voor die “die pragtige berg waar die heiligdom staan” (Dan. 11:45, NAB). Hierdie positiewe slot beteken die einde van boosheid en die vestiging van God se ewige koninkryk. 

_*Bestudeer hierdie week se les as voorbereiding vir Sabbat, 21 Maart._