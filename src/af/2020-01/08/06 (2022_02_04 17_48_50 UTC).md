---
title:  Die heiliges van die Allerhoogste
date:   20/02/2020
---

`Wat gebeur telkens met die kinders van die Here in die volgende teksverse? Dan. 7:18, 21, 22, 25, 27.` 

Die “heiliges van die Allerhoogste” (OAB) is hoe die kinders van die Here hier genoem word. Hulle word deur die kleinhorinkie-mag aangeval. Vasbeslote om aan God en sy gebod getrou te bly, word hulle dan in die era van pouslike heerskappy vervolg. Die Christene het egter ook vervolging in die voorafgaande era deurgemaak, in die tyd van die heidense Ryk van Rome (m.a.w. reeds in die tyd van die vierde dier). Nietemin is die vervolging waarvan ’n mens in Daniël 7:25 lees, ’n nuwe soort vervolging. Die drakoniese mag is nou die klein horinkie, ’n mag wat eers na afloop van heidense Rome op die toneel verskyn het. 

Nietemin sal God se getroue kinders nie vir ewig aan onderdrukking deur wêreldse magte onderwerp word nie. Die koninkryk van God sál op ’n dag alle aardse koninkryke vervang. ’n Mens sien ook, interessant genoeg, hoedat die Seun van die mens in Daniël se visioen die opperheerskappy ontvang: “Aan Hom is gegee heerskappy en eer en koningskap” (Dan. 7:14, OAB). Tog is die engel se interpretasie van daardie gebeurtenis effens anders: dit is die “heiliges van die Allerhoogste” wat die koningskap ontvang (Dan. 7:18, OAB). Tog is dit nie ’n weerspreking nie. Die Seun van die mens is immer verwant aan God én die mens. Sy oorwinning is derhalwe ook die oorwinning van dié wat Hy verteenwoordig. Toe die hoëpriester Jesus vra of Hy wel die Messias, die Seun van God is, wys Jesus hom op Psalm 110:1 en Daniël 7:13 en 14, en sê: “Ek is. En u almal sal die Seun van die mens aan die regterhand van die krag van God sien sit en kom met die wolke van die hemel” (Mark. 14:62, OAB). Met ander woorde, dit is Jesus wat ons in die hemelse hofsitting verteenwoordig. Hy het alreeds die magte van duisternis oorwin en deel sy triomf met dié wat ’n noue wandel met Hom nastreef. Ons het derhalwe niks of niemand om te vrees nie. Dit is soos die apostel Paulus tereg sê: “Maar in al hierdie dinge is ons meer as oorwinnaars deur Hom wat ons liefgehad het. Want ek is versekerd dat geen dood of lewe of engele of owerhede of magte of teenwoordige of toekomende dinge of hoogte of diepte of enige ander skepsel ons sal kan skei van die liefde van God wat daar in Christus Jesus, onse Here, is nie” (Rom. 8:37-39, OAB). 

`Kyk net hoe akkuraat voorspel Daniël die geskiedenis, duisende jare voordat dit ontvou het. Hoe help dit ’n mens om daadwerklik te glo dat al God se toekomsbeloftes bewaarheid sal word?`