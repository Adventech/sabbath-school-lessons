---
title:  Die vier diere
date:   16/02/2020
---

`Lees Daniël 7. Wat sien Daniël hier in ’n neutedop, en waaroor gaan die visioen?` 

Elke dier wat Daniël sien, stem met ’n gedeelte van die groot beeld in Nebukadnesar se droom ooreen. Nietemin beskryf dit telkens die onderskeie koninkryke in fyner besonderhede. Al die nasies in die visioen is natuurlik heidens, en interessant genoeg, is al die diere wat hulle versinnebeeld onrein diere. Buiten vir die vierde dier beskryf Daniël deurgaans bekende diere uit die diereryk. Die gekose diere-beelde vertoon dus ’n planmatigheid en is nie na willekeur gekies nie. Elke dier vertoon immers eienskappe wat met hul ooreenstemmende koninkryke strook. 

Die leeu: Dit is ’n besonder gepaste beskrywing van Babilon. Gevleuelde leeus was ’n algemene verskynsel in Babiloniese kuns en koninklike argitektuur. Die leeu in die visioen se vlerke word uiteindelik afgeruk. Hy begin om regop te loop soos ’n mens, en ontvang ook ’n mensehart. Dit simboliseer die agteruitgang en verwording van die Babiloniese Ryk onder die laaste paar konings. 

Die beer: Die beer dui op Medo-Persië. Die feit dat dit “aan die een kant opgerig” was (oftewel “op sy agtervoete gestaan het”), dui op die Perse se oorheersing m.b.t. die Mede. Die drie ribbebene tussen sy tande versinnebeeld die groot plekke wat die Medo-Persiese Ryk verower het: Lidië, Babilon en Egipte. 

Die luiperd: Die vinnige luiperd dui op die Griekse Ryk wat deur Aleksander die Grote tot stand gebring is. Die vier vlerke maak hierdie dier selfs nog vinniger as sy voorgangers. Dit is ’n gepaste beskrywing van keiser Aleksander wat binne die bestek van ’n paar jaar die ganse bekende wêreld van destyds ingepalm het. 

Die skrikwekkende en vreesaanjaende dier: Die voorafgaande entiteite word versinnebeeld deur diere wat min of meer bekend lyk, terwyl die vierde totaal eiesoortig is. Met ander woorde: Die eerste drie is “soos” ’n leeu of “soos” ’n beer of “soos” ’n luiperd, maar die vierde lyk nie soos enigiets uit die diereryk nie. Dié gedrog met sy vele horings blyk ook wreder en roofsugtiger as sy voorgangers te wees. Dit is dus ’n gepaste beskrywing van heidense Rome, d.w.s. die voete van yster (soos Nebukadnesar in sy droom gesien het), wat almal en alles verower, regeer en vertrap het. 

`Oor duisende jare heen het hierdie mensgemaakte ryke gekom en gegaan, net soos die Bybel voorspel het. Hoe vertroostend is die wete dat God bo al die rumoer, onrus – en met tye, totale chaos – as oppergesag regeer? Wat sê dit vir ’n mens oor die betroubaarheid van die Skrif?`