---
title:  Die klein horinkie
date:   17/02/2020
---

`Lees Daniël 7:7 en 8, asook verse 19-25. Wie is die kleinhorinkie-mag wat regstreeks verrys uit die vierde dier en tog deel daarvan bly?` 

Gister het ons vasgestel dat die verskriklike dier met die tien horings wat die wêreld wreed onderdruk het, op heidense Rome dui. Nou moet ons die klein horinkie en die mag wat dit versinnebeeld, bekyk. In die visioen sien ’n mens dat drie van die vierde dier se tien horings uitgepluk word, om plek vir ’n klein horinkie te maak. Dié horinkie het oë soos ’n mens en raak allerhande “verwaande dinge” kwyt (Dan. 7:8, NAB). Duidelik is hierdie klein horinkie ’n uitvloeisel van heidense Rome, want dit verrys direk vanuit die entiteit wat deur die verskriklike dier versinnebeeld word. In ’n sekere opsig is dit dus ’n voortsetting van bepaalde eienskappe van Rome van ouds. Dit is m.a.w. bloot ’n nuwe fase van die vierde dier.  Daniël sien hoe daardie horinkie teen God se heiliges oorlog voer. Toe verduidelik die engel dat die horinkie ’n koning is wat drie ongeoorloofde dinge doen: (1) Hy sal teen die Allerhoogste laster, (2) hy sal die heiliges van die Allerhoogste vervolg, en (3) hy sal probeer om tye en wet te verander. So word die heiliges dan in sy mag oorgegee. Daarna gee die engel die tydperk waartydens die klein horinkie heerskappy sal voer: ‘n tyd en tye en die helfte van ‘n tyd. Dit is profetiese taal. In dié spesifieke geval dui die woord tyd op ’n “jaar” en die uitdrukking tye op ’n verdubbeling, d.w.s. “twee jaar”. Dit is dus ’n tydperk van drie en ’n half profetiese jare, wat volgens die jaar-dag beginsel op ’n tydperk van 1,260 jaar neerkom. In daardie tydperk loods die klein horinkie ’n aanval teen God. Hy vervolg ook God se heiliges en probeer om die wet van God te verander. 

`Lees 2 Tessalonisense 2:1-12. Watter ooreenkomste bespeur ’n mens tussen ‘die mens van sonde’ (OAB) en die klein horinkie? Op watter mag, glo ons, dui dit? Waarom? Wat is die enigste mag wat uit heidense Rome verrys het wat nietemin deel van Rome is, ’n mag wat vanaf outydse Rome tot aan die voleinding van die aarde strek (wat beteken dat dit vandag nog bestaan)?`