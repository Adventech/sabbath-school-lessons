---
title:  Die hemelse hof neem sitplekke in
date:   18/02/2020
---

Na die visioen van die vier diere, en die doen en late van die klein horinkie, sien die profeet ’n toneel afspeel in die hemelse hof (Dan. 7:9, 10, 13, 14). Net voordat die hofverrigtinge begin, word trone gereed gemaak en die Oue van dae gaan sit op Sy troon.  Uit daardie hemelse toneel blyk dit dat derduisende hemelwesens Hom aanbid. Daarna gaan sit die gereg en die boeke word geopen. Let op ’n belangrike aspek van hierdie oordeel: dit vind na die 1,260-jaarperiode van die kleinhoring-mag se bedrywighede plaas  (538 v.C. tot 1798 n.C.; let op Vrydag se les), maar wel voor die totstandkoming van die heellaaste koninkryk, dié van God. Om die waarheid te sê, die volgende opeenvolgende gebeurtenisse verskyn driekeer in Daniël se visioen in hoofstuk 7: 

<center>Die kleinhorinkie-fase (538 v.C tot 1798 n.C.)</center>

<center>Die hemelse oordeel</center>

<center>God se ewige koninkryk</center> 

`Lees Daniël 7:13, 14, 21, 22, 26 en 27. Op watter maniere bevoordeel die hemelse oordeel (ondersoekende oordeel) God se getroue kinders?` 

Die Ou Testament beskryf etlike oordele vanuit die tabernakel en die tempel. Dié een is egter anders. Hier het ons ’n kosmiese oordeel wat nie net die klein horinkie raak nie, maar ook die heiliges van die Allerhoogste wat uiteindelik die koninkryk gaan beërwe.  Daniël 7 beskryf nie die besonderhede van hierdie oordeel nie. Hy bied geen klinkklare aanloop of afloop nie. Dit sinspeel daarop dat die vermelde oordeel op die hakke van die klein horinkie se aanvalle teen God en sy kinders plaasvind. Die aankondiging van ’n oordeel van kosmiese afmetings, is duidelik die hoofsaak hier. Wanneer dit begin, is iets wat ons egter in die weke wat voorlê gaan bekyk, ook hoedat die oordeel met die reiniging van die hemelse heiligdom op die groot Versoendag verband hou. Hierdie dinge word aanstons in Daniël 8 en 9 beskryf. Wat leer ons egter hieruit? Dat daar duidelik ’n hemelse oordeel vr die wederkoms gaan wees, waarin God in sy kinders se guns gaan beslis (Dan. 7:22). 

`Waarom is ’n deeglike begrip van die dinge wat Jesus aan die kruis vermag het so deurslaggewend vir die koestering van verlossingsekerheid in hierdie oordeelsuur voor die hemelse regbank? Watter hoop sal ons hê – of liewer, hét ons enigsins hoop – sonder die kruis? (lees Rom. 8:1.)`