---
title:  Die koms van die Seun van die mens
date:   19/02/2020
---

`Lees Daniël 7:13. Wie is die Seun van die mens hier, en hoe weet jy dat dit Hy is? Waaraan ken ’n mens Hom uit? (Lees ook Mark. 13:26, Matt. 8:20 en hfst. 9:6, asook Luk. 9:26 en hfst. 12:8.)` 

Terwyl die oordeel ontvou, verskyn die vernaamste figuur op die toneel: die Seun van die mens. Wie is Hy? Eerstens maak Hy sy verskyning as ’n afsonderlike hemelse figuur. Uit sy titel blyk dit dat Hy ook menslike eienskappe vertoon. Met ander woorde, Hy is ’n godmens wat aktief by die oordeel betrokke is. Tweedens is ‘die Seun van die mens wat op die wolke kom’ ’n algemene Nuwe Testamentiese voorstelling van Jesus se wederkoms. In dié geval, d.w.s. hier in Daniël 7:13, kom die Seun van die mens nie bo vanaf die hemel af aarde toe nie. Nee, Hy beweeg horisontaal van een plek in die hemel na ’n ander, sodat Hy voor die Oue van dae kan verskyn. Derdens dui hierdie uitbeelding van die Seun van die mens wat op die wolke kom, op ’n sigbare manifestasie van die Here. Tog laat hierdie beeld ‘n mens ook dink aan die hoëpriester van ouds wat op die groot Versoendag, in ’n wolk gehul, die Allerheiligste vertrek binnegaan om die heiligdom  te reinig. 

Die Seun van die mens is ook ’n koninklike figuur. Hy ontvang “heerskappy en eer en koningskap en al die volke en nasies en tale… vereer Hom” (Dan. 7:14; OAB, werkwoordposisie en tydsvorm aangepas). Die werkwoord “vereer” kan ook as “aanbid” vertaal word. Die onderskeie Afrikaanse vertalings gebruik afwisselend die woorde “vereer,” “dien” en “aanbid” in hoofstukke 1 tot 7 (Dan. 3:12, 14, 17, 18, 28; Dan. 6:16, 20; Dan. 7:14, 27) en dui deurgaans op die verering van ’n opperwese. Let dus op die godsdienstige stelsel wat deur die klein horinkie versinnebeeld word en die feit dat hulle poog om God se wet te verander. Dit lei daartoe dat die aanbidding wat God alleen toekom, gekaap en geknoei word. Die oordeel wat hier uitgebeeld word, toon egter hoedat ware aanbidding – aanbidding van die lewende God – uiteindelik in ere herstel word. Een van die elemente in die pouslike aanbiddingstelsel is die invoeging van ’n sondige menslike middelaar tussen God en die mens. Daniël toon egter dat die enigste middelaar wat in staat is om die mens voor God te verteenwoordig die Seun van die mens is. Die Skrif sê immers: “Want daar is een God en een Middellaar tussen God en die mense, die mens Christus Jesus” (1 Tim. 2:5, OAB). 

`Dink net aan al die dinge wat ’n mens in die Bybel oor die lewe en karakter van Jesus lees. Hoekom is dit so vertroostend om ook te hoor dat Hy die een is waarom  alles in die hemelse oordeel draai?`