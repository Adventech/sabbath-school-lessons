---
title:  Van stormsee tot wederkomswolke
date:   15/02/2020
---

### Skrifverwysings vir hierdie week se studie 
Daniël 7, 2 Tessalonicense 2:1-12, Romeine 8:1, Markus 13:26, Lukas 9:26 en hfst. 12:8, asook 1 Timoteus 2:5. 

> <p>Geheueteks</p> 
> “Dan word die koningskap en die heerskappy en die grootheid van die koninkryke onder die ganse hemel gegee aan die volk van die heiliges van die Allerhoogste; hulle koninkryk is ’n ewige koninkryk, en al die heerskappye sal hulle vereer en gehoorsaam wees” (Daniël 7:27, OAB). 

Hierdie week se onderwerp, dié in Daniël 7, loop parallel met die droom in hoofstuk 2. Daniël 7 brei egter uit op die voorspellings in Daniël 2. Eerstens sien die profeet ’n nagtoneel, met die wind uit al vier windstreke wat die see onstuimig maak. Die twee elemente water en donkerte laat ’n mens aan die skepping dink, maar iets is nie pluis nie. Daar is klaarblyklik ’n aanslag teen die skepping, dit is verwronge. Tweedens is al die diere in die visioen onrein; en elkeen is ’n kruising van spesies wat op ’n skending van die geskape orde neerkom. Derdens oefen die diere in die visioen mag oor ander uit. Dit wil voorkom of die heerskappy wat God aan Adam in die tuin van Eden gegee het, wederregtelik deur hierdie moondhede ingepalm word. Vierdens is die wederkoms van die Seun van die mens ’n keerpunt, waarin daardie Godgegewe heerskappy aan die regmatige rentmeesters terugbesorg word. Dit wat Adam in Eden verloor het, herstel die Seun van die mens met die hemelse oordeel. Die bovermelde beskrywing bied die leser ’n arendsblik op die slottonele van die wêreldgeskiedenis, waarin ’n string beelde ’n digverweefde agtergrondskildery vorm. Gelukkig verklaar die engel sommige van die noodsaaklikste dele, wat ’n mens ten minste vatplek aan hierdie wonderlike profesie gee. 

_*Bestudeer hierdie week se les as voorbereiding vir Sabbat, 22 Februarie._