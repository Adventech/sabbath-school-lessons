---
title:  Wagtend op die wederkoms
date:   26/03/2020
---

`Lees Daniël 12:5-13. Hoe sluit die boek Daniël af?` 

Interessant genoeg vind hierdie slottoneel plaas by “die rivier” (d.w.s. die Tigrisrivier soos die NAB dit duidelik stel), en is die plek van Daniël se laaste groot visioen (Dan. 10:4). Tog dui die woord wat hier as “rivier” vertaal word – ye’or – gewoonlik op die Nylrivier. Dit laat ’n mens aan die uittog uit Egipte dink, en toon dat God sy eindtydkinders uit die hande van geestelike Babilon sal red, net soos Hy die Israeliete uit Egipte bevry het. 

Drie profetiese tydperke word hier deurgegee. Die eerste tydperk – “’n tyd, tye en ’n halwe tyd” (OAB, NAB, NLV) – beantwoord die vraag: “Hoe lank sal dit duur voordat hierdie skrikwekkende dinge in vervulling gaan?” (Dan. 12:6, NLV). Die “skrikwekkende dinge” verwys na die dinge wat in hoofstuk 11 se visioen uitgebeeld word, wat natuurlik uitbrei op dié in Daniël 7 en 8. Let veral op die feit dat hierdie tydperk in Daniël 7:25 en later in die volgende hoofstukke van Openbaring genoem woord – te wete hoofstuk 11:3, hoofstuk 12:6, hoofstuk 14 en hoofstuk 13:5. Dit stem ook ooreen met die 1,260 jaar van pouslike oppermag, wat van 538 v.C. tot 1798 n.C. geduur het. Daniël 11:32-35 maak ook melding van hierdie vervolging, maar sonder om ’n tydsduur te gee. 

Die ander twee tydperke is die 1,290- en 1,335-dae-tydperke, en beantwoord die vraag: “Wat sal die einde van al hierdie dinge wees?” (NLV) – ’n vraag wat Daniël self aan die Man in die linneklere stel. Wat meer is, beide tydperke begin met die afskaf van die “gereelde offer” en die oprig van “die gruwelike ding wat verwoesting aanrig” (NLV). Uit die les oor Daniël 8 het ons gesien dat die “daaglikse” of “voortdurende offer” op Christus se volgehoue bemiddeling dui, wat met ’n vervalsde vorm van aanbidding vervang word. Die profetiese tydperk begin dus in 508 n.C. toe Clovis, die koning van die Franke, hom tot die Katolieke geloof bekeer het. Hierdie belangrike gebeurtenis het die weg vir die samesmelting van kerk en staat gebaan, ’n praktyk wat regdeur die Middeleeue gevolg is. Die 1,290 dae het dus in 1798 geëindig, toe die pous op gesag van die Franse keiser Napoleon gearresteer is. En die 1,335 dae – die laaste profetiese tydperk wat in Daniël genoem word, eindig in 1843. Dit is natuurlik die tyd van die Milleriete-beweging en die hernieude bestudering van bybelprofesie – ’n tydperk waarin gelowiges met groot hoop na die wederkoms van Christus uitgesien het.

`In Daniël merk ’n mens deurgaans twee dinge: Dat die kinders van die Here vervolg word, en die feit dat hulle in ’n later stadium vrygespreek en gered word. Hoe kan hierdie tweeledige waarheid ons help om getrou te probeer bly, ongeag die beproewinge waardeur ons tans gaan?`