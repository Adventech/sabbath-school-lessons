---
title:  Ons Vors, Migael
date:   22/03/2020
---

`Lees Daniël 12:1. Wie verander die verloop van die geskiedenis aan die einde van tyd? Hoe help Romeine 8:34 en Hebreërs 7:25 ’n mens om hierdie teksvers in Daniël te verstaan?` 

Tot dusver is elke hoofstuk in Daniël met die naam van ’n heidense koning ingelui. Daniël 12 begin ook met die naam van ’n heerser, maar dié keer is dit ’n goddelike Vors wat na vore tree om God se kinders uit die hand van die vyand te bevry. Soos ons flussies in ons studie oor Daniël 10 gesien het, is Migael dieselfde magtige hemelwese wat aan Daniël by die oewer van die Tigrisrivier verskyn het. So tree Migael dan na vore as die hemelse verteenwoordiger van God se volk. Elders in Daniël verskyn Hy ook as die Seun van ’n mens (Daniël 7), die Vors van die leër (Daniël 8), en ’n Gesalfde, ’n Vors (Daniël 9). Migael – wie se naam “wie is soos God?” beteken – is dus niemand anders as Jesus Self nie. 

Dit is belangrik om op die tydsberekening van Migael se ingryping te let. Volgens Daniël 12:1 gebeur dit “in dié tyd” (Dan. 12:1, OAB) en dui op die tydperk wat in die voorafgaande hoofstuk, Daniël 11:40-45, genoem word. Dit strek vanaf die val van die pousdom in 1798 tot by die voleinding van die wêreld en die opstandingsme (Dan. 12:2).  Uit die werkwoord “staan” – wat in die Ou Vertaling in hoofstuk 12:1 gebruik word om sy optrede te beskryf – kan ’n mens twee dinge oor die aard van Migael se werk aflei. Eerstens laat die woord “staan” ’n mens aan die opkoms van ’n koning dink, dat hy opstaan om te verower en regeer. Die gekose werkwoord het in die eerste plek ’n militêre konnotasie (let byvoorbeeld op die Afrikaanse terme “staande mag”). Dit toon dat Migael as ’n militêre bevelvoerder optree ten einde sy volk te beskerm, en dat Hy hulle in die laaste fase van die groot stryd op ’n spesiale wyse sal lei. 

Tweedens dui die werkwoord “staan” ook op ’n oordeel-scenario. Migael “staan” voor God as ’n regsverteenwoordiger. As Seun van die mens verskyn Hy voor die Oue van dae, en tree as voorspraak vir God se kinders in die ondersoekende oordeel op (Dan. 7:9-14). Die feit dat Migael “staan” (en ook “instaan”) suggereer dus die militêre en geregtelike sye van sy werk. Met ander woorde: Hy word met die nodige mag beklee om God se vyande te oorwin, en met die nodige gesag om God se kinders in die hemelse hofsitting te verteenwoordig. 

`Dink ’n bietjie daaroor na: wat beteken die wete dat Migael vir ons “instaan” en veral op hierdie tydstip van die groot kosmiese geveg? Watter hoop behoort dit aan jou as sondaar te gee?`