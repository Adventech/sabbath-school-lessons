---
title:  Vir verdere studie
date:   27/03/2020
---

“Bybelprofesie toon ’n reeks opeenvolgende gebeure wat uiteindelik tot die hemelse oordeel lei. ’n Mens sien dit veral in die boek Daniël. Tog is Daniël aangesê om daardie deel van sy profesieë wat op die eindtyd betrekking het, eers te verseël, ‘tot die tyd van die einde toe’ (OAB). Die pylvak van die wêreldgeskiedenis moes eers aanbreek, voordat die nuus oor die oordeel verkondig kon word, ’n finale tydperk wat eers deur die vervulling van al hierdie grondslag-profesieë voorafgegaan moes word. Met die aanbreek van die eindtyd sal ‘baie dit [hierdie profesieë in Daniël] deursoek, en die kennis sal vermeerder’ (Dan. 12:4). 

“By die apostel Paulus ontvang die destydse gelowiges egter ’n belangrike waarskuwing: moenie die wederkoms van Christus nou te wagte wees nie. ‘Die dag van die Here sal nie aanbreek voordat die laaste afvalligheid gekom het en die wettelose mens wat vir die verderf bestem is, sy verskyning gemaak het nie’ (2 Tess. 2:3, NAB). Eers moes die afvalligheid en die lang bewind van die ‘wettelose mens’ kom – en daarna kon ons die wederkoms van Jesus te wagte wees. Die ‘wettelose mens’ – wat ook ‘die verborgenheid van die ongeregtigheid,’ ‘die seun van die verderf’ en ‘die ongeregtige’ (OAB) genoem word – dui op die pousdom, wat volgens bybelprofesie haar opperheerskappy vir 1,260 jaar sou handhaaf. Hierdie tydperk het egter in 1798 tot ’n einde gekom. Die wederkoms van Christus kon dus nie voor hierdie dinge plaasvind nie. Paulus se waarskuwing [oor wanneer gelowiges die wederkoms min of meer te wagte kon wees] dek die hele Christelike bestel tot by 1798. Dit is eers na hierdie jaartal wat die boodskap verkondig kon [en kan] word, naamlik dat die wederkoms van Jesus op hande is” (Ellen G. White, The Great Controversy, bl. 356). 

**Vrae vir bespreking** 

`1. Watter gevare hou dit in om ’n datum vir toekomstige eindtydgebeure te probeer vasstel? Wat gebeur met baie se geloof wanneer sulke voorspellings uiteindelik nie bewaarheid word nie? Jesus se waarskuwing in Johannes 14:29 is immers van kardinale belang. Hoe kan dit ons help om profesie reg te gebruik, sodat dit geestelik opbouend is en ’n mens nie die fout maak om valse voorspellings te maak of te glo nie?` 

`2. Let op die tydvak waarin ons woon – een van oombliklike kommunikasie tot aangrypende wetenskaplike uitvindings (wat natuurlik nie altyd so goed vir ons is nie). Hierdie verwikkelinge onderstreep die moontlikheid van ’n Bybelse “tyd van benoudheid… soos daar nog nie was sedert nasies ontstaan het nie” (OAB & NLV). Hoe so?` 

`3. Besin oor jul antwoorde op Maandag se laaste vraag en bespreek dit. Die vraag was: Waarom is die geregtigheid van Christus wat ons toegereken word, en daardie geregtigheid alleen, ons enigste hoop om “in die boek opgeskrywe” te word? Wat meer is: watter hoop het ons daarsonder?`