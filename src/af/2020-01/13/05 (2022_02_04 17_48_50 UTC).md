---
title:  Die verseëlde boek
date:   25/03/2020
---

`Lees Daniël 12:4 en Johannes 14:29. Hoekom moet Daniël dan tot die tyd van die einde verseël word?` 

Hier aan die einde van die laaste afdeling (hfst. 10:1-12:4) van dié profetiese boek kry Daniël opdrag om die boekrol tot die eindtyd te verseël. Let nietemin op die engel se voorspelling: “Baie sal dit deursoek, en die kennis sal vermeerder” (Dan. 12:4, OAB). Sommige bybelstudente meen dat hierdie versgedeelte op wetenskaplike vooruitgang dui, veral op grond van die King James-vertaling: “Many shall run to and fro, and knowledge shall be increased.” Uit die konteks blyk dit egter, soos die Afrikaanse Ou Vertaling inderdaad toon, dat dit die bybelboek self is wat met mening bestudeer gaan word. Die geskiedenis van die Christendom toon inderdaad dat Daniël eeue lank ’n onverstaanbare teks vir gelowiges was. Hoewel mense daarvan bewus was en dit op bepaalde plekke wel bestudeer is, het party van die sleutelwaarhede en profesieë daarin ’n raaisel gebly. Die profetiese boodskappe wat met die reiniging van die hemelse heiligdom, die oordeel, die identiteit en werk van die klein horinkie, asook die tydsbestekke hierin, verband hou, is enkele voorbeelde hier, en was alles behalwe duidelik. 

Die wending het met die Protestantse Hervorming gekom, waarna al hoe meer Christene die boek begin studeer het. Dit was egter eers met die aanvangs van die eindtyd dat die boek oopgegaan het en dat die betekenisse daarin op ’n meer volledige wyse ontsluit is. Ellen G. White sit dit paslik uiteen: “Dit was eers sedert 1798 dat die boek Daniël ontseël is. Toe het die kennis van profesie toegeneem, en het talle die gewigtige boodskap verkondig dat die oordeel op hande is” (The Great Controversy, bl. 356). “’n Nuwe belangstelling in die profesieë van Daniël en Openbaring het aan die einde van die agtiende en die begin van die negentiende eeu op die wêreldtoneel verskyn, en op ver-liggende plekke. Die bestudering van daardie profesieë het byna alom tot ’n bepaalde oortuiging gelei – dat die wederkoms van Christus op hande is. Vele bybelvertolkers in Engeland; insluitende Joseph Wolff in die Midde-Ooste, Manuel Lacunza in Suid-Amerika, en William Miller in die VSA; asook ’n magdom ander profesiestudente, het op grond van hul bestudering van Daniël verklaar dat die wederkoms op hande is. Vandag het daardie oortuiging die dryfveer vir ’n wêreldwye beweging geword” (The Seventh-day Adventist Bible Commentary, vol. 4, bl. 879). 

`Dink ’n bietjie aan die groot voordeel wat die hedendaagse gelowige het: ons kan terugkyk op die geskiedenis en sien hoedat hierdie profesieë van Daniël in die vorm van bepaalde historiese gebeure vervul is. Hoe help dit ’n mens om al God se beloftes te vertrou?`