---
title:  In die boek opgeskrywe
date:   23/03/2020
---

`Daniël 12:1 praat van almal “wat in die boek opgeskryf is” – wat beteken dit?` 

Migael se ingryping kom in ’n tyd van ongekende benoudheid, soos die Bybel dit beskrywe. Dit kom daarop neer dat God sy Gees aan die opstandige mensdom gaan onttrek. Dan volg die sewe laaste plae, waardeur God sy wraak oor die nasie uitoefen, en word op eindtyd-Babilon uitgestort (Openbaring 16 en hfst. 18:20-24). In daardie tyd word die magte van duisternis op die wêreld losgelaat. Let op Ellen G. White se skrywe in dié verband: “Dan sal Satan die mensdom in ’n laaste wêreldwye krisis dompel. Met die engele van God wat nie meer ’n demper op die strydlustige mens plaas nie, neem afbrekende emosies oor. Die ganse mensdom lê alles op aarde in puin. Daardie dag sal meer skrikwekkend wees as die verwoesting wat Jerusalem van ouds te beurt geval het” (The Great Controversy, bl. 614). Tog is dit juis in daardie tyd van verskrikking wat die kinders van die Here se redding bekragtig word. Dit gebeur tydens die ondersoekende oordeel, terwyl die hemelse hof in sitting is. By daardie geleentheid tree Jesus as hemelse hoëpriester op en suiwer sy kinders van alle blaam, waarna Hy hul name in ’n spesiale boek opteken. Wat is dié boek waarvan Daniël hier praat? Neem in ag dat die Bybel van twee soorte boeke wat in die hemel gebruik word, praat. Die een bevat die name van diegene wat aan die Here behoort, en word somtyds die boek van die lewe genoem (Eks. 32:32, Luk. 10:20, Ps. 69:28, Fil. 4:3, Op. 17:8). 

Benewens die boek van die lewe, praat die Bybel ook van ’n boek waarin die handelinge van die mens opgeteken word (Ps. 56:8, Mal. 3:16, Jes. 65:6). Laasgenoemde word in die hemelse hofsitting gebruik, ten einde elke mens se toewyding aan die Here te bepaal. Dit is dus ’n “boekstawing” of “databasis” – ’n naamlys met elkeen se doen en late daarby. Die idee van ’n hemelse naamlys, en veral die boekstaaf van doen en late daarin, maak party mense egter vreeslik benoud. Onthou net: sodra ’n mens jou lewe aan Christus wy, word jou naam in die boek van die lewe opgeteken, en ons slegte dade tydens die oordeel daaruit verwyder. Neem ook in ag dat hierdie boekstawing ’n geregtelike bewys is, sodat die ganse heelal kan sien dat ons wel aan Jesus behoort en gevolglik die reg het om tydens die tyd van benoudheid God se spesiale beskerming te geniet. 

`Waarom is die geregtigheid van Christus wat ons toegereken word, en daardie geregtigheid alleen, ons enigste hoop om “in die boek opgeskrywe” te wees? Hou jou antwoord gereed vir die klasbespreking.`