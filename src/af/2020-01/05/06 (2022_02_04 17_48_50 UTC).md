---
title:  Nederig en dankbaar
date:   30/01/2020
---

`Aangaande God sê die boetvaardige koning: “Almal wat op aarde woon, is niks in vergelyking met Hom nie” (Dan. 4:35, NLV). Wat is die koning se punt, inaggenome die konteks?` 

Hoe weet ons dat Nebukadnesar inderdaad ’n oorgawe aan die lewende God gemaak het? Die feit dat Nebukadnesar die skrywer van Daniël 4 is, is een van die groot bewyse. Die hoofstuk blyk grotendeels ’n transkripsie van ’n gedikteerde brief te wees, een wat hy aan die onderkonings van sy grootse ryk uitgestuur het. Hy skryf oor sy aanvanklike trots en die kranksinnigheid wat daarop volg, en erken nederig God se ingryping in sy lewe. In antieke tye het die konings byna nooit enigiets neerhalend oor hulself geskryf nie. Bykans alle koninklike dokumente uit daardie tydvak, wel ten minste dié wat aan ons bekend is, bring eer aan die koning. Die een in hoofstuk 4 – waarin ’n koning te kenne gee dat hy eenmaal trots was, en toe waansinnig geraak en soos ’n wilde dier begin leef het, dui dus op daadwerklike bekering. Wat meer is: die feit dat die koning sy bekeringsverhaal met die leser deel, en dan ruiterlik erken dat alle heerskappy aan God behoort, maak van hom ’n sendeling. Hy kan nie meer sy bekeringsbelewenis, ook nie die dinge wat hy by die lewende God geleer het, vir homself hou nie. Hierdie hoofstuk is dus die koning se oomblik van lofbetuiging tot God (Dan. 4:34-37), die bekendmaking van ’n wesenlike ervaring.  Nebukadnesar het nou ’n ander stel waardes as voorheen en weet dat menslike mag beperk is. In ’n aangrypende dankgebed verheerlik hy die lewende God vir sy almag, en die koning erken: “Al die aardbewoners word as niks geag nie” (Dan. 4:35, OAB). Dit wil sê, inherent het die mens niks om oor te spog nie. In hierdie laaste kykie na die lewe van Nebukadnesar, soos dit in die boek Daniël opgeteken is, het ons ’n koning wat Hom voor die Here verootmoedig. Hy is dankbaar en besing die grootsheid van God, en waarsku ons ook teen hoogmoed. Die Here verander egter steeds lewens. By Hom is daar al die nodige krag en genade om die rebelse sondaar in ’n kind van die Hemelkoning te verander, ongeag hoe trots of sondig daardie persoon aanvanklik is. 

`Lees Filippense 2:1-11. Hoe roei ’n mens die trots in jou lewe uit? Wat sê Paulus is hier die geheim tot sukses?`