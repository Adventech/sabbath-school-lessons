---
title:  Vir verdere studie
date:   31/01/2020
---

“Dieselfde heerser wat eens op ’n tyd so hoogmoedig was, het ’n nederige kind van God geword – van tirannieke, outoritêre alleenheerser tot wyse en barmhartige koning. Hy wat voorheen die God van die hemel teëgegaan en gelaster het, bely uiteindelik die almag van die Allerhoogste, en streef eerbied vir Jehova en die geluk van sy onderdane opreg na. Deur die teregwysing van die Koning van konings en die Heer van die here leer Nebukadnesar oplaas die les wat alle heersers behoort te leer: dat ware grootsheid uit opregte deugdelikheid spruit. So gee die koning dan te kenne dat Jehova die lewende God is. Hy sê: ‘Ek, Nebukadnesar, prys en eer en loof die Koning van die hemel. Alles wat Hy doen, is reg, sy optrede is regverdig. Hy het die mag om hoogmoediges te verneder’ [hfst. 4:37, NAB]. “Die Godsplan vir Babilon is volbring: die grootste koninkryk ter wêreld het aan God die eer gegee. Hierdie openbare verklaring – waarin die koning die genade, goedheid en gesag van God te kenne gee – is die laaste van Nebukadnesar se handelinge wat in die Bybel opgeteken is” (Ellen G. White, Prophets and Kings, bl. 521). 

**Vrae vir bespreking** 

`1. “Hoogmoed is die sneller vir ondeug in al sy vorms: ’n denkwyse wat hom vir die algehele verwerping van God beywer. Klink dit vir jou verregaande? Indien wel, is dit nou tyd om te herbesin… Hoe groter die renons in ander se hooghartigheid, hoe groter jou eie. Om die waarheid te sê, ’n mens kan bepaal hoe hoogmoedig jy is deur jou bloot af te vra: ‘In hoe ’n mate krap dit aan my wanneer ander mense my afjak of wanneer hulle weier om notisie van my te neem, of wanneer iemand uit onkunde saampraat, of uit die hoogte met my praat, of windmakerig optree?’ Die punt is dat elkeen se trots om eerste plek meeding. Die rede hoekom ’n ander partytjieganger se pogings om te beïndruk my so geweldig afsit, is omdat ek self die ander partytjiegangers wou beïndruk. Ons is soos vinkel en koljander – die een verag die ander” (C. S. Lewis, Mere Christianity [New York: Touchstone, 1996], bl. 110). Wat probeer Lewis hier vir ons sê, hoe kan ’n mens die trots in jou eie lewe raaksien?` 

`2. Een van die temas in hierdie hoofstuk, en ook in sommige van die voorafgaande hoofstukke, is die opperheerskappy van God. Waarom is dit so ’n belangrike onderwerp? Waarom moet ’n mens dit begryp? Hoe help die Sabbatwaarheid ons om hierdie deurslaggewende waarheid reg te verstaan?` 