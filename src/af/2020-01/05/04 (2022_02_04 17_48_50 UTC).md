---
title:  Die Allerhoogste regeer. . . 
date:   28/01/2020
---

So ontvang Nebukadnesar dan die vermaning om tot inkeer te kom en die Here om vergifnis te vra. Tog val die hemelse oordele die koning te beurt omdat hy weier om sy trots te laat vaar (Dan. 4:28-33). Terwyl Nebukadnesar in die paleis rondgaan en al sy prestasies bekyk, en homself met groot behae op die skouer klop, oorval ’n psigiese ongesteldheid hom, met die gevolg dat hy uit die koninklike paleis gesit word. Moontlik was dit ’n soort geestestoestand soos kliniese likantropie (om te glo dat jy ’n dier is) of dalk ’n ander vorm van soantropie (om te glo dat jy in ’n dier verander het of deur een bewoon word). Hierdie tipe toestand lei daartoe dat die pasiënt soos ’n dier optree. Deesdae word dié toestand eerder spesie-disforie genoem, die gevoel dat jou liggaam die verkeerde spesie is, met die gevolg dat jy begeer om ’n dier te wees. 

`Lees 2 Konings 20:2-5, Jona 3:10 en Jeremia 18:7 en 8. Wat sê hierdie tekste, kon die koning God se oordele voorkom het?` 

Ongelukkig moes Nebukadnesar maar op die harde manier leer. Met al die mag van sy verhewe amp kon die koning nie sy posisie met betrekking tot die Here insien nie. Die Here ontneem Nebukadnesar sy koninklike gesag en laat hom tussen wilde diere woon. Sodoende gun God hom die geleentheid om sy totale afhanklikheid aan die Skeppergod te besef en te bely. Om die waarheid te sê, God se groot les aan die arrogante Nebukadnesar is “dat die Hemel regeer” (Dan. 4:26, NAB). Die oordeel wat Hy oor die koning bring, dien boonop ’n groter doel in die Godsplan, wat in die engele se dekreet duidelik na vore kom: “So sal alle mense weet dat die Allerhoogste regeer [mag het] oor al die koninkryke op aarde en dat Hy dit gee aan wie Hy wil; Hy stel selfs die onbelangrikste mens daaroor aan” (Dan. 4:17, NAB). 

Met ander woorde, die teregwysing wat Nebukadnesar ontvang het, behoort vir ons almal ’n les te wees. Ons is immers deel van “alle mense” en behoort derhalwe meer aandag te skenk aan die groot les wat elke gelowige veronderstel is om te leer, naamlik “dat die Allerhoogste mag het oor die koningskap van die mens en dit gee aan wie Hy wil” (OAB). 

`Die Allerhoogste regeer. Waarom is dié besef so ’n belangrike les? Watter invloed het hierdie insigte op die manier waarop ’n mens jou ondergeskiktes behandel (om nou ’n enkele voorbeeld te noem)?`