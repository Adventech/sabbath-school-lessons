---
title:  Is hierdie nie die grootse Babilon nie?
date:   26/01/2020
---

`Lees Daniël 4:1-33. Wat gebeur met die koning, en waarom?` 

Die Here gee aan Nebukadnesar ’n tweede droom, maar dié keer kan die koning onthou wat hy gedroom het. Nietemin faal die Babiloniese raadgewers opnuut en daarom laat roep hy vir Daniël om die uitleg van die droom te gee. In die droom sien die koning ’n groot boom wat tot aan die hemel reik. Dan gee ’n hemelwese die bevel en dit word afgekap. Net die stomp en die wortels bly oor, met die nagtelike dou as die enigste water. Wat Nebukadnesar veral pla, is die gedeelte waarin die hemelse wese sê: “Sy verstand moet anders word as dié van ’n mens, hy moet die verstand van ’n dier kry. Dit moet sewe tydperke lank oor hom kom” (Dan. 4:16, NAB). Daniël besef dat dit harde woorde is om aan te hoor. Hy is vreeslik hoflik teenoor Nebukadnesar en probeer dit sagter stel, deur te sê dat hy God se oordele liewers vir die koning se vyande toewens. Nietemin bly die profeet getrou aan die geopenbaarde wil van God en sê prontuit dat die droom oor Nebukadnesar gaan. 

Metaforiese verwysings na bome verskyn oral in die Bybel en versinnebeeld konings, nasies of ryke (Eseg. 17 en 31, Hos. 14, Sag. 11:1 en 2, en Luk. 23:31). ’n Groot boom is dus ’n gepaste simbool vir ’n arrogante koning. Van die Here ontvang hy sy mag en koningskap, nietemin misken hy knaend die Gewer van dié genadegawes. 

`Let veral op Daniël 4:30. Met hierdie uitlating word getoon dat hy nog steeds nie verstaan waarteen God hom probeer waarsku nie. Hoe so?` 

Ons is so uiters afhanklik van die Here, vir alles in die lewe. Om dit te vergeet, is een van die groot gevare van trots. Sodra ’n mens dit vergeet, begewe jy jou op gevaarlike geestelike terrein. 

`Watter prestasies het jy op jou kerfstok? Kan ’n mens daardie prestasies waardeer sonder om hoogmoedig te raak? Indien wel, hoe gemaak?`