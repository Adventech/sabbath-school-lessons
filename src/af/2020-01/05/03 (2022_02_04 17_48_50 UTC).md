---
title:  Daniël waarsku die koning
date:   27/01/2020
---

`Lees Daniël 4:27. Benewens God se profetiese waarskuwing aan Nebukadnesar, waarsku Daniël hom ook. Wat sê hy die koning aan om te doen, en waarom? (Lees ook Spr. 14:31.)` 

Daniël lê nie net die koning se droom uit nie, hy bied Nebukadnesar ook ’n uitweg te midde van die oordele: “Daarom, U Majesteit, luister na my raad: breek met u sonde en u ongeregtigheid, doen wat reg is en bewys barmhartigheid teenoor dié wat in nood is. Dan sal u voorspoed aanhou” (Dan. 4:27, NAB). 

Nebukadnesar het ongekende vooruitgang in Babel meegebring. Al die tuine, die uitgebreide kanaalstelsels, honderde tempels en ook ander suksesvolle bouprojekte het die stad in een van die wonders van die antieke wêreld omskep. Tog is sulke prag en praal die produk – wel ten minste gedeeltelik – van uitbuiting in die vorm van slawearbeid en die verwaarlosing van die armes. Boonop gaan die rykdom van Babilon aan die koning en sy gevolg, vir hulle pret en plesier. Die feit dat Nebukadnesar nie aan God die nodige erkenning gee nie, is nie sy enigste probleem nie. Sy hoogmoed hou ook ander gevolge in – hy sien nie die swaarkry van die armes raak nie. Van al die koning se sondes, besluit Daniel om klem te lê op sy verwaarlosing van die armes. Dit is besonder interessant, gegewe God se besorgdheid oor die armes elders in die Bybel. 

Die boodskap wat Nebukadnesar hier ontvang, is geensins nuut nie. Die Ou Testamentiese profete het dikwels die verwaarlosing van die armes skerp veroordeel. Daardie sonde word inderdaad ook by die naam genoem, as een van die talle redes vir die koning se verbanning. Medelye met die armes is immers die hoogste uitdrukking van Christelike liefdadigheid. Daarenteen kom die uitbuiting en die verwaarlosing van die armes op geweld teen God Self neer. Deur om te sien na die armes erken ons dat alles aan God behoort. Ons is dus nie eienaars nie, maar bloot rentmeesters van God se eiendom, sy skepping. 

Deur ander met ons besittings te dien, bring ons lof en eer aan die Here, en bely ons sy Heerskap. Dit is God se eienaarskap wat uiteindelik die waarde en funksie van stoflike besittings bepaal. In dié opsig het Nebukadnesar gefaal; en ons loop dieselfde gevaar, tensy ons God se opperheerskappy oor ons prestasies erken en aktief daarvan getuig deur die behoeftiges te help.