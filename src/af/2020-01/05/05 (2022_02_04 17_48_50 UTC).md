---
title:  Hy slaan sy oë op na die hemel
date:   29/01/2020
---

`Lees Daniël 4:34-37. Hoe en waarom verander die koning se lot?` 

Hoewel die Here aanvanklik toelaat dat Nebukadnesar deur ’n vreemde siektetoestand getref word, bring Hy hom weer tot sy sinne. Interessant genoeg, kom die keerpunt na afloop van die geprofeteerde sewejaartydperk, toe die koning uiteindelik sy blik hemelwaarts rig (Dan. 4:34).  “Sewe jaar lank was die Nebukadnesar se onderdane stomgeslaan [oor hul koning se waansin], oor sy sewejaarlange vernedering voor die ganse wêreld. Daarna herstel die Here sy gebroke psige. So kyk Nebukadnesar dan in ootmoed op na die Here, en bespeur die teregwysing in die oordele wat hom te beurt geval het. In ’n openbare verklaring bely hy sy sonde en erken dat sy herstel pure genade is” (Ellen G. White, Prophets and Kings, bl. 520). Ongetwyfeld kan groot dinge gebeur wanneer ons ons oë hemelwaarts rig. Dit is presies wat die koning besef het, en is dit inderdaad sy belydenis toe hy uiteindelik weer tot sy sinne gekom het. 

Nietemin gaan dit nie eintlik om Nebukadnesar nie, maar om die genade van God. Voor sy sewejaarlange straf het die koning drie kanse verspeel om die God van Israel as Koning van sy lewe te aanvaar. Daardie kanse was toe hy die buitengewone kennis en insig van die vier Judese ballinge raakgesien het (Daniël 1), toe Daniël die droom oor die beeld uitgelê het (Daniël 2), en toe die drie Judeërs die brandende vuuroond oorleef het (Daniël 3). Die feit dat hy na die wonderbaarlike redding van daardie drie Judeërs nie van sy hoogmoed wou afsien nie, skreeu werklikwaar ten hemele! Ten spyte van die monarg se hardkoppigheid gee die Here hom ’n vierde kans. Dié keer wen God uiteindelik Nebukadnesar se hart. Die Here herstel hom ook in sy koninklike amp (Daniël 4). Soos Nebukadnesar se verhaal duidelik toon, gee die Here ons vele kanse om dinge tussen ons en Hom reg te maak. Eeue later stel Paulus dit so netjies: die Here “wil hê dat alle mense gered word en tot kennis van die waarheid kom” (1 Tim. 2:4, NAB). Die verhaal van Nebukadnesar en sy uiteindelik bekering is ’n kragtige voorbeeld hiervan. 

`Watter omstandighede het jou geloofslewe verander, sodat jy jou voor die Here verootmoedig het? Wat het jy uit daardie ervarings geleer? Op watter maniere kan jy toelaat dat jou lewe verander, sodat jy nie die moeilike lesse van die verlede ’n tweede keer hoef te leer nie?`