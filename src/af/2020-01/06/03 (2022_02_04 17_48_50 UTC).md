---
title:  ’n Ongenooide gas
date:   03/02/2020
---

`Lees Daniël 5:5-8. Wat gebeur hier en hoe reageer die koning daarop? Op watter maniere stem hierdie gedeelte ooreen met die gebeure in Daniël 2, en waarom  is daardie ooreenkomste belangrik? (Lees Ps. 96:5, Kol. 1:15-17.)` 

Belsasar doen presies wat Nebukadnesar in krisistye gedoen het (Dan. 2:2 en hfst. 4:7) – hy ontbied die voorspellers, die sterrekykers en die besweerders om die skrif te ontsyfer en die raaiselagtige boodskap uit te lê. Boonop belowe die koning allerhande uitspattige eerbewyse indien hulle hulle goed van hul taak kwyt: (1) ’n purper kleed, ’n koninklike kleur in antieke tye (Ester 8:15); (2) ’n goue ketting, wat op ’n hoë stand gedui het (Gen. 41:42); en (3) om die koning se derde in rang te wees, m.a.w. om ’n soort onderkoning te wees. Die laaste beloning is ’n korrekte weerspieëling van die politieke stelsel in Babilon van ouds. Belsasar was tweede in rang aangesien hy saam met sy pa, Nabonidus, regeer het. Die feit dat hy aanbied om iemand derde in rang te maak, maak dus sin. Ten spyte van dié aanloklike beloning kan geeneen die geheime skrif uitlê nie. 

Tot die magdom sondes wat Belsasar alreeds gepleeg het, voeg hy nog een: hy gaan soek antwoorde by mense wat dit nie kan gee nie. Die Babiloniese raadgewers het behoorlik kopgekrap. Eerstens was dit in die taal van die Judeërs, Aramees, soos ons in me se les sal sien; en tweedens was die boodskap te kripties. Dit laat dink ’n mens aan die woord wat God deur die profeet Jesaja gespreek het: “Die wysheid van hulle wyse manne sal vergaan, en die verstand van hulle verstandige mense sal wegskuil” (Jes. 29:14, OAB). Dit is ’n teksvers wat Paulus ook aanhaal, en dan voeg hy by: “Waar is die wysgeer van hierdie wêreld nou? Waar die skrifgeleerde? Waar die slim woordvoerder? Het God nie die wysheid van die wêreld tot onsin gemaak nie? Dit was die bedoeling van God in sy wysheid dat die wêreld nie deur geleerdheid tot kennis van God sou kom nie. Daarom het God in sy goedheid besluit om deur die prediking wat vir die wêreld onsin is, dié te red wat glo” (1 Kor. 1:20, 21, NAB).  Sommige waarhede is te belangrik om aan menslike uitleg oorgelaat te word. Sulke waarhede openbaar die Here dan Self aan ons. 

`Dink aan die tipe belonings wat uitgeloof is, asook die tragedie wat die Babiloniese Ryk kort daarna te beurt sou val. Dit toon hoe waardeloos daardie belonings in werklikheid was. Wat sê dit vir ’n mens oor die erbygaande aard van die wêreld, en waarom ons altyd ewige dinge in al ons doen en late voor oë moet hou?`