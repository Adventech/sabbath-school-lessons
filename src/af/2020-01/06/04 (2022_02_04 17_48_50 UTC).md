---
title:  Die koningin verskyn op die toneel
date:   04/02/2020
---

`Lees Daniël 5:9-12. Wat sê die koningin aangaande Daniël wat Belsasar veronderstel was om te weet? Duidelik was die koning salig onbewus van Daniël. Wat sê dit vir ’n mens aangaande Belsasar?` 

Die raaiselagtige boodskap teen die muur het die banketsaal in beroering gebring. Te midde van die verwarring maak die koningin egter haar verskyning, en rig die benewelde Belsasar. Sy herinner die koning aan Daniël, wie se vermoë om drome uit te lê en verborgenhede bekend te maak reeds tydens die regering van Nebukadnesar bewys is. As Belsasar net so slim as sy voorganger was, sou hy geweet het by wie om aan te klop ten einde dié raaiselagtige boodskap te verstaan. Die koningin se ingryping was duidelik noodsaaklik, te oordeel na sy totale onbeholpenheid. Haar raad was dus ’n soort teregwysing. Belsasar word oor die vingers getik omdat hy die enigste onderdaan wat die raaiselagtige skrif kan uitlê, byna oor die hoof gesien het. Boonop gee sy Daniël ’n mondelingse getuigskrif. Sy sê aan die koning: Hy is ’n profeet wat deur die Gees van die allerheilige God gelei word; hy beskik oor skranderheid, insig en wysheid; hy is buitengewoon bekwaam, met die nodige kennis en insig om drome uit te lê; hy kan probleme oplos en moeilike dinge ontrafel; en Nebukadnesar het hom destyds as die hoof van die towenaars, die voorspellers, die sterrekykers en die besweerders aangestel (Dan. 5:11 en 12, NAB). 

Hierdie getuigskrif laat ’n mens opnuut vra: waarom het Belsasar vir Daniël geïgnoreer? Geen direkte verklaring kan hiervoor aangebied word nie. Nietemin kan mens wel ’n bepaalde afleiding maak – naamlik dat Daniël die koning vir ’n paar jaar gedien het, waarskynlik tot in Belsasar se derde regeringsjaar (Dan. 8:1, 27), maar dat hy daarna nie meer ’n aktiewe rol in die paleis gespeel het nie. Daniël se ouderdom was moontlik ’n faktor. In daardie stadium was hy om en by 80 jaar oud, en dalk het die koning ’n nuwe geslag raadgewers verkies. Moontlik het Belsasar die profeet doelbewus geïgnoreer omdat hy nie hom tot Daniël se God wou verbind nie. Hoe dit ook al sy – of die rede nou een of vele is – is dit besonder opvallend dat iemand met ’n portefeulje soos Daniël s’n, so gou vergete geraak het. 

`Lees Romeine 1:16-32. Let op die beginsels wat hier genoem word. Hoe vind dit uiting, beide in die verhaal in Daniël 5 en in die hedendaagse wêreld?`