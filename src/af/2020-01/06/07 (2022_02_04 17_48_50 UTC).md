---
title:  Vir verdere studie
date:   07/02/2020
---

Koninklike bankette was ’n algemene verskynsel in antieke tye. Vanmelewe se heersers het graag oordadige en uitspattige partytjies gehou, ten einde hul grootsheid en selfversekerdheid ten toon te stel. Hoewel Belsasar se feesmaal net in breë trekke beskryf word, weet ons wel dat die Medo-Persiërs reeds buite die stad stelling ingeneem het toe Belsasar-hulle die banket gehad het. Tog het hulle, menslik-gesproke, geen rede tot kommer gehad nie. Babilon het immers verterkte mure gehad, ’n kosvoorraad wat jare lank kon hou, asook hope water, aangesien die Eufraatrivier deur die middel van die stad gevloei het. Vir Belsasar maak dit dus sin om partytjie te hou, en dit terwyl die stad deur die vyand omsingel word. Dit is ’n vreeslike uithang-geleentheid, wat boonop in ’n orgie ontaard. Hier word die selfverheffing van die mens onverbloemd ten toongestel, en staan in skrille kontras teenoor die almag van die Here. Deur die profeet Daniël ontvang Belsasar God se oordele: “U het nie die God geëer van wie u die lewensasem ontvang en wat oor u lewe beskik nie” (Dan. 5:23; NAB, woordorde aangepas). Ja, die waarheid wou hy nie aanvaar nie, ten spyte van die vele kanse wat God hom gegun het. “Die geskiedenis van die nasies behoort vir ons iets te sê: dat God aan elke nasie en elke mens ’n plek in die Godsplan gegee het. God – die een wat nooit ’n fout maak nie – staan met die skietlood in die hand, en meet nasie en mens. Deur elkeen se keuses word sy [of haar of hulle gesamentlike] lot beslis; met God, wat ter wille van sy planne, die laaste sê het” (Ellen G. White, Prophets and Kings, bl. 536). 

**Vrae vir bespreking** 

`1. Bespreek Sondag se slotvraag in klastyd. Hoe behoort die kerk en individuele gelowiges op hierdie vertrappings (of selfs verontreiniging) te reageer?` 

`2. Verlossing gaan nie net oor die waarheid wat jy ken nie, maar ook dat jy dit uitleef. Hoe onderstreep vandag se bybelverhaal dit? (Lees Dan. 5:22.)` 

`3. Lees Daniël 5:23. Op watter belangrike geloofsbeginsels wys hierdie teks ons? Byvoorbeeld, dat ’n mens nie die Here moet tart nie? Of selfs, dat God ons Instandhouer, en nie slegs ons Skeppergod is nie?` 

`4. Belsasar verstaan nie die drie kriptiese werkwoorde nie, tog is hy benoud (Dan. 5:6). Wat leer ’n mens hieruit oor ’n skuldige gewete en diegene wat daarmee probeer saamleef?`