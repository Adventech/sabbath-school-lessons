---
title:  Van arrogansie tot ondergang
date:   01/02/2020
---

### Skrifverwysings vir hierdie week se studie 
Daniël 5, Openbaring 17:4-6, Psalm 96:5, Kolossense 1:15-17, Romeine 1:16-32, Klaagliedere 8:11, Openbaring 14:8. 

> <p>Geheueteks</p> 
> “Hy bepaal die gang van wêreldgebeure. Hy sit konings af en stel konings aan; Hy gee wysheid vir dié wat wys is en kennis vir dié wat insig het” (Daniël 2:21, NLV). 

Besonder aangrypend is die voorbeeld van menslike selfverheffing in Daniël 5 en hoe dit op ’n dramatiese en skouspelagtige wyse tot ’n einde kom, soos dit altyd die geval is. ’n Mens kan natuurlik aanvoer dat Nebukadnesar sy kop eers herhaaldelik moes stamp voordat die boodskap uiteindelik deurgedring het. Feit bly staan, hy het ten minste sy les geleer. Sy kleinseun, Belsasar, was egter hardekwas tot die bittere einde. Tydens ’n orgie laat haal hy die tempelbekers om sy gaste daaruit te laat drink, en verontreinig so die gewyde voorwerpe. Hiermee daag hy basies die lewende God uit. Dit is, om die waarheid te sê, ’n klap in God se gesig. So loop Belsasar se spreekwoordelike “beker van sonde” dan oor. Hy tree hier soos die klein horinkie in Daniël 8 op, ’n entiteit wat die grondslag van God se tabernakel aanval. Die beëindiging van Belsasar se heerskappy is natuurlik ’n vooruitwysing op die dag dat God die vyande van sy eindtydkinders uit die vere sal lig. Die dinge wat in Daniël 5 beskryf word, het in 539 v.C. gebeur; die nag toe Babilon deur die Medo-Persiërs tot ’n val gebring is. Hier het ons die oorgang van die goue na die silwer gedeelte van die beeld in Daniël 2. Dit word opnuut duidelik dat God die verloop van wêreldgebeure bepaal. 

_*Bestudeer hierdie week se les as voorbereiding vir Sabbat, 8 Februarie._