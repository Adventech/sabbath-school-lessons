---
title:  Babilon kom tot ‘n val
date:   06/02/2020
---

`Lees Daniël 5:29-31 asook Openbaring 14:8, en hoofstukke 16:19 en 18:2. Wat leer ’n mens uit die val van Babilon van ouds, wat vooruitwys op eindtyd-Babilon se ondergang?` 

Ten spyte van al sy foute, kom Belsasar sy beloftes aan Daniël na. Hoewel dit slegte nuus is, is hy tevrede met die profeet se uitleg, met die gevolg dat hy die uitgeloofde belonings aan hom gee. Die koning aanvaar die gegewe profetiese uitleg as die volle waarheid. Dit wil dus voorkom of Belsasar homself uiteindelik met ’n ander waarheid vereenselwig het, naamlik dat Daniël se God wel die lewende God is. Op daardie tydstip aanvaar Daniël dan ook die geskenke wat hy voorheen van die hand gewys het, dalk omdat die geskenke nie nou meer sy uitleg kan beïnvloed nie. Die geskenke is immers nutteloos, aangesien die ryk reeds besig is om te val. So aanvaar Daniel sy beloning dan as ’n blote hoflikheidsgebaar, met die wete dat hy slegs ’n paar ure lank derde in bevel van die Babiloniese Ryk sou wees. Die profetiese woord word inderdaad bewaarheid. Babilon kom tot ’n val. Dit gebeur boonop baie gou – die stad word sonder teëstand ingeneem, terwyl die koning en sy howelinge makietie hou. Volgens die geskiedskrywer Herodotus het die Perse ’n kanaal gemaak om die Eufraatrivier (wat regdeur die stad geloop het) se water af te keer. So het hulle dan deur die droë rivierbedding toegang tot die stad verkry. Dieselfde nag word Belsasar om die lewe gebring. Sy pa, koning Nabonidus, wat reeds die stad verlaat het, het boonop homself aan die nuwe heersers oorgegee. So kom die grootste wêreldryk ter aarde dan tot ’n val. Babilon, die kop van goud, bestaan nie meer nie. 

“Belsasar het soveel kanse gehad om die Here te leer ken en om sy wil te doen. Hy het gesien hoe sy oupa Nebukadnesar uit die samelewing geskakel was, hoe daardie groot intellek waarop die trotse monarg hom se beroem het deur die Gewer van daardie einste verstand weggeneem is. Hy het gesien hoe die koning uit sy koninkryk gedrywe is en tussen die wilde diere beland het. Ongelukkig was Belsasar verknog aan selfverheerliking en vermaak; en lesse wat altyd onthou moes word, is in vergetelheid gedompel.  Hy het hom in soortgelyke sondes as sy oupa begewe, sondes met strawwe wat telkens die gevaarligte laat flits het vir Nebukadnesar. Die kanse wat Belsasar so genadiglik gegun is, het hy verspeel. Geleenthede om homself van die waarheid te vergewis, geleenthede wat binne sy bereik was, het hy verspeel” (Ellen G. White, Bible Echo, 25 April 1898). 

`Watter geleenthede het ons om ons “van die waarheid te vergewis?” Wat behels dit?  Op watter stadium kan ons sê dat ons vertroud is met voldoende waarheid wat ons nodig het om van kennis te dra?`