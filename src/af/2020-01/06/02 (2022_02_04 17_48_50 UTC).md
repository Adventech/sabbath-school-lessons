---
title:  Belsasar se feesviering
date:   02/02/2020
---

`Lees Daniël 5:1-4 asook hfst. 1:1, 2. Wat doen Belsasar hier wat so sleg is? Hoe toon dit sy ware karakter? Vergelyk sy optrede met die beskrywing in Openbaring 17:4-6. Watter ooreenkomste het jy ontdek?` 

Die koning beveel dat die gewyde bekers afkomstig uit die tempel in Jerusalem as drankbekers gebruik word. Die bekers en ander eetgerei is deur Nebukadnesar uit die tempel verwyder, waarna dit in die huis van die koning se god geplaas is. Duidelik het Nebukadnesar minstens die gewydheid van daardie voorwerpe besef; maar nou omskep Belsasar daardie gewyde voorwerpe in partytjiebekers, en boonop op die onheiligste maniere denkbaar.  So drink die hooggeplaastes dan vrylik uit die gewyde bekers, terwyl hulle “die gode van goud en silwer, koper, yster, hout en klip prys” (Dan. 5:4; OAB, tydsvorm aangepas). Let veral op die ses materiale wat hier genoem word. Wat meer is, dat die Babiloniërs nie die moderne desimale stelsel gebruik het nie. Hulle het in sestigtalle, en nie in tientalle getel nie. Die ses tipes gode wat ons hier het, verteenwoordig dus Babilon se ganse godedom, en gevolglik hul godsdienstige stelsel in sy geheel. Interessant genoeg stem die volgorde van die afgodsbeelde se materiale ooreen met dié van die beeld in Nebukadnesar se droom, behalwe die hout wat duidelik in plek van die klei geplaas word. Let ook op die laaste materiaal waarvan die reeks afgodsbeelde gemaak is, wat ook die laaste koninkryk in Nebukadnesar se droom in Daniël 2 versinnebeeld: klip. Die groot klip (of die rots) in Nebukadnesar se droom, dui op God se oordele oor die wêreldryke (lees Dan. 2:44, 45), waarvan Babilon inderdaad ’n voorbeeld was. Belsasar se feesmaal is ’n gepaste voorstelling van eindtyd-Babilon soos dit in Openbaring beskryf word. Net soos Belsasar het die vrou in eindtyd-Babilon ’n goue beker in die hand, en sy verlei die nasies met haar gemengde drank. Met ander woorde: m.b.v. dwaalleer en ’n verdraaide aanbiddingstelsel bring moderne Babilon die wêreld op bose weë (Op. 17:4-6). Tog is sy salig onbewus van die ondergang wat op haar wag. God se oordele sal haar weldra tref. 

`Op watter maniere verontreinig ons samelewing en hoofstroomkultuur die Woord van God? ’n Mens kan natuurlik op die ou einde deel van daardie vertrapping word, selfs al is dit net op subtiele maniere. Hoe waak ’n mens daarteen? Maak aantekeninge en deel dit in klastyd met die ander.`