---
title:  Geweeg en te lig bevind
date:   05/02/2020
---

`Lees Daniël 5:13-28. Wat is volgens Daniël die rede vir die koning se ondergang wat nou op hande is?` 

Die koning het egter geen ander keuse as om Daniël te raadpleeg nie, hoewel hy dit teësinnig doen. Dit spreek boekdele, maar nie soseer oor die koning se houding teenoor Daniël self nie, maar eerder teenoor die God wat Daniël dien.  Daarenteen toon Daniël se reaksie op die belonings wat uitgeloof word, weer sware karakter, en wat en wie voorrang in sy lewe geniet. Waarskynlik het Daniël met die intrapslag besef wat daar geskryf staan en wat die Here daarmee wou sê, en dus besef hoe nutteloos die koning se belonings was. Daniël maak drie aanklagtes teen die koning. 

Eerstens het Belsasar Nebukadnesar se lesse totaal geïgnoreer. Andersins sou hy hom, net soos sy voorganger, bekeer en voor die Here verootmoedig het. Tweedens het Belsasar die gewyde eetgerei afkomstig uit die tempel in Jerusalem laat haal en wyn daaruit gedrink, terwyl hulle afgode vereer het. Hier noem Daniël ook die ses materiale waarvan die afgodsbeelde gemaak is, en in presies dieselfde volgorde as wat voorheen vermeld is. Derdens het die koning versuim om God die lof en eer te gee, “die God in wie se hand u asem en voor wie al u paaie is” (Dan. 5:23, OAB). 

Na Daniël die koning se foute uitgewys het, gaan hy oor na die uitleg. Uiteindelik hoor ons watter “skrif aan die muur” is – drie Aramese werkwoorde (waarvan die eerste herhaal word). Die koning en sy raadgewers het bes moontlik geweet wat hierdie woorde se alledaagse betekenis was: MENE (“getel”), TEKEL (“geweeg)” en UFARSIN (“verdeel”) (volg die ABA vir ’n meer korrekte transliterasie van die Aramees).  Met die Medo-Persiese leër wat reeds buitekant die stadspoort van Babel stelling ingeneem het, was die skrif teen die muur seker ’n slegte voorteken vir die koning en sy raadgewers. Tog behou die raadgewers die absolute swye. Niemand wil die monarg ontstel nie. Uiteindelik is dit slegs Daniël wat die kriptiese drie-woordjie-boodskap kan ontsyfer sodat dit sin maak. God se boodskap aan Belsasar is: “MENE: u en u koninkryk se dae is getel en die einde het gekom; TEKEL: u is geweeg en te lig bevind; en UFARSIN: u koninkryk word nou verdeel, en aan die Mede en die Perse gegee” (Dan. 5:27 en 28, ABA). Nie juis goeie of vertroostende nuus nie. 

`Die Here se oordele oor Belsasar word spoedige voltrek. Neem egter in ag dat die mensdom steeds met bepaalde ongeregtighede spook, verkeerde dinge waaroor God nog nie sy oordeel voltrek het nie. Hoe kan ons leer om hierdie dinge in die hande van die Here te laat, dat Hy eendag wel reg en geregtigheid sal laat geskied? (Lees Pred. 3:17 en hfst. 8:11, Matt. 12:36, Rom. 14:12.)`