---
title:  Die komplot teen Daniël
date:   10/02/2020
---

`Lees Daniël 6:6-9. Wat is die beweegrede vir dié dekreet? Hoe speel dit op die koning se verwaandheid?` 

Die feit dat Darius eers ’n dekreet uitvaardig wat hy dan kort daarna probeer herroep, klink effens verspot. Ongelukkig was dit ’n lokval wat sy geslepe amptenare vir hom gestel het, deur munt te slaan uit die politieke omstandighede in die pas vergrote Medo-Persiese Ryk. Darius was juis besig om sy ryk te desentraliseer toe die Daniël-krisis ontvou het. Die koning het 120 landvoogde aangestel, in ’n poging om sy grondgebied se administrasie meer doeltreffend te maak. Sulke veranderings hou, op die lange duur, sekere gevare in. ’n Invloedryke goewerneur-generaal kan maklik teen die regering rebelleer en ’n wegbreekkoninkryk tot stand bring. Die uitvaardiging van ’n wet wat sê dat almal slegs die koning mag aanbid, en vir ’n tydperk van 30 dae, blyk dus ’n goeie strategie te wees. Dit kon lojaliteit teenoor die koning bevorder, en sodoende opstand voorkom. Met hierdie voorgestelde dekreet het Darius se amptenare hom egter om die bos gelei. Om te sê dat “almal” – al die goewerneurs-generaal, administrateurs, landvoogde en raadgewers – die voorgenome dekreet ondersteun het, was duidelik nie die volle waarheid nie, aangesien Daniël nooit geraadpleeg is nie. Daarbenewens het die idee om soos ’n god behandel te word, moontlik ook groot byval by die koning gevind. 

’n Mens lees nêrens dat die Persiese konings van ouds ooit hulself ’n goddelike status toegeken het nie. Nietemin was dié dekreet dalk ’n poging om die koning 30 dae lank as ’n soort verteenwoordiger van die gode aan te stel, d.w.s. dat mense deur hom tot die gode moes bid. Ongelukkig bevraagteken Darius nie die beweegrede vir die voorgestelde dekreet nie; en kom nie betyds agter dat die einste wet ter voorkoming van komplotte inderwaarheid ’n komplot teen Daniël was nie. 

Twee komponente van die wetsontwerp verdien ons aandag. Eerstens, dat alle oortreders in die leeukuil gewerp moes word. Die feit dat ’n mens nie elders van hierdie soort straf lees nie, beteken dat dit waarskynlik ‘n ad hoc-klousule is wat spesiaal bygevoeg is – moontlik deur Daniël se vyande. Die antieke Nabye-Oosterse heersers het inderdaad leeus in hokke aangehou, om hulle tydens spesiale geleenthede te jag. Daar was dus nie ’n tekort aan leeus om oortreders te verskeur nie. Let tweedens op die onveranderlikheid van die wet. Die wette van die Mede en die Perse was onomkeerbaar, waarvan ’n mens ook in Ester 1:19 en hoofstuk 8:8 lees. Diodorus Silurus (of Diodoros Sikeliotes of selfs Diodorus van Sisilië), ’n geskiedskrywer uit antieke Griekeland, noem dat Darius III (wat nie met die Darius in Daniël verwar moet word nie) by geleentheid nie daarin kon slaag om die doodsvonnis van ’n onskuldige man te herroep nie.