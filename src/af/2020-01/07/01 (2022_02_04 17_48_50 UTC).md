---
title:  Van leeukuil tot engelbewaking
date:   08/02/2020
---

### Skrifverwysings vir hierdie week se studie
Daniël 6, 1 Samuel 18:6-9, Matteus 6:6, Handelinge 5:27-32, Markus 6:14-29, Hebreërs 11:35-38. 

> <p>Geheueteks</p> 
> “Toe het die ministers en die landvoogde gesoek om ’n grond vir ’n aanklag teen Daniël te vind met betrekking tot die regering, maar hulle kon geen enkele grond vir ’n aanklag of verkeerde handeling vind nie, omdat hy getrou was en geen nalatigheid of verkeerde handeling by hom te vinde was nie” (Daniël 6:5, OAB). 

Nadat die Medo-Persiërs Babel beleër en die Babiloniese Ryk tot ’n val gebring het, sien Darius die profeet se wysheid raak en nooi hom om deel van die nuwe regering te wees. Die bejaarde profeet vaar baie goed met die uitvoer van sy amptelike pligte, soveel so dat die nuwe koning hom as hoofminister oor die hele Medo-Persië aanstel. Later in die hoofstuk kry Daniël egter die wind van voor. Die rede daarvoor? Jaloesie. ’n Mens kan tereg sê dat jaloesie die mensdom se groot erfsonde is. Tot die einde van die verhaal bly Daniël egter getrou – nie net aan sy sekulêre pligte onder die Medo-Persiërs nie; maar meer belangrik, ook aan God. Wat meer is, tot ’n groot mate is sy getrouheid aan God ongetwyfeld die stukrag vir sy getrouheid in die res van sy doen en late. Die vervolging wat Daniël moes deurmaak en hoe hy dit hanteer het, bied die eindtydgelowige ’n soort raamwerk vir die oomblikke van beslissing waarmee hulle self ook te kampe gaan hê. Uit dié verhaal blyk dit dat God se getroue kinders nie beproewinge, swaarkry en lyding gaan vryspring nie. Al waarborg wat ’n mens wel uit Daniël se wedervaringe put, is dat die goeie eendag oor die kwaad sal triomfeer, en dat God sy kinders oplaas van alle blaam sal suiwer. 

_*Bestudeer hierdie week se les as voorbereiding vir Sabbat, 15 Februarie._