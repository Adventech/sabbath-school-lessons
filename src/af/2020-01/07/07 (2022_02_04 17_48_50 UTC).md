---
title:  Vir verdere studie
date:   14/02/2020
---

Daniël se redding is ook opgeteken in Hebreërs 11. In hierdie skrifgedeelte – wat as “die eresaal van die geloofshelde” beskryf kan word – het ons ’n beskrywing van die profete se prestasies, onder meer dat hulle “bekke van leeus toegestop” het (Heb. 11:33, OAB). Dit is inderdaad wonderlik. Tog moet ’n mens in gedagte hou dat geloofshelde nie net diegene is, wat soos Daniël, die dood ontkom het nie; maar ook diegene wat dapper gely en hul lewens verloor het, soos Hebreërs inderdaad ook aandui. God roep ons as getuies. Sommige  word geroep om met hul lewens te getuig, en ander met hul dood. Die verhaal van Daniël en sy redding uit die leeukuil impliseer dus nie dat almal uitgered gaan word nie, soos duidelik uit die verhale van vele mans en vroue wat al ’n martelaarsdood vir Jesus gesterwe het, blyk. Daniël se wonderbaarlike redding toon wel dat God in beheer is, en dat Hy uiteindelik al sy kinders uit die mag van sonde en die ewige dood gaan red – ’n feit wat in die volgende paar hoofstukke van Daniël aan die lig kom. 

**Vrae vir bespreking** 

`1. Die Franse filosoof Jean Paul Sartre skryf: “Die beste manier om die fundamentele projek van die mens en sy werklikheid te verstaan, is om dit soos volg te verwoord: die mens is ’n wese wie se projek dit is om God te wees” (Jean Paul Sartre, Being and Nothingness: A Phenomenological Essay on Ontology, Washington Square Press, 1956, bl. 724). Hoe help dit ’n mens om, tot ’n mate, te begryp waarom die koning in die samesweerders se strik getrap het? Waarom moet elkeen van ons, ongeag ons stand in die samelewing, teen hierdie gevaarlike neiging (selfs in sy subtiele vorms) waak? Op watter ander maniere probeer ons ook om “God” te wees?` 

`2. Dink ’n bietjie aan jou getrouheid aan God en sy gebod. Hoe getuig jou lewe van hierdie dinge? Hoe dink jy sien ander jou:  as ’n persoon wat vasstaan in die geloof, selfs al kos dit jou jou werk of jou lewe?` 

`3. Wat bespeur ’n mens in Daniël wat van hom ’n doeltreffende medewerker in die Godsplan maak? Hoe kan die moderne gelowige, met die nodig hulp van Bo, dieselfde karaktereienskappe as Daniël aankweek?` 

`4. Gestel Daniël het besluit om ter wille van die dekreet liewers meer privaat en in die geheim te bid. Sou ’n mens hom daarvoor kon verkwalik of sou dit ’n gevaarlike kompromie gewees het? Indien wel, waarom?`