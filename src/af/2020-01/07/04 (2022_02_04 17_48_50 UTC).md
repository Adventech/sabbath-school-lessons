---
title:  Daniël se gebed
date:   11/02/2020
---

> <p></p>
> “Nee, as jy bid, gaan na jou kamer toe, maak die deur toe en bid tot jou Vader wat jy nie kan sien nie. Jou Vader wat sien wat verborge is, sal jou beloon” (Matt. 6:6, NAB).

`Lees Daniël 6:10. Waarom bid Daniël nie net in sy gedagtes en op so ’n wyse dat niemand daarvan weet nie?` 

Daniël is nie net ’n ervare politikus nie, maar ook ’n dienskneg van die Here. Hy is dus al een wat die ware rede vir die dekreet verstaan. Vir Darius is dit ’n kans om groter samehorigheid in sy ryk mee te bring, terwyl dit vir die samesweerders ’n manier is om van Daniël ontslae te raak.  Die ware oorsaak en beweegrede agter die sameswering is natuurlik die groot stryd tussen God en die magte van die bose. Teen daardie tyd (539 v.C.) het Daniël reeds die visioene ontvang wat in hoofstukke 7 (553 v.C.) en 8 (551 v.C.) opgeteken is. Gevolglik besef hy dat die koninklike dekreet nie net oor mensgemaakte dinge soos politiek gaan nie. Dit is inderwaarheid ’n veldslag in die groot stryd. Die visioen oor die Seun van die mens wat die heiliges van die Allerhoogste red en die koningskap aan hulle gee, en die engel wat die visioen uitlê en die profeet vertroos (Daniël 7), het hom dalk die nodige moed gegee om die dekreet-krisis die hoof te bied. Miskien het hy ook aan die vuurdoop van sy makkers gesit en dink, en hoe hulle Nebukadnesar se dekreet dapper teëgestaan het (Daniël 3). 

So verander Daniël dan nie aan sy aanbiddingsgewoontes nie. Hy bid steeds driekeer ’n dag, in die rigting van Jerusalem. Ten spyte van die verbod wat sê dat hy slegs tot die koning, en nie tot enige mens of god mag bid nie, tref Daniël geen voorsorg nie. Hy probeer nie sy gebedslewe wegsteek of onopsigtelik bid in daardie kritieke dertig dae  nie. Boonop het die profeet hom in die minderheid bevind – stoksielalleen in die ganse staatsdiens, die enigste een wie se gehoorsaamheid aan God hom ongetwyfeld in stryd met ’n koninklike dekreet sou bring. Deur sy gebedslewe openlik te handhaaf, toon hy egter dat sy hoogste lojaliteit die Here, en Hom alleen, toekom. Dit is ’n lojaliteit wat vr die koning en sy onveranderlike dekreet kom. 

`Lees Handelinge 5:27-32. Hier draai die Bybel nie doekies om nie. Waarom moet ’n mens nietemin seker maak dat jy wel God se wil doen wanneer jy mensgemaakte wette teëgaan? (Dink net aan al die mense wat al met hul lewens geboet het, en dit vir ’n verkeerde sienswyse of geloofstelsel!)`