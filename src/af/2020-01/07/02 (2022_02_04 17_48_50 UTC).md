---
title:  Jaloesie steek kop uit
date:   09/02/2020
---

Selfs in die hemel – waar alles altyddeur volmaak is – was Lucifer jaloers op Christus. “Lucifer het Jesus Christus met jaloesie en agterdog bejeën. Tog het Lucifer saam met die engele neergebuig ter erkenning van Jesus se opperheerskappy, sy verhewe gesag en regmatige koningskap – maar agterdog en jaloesie het hom van binne verteer” (Ellen G. White, The Story of Redemption, bl. 14). Jaloesie en afguns is gevaarlike gevoelens om in ’n mens se binnenste te koester, soveel so dat die tien gebooie tesame met die verbod op moord en diefstal sê: “Jy mag nie begeer nie” (lees Eks. 20:17). 

`Lees Daniël 6:1-5, tesame met Genesis 37:11 en 1 Samuel 18:6-9. Watter rol speel jaloesie in al hierdie verhale?` 

Daniël se administratiewe vermoëns het die koning beïndruk, terwyl dit jaloesie by die ander amptenare ontlok het. So sweer hulle dan teen hom saam. Die amptenare probeer hom uit die weg ruim deur hom van korrupsie te beskuldig. Hulle soek hoog en laag na skietgoed teen die arme Daniël, maar sy administrasie is totaal onberispelik. “Hulle kon… geen onreëlmatigheid vind nie, want Daniël was betroubaar en was aan geen nalatigheid of onreëlmatigheid skuldig nie” (Dan. 6:5, NAB). Soos dit inderdaad uit hierdie vertaling blyk, kan die Aramees wat in die OAB as “getrou” vertaal word, ook “betroubaar” wees. 

Daniël was dus totaal onskuldig. Valse aantyging sou beslis geen gewig dra nie. Hulle merk egter hoe getrou Daniël aan God en sy gebod is. Gou besef hulle: die enigste manier om Daniël verdag te maak, is om ’n krisis te skep waarin die profeet tussen die wet van God en die wette van die ryk moet kies. Een ding is seker uit dit wat hulle tot dusver by Daniël waargeneem het: hy sal God en sy gebod bo die wette van die ryk stel, die omstandighede moet net reg wees. Wat ’n goeie getuigskrif vir Daniël en sy getrouheid! 

`Dink aan al die kere wat jy met ander se jaloesie te kampe gehad het. Hoe het jy dit telkens hanteer? Waarom is jaloesie en afguns so dodelik vir die Christen? Waarom lê dit geestelike groei lam?`