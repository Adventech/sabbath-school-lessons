---
title:  Vryspraak
date:   13/02/2020
---

`Lees Daniël 6:24-28. Die koning getuig hier vir God. Wat sê hy oor die Here?` 

Die deurslaggewende oomblik in die verhaal is wanneer Darius hulde aan God bring en die Almagtige se opperheerskappy bely. Dit vorm ’n hoogtepunt, ’n crescendo, van die voorafgaande hoofstukke se belydenisse van die almag van God (Dan. 2:20-23, hfst. 3:28 en 29, hfst. 4:1-3 en verse 34-37). Na Daniël se wonderbaarlike redding reageer Darius net soos sy oupa Nebukadnesar: hy loof en prys die Here. Tog is dit nie al nie. Darius vervang die eerste dekreet met ’n tweede, en beveel dat almal “voor die God van Daniël moet bewe en sidder” (Dan. 6:27; OAB, woordorde aangepas).  So word Daniël dan op ’n bonatuurlike wyse gered en sy geloof word beloon; en die bose ry aan die pen, met God se Naam wat in ere herstel word en sy almag wat triomfeer. Dit is egter ook ’n voorbeeld van die groot stryd in die kleine – met die kinders van die Here wat gered word, die bose wat finaal aan die pen ry, en die Here wat voor die ganse heelal in ere herstel word.  

`Lees Daniël 6:25. Watter deel van hierdie teksvers kan die gelowige baie steurend vind, en waarom?` 

Die verhaal bevat ongelukkig ook ’n onstellende gebeurtenis: dat die samesweerders se vroue en kinders, wat sover ons kennis strek onskuldig was, dieselfde lot as die skuldige partye te beurt geval het. Hoe gemaak met reg en geregtigheid wat duidelik na onreg lyk? Neem eerstens in ag dat Darius hom in al sy oorwegings en gevolglike ampsbesluite by die wette van die Persiese Ryk moes hou, wat o.a. die straf van die oortreder se gesin ingesluit het. In antieke tye is die hele gesin vir ’n enkele lid se optrede aanspreeklik gehou, ’n algemeen-aanvaarde siening in daardie tydvak. Die vonnis wat Darius hier uitspreek, strook dus met die Persiese wette van ouds, hoewel dit duidelik nie ’n regverdige beginsel was en is nie. Tweedens bied die Bybel ons bloot ’n boekstawing van wat wel gebeur het, en dit gee ook nêrens goedkeuring aan die koning se beslissing nie. Om die waarheid te sê, die Bybel verbied pertinent die teregstelling van kinders en dit vir die sonde van die ouers (Deut. 24:16). 

`Watter vertroosting kry ’n mens uit teksverse soos 1 Korintiërs 4:5, te midde van die soort onreg in Daniël 6 en ook ander? Wat sê hierdie teksvers vir ons, en waarom is die punt wat dit probeer tuisbring so belangrik?`