---
title:  In die leeukuil
date:   12/02/2020
---

`Lees Daniël 6:11-23. As gelowige aan die koninklike hof was Daniël se getuienis besonder kragtig. Wat sê die koning vir Daniël wat toon dat dit inderdaad die geval was?` 

In ’n ommesientjie gewaar die samesweerders vir Daniël. Hy is besig om die einste ding te doen wat hy nie mag doen nie: hy bid. Dadelik gaan klik hulle by die koning, en laat waai met die beskuldigings. Boonop verwys die samesweerders op ’n neerhalende wyse na die profeet, as “een van die Joodse ballinge” (Dan. 6:14, NAB). In hul oë was een van die Medo-Persiese Ryk se hoofministers, en boonop die koning se gunsteling, niks meer as ’n “balling” nie. Wat meer is, hulle wou Daniël in direkte opposisie met die koning bring. Let op hul aantyging: “[Daniël] het hom aan u, o koning, en aan u verbod wat u geskrywe het, nie gesteur nie” (OAB). Dit is toe dat Darius die lokval sien wat die ander amptenare vir hom gestel het. Vers 15 sê: “Hy het planne beraam om Daniël te verlos, ja, tot sonsondergang toe het hy moeite gedoen om hom te red” (OAB). Ongelukkig was daar net mooi niks wat hy aan die profeet se lot kon doen nie – die dekreet was bindend. Dit was ’n wet van die Mede en die Perse – onomkeerbaar – en aan die letter van daardie dekreet moes gehou word. So gee die koning dan, teësinniglik, die bevel dat Daniël in die leeukuil gegooi word. Tog is daar ’n sweempie hoop. Let op Darius se woorde aan die profeet, wat byna soos seënwense klink: “Mag jou God wat jy gedurigdeur vereer, jou verlos!” (Dan. 6:17, OAB).  Die Bybel sê nie wat Daniël daar tussen die leeus gedoen het nie. Hy het seker maar gebid. Hoe dit ook al sy, die Here eer Daniël se geloof, en stuur ’n engel om die profeet te beskerm. Teen die oggend is Daniël ongedeerd en gereed om sy daaglikse pligte in die regering te hervat. Aangaande die leeukuil-krisis skryf Ellen G. White: “Die Here het nie die samesweerders se pogings om Daniël in die leeukuil te laat werp, gefnuik nie. Nee, in aanloop tot die voltrekking van die vonnis laat Hy toe dat bose engele en mense hul planne uitvoer. Tog is dit nie om dowe neute nie. Die Here doen dit sodat die redding van sy dienskneg onvergeetlik kan wees, en sodat die vyande van waarheid en geregtigheid hul eie ondergang behoorlik kan bewerk” (Prophets and Kings, bl. 543, 544). 

`Hierdie verhaal eindig op ’n goeie noot (wel ten minste vir Daniël). Dink egter aan al die verhale waarin moderne gelowiges of selfs bybelfigure (soos dié in Markus 6:14-29) nie van foltering of ’n marteldood gered is nie. Hoe behoort ons sulke hartseer verhale te beskou?`