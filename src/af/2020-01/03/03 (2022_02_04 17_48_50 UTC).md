---
title:  Die gebed
date:   13/01/2020
---

Daniël roep dadelik sy vriende nader. Hy verduidelik aan sy vriende dat hy en hulle tereggestel gaan word as die Here nie ingryp en die droom aan hulle bekend maak nie, en dat hulle derhalwe die Here om leiding moet bid. Wanneer krisisse opduik, moet ons op die Here vertrou. Hy is groter as die grootste probleem. By Hom is die oplossing. 

`Lees Daniël 2:17-23. Daniël bid tweemaal, maar telkens is dit ’n ander soort gebed. Noem die twee soorte.` 

In hierdie hoofstuk het ons twee soorte gebede. Die eerste is ’n smeekgebed waarin Daniël die Here vra om die droom en sy uitleg aan hom bekend te maak (Dan. 2:17-19). Die presiese bewoording van daardie gebed word egter nie vermeld nie. Hier is wat ons wel weet: Daniël het sy vriende “gevra om saam met hom by die God van die hemel te pleit vir hulp om die geheim van die droom te ontrafel sodat Daniël en sy vriende nie saam met die res van die raadgewers in Babel doodgemaak word nie” (Dan. 2:18, NLV). So verhoor die Here dan hulle gebede. Daniël ontvang die droom en die uitleg. As gelowiges het ons dus die geloofsekerheid: as ons “by die God van die hemel pleit,” sal Hy ons gebede verhoor, selfs al is dit nie op so ’n dramatiese wyse as wat ’n mens hier lees nie. Ja, ons aanbid dieselfde God as Daniël en daarom slaan Hy ook op ons gebede ag. 

In antwoord op daardie gebedsverhoring trek Daniël-hulle los met ’n lof-en-dank-gebed tot God. Hulle prys die Here as die Een van wie alle wysheid kom, as die Een wat in beheer van die natuur en van polities-geskiedkundige verwikkelinge is. Dit gee ’n mens egter stof tot nadenke – ons bid tot God en pleit by Hom vir so baie dinge, maar hoe dikwels loof en dank ons Hom vir die gebede wat Hy reeds verhoor het? Jesus het dit eerstehands beleef met die tien melaatses, ’n verhaal wat tekenend van die mens se ondankbaarheid is. Net een van die tien kom “om God die eer te gee” (Luk. 17:18, NAB). Daniël se reaksie op gebedsverhoring herinner ons aan die belangrikheid van danksegging en lof. Ons reaksie openbaar egter ook die karakter van die God wat ons aanbid. Ons kan immers op Hom staatmaak wanneer ons bid, Hy sal alles vir ons ten goede laat meewerk; gevolglik kan ons nie anders as om Hom deurentyd te loof en te dank nie. 

`Lees Psalm 138. Hoe help hierdie dankgebed ’n mens om, ongeag jou omstandighede, dankbaar teenoor God te wees?`