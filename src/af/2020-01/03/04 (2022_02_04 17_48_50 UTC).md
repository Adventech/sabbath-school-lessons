---
title:  Die beeld (Deel 1)
date:   14/01/2020
---

`Daniël 2:24-30. Watter belangrike ding sê Daniël hier wat ’n mens altyd in gedagte behoort te hou? (Lees ook Joh. 15:5.)` 

In reaksie op die profeet se versoek, maak God die koning se droom en ook die uitleg aan Daniël bekend. Boonop huiwer Daniël nie om te sê wie die raaiselagtige droom openbaar het nie: die “God in die hemel.” Dan kom die kersie op die koek: voordat die inhoud en uitleg van die droom aan die koning oorgedra word, noem Daniël dat die koning onrustig geslaap het, dat iets hom gepla het. Hierdie situasiegebonde inligting steun die geloofwaardigheid van die profeet se getuienis, want dit is inligting wat net aan die koning bekend was, en wat Daniël slegs by ’n bonatuurlike mag kon kry. Terwyl Daniël egter begin om die inhoud van die droom bekend te maak, dreig ’n nuwe krisis – hy moet slegte nuus aan die heerser van ’n magtige wêreldryk bring. 

`Lees Daniël 2:31-49. Wat is die lot van Nebukadnesar se koninkryk volgens die droom?` 

Die koning se droom gaan oor ’n ontsaglike beeld. “Die beeld se kop was van suiwer goud, sy bors en sy arms van silwer, sy maag en sy heupe van brons. Sy bene was van yster en sy voete deels van yster en deels van klei” (Dan. 2:32, 33, NAB). Op ’n stadium kom ’n groot klip deur die lug en “tref die beeld teen die voete van yster en klei” (Dan. 2:34, NAB). Die beeld spat uitmekaar, met die skerwe wat soos kaf in die wind weggewaai word. Toe verduidelik Daniël dat dit die loop van die geskiedenis uitbeeld, dat die metale op opeenvolgende koninkryke dui. Vir Nebukadnesar is die boodskap egter duidelik: Babilon, met al sy mag en aardse heerlikheid, sal tot ’n val kom en deur ’n ander moondheid vervang word, en daardie koninkryk sal op die beurt weer deur ander vervang word, totdat ‘n heeltemal anderse soort koninkryk gevestig sal word:  God se ewige koninkryk wat vir altyd sal duur. 

`Kyk net hoe vlietend en tydelik alle mensgemaakte dinge is. Wat sê dit vir ons oor Jesus as ons groot en enigste hoop (lees Joh. 6:54, 2 Kor. 4:18)?`