---
title:  Die beeld (Deel 2)
date:   15/01/2020
---

`Lees weer die inhoud en uitleg van die droom (Dan. 2:31-49). Wat sê dit vir ons aangaande God se voorkennis oor wêreldgebeure?` 

Die voorspellings in Nebukadnesar se droom bied ons ’n basiese profetiese raamwerk vir die meer gedetailleerde profesieë in hoofstukke 7, 8 en 11. Die droom in hoofstuk 2 is boonop ’n maatstaf waarteen die ander gemeet kan word. Voorts is Daniël 2 nie ’n voorwaardelike profesie nie. Dit is apokalipties en openbaar ’n vasgestelde toekoms. Dit toon God se voorsienigheid asook die dinge wat Hy uiteindelik tot stand sou bring en nog tot stand gaan bring. 

1. Die kop van goud stel Babilon (626-539 V.C.) voor. Daar is beslis geen beter metaal om die mag en rykdom van die Babiloniese Ryk mee uit te beeld nie. Sommige Engelse vertalings verwys na Babel as “the golden city” (Jes. 14:4). Let ook op Jeremia 51 vers 7: “Babel was ’n goue beker in die hand van die Here” (NAB, vgl. met Op. 18:16). Die antieke geskiedskrywer, Herodotus, noem dat die stad oordadig met goud versier was. 
2. Die bors en arms van silwer versinnebeeld Medo-Persië (oftewel die Mede en die Perse, 539-331 v.C.). Silwer is minder as goud werd, ’n aanduiding dat die Medo-Persiese Ryk nooit dieselfde grootsheid as Babilon sou bereik nie. Daarbenewens is silwer ’n gepaste simbool vir die Perse wat dit vir belastingdoeleindes gebruik het. 
3. Die heupe, buik en dye van brons versinnebeeld die Grieke (331-168 v.C.). In Esegiël 27:13 word hulle beskryf as mense wat koperware uitgeruil het. Griekse soldate was ook bekend vir hul brons wapenuitrustings; met hul helms, skilde en strydbyle wat daarvan gemaak was. Herodotus noem dat Griekse seerowers Egipte binnegeval het en dat laasgenoemde se koning, Psamtik I, dit as ’n vervulling van ’n plaaslike profesie gesien het, naamlik dat “bronsmense oor die see sal kom.” 
4. Die bene van yster dui tereg op Rome (168 v.C. tot 476 n.C.). Soos Daniël inderdaad ook noem, simboliseer yster die Romeinse Ryk se verpletterende mag, ’n ryk wat langer as enige van die ander koninkryke geduur het. Yster is ‘n uiters gepaste metaal vir dié wêreldryk. 
5. Die voete wat deels van yster en deels van klei was verteenwoordig ’n verdeelde Europa (476 n.C. tot die wederkoms van Christus). Die gemengde yster en klei beeld die stand van sake na die verbrokkeling van die Romeinse Ryk netjies uit. Hoewel baie pogings al aangewend is om Europa te verenig – van ooreenkomste tussen lande deur adellike ondertrouery tot die teenswoordige Europese Unie – kan die verdeeldheid en onenigheid net nie afgeskud word nie, ’n gefragmenteerdheid wat volgens hierdie profesie sal voortduur totdat God sy ewige koninkryk op aarde kom vestig.