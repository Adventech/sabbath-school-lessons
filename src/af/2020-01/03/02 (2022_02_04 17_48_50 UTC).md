---
title:  Die byblywende God
date:   12/01/2020
---

`Lees Daniël 2:1-16. Watter krisis staar al die Judese ballinge in die gesig as gevolg van die droom wat God aan die koning van Babilon gegee het?` 

Vir die mense van die antieke wêreld was drome ’n saak van groot erns. Sommige is as voorbodes gesien en het dikwels op een of ander dreigende ramp gedui. Dit verklaar hoekom Nebukadnesar so behep met syne was. Boonop was die feit dat hy dit nie kon onthou nie besonder onheilspellend. Die koninklike raadgewers (oftewel wyse manne) van ouds – d.w.s. die towenaars, voorspellers, goëlaars en sterrekykers – het geglo dat die Babiloniese gode alle drome kon uitlê, maar hier in Daniël trap hulle skielik onklaar. Die koning het immers vergeet wat hy gedroom het. As hy tog net kon onthou, sou hulle met ’n bevredigende interpretasie vir die koning vorendag kon kom. Ongelukkig sit die koninklike raadgewers toe met ’n splinternuwe probleem – hulle kon nie sê wat die koning gedroom het nie! Gevolglik bieg die sterrekykers: “Wat u vra, is te moeilik, daar is niemand wat dit vir u kan doen nie, behalwe die gode, en hulle woon nie onder die mense nie” (Dan. 2:11, NAB).  Uit pure frustrasie beveel Nebukadnesar dat al die koninklike raadgewers van Babilon tereggestel moet word. Sulke gruweldade was algemeen in die antieke wêreld. Geskiedkundige bronne toon inderdaad dat Darius I vanweë ’n sameswering in sy ryk al sy raadgewers om die lewe laat bring het, en dat Xerxes die Grote (oftewel Ahasveros) na die ineenstorting van ’n brug dieselfde met sy ingenieurs laat doen het. Toe Nebukadnesar se dekreet uitgevaardig is, was Daniël en sy vriende net mooi klaar met hulle opleiding en is hulle pas toegelaat tot die koninklike raadgewerspan. Hulle was dus deel van die terdoodveroordeeldes. Om die waarheid te sê, dit blyk uit die oorspronklike Aramees dat die teregstellings alreeds aan die gang was, en dat Daniël en sy vriende volgende aan die beurt was. Dit is toe dat Daniël die koning se laksman, Arjok, “taktvol en diplomaties” nader (Dan. 2:14, Nuwe Lewende Vertaling). Uiteindelik rig Daniël ’n versoek – en boonop direk aan die koning – vir tyd om die raaiselagtige droom te ontvang en uit te lê. Wonder bo wonder kom hy Daniël tegemoet. Die jong profeet word dadelik ekstra tyd gegun, maar nie die ander koninklike raadgewers toe hulle om uitstel gevra het nie. Nee, hulle word daarvan beskuldig dat hulle tyd probeer wen het. Nietemin stem Daniël saam met die ander raadgewers:  niemand kan sulke geheimenisse uitlê nie, dit is inderdaad bokant die mens se vuurmaakplek. Dan voeg hy by: maar ek ken ’n God wat beide die droom en sy uitleg bekend kan maak. 

`Teoloë praat van die byblywendheid van God. (In Engels noem hulle dit sy “immanence” en is die teenoorgestelde van sy “transcendence”, oftewel sy allesoortreffendheid). God se byblywendheid beteken dat God intiem by sy skepping betrokke is, ten spyte van die feit dat Hy bokant dit verhewe is. In hierdie verhaal uit die boek Daniël sien ’n mens hoe die verhewe Hemelkoning ’n droom aan die aardse Nebukadnesar gee. Wat leer ons daaruit oor die omvang van God se byblywendheid? (Lees ook Hand. 17:28.)`