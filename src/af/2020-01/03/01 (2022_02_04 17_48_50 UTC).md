---
title:  Van raaisel tot openbaring
date:   11/01/2020
---

### Skrifverwysings vir hierdie week se studie: 
Daniël 2:1-16, Handelinge 17:28, Dan. 2:17-49, Ps. 138, Joh. 15:5, Deut. 32:4, 1 Pet. 2:4. 

> <p>Geheueteks</p> 
> “Daniël het toe gespreek en gesê: Mag die Naam van God geprys word van ewigheid tot ewigheid, want die wysheid en die krag is syne” (Daniël 2:20, OAB). 

In die Groenlandse gebiedswaters is ’n magdom stukke drywende ys.  Soms drywe die kleiner ysbanke in een rigting, terwyl hul massiewe eweknieë – die ysberge – in ’n ander rigting drywe. Dit gebeur omdat die kleiner ysbanke deur wind aangedrywe word, terwyl die reusagtige ysberge deur diep oseaanstrome meegesleur word. Wanneer ’n mens die volgehoue opkoms en val van nasies in die wêreldgeskiedenis bekyk, is daar ook dryfvere wat baie soos die oppervlakwinde en die oseaanstrome is. Die wind versinnebeeld alles wat vlietend en veranderlik is, soos die wil van die mens. Tog is daar, te midde van hierdie ruk- en stormwinde, ook ’n ander krag wat op die wêreldgeskiedenis inwerk; een wat sterker is en grotendeels met die oseaanstrome ooreenstem. Dit is natuurlik die verborge en volgehoue werking van die Almagtige, van sy wysheid en sy onwankelbare Godsplan. Soos Ellen G. White tereg opmerk: “Soos die wyd uitgestrekte sterrestelsels, met elke ster in sy aangewese baan, so is die Godsplan. Dit ken geen haas of vertragings nie” (The Desire of Ages, bl. 32). Hoewel die opkoms en val van die nasies, ideologieë en politieke partye op die oog af aan die besluite van die wispelturige mens toe te skryf is, toon Daniël 2 ’n ander prentjie – dat die God van die hemel inderwaarheid die geskiedenis na sy skouspelagtige eindpunt voer. 

_*Bestudeer hierdie week se les as voorbereiding vir Sabbat, 18 Januarie._