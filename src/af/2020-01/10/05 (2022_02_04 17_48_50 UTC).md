---
title:  Die Messias se taak
date:   04/03/2020
---

Daniël se middelaarsgebed fokus hoofsaaklik op twee aspekte: die volk se sonde en die verwoesting van Jerusalem. Derhalwe fokus die Here in sy respons op die versoeke wat met hierdie twee aspekte te make het. Dit is juis danksy die Messiaanse sending dat die Joodse volk later gered en die tempel in Jerusalem in ere herstel sou word. Tog transendeer God se verhoring van hierdie twee gebedsversoeke die geskiedenis. Dit strek verby Daniël en die toekoms wat hy destyds te wagte was – want die Messiaanse taak was en is tot voordeel van die ganse mensdom. 

`Lees Daniël 9:21-27. Watter werk moes in die 70 weke-tydperk verrig word?     Waarom kon dit slegs deur Jesus vermag word?` 

1. “Om die goddeloosheid te voleindig” (OAB). Die klassieke Hebreeuse woord wat hier as “goddeloosheid” vertaal word, is pesha‘, en dui op ’n mindere se doelbewuste oortreding teen ’n meerdere (byv. in Spr. 28:24). Hierdie woord word ook elders in die Bybel gebruik, m.b.t. die uittarting van God deur die mens (Eseg. 2:3). Deur die bloed van Jesus word hierdie rebellie teen God egter verpletter. In die plek van daardie rebellie ontvang die mens dan ’n verdienstelikheid wat slegs op Golgota te vinde is. 
2. “Om die maat van die sondes vol te maak” (OAB). Die Hebreeuse werkwoord in hierdie sinsnede beteken “om te verseël” – m.a.w. dat sonde “voleindig” word. Sedert die sondeval kon die mensdom nog nooit aan God se standaarde voldoen nie. Gelukkig oortref die Messias se grootse sukses ons mislukkings. 
3. “Om die ongeregtigheid te versoen” (OAB). Soos Paulus tereg sê: “God het besluit om met sy volle wese in Hom te woon en om deur Hom alles met Homself te versoen. Deur die bloed van sy Seun aan die kruis het Hy die vrede herstel, deur Hom het Hy alles op die aarde en in die hemel met Homself versoen ” (Kol. 1:19 en 20, OAB). In hierdie verband is Jesus weereens die enigste antwoord. 
4. “Om ewige geregtigheid aan te bring” (OAB). Christus het ons plek aan die kruis ingeneem, en skenk ons sodoende die grootse seëning: dat dinge tussen God en ons “reg” kan wees. Hierdie God-gegewe geregtigheid ontvang ons deur geloof. 
5. “Om gesig en profeet te beseël” oftewel “waarin die profesie en die visioen tot vervulling sal kom” (OAB/NAB). Met Christus se soenoffer aan die kruis is die Ou-Testamentiese profesieë wat op sy middelaarswerk gedui het, verseël (m.a.w. dit is vervul of het tot hul volle reg gekom). 
6. “Om wat hoogheilig is, te salf” (OAB). Soos duidelik uit die Afrikaanse vertaling blyk, is hierdie nie ’n persoon nie (want daar staan nie “om die een wat hoogheilig is, te salf” nie). Dit het wel betrekking op ’n plek. Hierdie sinsnede dui dus op die begin van Christus se middelaarswerk in die hemelse heiligdom (Heb. 8:1).