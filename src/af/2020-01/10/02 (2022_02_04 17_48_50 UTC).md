---
title:  Die Woord van die Here as spilpunt
date:   01/03/2020
---

`Lees Daniël 9:1 en 2. Daniël sê dat hy “in die boeke gemerk het,” verwysende na die studie wat hy oor ’n bepaalde profesie gedoen het. Van watter bybelboeke praat hy hier?` 

Van nader beskou spruit hierdie gebed uit ’n diepgaande studie oor ’n ander openbaring, een wat God aan Moses en die profete gegee het. In Jeremia se boekrol lees Daniël dat die ballingskap 70 jaar sal duur (lees Jer. 25:11, 12; Jer. 29:10) en dit is toe dat hy die geskiedkundige waarde van sy leeftyd besef.  Neem in ag dat Daniël dié gebed in 539 v.C. bid, die presiese jaar waarin Babilon deur die Persiese Ryk vervang word. Bykans 70 jaar het verbygegaan sedert Nebukadnesar Jerusalem verower en die tempel verwoes het. Volgens Jeremia se profesie sou die volk dus binnekort terugkeer na hul geboorteland. So neem Daniël dan die Here op sy Woord, met die wete dat hy en sy volksgenote op die vooraand van ’n gewigtige gebeurtenis was. Ja, die Judeërs was in die doodsnikke van die Babiloniese ballingskap en sou binnekort huis toe gaan, net soos die Here in sy Woord belowe het. 

Uit sy studie van die beskikbare bybelboeke blyk dit ook dat Daniël hier die erns van die volk se sondes besef. Hulle het die verbond – en derhalwe ook hul bande – met God verbreek, wat onafwendbaar tot die ballingskap gelei het waarin hulle nou sit (Lev. 26:1445). Deur die bestudering van ’n openbaring van die Here dring dit dan tot Daniël deur in watter gewigtige tydvak hy en sy landgenote leef. Die erns van die saak noop hom om dringend by God voorbidding vir die volk te doen. Terwyl ons die pylvak van die aarde se geskiedenis betree, moet ons, meer as ooit te tevore, die Woord van God bestudeer en daarvolgens leef. Slegs die Skrif kan ons ’n gesaghebbende verklaring vir die wêreld waarin ons leef, gee. Dit is, per slot van rekening, die Bybel wat die groot stryd tussen goed en kwaad onder ons aandag bring, die Bybel wat toon dat die wêreldgeskiedenis op die totale uitwissing van die bose en die tot standbring van God se ewige koninkryk gaan uitloop. Hoe meer ons die Skrif bestudeer, hoe beter verstaan ons die stand van sake in ons wêreld. Ons verstaan wat ons rol op aarde is. Ons sien ook waarom ons rede tot hoop het, en dit in ’n wêreld wat ons geen hoop bied nie. 

`Hoe help die Bybel ons om tot ’n mate sin van ons aardse bestaan te maak, ’n bestaan wat op die oog af chaoties en dus dikwels sinneloos voel?`