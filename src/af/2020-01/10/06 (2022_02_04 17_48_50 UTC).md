---
title:  Die profetiese kalender
date:   05/03/2020
---

Aan die einde van die visioen oor die 2,300 aande en mes is die profeet verward oor dié raaiselagtige verwikkeling (Dan. 8:27). Tien jaar later verskyn ’n engel aan Daniël, en help hom om die visioen te “verstaan” (Dan. 9:23, OAB). Hierdie tweede openbaring verskaf die ontbrekende inligting. Dit bring aan die lig dat die Messias se werk aan die einde van die 70-weke-tydperk volbring sou word. In ooreenstemming met die jaar-dag beginsel en die opeenvolgende ontvouing van die geprofeteerde gebeure, behoort ons die 70 weke as 490 jaar te verstaan. Dié tydperk begin by die dekreet om Jerusalem te herbou (Dan. 9:25) wat deur koning Artaxerxes in 457 v.C. afgekondig is. Dit gee toestemming aan die Jode om Jerusalem onder leiding van Esra te herbou (Esra 7). Die teksvers oor die 70 weke sê dat dit so “bepaal” (OAB) of “vasgestel” (NAB) is, en dui daarop dat die 490 jaar-tydperk afgemete is, en dus deel van ’n langer tydperk is, te wete die 2,300 jaar van hoofstuk 8. Hieruit kan ’n mens aflei dat die 2,300- en 490 jaar-tydperke dieselfde beginpunt het, aldus 457 v.C. 

Die profesie oor die 70 weke bestaan uit drie dele: sewe weke, 62 weke, en die 70ste week. Die sewe weke (49 jaar) dui waarskynlik op die tydperk waartydens Jerusalem herbou is. Daarna volg die 62 weke (434 jaar) wat op die verskyning van “’n Gesalfde, ’n Vors” (Dan. 9:25) uitloop. So bring dit ’n mens dan – 483 jaar na Artaxerxes se herbouingsdekreet – by 27 n.C. uit, toe Jesus Christus gedoop en deur die Heilige Gees vir sy messiaanse sending gesalf is. 

In die sewentigste week ontvou ’n aantal deurslaggewende gebeure: (1) die “Gesalfde” word “uitgeroei, maar sonder iets vir Hom” (Dan. 9:26, OAB), wat op die dood van Christus dui. (2) Die Messias “sal een week lank met baie ’n sterk verbond sluit” (Dan. 9:27, OAB). Dit is die spesiale sending van Jesus en sy apostels aan die Joodse nasie, en word in die laaste profetiese week onderneem, van 27 tot 34 n.C. (3) “Gedurende die helfte van die week sal hy slagoffer en spysoffer laat ophou (Dan. 9:27, OAB). Drie en ’n halwe jaar na sy doop (m.a.w. in die middel van die week) bring Jesus die slagofferstelsel tot ’n einde. Dit kom tot ’n einde omdat die offerstelsel nie meer enige profetiese betekenis het nie. Deur sy soendood word Jesus die laaste en volmaakte offer van die nuwe verbond, wat verdere diereoffers nutteloos maak. Die laaste week van die 70-weke-profesie eindig in 34 n.C., met die steniging van Stefanus en die evangelieboodskap wat nie net die Jode nie, maar nou ook nie-Jode bereik. 

`Lees Daniël 9:24-27. Hoewel die Messiaanse hoop en belofte hierin verskyn, praat dit ook van geweld, oorlog en verwoesting. Watter geloofsekerheid bied dit ons dat daar te midde van rampe en teëspoed steeds hoop is?`