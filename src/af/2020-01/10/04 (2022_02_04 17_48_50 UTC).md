---
title:  Voorbidding vir ander
date:   03/03/2020
---

`Lees Daniël 9:5-13. Daniël gebruik aanhoudend die voornaamwoord “ons” – verwysende na die skuldige party – en sê dat hy saam met die volk skuldig is aan die sonde wat teëspoed oor hulle gebring het. Hoekom is sy gebruik van hierdie voornaamwoord besonder noemenswaardig?` 

Daniël se gebed is een van vele voorbeelde van voorbidding in die Skrif (m.a.w. wanneer jy ter wille van iemand, of ter wille van ’n groep, by God intree). Sulke gebede spreek tot die Vaderhart. Dit weer sy oordele af en bewerkstellig presies die teenoorgestelde: redding uit die hand van die vyand. Let byvoorbeeld op die kere toe God op die punt was om die hele volk uit te wis, maar toe daarvan afgesien het. Waarom? Omdat Moses ter wille van die sondige Israeliete by God ingetree het (Eks. 32:7-14, Num. 14:10-25). Selfs toe erge droogte die land wou verswelg, het die Here Elia se middelaarsgebed verhoor en reën gestuur om die land en sy mense te verkwik (1 Kon. 18). Wanneer ons vir huisgenote, familie, vriende ander mense voorbidding doen, of oor bepaalde probleme bid, hoor en verhoor die Here daardie gebede. Hy tree op. Soms neem dit langer om ’n antwoord te kry. Tog bid ons met die geloofsekerheid dat God nooit van sy kinders en hul behoeftes sal vergeet nie (lees Jak. 5:16). 

In hierdie gebed vertolk Daniël die rol van ’n middelaar tussen God en die volk. Na ’n studie van die Skrif kom hy tot die besef: kyk net hoe vêr het die mense afgedwaal – God se wet is oortree en sy waarskuwings is in die wind geslaan! Weldeeglik bewus van die haglike toestand waarin die Judeërs se geestelike lewe verkeer het, pleit Daniël dus om vergifnis en genesing. Nietemin vereenselwig hy hom met die sondige volk. Die manier wat Daniël hier optree stem tot ’n mate ooreen met die rol wat Christus as ons middelaar speel (Joh. 17). Tog is daar ’n reuse verskil: Christus was en is “sonder sonde” (Heb. 4:15, OAB) en het gevolglik geen persoonlike sonde om te bely en geen behoefte aan ’n offerdier vir die vergifnis van sonde nie (Heb. 7:26, 27). Nietemin vereenselwig Hy Hom op ’n unieke wyse met die mens: “Christus was sonder sonde, maar God het Hom in ons plek as sondaar behandel sodat ons, deur ons eenheid met Christus, deur God vrygespreek kan wees” (2 Kor. 5:21, NAB). 

`“As jy alles wat goed en heilig en eerbaar en lieflik aan die mens is voor die engele kon bring – en dit in ’n poging om die verdienstelikheid van die mens te toon, om te toon dat ons meriete vir ons redding het – sou die engele dit as hoogverraad verwerp” (Ellen G. White, Faith and Works, bl. 24). Wat leer ons uit hierdie woorde oor die behoefte aan ’n Middelaar vir die mens?`