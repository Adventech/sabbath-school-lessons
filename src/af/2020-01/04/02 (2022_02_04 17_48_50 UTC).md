---
title:  Die goue beeld
date:   19/01/2020
---

`Lees Daniël 3:1-7. Wat is die koning se redes vir die bou van die beeld?` 

Bykans 20 jaar het verloop sedert die koning se profetiese droom en die bou van die beeld. Nietemin wil dit voorkom of die koning n van die droom n van die feit dat Babilon gedoem is om deur anders moondhede vervang te word, kan vergeet. Hy is nie tevrede om net die kop van goud te wees nie. Nee, slegs ’n beeld wat in geheel van goud gemaak is, is goed genoeg om hom en sy ryk te simboliseer. Op daardie manier wou hy dit by sy onderdane tuisbring dat Babilon vir ewig sou duur. Hierdie hoogmoed laat ’n mens dink aan die toring van Babel, wie se bouers uit pure verwaandheid besluit het om God self teë te gaan. Nebukadnesar is net so verwaand. As heerser van Babilon het hy groot dinge vermag, en kan nou nie aanvaar dat sy koninkryk tot ’n einde gaan kom nie. Derhalwe bou hy ’n majestueuse beeld as ’n selfverheffingsgebaar, om sy mag ten toon te stel en sodoende die lojaliteit van sy onderdane te toets. Hoewel dit nie duidelik is wat of wie hier uitgebeeld word nie – die koning of ’n Babiloniese god – moet ’n mens in gedagte hou dat daar dikwels maar min, indien enigsins, skeiding tussen kerk en staat in antieke tye was.  Verder moet ’n mens in ag neem dat Nebukadnesar twee potensieel-leersame kennismakings met die ware God gehad het. Eerstens toets hy die jong Judese raadgewers-in-opleiding en kom tot die slotsom dat hulle tienkeer slimmer as hul Babiloniese eweknieë is. Nebukadnesar se tweede kennismaking met God was tydens die droom-krisis, toe die Babiloniese raadgewers nie vir die koning kon sê wat hy gedroom het nie; en toe Daniël die koning se gemoedstoestand ten tye van die droom, asook die inhoud en uitleg van die droom met God se hulp later bekend gemaak het. Uiteindelik bely Nebukadnesar die opperheerskappy van die God wat Daniël aanbid. Verbasend genoeg was hierdie twee teologie-lesse nie voldoende nie, want Nebukadnesar beland weer in afgodediens. Wat is die rede vir dié afvalligheid? Bes moontlik selfverheffing. Die sondige mens wil nie regtig aanvaar dat sy [of haar] stoflike en intellektuele prestasies ’n gejaag na wind is en eendag tot ’n gewisse einde gaan kom nie. Soms is ons soos wafferse “Nebukadnesartjies” – ons skenk te veel aandag aan ons prestasies en vergeet hoe nietig hierdie dinge met betrekking tot die ewigheid is. 

`Hoe kan ’n mens die regte gesindheid en geestesingesteldheid aankweek, sodat ‘n mens nie in dieselfde strik (of in meer subtiele strikke) as Nebukadnesar beland nie?`