---
title:  Die vuurdoop
date:   21/01/2020
---

Vir die drie Judeërs is die gedwonge aanbidding van die koning se beeld ’n blatante vervalsing van die tempelaanbidding wat hulle voor hul ballingskap in Jerusalem beoefen het. Hoewel hulle amptenare in die Babiloniese Ryk is en derhalwe lojaal aan die koning is, plaas hul opperste getrouheid aan God ’n perk op daardie lojaliteit. Om die koning aan te hou dien, om getroue amptenare te wees – daarvan sal hulle deel wees, ja – maar aan dié afgodseremonie kan hulle nie deelneem nie. 

`Lees Eksodus 20:3-6 en Deuteronomium 6:4. Hier het ons waarskynlik die beweegrede vir die standpunt wat hierdie jongelinge ingeneem het. Hoe verwoord dit moontlik daardie besluit?` 

In ooreenstemming met die gegewe koninklike bevel buig almal neer voor die goue beeld toe die musiek begin speel, en aanbid dit. Sadrag, Mesag en Abednego is die enigste wat waag om die koning se bevel te verontagsaam. Die koning word summier daarvan verwittig. Die Babiloniërs wat so vinger wys, probeer die koning omkrap. Hier is hulle kwaadstookargument: (1) die koning het self hierdie drie jongmans oor dele van Babilon aangestel, (2) Judeërs wat nie die koning se gode dien nie, en (3) wat nou nie sy beeld wil aanbid nie (Dan. 3:12). Ten spyte van die vreeslike venyn teen dié drie Judese raadgewers gee die koning hulle ’n tweede kans. Hy is bereid om die hele aanbiddingsritueel te herhaal, sodat hulle kans het om van besluit te verander en die beeld te aanbid. As hulle steeds volstrek weier, sal hulle in die brandende vuuroond gegooi word. Nebukadnesar sluit boonop sy vertoë op ’n ongelooflik arrogante noot af: “En wie is die God wat julle uit my hand kan verlos?” (Dan. 3:15, OAB). Met bomenslike onverskrokkenheid antwoord hulle: “Ons het ons God vir wie ons dien. Hy het die mag om ons te red uit die brandende oond, en Hy sal ons ook red uit u mag. Selfs as Hy dit nie doen nie, moet u weet dat ons u god nie sal dien nie; die goue beeld wat u laat oprig het, nie sal aanbid nie” (Dan. 3:17 en 18; NAB, leesteken verander). 

`Hoewel hulle weet dat die lewende God hulle kan red, het hulle geen waarborg dat Hy dit wel gaan doen nie. Nietemin weier hulle om die koninklike bevel te gehoorsaam, ten spyte van die lewendige verbranding wat op hulle wag. Waar kry ’n mens hierdie soort geloof?`