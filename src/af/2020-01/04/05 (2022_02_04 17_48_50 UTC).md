---
title:  Die vierde persoon
date:   22/01/2020
---

`Lees Daniël 3:19-27. Wat gebeur hier? Wie is die ander persoon in die brandende vuuroond?`   

Nebukadnesar het die drie getroue Judeërs in die brandende vuuroond laat gooi, maar nou gewaar hy ’n vierde persoon (of wese) tussen die vlamme. Met die kennis tot sy beskikking noem hy daardie wese in Daniël 3:25 ’n “godeseun” (OAB, die NAB praat van ’n “hemelwese” en die NLV van ’n “bo-aardse wese”). Veel meer kan die koning nie sê nie. Tog weet ons wie daardie vierde wese was en is. Dit is dieselfde hemelwese wat voor die vernietiging van Sodom en Gomorra aan Abraham verskyn het, dieselfde een met wie Jakob by die Jabbokspruit gestoei het, en dieselfde een wat Hom in die brandende bos aan Moses geopenbaar het. Dit is Jesus Christus voor sy vleeswording en gevolglike aardse bediening, en hier kom staan Hy sy kinders in nood by. 

In dié verband skryf Ellen G. White: “Die Here vergeet nie van sy kinders nie. Terwyl die drie Judeërs in die brandende vuuroond gegooi word, verskyn die Here Self aan hulle. Hy is daar in lewende lywe. So staan die vier dan saam in die vlammesee – maar in die teenwoordigheid van Hom wat mag oor koud en warm het, verloor die vlamme hul vermoë om te verbrand en te veras” (Prophets and Kings, bl. 508, 509). Let op die Here se woorde in Jesaja: “As jy deur water moet gaan, is Ek by jou, deur riviere, hulle sal jou nie wegspoel nie; as jy deur vuur moet gaan, sal dit jou nie skroei nie, die vlamme sal jou nie brand nie” (hfst. 43:2, NAB). Hoewel hierdie tipe verhale altyd byval vind, laat dit ’n mens tog wonder waarom sommige gelowiges wel ’n marteldood ter wille van hul geloof gesterwe het. Waarom is hulle dan nie gered nie? Tog was diesulkes sekerlik vertroud met die lot van bybelfigure soos Sagaria en Jesaja, getroue profete wat albei deur goddelose konings om die lewe gebring is. Die ganse bybel- en kerkgeskiedenis is deurspek van getroue gelowiges (en dit gebeur selfs vandag nog) wat vreeslik vir hul geloof moes ly, ’n foltering wat op ’n pynlike dood en nie op ’n wonderbaarlike redding uitgeloop het nie (wel ten minste nie in die teenswoordige wêreld nie). Die verhaal van Daniël se drie vriende in die brandende vuuroond is egter ’n voorbeeld van getroue gelowiges wat inderdaad op ’n wonderbaarlike wyse gered is, hoewel dit nie gewoonlik die geval is nie. 

`Watter wonderbaarlike redding wag egter op al God se getroue kinders, ongeag hul lot in die teenswoordige wêreld? (Lees 1 Kor. 15:12-26.)`