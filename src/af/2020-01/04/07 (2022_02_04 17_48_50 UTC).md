---
title:  Vir verdere studie
date:   24/01/2020
---

“Belangrik is die lewenslesse wat uit die verhaal van die Judese jongmanne in die Dura-dal te leer is. Baie van God se hedendaagse dienaars, mense wat doodonskuldig is, sal verneder en mishandel word – deur persone gevul met afguns en godsdienstige vooroordeel, mense onder leiding van die Satan. Groot sal die woede teen diegene wees wat die Sabbat van die vierde gebod heilig hou, totdat ’n wêreldwye dekreet uitgevaardig word wat diesulkes ter dood veroordeel. 

“Die tyd van benoudheid wat vir die kinders van die Here voorlê, vereis dat ons ’n onwankelbare geloof moet uitleef. Ons moet aan almal toon dat slegs die Here ons aanbidding waardig is; en dat geen oorweging, nie eers die lewe self, ons sover kan bring om die geringste toegewinkie aan valse aanbidding te maak nie. Vir elkeen wat opreg getrou aan die Here bly, steek die wette van die beperkte en sondige mens, gemeet aan die woord van die ewige God, sleg af. Dit is onbeduidend. Hoewel God se getroue kinders by die waarheid gaan hou, sal dit natuurlik tronkstraf of ballingskap of selfs die dood tot gevolg hê” (Ellen G. White, Prophets and Kings, bl. 512, 513). 

**Vrae vir bespreking** 

`1. Lees 1 Petrus 1:3-9. Waarom red die Here sommige mense van lyding, maar nie ander nie? Of is die antwoorde op dié soort vrae bloot bo ons vuurmaakplek in die teenswoordige wêreld? Soms is daar geen wonderbaarlike redding vir diegene wat ly nie. Die vraag is net: waarom moet ons, ten spyte van sulke teleurstellings, in die goedheid van God bly glo?` 

`2. Sou ons steeds lesse uit hierdie verhaal kon put as die Judeërs wel in die brandende vuuroond omgekom het?` 

`3. Watter uiterlike teken of kwessie, wat uit ons benadering tot die eindtyd blyk, toon die wie en die hoe van ware aanbidding aan? Hoe belangrik is die Sabbat dus?` 

`4. Lees Lukas 16:10. Let op die woorde van Christus in hierdie teksvers. Watter beginsel moet ’n mens verstaan as jy werklik deur geloof wil lewe?` 

`5. Lees weer Daniël 3:15 waar Nebukadnesar sê: “Watter god sal julle uit my mag kan red?” Hoe sal jy die koning antwoord?`