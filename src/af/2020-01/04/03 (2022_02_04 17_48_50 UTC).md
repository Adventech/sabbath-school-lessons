---
title:  Die opdrag om te aanbid
date:   20/01/2020
---

`Lees Daniël 3:8-15 en Openbaring 13:11-18. Watter ooreenkomste sien ’n mens tussen die dinge wat in Daniël se leeftyd gebeur en dié wat in die eindtyd gebeur?` 

Die goue beeld in die Dura-dal, wat in Akkadies “ommuurde plek” beteken, laat die hele toneel na ’n opelug-tabernakel lyk. Om alles te kroon, is die vuuroond daar naby amper soos ’n soort altaar. Boonop vorm Babiloniese musiek deel van die liturgie. Sewe soorte musiekinstrumente word genoem, moontlik in ’n poging om die volledigheid en doeltreffendheid van die vereringsprotokol tuis te bring. Die hedendaagse Christen word vanuit alle oorde met nuwe soorte leefstyle en sienswyses gebombardeer, met die verwagting dat ons ons verbintenis tot God en sy Woord – m.a.w. sy gesag in ons lewens – moet prysgee, en dat ons liewers lojaal teenoor eietydse weergawes van Babilon moet wees. Die aanloklikheid van die wêreld waarin ons leef, blyk partymaal oorweldigend te wees, tog moet ons ons telkens vergewis van die feit dat getrouheid aan die Skeppergod altyd voorrang moet geniet. Volgens die profetiese kalender leef ons tans in die pylvak van die wêreldgeskiedenis. Openbaring 13 bring dit onder ons aandag dat alle aardbewoners beveel sal word om die dier en sy beeld te aanbid. Hierdie dier-entiteit sal toesien dat “aan almal, klein en groot, en die rykes en die armes, en die vrymense en die slawe ’n merk op hulle regterhand en op hulle voorhoofde gegee word” (Op. 13:16, OAB). 

Ses soorte mense sweer trou aan die beeld en sy dier: “klein en groot, rykes en armes, vrymense en slawe.” Voorts het die dier ’n spesiale getal – 666 – wat duidelik klem lê op die getal ses. Dit toon dat die beeld wat Nebukadnesar laat oprig het, in ’n metaforiese sin vooruitwys op die aard en optrede van eindtyd-Babilon (lees Dan. 3:1 in die OAB, en let op die simboliese waarde van die el-mates 60 en 6). Dit baat dus die leser om versigtig met die presiese gebeure in hierdie vertelling tred te hou, asook die wyse waarop die Here as Hemelkoning die wêreldgebeure rig. 

`Aanbidding gaan nie slegs oor die neerbuig voor iets of iemand terwyl jy openlik ewige trou aan daardie ding of persoon sweer nie. Op watter ander, meer subtiele, maniere kan ’n mens in afgodsaanbidding beland?`