---
title:  Die geheim tot ’n geloof soos dié
date:   23/01/2020
---

Terwyl ’n mens so die traumatiese wedervaringe van Sadrag, Mesag en Abednego bekyk, ontstaan die vraag: Wat is die geheim tot ’n rotsvaste geloof soos dié? Waarom  was hulle bereid om lewendig verbrand te word eerder as om die beeld te aanbid? Dink net aan al die slim verskonings wat hulle kon uitdink om in antwoord op die koning se bevel maar liewers die knie te buig. Tog staan hulle vas, en dit ten spyte van ’n marteldood wat sommige van hul geloofsgenote in die verlede al duidelik te beurt geval het. 

`Lees Hebreërs 11. Wat leer ons hieruit aangaande die aard van geloof?` 

Die aankweek van ’n geloof soos dié, vereis dat ’n mens geloof self verstaan. Party mense het ’n kwantitatiewe (oftewe,l hoeveelheidsgebonde) benadering tot geloof – m.a.w. hulle tel al die kere wat hul gebede verhoor word (of ten minste, al die kere wat hulle as gebedsverhoring beskou) en bepaal so of hulle “genoeg” geloof het. Hulle gaan byvoorbeeld winkel toe en bid op pad soontoe vir ’n parkeerplek. As hulle met hul aankoms ’n gaatjie kry, meen hulle dat hulle ’n sterk geloof het. Indien al die parkeerplekke egter vol bly, meen hulle dat hul geloof nie sterk genoeg is nie en dat God derhalwe nie hul gebede verhoor nie. Uiteindelik word dit ’n gevaarlike manier van dink, aangesien dit ’n poging tot manipulasie is, ’n manipulasie wat God se opperheerskappy en alwysheid buite rekening laat. 

Die maatstaf vir ware geloof – soos dié wat Daniël se vriende hier uitleef – is egter die kwaliteit van ’n mens se verhouding met God en die onwrikbare vertroue in Hom wat daaruit spruit. Ware geloof probeer nie om God se arm te draai sodat ons wil Syne word nie. Nee, dit is die gelowige wat sy of haar wil aan dié van die Here oorgee. Duidelik het die drie Judeërs nie vooraf geweet wat God se planne was toe hulle die koning teëgegaan en eerder aan God getrou gebly het nie. Hulle het bloot besluit om te doen wat reg was, ongeag die gevolge. Dit is die kenteken van ’n volwasse geloof in God. ’n Mens toon ware geloof wanneer jy jou wense voor Hom bring, maar met die vertroue dat Hy sal doen wat die beste vir jou as gelowige is, self al verstaan jy nie op daardie oomblik die betrokke situasie of rede daarvoor nie. 

`Op watter maniere kan ’n mens daagliks geloof aan die dag lê – selfs in die ‘klein dingetjies van die lewe’ – sodat jy kan toeneem in die geloof en dus toenemend groter uitdagings die hoof kan bied? Waarom is “toetsing deur die klein dingetjies” in vele opsigte ’n toets vir die groter en belangriker vuurdope?`