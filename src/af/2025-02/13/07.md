---
title:  Vir verdere studie
date:   27/06/2025
---

Lees Ellen G. White, “Die Onsigbare Wagter,” bl. 535–538, in Profete en Konings.

“Elke nasie wat op die toneel verskyn het, was toegelaat om sy plek op die aarde te neem, om te bepaal of die doel van die Wagter en die Heilige vervul sou word. Profesie het die opkoms en vooruitgang van die wêreld se groot ryke nagespoor – Babilon, Medo-Persië, Griekeland en Rome. Met elkeen, soos met die nasies met minder mag, het die geskiedenis homself herhaal. Elkeen het sy tydperk van toetsing gehad; elkeen het misluk, sy glorie het vervaag, sy mag het verdwyn.

“Terwyl nasies God se beginsels verwerp en in hierdie verwerping hul eie ondergang bewerkstellig het, was daar tog ’n goddelike, oorheersende doelstelling deur die eeue wonderbaarlik aan die werk.” — Ellen G. White, Profete en Konings, bl. 535.

In Jeremia 18 sien Jeremia ’n pottebakker doen wat ’n pottebakker gewoonlik doen: om vorm te gee waaraan hy besig is om te werk. Dit is hierdie proses, soos ’n pottebakker sy klei vorm, wat God gebruik om die beginsel van voorwaardelikheid in bybelse profesie te verduidelik. En om seker te maak dat ons verstaan, spreek die HERE deur Jeremia en sê: “ ‘In een oomblik sal Ek spreek oor ’n nasie en oor ’n koninkryk om dit uit te ruk en om te gooi en te vernietig, maar as dié nasie waaroor Ek gespreek het, hulle bekeer van hul boosheid, sal Ek berou hê oor die onheil wat Ek van plan was om hulle aan te doen. En in ’n ander oomblik sal Ek spreek oor ’n nasie en oor ’n koninkryk om dit te bou en te plant; maar as hulle doen wat verkeerd is in my oë deur na my stem nie te luister nie, dan sal Ek berou hê oor die goeie waarmee Ek gesê het dat Ek aan hulle goed sal doen’” (Jeremia 18:7–10).

**Vrae vir bespreking:**

`Dink na oor Jesus se verklaring dat die oordeel makliker vir Ninevé sal wees as vir die volk van God wat van die waarheid afgedwaal het. (Lees Matthéüs 12:39–42.) Watter les kan God se kerk uit hierdie waarskuwing aflei?`

`Let op na Ellen G. White se verklaring dat met elke opkomende ryk “die geskiedenis homself herhaal [het]”. — Ellen G. White, Profete en Konings, bl. 535. Wat sien jy as ’n gemeenskaplike tema in al die ryke wat in profesie genoem word? Op watter maniere het hulle dieselfde profetiese pad gevolg? Hoe volg ons huidige wêreld ook hierdie tema?`

`Dink na oor die gedagte dat dit nie altyd die verstand of die intellek is wat maak dat mense nie glo nie, maar die hart. Hoe kan hierdie kennis jou getuienis teenoor ander beïnvloed?`