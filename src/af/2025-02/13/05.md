---
title:  Die opdroog van die Eufraatrivier
date:   25/06/2025
---

Een van Babilon se sterkpunte was die Eufraatrivier wat op ’n plek onder die stad se mure deurgevloei het en so die stad van standhoudende water voorsien het. Maar, dit het toe ook ’n swakpunt geword. Nitocris, ’n antieke Babiloniese koningin, het erdewerkbedrywighede langs die rivier begin met die doel om sodoende ’n roete na die stad te ontwikkel, en in die proses het sy die rivier se loop toe met tye verander om in ’n moeras in te loop sodat die spanne werkers makliker kon werk. Kores het tot die besef gekom dat hy dieselfde kon doen om die Eufraat genoeg te laat opdroog sodat sy troepe maklik onder deur die stadsmuur in die rivierbedding kon deur marsjeer. Toe hulle eers binne die stadsmure was, het hy gevind dat die mure al langs die rivier onbewaak was, en het toe die stad in een nag oorgeneem. Die antieke Griekse geskiedkundige Herodotus vertel aan ons dat “die stadsbewoners in die middel van Babilon glad nie eers geweet het dat die voorstede ingeneem was nie, want dit was ’n feestyd en almal het gedans en hulleself oorgegee aan genot en vermaak.” — Herodotus, The Histories, Tom Holland, trans. (New York: Penguin, 2015), bl. 94, (vry vertaal). Kan daar enige twyfel wees dat hierdie dieselfde fees was wat in Daniël 5 uitgebeeld word?

`Lees Daniël 5:18–31 en Openbaring 16:12–19. Watter parallelle vind jy tussen sommige van die plae van Openbaring en die verhaal van die val van Babilon?`

Terwyl Jesus verduidelik het hoe om die tekens van die tye te onderskei, het Hy sy dissipels gewaarsku, “ ‘Waak dan, omdat julle nie weet watter uur julle Here kom nie. Maar weet dit: as die huisheer geweet het in watter nagwaak die dief sou kom, sou hy gewaak en nie toegelaat het dat in sy huis ingebreek word nie’ ”(Matthéüs 24:42, 43). Net soos met die val van Babilon, sal die skielike verskyning van Christus moderne Babilon onverwags verras. Maar, dit hoef nie so te gebeur nie; talryke profesieë het aan ons genoegsame bewyse oor Jesus se spoedige koms gegee.

Die wêreld sal nie verras word net omdat hulle nie geweet het wat God voorspel het nie; dit sal onverwags gevang word omdat dit gekies het om nie te glo wat God gesê het wat sou gebeur het nie.

`Lees Openbaring 16:15. Selfs te midde van hierdie eindtydwaarskuwings, watter evangelieboodskap word hier gevind? Wat beteken dit om “naak rond te loop”?`