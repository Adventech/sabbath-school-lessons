---
title:  ’n Werk van bekering
date:   23/06/2025
---

Jona het ’n baie duidelike boodskap vir die mense van Ninevé gehad. “En Jona het begin met een dagreis ver die stad in te gaan en het gepreek en gesê: ’nog veertig dae, dan word Ninevé verwoes’ ”(Jona 3:4). Die boodskap was baie duidelik: die plek was verdoem. Per slot van rekening, het hierdie woord nie direk van ’n profeet van die HERE gekom nie?

En tog, wat het met Ninevé gebeur?

`Lees Jona 3:5–10. Waarom was hierdie profesie dan nie vervul nie?`

Ja, die hele stad het tot bekering gekom, en die verdoemenisboodskap was afgewend, ten minste vir ’n tydlank. “Hulle ondergang is afgeweer, die God van Israel is deur die heidense wêreld verhoog en geëer en Sy wet is eerbiedig. Eers baie jare later sou Ninevé, deur God te vergeet en deur trotse hoogmoed, ’n prooi vir die omliggende nasies word.” — Ellen G. White, Profete en Konings, bl. 271.

Kan ons soiets in die laaste dae verwag, wanneer die finale boodskap aan die gevalle wêreld gegee gaan word? Ja — en nee. Dit wil sê, daar sal baie mense oor die wêreld wees wat sal ag slaan op die oproep, “ ‘Gaan uit haar uit, my volk, sodat julle nie gemeenskap met haar sondes mag hê en van haar plae ontvang nie’ ” (Openbaring 18:4). Reg oor die wêreld sal mense standpunt inneem en die dier trotseer deur “die gebooie van God en die geloof in Jesus [te] bewaar” (Openbaring 14:12). Hierdie mense, soos daardie mense in Ninevé, sal die oordeel wat op die verlorenes voltrek sal word, vryspring.

Terselfdertyd, terwyl sommige profesieë soos God se aankondiging dat Ninevé vernietig gaan word, voorwaardelik is, sal dit vernietig word tensy die mense hulle van hulle boosheid bekeer (lees Jeremia 18:7–10). Daar is egter sommige profesieë wat nie hierdie voorwaardes het nie. Sulke profesieë gaan vervul word, maak nie saak wat die mensdom se reaksie is nie. Die Messiaanse profesieë van Christus se eerste en tweede koms, die merk van die dier, die uitstorting van die plae, eindtydvervolging — hierdie is nie voorwaardelik nie; dit sal plaasvind afgesien van wat mense doen. Wat mense doen, en die keuses wat hulle maak, sal bepaal aan watter kant hulle is soos wat die eindtydgebeure wat deur die profete voorspel is, ontplooi word.

`Watter keuses maak jy nou wat jou kan help bepaal watter keuses jy sal maak wanneer die kwessie oor aanbidding van God of die dier wêreldwyd gebeur?`