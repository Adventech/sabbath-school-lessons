---
title:  Die heersers van die Heidene
date:   23/04/2025
---

God se handeling met Israel voorsien diep insigte in sy handelinge met die Nuwe Testamentiese kerk. Om die waarheid te sê, in baie opsigte was die foute van die nasie van Israel ’n voorafskaduwing van die foute van die Christelike kerk. Christene was, en is nog steeds, baie vatbaar vir dieselfde versoekings en dus ver daarvan om enige voorrang bo antieke Israel vir hulleself toe te eien.

`Lees Matthéüs 20:25–28. Teen watter dwaling het Jesus sy dissipels gewaarsku om te vermy gedurende die totstandbrenging van die werk van die Christelike kerk?`

Israel het vir ’n aardse koning gevra, ’n versoek wat gelei het tot die morele val van die nasie. Die konings het progressief meer en meer sondig geword totdat God die Babiloniërs toegelaat het om sy volk in ballingskap weg te voer om so die rigting wat hulle ingeslaan het, te verander.

Iets soortgelyks het in die geskiedenis van die Christelike kerk gebeur. Alhoewel in hulle geval hulle nie die struktuur van ’n Heidense nasie sou aanvaar nie, was hulle as gelowiges bly toe Konstantyn aan bewind gekom het en bely het dat hy ’n Christen geword het: vervolging was nou iets van die verlede! Dit was opsigself ’n seën, maar toe het die kerk agtergekom dat hulle dalk die mag van die keiser tot hulle eie voordeel kon gebruik.

’n Hele paar struwelinge het tussen die Christene in die vierde eeu uitgebreek, en toe die kerk nie in staat was om dit self op te los nie, het hulle ’n beroep op die keiser gedoen om tussenbeide te tree. Hierna het die biskop van Rome se aansien verbeter nadat hy eers net ’n senior biskop tussen die ander biskoppe was. Die kerk het die staat gevra om in te gryp in die godsdienstige sake van die Christelike kerk en toe die staat eers sy voet in die deur gekry het, het dinge van erg na erger gevorder.

Soos Israel van ouds, was die donkerste tye in die Christene se geskiedenis die direkte gevolg van die kerk se kompromieë met die wêreld. Toe Israel afgode begin aanbid het en haar konings korrup geword het weens hulle honger na mag, – totdat hulle hulle kinders aan afgode geoffer het — het die kerk stadigaan baie van die middele en metodes van ’n heidense ryk aanvaar tot sover dat daar baie van die getroue gelowiges gemartel was omdat hulle as ’n bedreiging vir die kerk-staat gesien was.

`Op watter maniere kan hierdie selfde versoekings in jou eie kultuur en jou eie gemeenskap die integriteit van jou geloof in gevaar bring?`