---
title:  Nimrod en Ninevé
date:   20/04/2025
---

Eden was geskep om die ideale tuiste vir die menseras te wees. Maar toe sonde ontstaan het, het God geen keuse gehad om die mens uit die Tuin en weg van die boom van die lewe te verwyder nie, ten minste vir nou.

Buite die Tuin moes die mens hard werk om self vir hulle voortbestaan te voorsien. Die lewe het moeiliker geword; ons moes pyn verduur en in die sweet van ons aangesig aan die lewe bly (Génesis 3:16–19). Ons eerste ouers het vertrou dat die regmatige Koning die weg terug na die Tuin sou voorsien, en hulle het offerandes na die hekke van Eden gebring in gelowige afwagting op die verlossing wat God reg van die begin af vir die gevalle wêreld aangebied het.

“Die tuin van Eden het op die aarde gebly, nog lank nadat die mens uit sy aangename wandelweë verban was. . . . Daarheen het Adam en sy seuns gekom om God te aanbid. Daar het hulle opnuut beloof om die wet van God te gehoorsaam

– die wet wat hulle oortree het met die gevolg dat hulle uit Eden verban is. Toe sonde die aarde naderhand soos ’n vloedgolf oorstroom het en God besluit het om die mensdom weens sy groot ongeregtigheid met ’n watervloed van die aarde af te verdelg, het die hand wat Eden geplant het, dit van die aarde af weggeneem. Maar in die uiteindelike herstelling wanneer daar ‘ ’n nuwe aarde’ (Openbaring 21:1) sal wees, sal dit met meer luister as in die begin herstel word. — Ellen G. White, Patriarge en Profete, bl. 62.

Ander het egter aan mensgemaakte “oplossings” vir die nuwe probleme gewerk, en so het ons die geboorte van stedelike regerings gesien, ’n poging om ’n makliker lewe te skep en dalk om dit wat in Eden verlore gegaan het, te probeer terugkry.

`Lees Génesis 10:1–12. Hier word daar in die Bybel ’n aantal nuwe politiese sleutelfigure bekendgestel, wat regdeur die res van die Bybel gevind word en wat Ninevé en Babilon insluit. Gegewe wat ons weet oor die rolle wat daardie stede later sal speel, wat kan ons uit hierdie teksverse aflei?`

Sommige het oor Nimrod gelees en tot die gevolgtrekking gekom dat hy ’n edele held is, baie soos die oorwinnende held van heidense mitologie. Maar wanneer die Bybel hom beskryf as “ ’n geweldenaar op aarde”, en ’n “’n geweldige jagter voor die aangesig van die HERE”, is dit nie ’n kompliment nie. Nimrod is groot in sy eie oë, en hy staan “voor” die HERE in die sin van dat hy God uitdaag. Wat ons in hierdie verse sien, is die verspreiding van die rebellie teen God, ’n rebellie wat sal bestaan totdat alle rebelsheid uiteindelik vir ewig uitgeroei sal wees.

`Waarom is die sonde van rebelsheid teenoor God meer subtiel as wat ons sonder om te aarsel, besef? Hoe kan ons onsself teen hierdie menslike eienskap beskerm?`