---
title:  Vir verdere studie
date:   25/04/2025
---

Lees Jesaja 44:24–45:13

“Trapsgewys, eers stil en sluipend, en dan openlik, namate dit in krag en beheer oor die verstand van mense toegeneem het, sou die verborgenheid van ongeregtigheid sy bedrog en godslasterende werk voortsit. Byna ongemerk het heidense gewoontes die Christelike kerk binnegekom. Kompromis en gelykvormigheid aan die wêreld is vir ’n tyd teengehou deur die vreeslike vervolgings wat die kerk van paganism verduur het. Maar namate die vervolging opgehou en die Christelike geloof die paleise van konings binnegedring het, het die kerk die nederige eenvoud van Christus en Sy apostels versaak vir die prag en praal van heidense priesters en heersers. In die plek van die dinge wat God beveel het, is menslike teorieë en oorlewerings aangeneem. Die sogenaamde bekering Van Konstantyn in die begin van die vierde eeu, het groot blydskap verwek en die wêreld het, geklee in ’n vorm van geregtigheid, die kerk binnegestap. Nou het die verdorwenheid vinnig toegeneem. Paganisme, terwyl dit geskyn het of dit oorwin was, het oorwinnaar geword; sy gees het die kerk beheers; sy leerstellings, seremonies en bygeloof is opgeneem in die geloof en godsdiens van die sogenaamde navolgers van Christus.”— Ellen G. White, Die Groot Stryd, bl. 49-50.

In dieselfde sin as die vraag aan die einde van Woensdag se studie, is ons nie almal in gevaar, veral hoe langer ons leef, om “die nederige eenvoud van Christus en sy apostels” vir die prag en praal, die mag, plegtighede en versoekings van die wêreld te verruil nie? As ons dink ons doen dit nie, dan is ons besig om onsself te bedrieg.

**Vrae vir bespreking:**

`Toe God sy volk in ballingskap laat gaan het, was dit ’n besondere pynlike oomblik. Abraham was uit die land van die Chaldeërs geroep om ’n verbondsvolk te vestig om ’n lig vir die planeet te wees, en nou was hulle in kettings weggevoer. Gedurende hulle ballingskap het God aan Israel getoon wat kon gewees het indien hulle getrou sou gebly het. Nebukadnésar, die hoof van ’n sisteem wat totaal teen God gekant was, het tot bekering gekom (Daniël 4). Aan die einde van hulle ballingskap het God ’n Persiese koning verwek om as ’n tipe van Christus sy volk uit Babilon te bevry, en hulle na die Beloofde Land te laat terugkeer. Kores was nie ’n Israeliet nie, en tog het God hom gekies om die plan van verlossing te demonstreer terwyl hy God se verbondsvolk na Jerusalem laat terugkeer het. Watter lesse kan ons leer oor hoe God die mensdom sien deurdat Hy mense buite Israel gebruik het om sy doelstellings te verwesenlik?`

`Ons mag dalk nie in Babilon wees nie, maar hoeveel van Babilon kan dalk in ons wees? Hoe kan ons hierdie probleem raaksien, en hoe kan ons dan verander?`