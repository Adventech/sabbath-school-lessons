---
title:  Om te ontvang waarvoor jy gevra het
date:   22/04/2025
---

Soos dit oorspronklik bepaal was, het Israel nie ’n aardse koning gehad soos die ander nasies nie. Maar na verloop van tyd het Israel se geloof begin kwyn, en het hulle begin hunker na die dinge wat “die nasies” gehad het.

`Lees Samuel 8:4–18. Waarom dink jy het die oudstes van die volk die gedagte aan ’n koning aantreklik gevind? Op watter wyse word ons ook slagoffers van soortgelyke versoekings?`

Dit is belangrik om op te let dat die versoek om ’n koning te kry, eintlik ’n verwerping van God se heerskappy oor sy volk was. Soos dit bepaal was, moes die nasie direk aan die Skepper rapporteer, en hulle verhouding met Hom was onder andere duidelik in die heiligdomdiens te sien. Deur vir ’n koning te vra, sou hulle dieselfde lyding wat die Heidense koninkryke ondervind het, oor hulle self bring: militërediensplig gedurende die koning se oorloë, in beslagneming, belastingpligtigheid en ander slegte gevolge. Hulle sou ontdek het dat menslike heersers neig om in hulle eie guns te regeer, in plaas van met welwillendheid, soos God dit doen.

Ook sou die nuwe ooreenkoms permanent wees: Israel sou ontvang waarvoor hulle gevra het, maar teen die tyd wat hulle sou besef dat dit eintlik agteruitgang was, sou hulle permanent daardeur gebind gewees het. “ ‘En in dié dag sal julle roep vanweë jul koning wat julle vir jul verkies het, en die HERE sal julle in dié dag nie verhoor nie.’ ” (I Samuel 8:18)

God ken die swakhede van sy volk, en Hy het aan die begin al voorspel dat Israel vir ’n aardse koning sou vra. En hulle het, en so baie van die heilsgeskiedenis gaan oor die gevolge van daardie keuse.

Lees Deuteronómium 17:14–20. Let op dat God nie sê, “Ek sal vir julle ’n koning gee”, nie, maar dat die Bybel sê, die volk het besluit dat hulle een wou hê. God het veiligheidsmaatreëls in plek gesit om sy volk teen die euwels van ’n menslike regering te beskerm — maar, soos die geskiedenis van die Israelitiese nasie dit aandui, was die veiligheidsmaatreëls dikwels geïgnoreer.

Ons kan maar net na die geskiedenis van Israel kyk nadat hulle besluit het om ’n koning te hê, om te sien net hoe sleg dinge vir hulle onder hierdie konings geword het. Hoewel sommige konings beter as ander was, het selfs die “goeies” oortree (dink maar aan Dawid en Bátseba). In baie gevalle het die nasie onder die heerskappy van een na die ander koning gelewe wat gedoen het “wat verkeerd was in die oë van die HERE” (lees I Konings 11:6, I Konings 15:26, I Konings 16:30, II Konings 3:2).

In die vroëe verlede, of selfs nou, het alle regerings een ding in gemeen: dis sondaars wat sondaars regeer. Wat kan moontlik verkeerd gaan?