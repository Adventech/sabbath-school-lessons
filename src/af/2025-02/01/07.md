---
title:  Vir verdere studie
date:   04/04/2025
---

Lees Ellen G. White, “’n Lang Tydprofesie”, bl. 319–324, in Die Groot Stryd.

“Predikante sowel as die volk het verklaar dat die profesieë van Daniël en Openbaring onverstaanbare verborgenhede was. Maar Christus het die aandag van Sy dissipels op die woorde van die profeet Daniël gevestig aangaande gebeurtenisse wat in hulle tyd sou plaasvind. Hy het gesê, ‘Laat hy wat lees, oplet’ (Matthéüs 24:15). En die bewering dat die Openbaring ’n verborgenheid is wat nie verstaan kan word nie, is weerspreek deur die titel van die boek self: ‘Die Openbaring van Jesus Christus wat God Hom gegee het om aan sy diensknegte te toon wat gou moet gebeur . . . Salig is hy wat die woorde van die profesie lees, en die wat dit hoor en bewaar wat daarin geskrywe is, want die tyd is naby’ (Openbaring 1:1-3). . . .

“Met die oog op die getuienis van die Woord, hoe durf mense leer dat die Openbaring ’n verborgenheid is – buite bereik van die menslike verstand? Dit is ’n verborgenheid wat geopenbaar is, ’n geopende boek. Die ondersoek van Openbaring vestig ons aandag op die profesieë van Daniël en albei gee die belangrikste onderrig van God aan die mens aangaande die gebeurtenisse wat moet plaasvind aan die einde van die wêreld se geskiedenis.

“Aan Johannes is uiters interessante en aangrypende tonele uit die wedervaringe van die kerk getoon. Hy het die posisie, gevare, stryd en uiteindelike verlossing van Gods volk gesien. Hy beskryf die slotboodskappe wat die oes van die wêreld sal ryp maak, òf as gerwe vir die hemelse skuur, òf as bondels vir die vuur van verwoesting. Onderwerpe van die allergrootste belang, veral vir die laaste kerk, is aan hom geopenbaar sodat diegene wat hulle van dwaalleer tot die waarheid wil bekeer, onderrig kan word aangaande die gevare en die stryd voor hulle. Niemand hoef in duisternis te verkeer aangaande die dinge wat oor die aarde sal kom nie.” — Ellen G. White, Die Groot Stryd, bl. 341-342.

**Vrae vir bespreking:**

`Op watter maniere kan die bestudering van profesie jou geloof grootliks vermeerder? Watter profesieë — sommige wat duisende jare gelede geskrywe was oor gebeurtenisse wat honderde jare, indien nie duisende jare, later sou gebeur nie — het gehelp om jou vertroue in die Bybel, en nog meer belangrik, in die God wat dit geïnspireer het, te vermeerder? Hoe, byvoorbeeld, gee Daniël 2 ons kragtige en logiese redes om te vertrou dat God nie net bestaan nie, maar dat Hy die toekoms ken?`

`Wat is die beste maniere om onsself teen die baie wilde en spekulerende pogings om die profesieë te interpreteer, soms selfs deur diegene in ons eie kerk, te beskerm? Waarom moet ons versigtig wees om “. . . alle dinge [te beproef] en die goeie [te behou]” (I Thessalonicense 5:21)?`