---
title:  Om die Woord te bestudeer
date:   02/04/2025
---

Sewendedag-Adventiste het baie aan William Miller te danke vir hulle insig in die profesieë van die Bybel. Alhoewel sy begrip van sleutelverse (soos Daniël 8:14) nie heeltemal reg was nie, was Miller se metodiek nietemin belangrik, want dit het die pad vir die geboorte van ons eindtyd-oorblyfselbeweging oopgemaak.

`Lees Matthéüs 5:18, II Timótheüs 3:15–17 en Lukas 24:27. Wat leer hierdie verse ons oor hoe om Bybelprofesie te benader?`

Op een of ander manier is, om die Bybel te bestudeer, net soos om ’n groot legkaart te bou. As jy net twee of drie legkaartstukke pas, is dit amper onmoontlik om die hele prent uit te maak. Dalk kan jy in daardie twee of drie stukke ’n perd sien en dan tot die gevolgtrekking kom dat jy besig is om ’n legkaart wat perde uitbeeld, te bou. Maar nog ’n paar stukke onthul ’n kuiken en ’n koei, en dan, nadat jy ’n paar honderd stukke bymekaar gepas het, sien jy uiteindelik dat jy ’n landskapprent gebou het wat ’n stad, ’n plaas en ’n bergreeks in die verte, uitbeeld.

Een van die hoofmaniere waar Christene in hulle Bybelstudie fouteer, is dat hulle die Skrif as ’n versameling van gesegdes of spreuke hanteer wat hulle kan gebruik om ’n spesifieke situasie aan te spreek. Sommige gebruik die eenvoudige studieplan in die begin van ’n Gideon-Bybel waar jy handige verse oor ’n aantal onderwerpe kan vind, en aanvaar dan dat dit al die verse vir daardie gegewe onderwerp insluit.

Ongelukkig gebruik hulle dieselfde benadering wanneer dit by die profesieë kom deur ’n vers buite sy konteks te neem en dit met ’n kontemporêre gebeurtenis te vergelyk in plaas van met die res van die Bybel. Deels het dit daartoe gelei dat ’n konstante toevoer van moderne boeke oor profesie elke paar jaar opgedateer moes word omdat dit verkeerd was oor wat voorspel was en wanneer dit sou gebeur.

Dit is waarom dit so belangrik is om nie net ’n paar spesifieke verse oor enige gegewe onderwerp te kies nie, maar om liewer alles oor wat die Bybel oor daardie onderwerp sê, versigtig te bestudeer, en om ook die konteks waarin dit gesê word in ag te neem. Dit is baie maklik om ’n skrifgedeelte buite konteks te gebruik en dit te maak sê wat ons wil hê dit moet sê.

`Deel ’n ondervinding wat jy gehad het met diegene wat net sekere teksverse gekies het om hulle siening oor byvoorbeeld die toestand van die dode te bewys? Of selfs oor die Sabbat? Wat is die beste manier om op soiets te reageer?`