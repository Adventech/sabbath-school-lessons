---
title:  Die slang
date:   10/04/2025
---

Die vraagstuk oor aanbidding is ’n sleutelonderwerp in die boek Openbaring. Die skuldige en bewerker van valse stelsels van aanbidding word as die “draak” geïdentifiseer (Openbaring 13:2–4), en die slangagtige beskrywing van hierdie gevalle gérub is geen toeval nie. Dit verwys ons duidelik terug na die Tuin van Eden toe ’n slang die paradys binnegedring het en Adam en Eva oorreed het om hom in sy opstand teen die Skepper te ondersteun.

`Vergelyk Génesis 3:1–5 met Openbaring 12:1–9. Wat is sommige van die gemeenskaplike temas in elkeen van hierdie bybelgedeeltes? Hoe help die inligting van die bekendstelling van die slang in Génesis ons om sommige van die vraagstukke te verstaan wat vroeër tot die oorlog in die hemel gelei het soos dit in Openbaring beskryf word?`

Daar is twee verslae in die Skrif wat beskryf hoe Satan die wêreld laat afdwaal het. In Génesis toe daar nog net twee mense op die aarde was; en dan in Openbaring 12 en 13 waar die duiwel (Satan) geïdentifiseer word as die een wat “die hele wêreld verlei” (Openbaring 12:9), en as die een wat die dier krag gee sodat “die hele wêreld” verwonderd agter die dier aangaan om hom te aanbid (Openbaring 13:2, 3). Een van die temas in Bybelprofesie is die onveranderlike aard van die groot stryd. God se karakter en sy Woord verander nooit, en so ook nie die ambisies van die duiwel nie.

Gelukkig, omdat die aard van die groot stryd nie verander nie, en omdat ons duidelike verwysingspunte in die profetiese geskrifte het, word Christene in staat gestel om deur tendense te sif en om dan agter te kom waar daar geestelike vanggate mag wees. God sal altyd wees wie Hy is, en dieselfde geld vir die duiwel. Satan mag ’n duisend vermommings gebruik, maar duisende jare se geskiedenis van die gevalle mensdom, gekoppel aan die profetiese scenario in Openbaring, demonstreer dat hy nooit wegdwaal van die taktiek wat hy in Eden gebruik het nie. God het aan ons wysheid en insig belowe (Jakobus 1:5); en bewapen met die vastigheid van die Skrif, hoef ons nie deur die duiwel se leuens bedrieg te word nie, alhoewel so baie wel daardeur geval het, en so baie – die oorgrote meerderheid – nog daardeur gevang sal word.

`Dink daaraan hoe kultuur oor die tyd heen verander. Gemeenskappe se norme verander; dinge wat eens aanvaar was, word onaanvaarbaar, en andersom. Gegewe dat die onderliggende vraagstukke en deelnemers in die groot stryd nie verander nie, watter dinfaktore behoort ’n Christen in ag te neem wanneer die veranderende kulturele landskap ondersoek of getoets word? Byvoorbeeld, die oorspronklike leuens wat die duiwel vertel het soos, jy sal beslis nie sterf nie, en jy sal soos ’n god word. Waar in jou huidige kultuur kan jy hierdie leuens vind?`