---
title:  Om God se liefde te verstaan
date:   07/04/2025
---

As deel van ons sondige natuur wat ons oorgeërf het, is ons begrip oor die heelal besoedel met ons eie geneigdheid tot selfsug en trots. Ons sien die wêreld vanuit ons eie beperkte perspektief in plaas vanuit God se vanselfsprekende alwetendheid. Geen konsep was straks meer beskadig deur die sondigheid van die menseras as die konsep van “liefde” nie. Die populêre kultuur neig daarna om ’n liefde vir selfvervulling liewer as om liefde teenoor ander, te bevorder. Hierdie selfgerigte benadering maak dit moeilik vir ons om te verstaan hoe God hierdie onderwerp verstaan.

Om die aard van liefde te begryp, is belangrik om Bybelprofesie te kan verstaan. Een van die hooftemas in die groot stryd is die bestaan van ’n wesenlike wanbegrip oor God se karakter. Ellen G. White sluit haar opsomming van Die Groot Stryd immers soos volg af: “... Die ganse heelal is skoon. Een pols van eensgesindheid en blydskap klop deur die groot skepping. Van Hom wat almal geskape het, vloei lewe en lig en blydskap deur die onbeperkte ruimtes. Van die kleinste atoom tot die grootste wêreld, alle dinge, lewend en leweloos, in hulle volmaakte skoonheid en vreugde, verklaar dat God liefde is.” — Die Groot Stryd, bl. 678.

`Lees Génesis 22:1–13. Die eerste vermelding van “liefde” in die Bybel word in Génesis 22:2 gevind. Wat vertel hierdie verhaal ons oor die aard van God se liefde?`

Nou en dan, bo en behalwe om die eerste verskyning van ’n sekere konsep in die Bybel te vind, kan dit handig wees om daardie selfde konsep in een van die ander boeke van die Bybel te ontdek – veral as dit in die Evangelies is. In Matthéüs 3:17, Markus 1:11, Lukas 3:22 en Johannes 3:16 vind ons dat in elk van hierdie boeke die woord “liefde” die eerste keer in die Nuwe Testament genoem word.

Byvoorbeeld, die eerste keer wat “liefde” in Johannes genoem word (Johannes 3:16), gee dit veral groot insig: dit blyk dat dit sinspeel op die verhaal van Isak op die altaar. Abraham se geloof in God was so sterk dat hy Hom vertrou het, en hy het gekies om te glo dat God sy seun uit die dood sou kon laat opstaan as hy sy seun sou offer (Hebreërs 11:19). Dit was ’n voorafskaduwing van God se liefde vir die menslike ras. Hy het ons liefgehad tot die punt waar Hy “sy eniggebore Seun gegee het” (lees Génesis 22:2, 12, 16) — en het Hom toe uit die dood laat opstaan. En so word daar aan ons ’n openbaring van die tipe liefde, die selfopofferende liefde wat God vir ons het, gegee.

`Hoe kan ons selfs net begin om aan ander die soort selfopofferende liefde wat God vir ons het, bekend te maak? Waarom is hierdie tipe liefde – vir die meeste van ons – nie noodwendig deel van ons nie?`