---
title:  Vir verdere studie
date:   11/04/2025
---

Lees Ellen G. White, “Die Openbaring,” bl. 578– 581 in Die Handelinge van die Apostels.

Baie godsdienste in die wêreld bestaan doodeenvoudig uit persoonlike denkrigtings; in kragtige teenstelling daarmee is die denkrigtings in die Christelike godsdiens stewig geanker in historiese gebeurtenisse. Die Bybel is die verhaal van God se handeling met die mens dwarsdeur die geskiedenis, en deur duisende jare van sulke geskiedkundige interaksies te bestudeer, kan ons baie oor die konsekwentheid van God se karakter leer.

Maar soms kla Christene dat hulle moeg word om dieselfde dinge oor en oor te hoor. Soms, wanneer ons eie kenmerkende profetiese boodskappe in die openbaar gepreek word, dink ons ook dat ons dit reeds gehoor het en niks nuuts het om te leer nie.

Die feit dat ons boodskap nie verander nie en konsekwent is, beteken egter nie dat dit te simplisties of betwisbaar is nie. Die teenoorgestelde is waar: wanneer jy inligting bestudeer wat aan jou toevertrou is deur die denke van ’n oneindige God, ontdek jy baie vinnig dat jy nooit die einde van daardie onderwerp sal kan bereik nie.

Volgens Ellen G. White is een van die redes vir die skryf van die boek Openbaring, om die Christelike kerk in sy historiese boodskap vir alle tye te anker. “Sommige van die jongere werkers [gedurende daardie tyd]. . . het moeg geword vir die waarhede wat so dikwels herhaal was. In hulle verlange na iets nuuts en verrassends het hulle probeer om leerstellings in te bring wat vir baie mense meer aanneemlik sou wees.” — Die Handelinge van die Apostels, bl. 580. Wat die boek Openbaring betref, dit is nie net ’n boek oor die toekoms nie; dit is ook ’n boek oor die verlede, en is so ontwerp om ons in ons historiese geloof te anker sodat ons nie deur ’n begeerte vir oorspronklikheid van die spoor af verlei sal word nie.

**Vrae vir bespreking:**

`Die Skrif faal nooit om nuwe inligting en nuwe begrippe op te lewer nie. Hoe kan jy die begeerte om iets nuuts te leer, in harmonie bring met die belangrike waarhede wat aan ons gegee is,en so daarin geanker bly?`

`Hoe behoort die kerk op nuwe vertolkings van die profesie te reageer? Alhoewel ons weet dat daar altyd meer is om te leer, hoe onderskei ons of die nuwe lig noodsaaklik is en of dit maar net ’n gier, of selfs dwaalleer is?`

`Gedurende die Tweede Wêreldoorlog, terwyl ’n seesoldaat in die Stille Oseaan besig was om te sterf, het hy na die mediese soldaat uitgeroep, “Ek is ’n weeskind. Wie sal my onthou nadat ek gesterf het?” Die mediese soldaat het soos volg gereageer, “Ek sal jou altyd onthou!” Maar, hoe goed laasgenoemde dit ook bedoel het, vroeër of later sou hy ook sterf, en so ook die na-gedagtenis van die ouerlose soldaat. Hoe help hierdie verhaal ons om die niksbeduidendheid en betekenisloosheid van almal van ons se lewens te besef as die dood uiteindelik die finale seggenskap het?`