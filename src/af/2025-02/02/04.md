---
title:  "Isak se vraag: Waar is die lam?"
date:   08/04/2025
---

Die eerste keer wat die Bybel die woord aseh (Hebreeus vir ’n lam) noem, is in dieselfde verhaal waar die woord liefde die eerste keer in Génesis 22 genoem word. Die lam is natuurlik een van die mees volhoudende simbole wat in die boek van Openbaring gevind word, waar Jesus as “die Lam” meer as twintig keer genoem word. In een van die mees kragtige tonele in Openbaring – Johannes se besoek aan die troonkamer van God in hoofstukke vier en vyf – speel die Lam die hoofrol.

`Lees Génesis 22:7,8; Exodus 12:3 13 en Openbaring 5:5–10. Hoe kan die verhaal van Isak wat amper geoffer was, ons help om te verstaan hoe lammetjies simbolies gebruik word? Hoe word hierdie verhaal met wat Johannes in Openbaring 5 sien, verbind?`

Die eerste keer waar ’n seh (’n lam)in die Bybel genoem word, verskyn in die vorm van Isak se vraag: “. . . waar is die lam?” (Génesis 22:7) Dis baie interessant dat die res van die Bybel daardie vraag breedvoerig beantwoord. Die ander 38 boeke van die Ou Testament lei die leser op ’n pad waar Isak se vraag toenemend beantwoord word met meer en meer besonderhede, van die Paasfees rituele af tot Dawid se eerste beroep, en wat daarop volg. Die hele verhaal bevat eindelose Messiaanse profesieë wat die antwoord op Isak se vraag vooruitloop. Dan word die vraag in die Nuwe Testament beantwoord wanneer Jesus in vlees en bloed verskyn, sy volk bedien, en uiteindelik sy lewe by die kruis opoffer.

Kom ons kyk na die eerste keer wat ’n Lam in Johannes se Evangelie genoem word in Johannes 1:29–34. Dit lyk amper asof Johannes die Doper Isak se vraag persoonlik beantwoord, en die toneel kon nie méér toepaslik gewees het nie. Sondaars kom tot bekering en word in water gedoop, wat die dood van die sondaar en die begin van ’n nuwe lewe simboliseer. In hierdie konteks verskyn Jesus, die Lam van God, skielik, en volgens Matthéüs se verslag gaan die hemel oop en word Hy aangekondig: “ ‘Dit is my geliefde Seun in wie Ek ’n welbehae het.’ ” (Matthéüs 3:17) Let veral op hoe ’n stem, die Engel van die HERE, ook die oplossing van Abraham en Isak se probleem aankondig (Génesis 22:11–14).

Wanneer jy al die drade saamweef, is dit duidelik dat Jesus, die Lam van God, ons Plaasvervanger is. In Johannes se visioen in Openbaring werp dit baie lig op ons begrip van die Lam wat geslag is.

`Waarom is die feit dat Jesus ons Plaasvervanger is, so ’n vaste grondslag vir ons redding? Watter hoop sou jy hê sonder Hom as daardie Plaasvervanger, veral in die oordeel?`