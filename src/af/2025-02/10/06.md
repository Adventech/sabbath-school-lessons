---
title:  Die oordeel voor die Wederkoms
date:   05/06/2025
---

Die beskrywing van die oordeel wat in Daniël 7 gevind word, gee aan ons ’n kykie agter die gordyn – ’n eerbiedwekkende geleentheid om te sien hoe God die sondeprobleem oplos terwyl Hy hulle wat in ’n verbondsverhouding met Hom wil leef, verlos.

`Lees die beskrywing van die ondersoekende oordeel wat in Daniel 7:9, 10, 13, 14, 22, 26 en 27 gevind word. Waarop fokus die oordeel hoofsaaklik? Wat is die uitspraak aan die einde van die proses? Wat sê dit aan ons oor die plan van verlossing?`

Die feit dat die mens deur God geoordeel gaan word, word feitlik nooit bevraagteken nie. Prediker 12:14 verseker ons dat “God elke werk in die gerig [sal] bring”, en Paulus herinner ons dat ons nie mekaar moet oordeel nie, want “so sal elkeen van ons dan vir homself aan God rekenskap gee” (Romeine 14:10). God benodig natuurlik nie ’n verslaglys om te weet wie gered mag word of wie verlore moet gaan nie, maar die engele wat die plan verlossing deurlopend nagegaan het (I Petrus 1:12), sal natuurlik vrae hê om te vra. Hulle was getuies tydens die Satan se opstand en het gesien hoe ’n derde van die hemel se engele uit die hemel uitgewerp was (Openbaring 12:4) — en nou bring God ons in sy teenwoordigheid in. God maak die boeke oop en laat toe dat die heiliges alles sien.

Die verhaal van Abraham wat vir Sodom en Gomorra gepleit het, is ’n tipe van die oordeel en bied aan ons belangrike insigte ten opsigte van die oordeel. Dis vanselfsprekend dat die sondes van Sodom nagegaan was; God noem dat die sondes van die stad so ’n reputasie opgebou het dat die geroep oor Sodom en Gomorra waarlik groot was (Génesis 18:20). Maar dit was nie net Sodom en Gomorra wat ondersoek moes word voor hulle vernietiging nie. God het ook die deur vir Abraham oopgemaak om na te gaan of God regverdig opgetree het toe Hy besluit het om die goddelose mense te vernietig.

Intussen, wie anders as “die Seun van die mens”, Jesus, verskyn in Daniël 7 te midde van die hemelse oordeelsproses (Daniël 7:13, lees ook Matthéüs 20:28), Wie se verskyning die enigste rede is waarom hierdie oordeel “aan die heiliges van die Allerhoogste reg verskaf ”(Daniël 7:22). Dis alleenlik sy volmaakte geregtigheid wat sy volk deur die oordeel dra.

`Dink daaraan dat jy in die oordeel staan met al jou geheime voor ons heilige God ontbloot. Wat is jou enigste hoop wanneer daardie oordeel plaasvind? (Kyk by Vrydag.)`