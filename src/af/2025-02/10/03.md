---
title:  Noag evangeliseer
date:   02/06/2025
---

Petrus herinner ons dat baie mense onvoorbereid vir Christus se wederkoms sal wees omdat hulle “moedswillig” (II Petrus 3:5) vergeet wat tydens die Vloed gebeur het. Selfs al weet die meeste mense in die wêreld van ’n groot sondvloed of oorstroming wat plaasgevind het (’n verbasende aantal globale kulture vertel die verhaal van ’n verwoestende vloed, van die antieke Grieke tot die Mayakultuur), is die verhaal van Noag dalk een van die mees bespotte verhale in die Bybel. Soos dit voorspel is, skuif die wêreld moedswillig die verhaal eenkant toe deur dit ’n mite te noem, maak nie saak hoe duidelik en uitdruklik dit in die Ou Testament uitgebeeld word en ook na verwys word in die Nuwe Testament nie.

`Jesus het in Matthéüs 24:37-39 gesê dat die wêreld met “die dae van Noag” sal ooreenstem. Vergelyk hierdie skrifgedeelte met Génesis 6:1–8. Wat was die morele toestande wat tot die Vloed gelei het? Watter ooreenkomste vind ons tussen die twee tydperiodes?`

Daar is ’n ander belangrike les vir God se eindtyd- oorblyfselvolk wat deur ’n versigtige studie tevoorskyn kom. Hebreërs 11:7 vertel aan ons dat Noag “die ark gereed gemaak [het] tot redding van sy huisgesin, waardeur hy die wêreld veroordeel het en ’n erfgenaam geword het van die geregtigheid wat volgens die geloof is”.

Dink daaraan, om vir meer as ’n eeu lank te preek sonder enige bewys behalwe jou eie gesin in die ark. Indien Noag ’n moderne evangelis sou wees, sou ons versoek gewees het om hom as ’n mislukking af te skryf: dekades van prediking met, soos dit gelyk het, geen resultate nie.

Gelukkig op die oomblik, reageer baie dele van die wêreld baie goed op die drie-engeleboodskappe. Ons evangelie-uitreiking, die verkondiging van ons unieke oorblyfselboodskap, is ongelooflik effektief op baie plekke, en baie word bereik om die Here te leer ken. Ons het nog nie die punt bereik waar daar geen resultate is nie, alhoewel aan ons vertel is dat die oomblik gaan kom wanneer “die genadetyd sluit en die genadedeur toegaan. In daardie een kort sinnetjie, ‘En die wat gereed was, het saam met Hom ingegaan na die bruilof, en die deur is gesluit’, word ons gebring tot die einde van die Heiland se laaste bediening en tot die tyd wanneer die werk vir die verlossing van die mense voleindig is.” — Ellen G. White, Die Groot Stryd, bl. 428.

Tot dan het ons as ’n kerk ’n werk om te doen.

`Hoe kan ons leer om nie mismoedig te word wanneer ons persoonlike evangelie-uitreikpogings lyk asof dit nie eintlik vrugte dra nie? Waarom moet ons aanhou met ons uitreikpogings? (Lees Johannes 4:37.)`