---
title:  Die verhaal van Sodom en Gomorra
date:   03/06/2025
---

Daar is nog ’n belangrike Ou Testamentiese verhaal waarna Petrus in sy beskrywing van eindtydgebeure direk verwys: die vernietiging van Sodom en Gomorra. Hierdie stede in die Jordaanstreek se boosheid was legendaries en het die eerste voorbeeld geword van bewoonde gebiede wat deur vuur uit die hemel vernietig was.

`Lees II Petrus 2:4–11, Judas 5–8, en Eségiël 16:46–50, en let op na al die besonderhede. Wat was die morele toestande wat tot die vernietiging van hierdie stede gelei het, en hoe vergelyk dit met wat tans aangaan?`

Die waarskuwing aan die eindtydvolk van hierdie planeet deur na die Sodom en Gomorra verhaal te verwys, is duidelik: uiteindelik sal hierdie sondaars ook deur vuur vernietig word soos dit in Openbaring 20 beskrywe word. Sonde is buitengewoon misleidend deurdat dit ons blind maak vir die toestand van ons eie harte, en ons dan ons eie oortredinge met ’n sluier van goedkeuring bedek terwyl ons die sondige oortredinge van ander al te duidelik raaksien. In dieselfde hoofstuk waar God verwys na hoeveel liefde hy aan sy eie volk bestee het, waarsku Hy sy volk ook dat, hoewel hulle nie die dieselfde sondes as Sodom gepleeg het nie (Eségiël 16:47), hulle eintlik meer boos as Sodom is.

Israel het soos ’n “hoer” (Eségiël 16:41) geestelike owerspel gepleeg. Dink net hoe verras God se volk was toe hulle gehoor het dat hulle meer boos was as die mense wat legendaries bekend geraak het vir hulle boosheid.

Hierdie is niks nuuts nie, nie net wat antieke Israel betref nie, maar ook wat die ganse mensdom betref. In Romeine 1:18–32, noem Paulus ’n lang lys van die mensdom se sondes wat uit een van vandag se koerante afgeskryf kon gewees het. Paulus se beskrywing van die Heidene se sonde was nie bedoel om die Jode meer voortreflik as ander mense te laat voel nie, maar om God se volk die ernstigheid van hulle eie sondes beter te laat verstaan. Natan het dieselfde metode gebruik toe hy met Dawid gepraat het: hy het die verhaal van ’n ryk man wat ’n lammetjie van ’n arm man gesteel het, vertel. Hierdie verhaal het Dawid “baie kwaad” gemaak (II Samuel 12:5), want die onregverdigheid was vanselfsprekend; en selfs toe moes Natan verklaar, “U is die man!” (II Samuel 12:7), sodat Dawid homself in die verhaal kon identifiseer.

Dit is belangrik om te onthou dat die Bybel hoofsaaklik God se eie volk aanspreek, en nie die wêreld daar buite nie. Wanneer ons die afskuwelike sondes van ander sien wat in ’n skrifgedeelte soos Openbaring 13 of 17 beskryf word, is dit ’n waarskuwing dat ons ook in dieselfde valstrik gevang kan word.