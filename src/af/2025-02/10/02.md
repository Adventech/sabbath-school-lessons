---
title:  Die toorn van die Lam
date:   01/06/2025
---

`Lees Openbaring 6:12–17. Dink na oor hoe hierdie mense reageer wanneer hulle die eindtydgebeure skielik sien plaasvind. Wat sien jy in hulle reaksie?`

Dit is interessant om op te let dat die verlorenes nie uitroep, “Wat is dit?”, of, “Wie laat dit gebeur nie?” Dit kom voor asof hulle weet wat besig is om te gebeur. Hulle verwys na Jesus as “die Lam,” wat aandui dat hulle iets oor die verhaal van Christus weet. Hulle blyk ook bewus te wees van “die groot dag van sy toorn,” en dat hulle hulself in ’n hopelose situasie bevind: “Wie kan bestaan?”

Net voor die einde word die evangelie aan elke nasie bekendgemaak (Matthéus 24:14), en die drie-engele se boodskappe word aan die ganse aarde verkondig. En tog sal daar mense wees wat onkant gevang word — nie omdat hulle inligting kortkom nie, maar omdat hulle geweier het om te glo en gehoorsaam te wees. Dit sal die rede wees hoekom sulke mense in die laaste dae verlore gaan.

`Lees Matthéüs 24:36–44. Watter lesse leer Jesus ons hier wat ons uit die verhaal van Noag kan leer?`

Jesus verwys na die verhaal van die Vloed om ons te waarsku dat sy Tweede Koms sommige mense sal verras. Soos wat dit met die Tweede Koms gaan wees, so was dit met die Vloed. Dit het nie gebeur weens ’n tekort aan kennis nie. Noag het vir 120 jaar vir ’n wêreld gepreek wat geweier het om te glo. Aan hulle was gesê wat sou gebeur, maar hulle het nie geglo nie.

Intussen verseker baie mense hulleself dat die verloop van lang tydperiodes beteken dat die profesieë vals is. Deur na die Vloedverhaal te verwys, skryf Petrus “dat daar aan die einde van die dae spotters sal kom wat volgens hulle eie begeerlikhede wandel en sê: ‘Waar is die belofte van sy wederkoms? Want vandat die vaders ontslaap het, bly alles soos dit was van die begin van die skepping af’ ” (II Petrus 3:3, 4). Soos wat jaar na jaar verbygaan, sal hierdie reaksie net al hoe meer toeneem.

`Vir elke persoon vind die tweede koms van Jesus (of in sommige gevalle, die derde), nooit later as ’n oomblik na die dood plaas nie, en ons weet almal hoe vinnig die lewe verbygaan. Hoe kan hierdie insig ons met die “vertraging” help?`