---
title:  Aanbidding van die beeld
date:   16/06/2025
---

Hoeveel Nebukadnésar ook al beïndruk was met wat Daniël en sy God gedoen het (lees Daniël 2, veral verse 46-48), was dit nie ’n blywende gevoel nie.

`Lees Daniël 3:1–12. Wat is belangrik omtrent die feit dat die beeld heeltemal van goud gemaak was, en dat die koning beveel het dat dit aanbid moes word?`

Die koning het God getart en dit beklemtoon met die oprigting van ’n beeld wat heeltemal van goud gemaak was. Wat was sy boodskap? Babilon sal nooit val nie, en Nebukadnésar sal altyd as koning regeer. En enigiemand wat sou waag om sy plan teen te werk, sou doodgemaak word. Dit dien as ’n kragtige les vir ons dat ons menslike begeerte vir selfbeskikking ons vinnig vir die waarheid oor hoe die groot stryd uiteindelik tot ’n einde sal kom, kan verblind.

Nebukadnésar se karakter stem op een of ander manier met Lucifer s’n ooreen: hy was ambisieus, vol van homself en hoogmoedig genoeg om openlik teen God se outoriteit te rebelleer. In ander opsigte is daar natuurlik opvallende verskille: Nebukadnésar het uiteindelik gelowig geword en die ware God aanbid, en dit is heel moontlik dat ons hom in die koninkryk wat hy oorspronklik uitgedaag het, sal sien.

`Lees in Daniël 3:17, 18 die woorde van die drie Hebreeuse seuns toe hulle die koning trotseer het. Wat leer dit ons oor geloof, en wat dit soms van ons kan vereis?`

Dink daaraan hoe maklik hierdie drie manne hulle uit hierdie gevaarlike situasie kon gerasionaliseer het. Per slot van rekening, was hulle nie dalk fanaties nie, gewillig om lewend verbrand te word oor iets soos om neer te buig? Kon hulle dit nie net nagemaak het deur te buig om hulle skoenveters vas te maak terwyl hulle tot hulle eie God gebid het nie? Was dit regtig die moeite werd as jy dink aan wat op hulle gewag het? Hulle het natuurlik gedink dat dit die moeite werd was, selfs al het hulle woorde getoon dat hulle geweet het dat hulle nie met hulle lewens daarvan sou afkom nie.

`Hoe kan ons die maklike rasionaliserings vermy wat aan ons voorgehou word om ons geloof te kompromitteer? Wat sê die volgende vers wat ’n soortgelyke versoeking aanspreek: “ ‘Hy wat getrou is in die minste, is ook in die grote getrou en hy wat onregverdig is in die minste, is ook in die grote onregverdig’ ”(Lukas 16:10)?`