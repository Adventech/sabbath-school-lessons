---
title:  Vervolging van die vroeë kerk
date:   18/06/2025
---

Dis nie net die Ou Testament wat aan ons tipes oor die eindtydgebeure gee nie, maar ook die Nuwe Testament. Die lewe was nie maklik vir die Christene van die eerste eeu nie. Hulle was aanvanklik deur baie van hulle mede-godsdiensyweraars gehaat wat hulle as ’n bedreiging vir die geloof in Moses beskou het. Hulle moes ook die gramskap van die heidense Romeinse Ryk trotseer. “Die magte van die aarde en die hel het teen Christus opgetree deur Sy navolgers te vervolg. Paganisme het besef dat as die evangelie die oorwinning sou behaal, sy tempels en altare vernietig sou word; daarom het hy al sy kragte aangemonster om die Christendom te vernietig. Die vuur van vervolging is aangesteek.” — Ellen G. White, Die Groot Stryd, bl. 39.

Daar is ’n verhaal in die boek van Handelinge wat nogal kragtig demonstreer wat God se volk kan verwag terwyl ons op koers is na wat in Openbaring 13 beskryf word.

`Lees Handelinge 12:1–17.Watter elemente van hierdie verhaal kan ’n voorafskaduwing van die eindtydgebeure wees?`

Jakobus was onthoof, en Petrus sou volgende wees; Christene was met die dood gedreig. Een van die mees merkwaardige oogpunte van hierdie verhaal kan in die feit gevind word dat Petrus so vas geslaap het gedurende die nag wat eintlik een van die ergste nagte in sy lewe behoort te gewees het — hy het so vas geslaap dat die engel hom moes skud om hom wakker te kry!

Petrus was natuurlik wonderbaarlik vrygestel of bevry, en het toe na ’n vergadering van die gelowiges gegaan. Laasgenoemde het dit moeilik gevind om te glo dat hy werklik vry was, selfs al het hulle daarvoor gebid. Die Bybel sê hulle was verbaas — wat ons laat wonder hoe dikwels ons bid en dan skaars durf glo dat God ons werklik sal verhoor.

Sommige gelowiges was gespaar, ander was doodgemaak. Terwyl ons die eindtyd nader, sal dieselfde weer gebeur. Selfs Petrus, wat toe gespaar was, het uiteindelik vir sy geloof gesterf. Jesus het self aan hom gesê hoe dit sou gebeur: “ ‘Voorwaar, voorwaar Ek sê vir jou, toe jy jonger was, het jy jouself gegord en rondgegaan waar jy wou; maar wanneer jy oud geword het, sal jy jou hande uitsteek, en ’n ander een sal jou gord en bring waar jy nie wil wees nie.’ En dit het Hy gesê om aan te dui deur hoedanige dood hy God sou verheerlik; en toe Hy dit gespreek het, sê Hy vir hom: ‘Volg My’ ” (Johannes 21:18, 19).

`Let op dat Jesus, nadat Hy aan Petrus gesê het hoe hy sou sterf, nogtans steeds vir hom sê, “ ‘Volg My.’ ” Wat behoort dit aan ons te sê oor waarom selfs ’n doodsdreigement ons nie behoort te weerhou om die Here te volg nie?`