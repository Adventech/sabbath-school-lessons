---
title:  Daniël 2 en die geskiedkundige benadering tot profesie
date:   15/06/2025
---

Een van die mees kragtige profesieë in die hele Skrif is Daniël 2 wat meer as vyfhonderd jaar voor Christus se vleeswording geskryf was. Die profeet het die wêreld se geskiedenis vanaf sy eie tyd in Babilon voorspel, daarna Medo-Persië wat daarop volg, dan Griekeland en daarna Rome en die ontbinding van Rome wat tot die nasies van die moderne Europa gelei het soos wat hulle vandag bestaan.

Een van die teksverse verwys inderdaad na hierdie Europese nasies en sê dat “ ‘hulle deur menslike gemeenskap onder mekaar vermeng [sal] raak, maar hulle sal nie aanmekaar vasklewe nie, net soos yster nie met klei meng nie’ ” (Daniël 2:43). Hierdie profesie was verbasend net so vervul. Dit wil sê, ten spyte van allerhande ondertrouery tussen die mense (prinse sowel as die gepeupel), het hierdie nasies verdeeld gebly.

Byvoorbeeld, die Britse monargie word die Huis van Windsor (House of Windsor) genoem, ’n mooi Engelse naam. Maar, daardie naam het eers redelik onlangs ontstaan – eers in 1917. Voor dit het hierdie familie bekend gestaan as Saxe-Coburg-Gotha, ’n vername Duitse naam, want baie van die Britse koningshuis het deur “menslike gemeenskap” onder mekaar vermeng geraak, en was bloedverwante van die Duitsers. Maar, daardie bloedverwantskap was nie genoeg om hulle van oorlog met mekaar te weerhou nie, en so het hulle gedurende die tweede wêreld oorlog hulle naam na die Huis van Windsor verander om hulle van hulle gehate vyande te distansieer.

`Lees Daniël 2:31–45. Wat het Nebukadnésar gedroom, en hoe het Daniël dit geïnterpreteer?`

Die apokaliptiese profesieë in Daniël bou almal voort op die grondslag wat in Daniël 2 gelê word. Dit wil sê, die res van hierdie profesieë, soos Daniël 2, volg die opeenvolging van een wêreldryk na die ander totdat God sy ewige koninkryk gaan oprig (lees Daniël 2:44; Daniël 7:13, 14). Met ander woorde, die profesieë volg die geskiedenis in ’n onafgebroke volgorde van wêreldryke vanaf die vroegste tye tot in die toekoms, selfs tot en met ons tyd. Hierdie is die historiese benadering om profesie te interpreteer en is soos die Bybel dit vereis. Hierdie historiese benadering is uiters belangrik om eindtydgebeure te kan verstaan, veral soos wat dit in die boek van Openbaring uitgebeeld word.

`Hoe bewys Daniël 2 aan ons dat God nie net die toekoms ken nie, maar dat Hy uiteindelik in beheer daarvan sal wees?`