---
title:  Om die beeld weer te aanbid
date:   17/06/2025
---

Bybelstudente het al lankal die verband tussen Daniël 3 en wat Openbaring oor eindtydgebeure leer, gesien. En met goeie gevolge ook, want Daniël 3 – met die bevel om “die beeld te aanbid” of doodgemaak te word (Daniël 3:15) — weerspieël wat Openbaring oor die bevel om ’n ander beeld te aanbid of doodgemaak te word, leer. “En dit is hom gegee om ’n gees aan die dier se beeld te gee, sodat die dier se beeld ook sal praat en maak dat almal gedood word wat die dier se beeld nie aanbid nie” (Openbaring 13:15).

`Lees Openbaring 13:11–17; Openbaring 14:9, 11 en 12; Openbaring 16:2; Openbaring 19:20; en Openbaring 20:4. Watter kontras word hier gevind wat die gebooie van God en die gebooie van die mens teen mekaar stel?`

God se volk word geroep om te aanbid, “ ‘Hom wat die hemel en die aarde en die see en die waterfonteine gemaak het,’ ” die Skepper teenoor die dier en sy beeld. Die drie Hebreeuse seuns wat voor ’n soortgelyke dreigement te staan gekom het, het geweier om enigiets anders as dieselfde Skepper God te aanbid. Daarom, hoe verskillend ook al die omstandighede was tussen wat op die plein van Dura gebeur het toe daar beveel was om die beeld i.p.v. die Skepper te aanbid, en wat wêreldwyd sal gebeur met die oproep om die beeld i.p.v. die Skepper te aanbid – die beginsel bly dieselfde.

`Lees Romeine 1:18–25. (Let op na die ooreenkoms tussen Romeine 1:18 en Openbaring 14:9, 10 m.b.t. die “grimmigheid van God”.) Op watter manier dan is die kwessie oor aanbidding van die beeld net ’n ander manifestasie van dieselfde beginsel, naamlik aan wie die mens uiteindelik onderdanig gaan wees?`

Aanbidding beteken nie noodwendig om te kniel en wierook te offer nie, hoewel dit so kan wees. Ons aanbid dit waaraan ons hoogste trou behoort. As jy dink oor wie God is, ons Skepper en — wat Hy vir ons gedoen het deur Jesus — ons Verlosser ook, dan moet Hy natuurlik alleen aanbid word. Enigiets anders is afgodery. Dalk help dit om Jesus se harde woorde hier te verduidelik: “ ‘Hy wat nie met My is nie, is teen My; en hy wat nie saam met My versamel nie, verstrooi’”(Matthéüs 12:30). Die eindtydgebeurtenisse gaan doodeenvoudig ’n dramatiese manifestasie van hierdie waarheid wees.