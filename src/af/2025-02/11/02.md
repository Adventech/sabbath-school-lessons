---
title:  Hongersnood in “Die Huis van Brood”
date:   08/06/2025
---

Kritici van die Christelike geloof het al dikwels na die brutale werklikheid om in hierdie wêreld te leef, verwys as ’n bewys dat: (a) God nie bestaan nie, of (b) Hy magteloos is om in te gryp wanneer lelike dinge gebeur, of dat Hy (c) nie omgee wanneer ons seerkry nie. Baie van die verhale van die Bybel bied egter oorvloedige bewyse dat nie een van hierdie veronderstellings korrek is nie. Dis waar dat God toelaat dat die mens die gevolge van sy opstand teen God maai, maar, sonder om inbreuk op ons vrye keuse te maak, is Hy steeds teenwoordig, altyd betrokke in die mens se geskiedenis, altyd besig om ons na die uiteindelike oplossing van die sondeprobleem en lyding te lei. Die verhaal van Rut is so ’n voorbeeld.

`Lees Rut 1:1–5. Watter ontberings het Naomi en Rut te beurt geval, en wat het dit veroorsaak? Hoe stem dit met die situasie wat die ganse mensdom nou die hoof moet bied, ooreen?`

In die begin van hierdie verhaal is daar ’n ironiese opmerking: daar was ’n hongersnood in Bethlehem, ’n stad wat bekendgestaan het as die “huis van brood”. ’n Mens word aan die oorvloed in Eden herinner, waar God aan Adam en Eva gesê het, “ ‘Van al die bome van die tuin mag jy vry eet’ ”, (Génesis 2:16). Die menseras het sy bestaan met oorvloed begin, onder die sorg van ’n vrygewige Skepper, maar het toe hulle rol as toesighouers van die skepping vir die slawerny van sonde verruil. “ ‘In die sweet van jou aangesig sal jy brood eet totdat jy terugkeer na die aarde’ ”, het God aan Adam gesê (Génesis 3:19).

Net soos Naomi, was ons ook onteien van die erflating wat God oorspronklik vir ons beplan het om te besit, en ons lewens het moeilik geword. Eden was as ’n geskenk aan ons gegee, maar nie onvoorwaardelik nie: mense was vry om in opstand te kom, maar dit sou beteken dat hulle verantwoordelikheid sou moes neem vir hulle eie welstand. Oorspronklik was ons saam met die ganse ongevalle wêreld bedoel om aan God se seën “onderworpe” te wees. Nou word ons gekonfronteer met die taak om ’n gevalle wêreld te nooi om hulle weer aan God te “onderwerp”. Selsugtige mense wat met mekaar kompeteer om skaars bronne te bekom, het baie hartseer en lyding tot gevolg.

Die tragedie is onbeskryflik: die aarde produseer nog volop, en dis ’n kragtige getuienis dat God liefdevol is. Maar met die mens se sondige lus wat verwoesting saai, word ons deur die wêreld onderwerp i.p.v. dat ons die wêreld onderwerp. Eendag sal dit alles egter einde kry.

`Selfs na sesduisendjaar se sonde en die dood, hoe openbaar die aarde steeds die wonder van God se liefde en sy skeppingsmag?`