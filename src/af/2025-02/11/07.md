---
title:  Vir verdere studie
date:   13/06/2025
---

Lees Ellen G. White, “Die Eerste Koning van Israel,” bl. 605-606, in Patriarge en Profete.

“Satan sal verontwaardiging wek teen die minderheid wat weier om populêre gebruike en tradisies te aanvaar. Belangrike, invloedryke manne sal saam met die wettelose en laakbare teen die volk van God beraadslaag. Rykdom, vernuf, geleerdheid, sal saamgesnoer word om hulle met minagting te beklee. Onderdrukkende heersers, predikante en kerklidmate sal teen hulle saamsweer. Met stem en pen, deur hoogwaardigheid, dreigemente en bespotting, sal hulle poog om hul geloof omver te werp. Deur valse voorstellings en heftige protes sal die drifte van die mense aangewakker word. As hulle nie ’n ‘So sê die Skrifte’ het om teen die verdedigers van die Bybel se Sabbat te bring nie, sal hulle hul tot onderdrukkende wette wend om die gebrek aan te vul. Om guns en ondersteuning te verseker, sal wetgewers aan die eise vir Sondagwetgewing toegee. Maar diegene wat God vrees, kan nie ’n bepaling aanvaar wat ’n voorskrif van die Dekaloog oortree nie. Op hierdie slagveld sal die laaste groot konflik in die stryd tussen waarheid en dwaling gevoer word. En ons word nie in onsekerheid oor die kwessie gelaat nie. Vandag, soos in die dae van Ester en Mórdegai, sal die Here Sy waarheid en Sy volk verdedig.” — Ellen G. White, Profete en Konings, bl. 605-606.

**Vrae vir bespreking:**

`Waarom dink jy het God sy volk toegelaat om deur moeilike tye te gaan? Hoekom word dit toegelaat?`

`Hoe berei ’n gelowige homself of haarself voor vir enige potensiële ontberinge wat kan gebeur omdat hy of sy lojaal aan Christus wil wees? Waar vind jy hoop te midde van moeilike omstandighede?`

`Waarom dink jy het ons ’n neiging om op die gedeeltes van profesie wat moeilikheid voorspel, te konsentreer, en dan toe te laat dat dit die groter prentjie wat goeie nuus verskaf, te verduister?`

`’n Vriendin kom na jou toe nadat sy die boek Openbaring gelees het en sê aan jou vertroulik dat dit haar “bang” gemaak het. Op watter manier sal jy haar help om dit beter te verstaan en vrede in haar gemoed te vind?`

`Iemand sê, “Ek is nie oortuig dat God my lief het of my wil hê nie. As jy weet wat ek gedoen het, sal jy verstaan waarom ek so sê.” Wat sal jou antwoord wees? Hoe help die verhale van Rut en Ester jou met jou benadering?`