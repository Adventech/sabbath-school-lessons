---
title:  Met die oog op ’n tyd soos hierdie
date:   12/06/2025
---

Daar is onder sommige Christene ongelukkig ’n tendens om op die moeilike dele van Bybelprofesie te fokus. Ons sien dat daar moeilike tye aan die kom is, en dit maak dat die bestudering van die profesieë vrees opwek, en dat daar dan op die ontberings in plaas van op die beloofde oplossing in die verhaal gefokus word. Terwyl God nie die toekoms mooipraat nie, en Hy eerlik is oor die gebeure wat tussen nou en die einde van die groot stryd gaan plaasvind, is dit altyd belangrik om die hele verhaal tot aan die einde te lees.

Daar is ’n algemene patroon in profesie waar God die waarheid openbaar oor die wanorde wat deur ons as rebelse mense veroorsaak is, en Hy dan aan ons die gevolge toon. Maar dan gee Hy ook altyd hoop aan ons. Sommige mense kyk met vrees en bewing na die voorspellings van ’n finale krisis, soos byvoorbeeld die “tyd van benoudheid vir Jakob”. Die eindtonele sal ongetwyfeld nie maklik vir God se volk wees nie. Maar, net soos die moeilike tye wat voorspel word verseker gaan plaasvind, so ook die belofte van verlossing.

In Openbaring 12 vervolg die duiwel Christus se bruid met haatdraende wraak, maar God gryp in om haar te red. Die verhaal van Ester het ook ’n pragtige koningin wat ’n hoofrol in die drama vertolk, en God gebruik haar kragtig om sy volk te red.

`Lees Ester 4:13, 14; Ester 5:1–3 en Ester 9:20–28. Watter lesse kan ons uit hierdie skrifgedeeltes neem met betrekking tot ons benarde toestand gedurende die eindtonele van die aarde se geskiedenis?`

God het sy eindtydkerk vir ’n spesifieke oomblik in die geskiedenis byeengebring. Toe die 1,260 dae van die Donker Eeue tot ’n einde gekom het, het God sy bruid uit sy skuilplek gebring (vergelyk Openbaring 12:14) om sy eindtydboodskap van genade aan die wêreld te verkondig: die drie-engele boodskappe. Ons is hier “met die oog op ’n tyd soos hierdie” (Ester 4:14).

Ester het ontdek dat sy nie alleen was om die vervolging wat deur Haman oor haar volk gebring was, te aanskou nie: sy het guns by die koning gevind, en haar volk was op die ou einde gered. So is ons ook nie alleen terwyl ons die finale oomblikke van die aarde se geskiedenis binnegaan nie — die Koning is aan ons kant en God se volk sal ook gered word.

`Alles het goed uitgewerk vir God se volk, ten minste in hierdie verhaal. Dit gebeur egter nie altyd so nie, of hoe? Waarom moet ons dan altyd lank vooruit dink om die hoop wat ons in Christus het, te behou?`