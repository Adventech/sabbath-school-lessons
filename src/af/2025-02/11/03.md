---
title:  Rut en Boas
date:   09/06/2025
---

Naómi het gevra dat haar naam weens die bitterheid wat oor haar lewenspad gekom het, na Mara verander moet word (lees Rut 1:20). Ons verhouding met ons Skepper was deur die sondeval onherstelbaar beskadig, en dit het ons in geestelike armoede gedompel. Ons vooruitsigte was verdof, en nou moet ons elke dag die oorskiet aan die kant van die saailand oes, en van die oorblyfselvreugdes leef wat nog in hierdie gebroke wêreld gevind kan word. Maar, dit verander alles die oomblik wat ons ’n merkwaardige ontdekking maak: God het ons nie vergeet nie.

`Lees Rut 2:5–20. Waarom is hierdie so ’n hoofsaak in hierdie verhaal? Waarom dink jy was Naomi se ontdekking van die identiteit van hulle weldoener sulke goeie nuus?`

Naomi was van haar grond onteien, en heelwaarskynlik het sy teruggekom om die grond te kom verkoop sodat sy die skuld wat hulle gehad het voor hulle Moab toe getrek het, kon afbetaal. God het in Israel voorsiening gemaak dat individue wat dalk hulle grond sou verloor, hulle erfdeel in die Beloofde Land weer sou kon terug eis: ’n bloedverwant kon namens hulle die land loskoop. Boas was nie net ’n vriendelik boer nie; hy was ’n losser. As jy nie in staat was om jou skuld te betaal en jou aandeel in die erfdeel van Israel terug te eis nie, kon ’n bloedverwant dit vir jou doen: “ ‘As jou broer verarm en van sy besittings verkoop, moet sy losser wat sy nabestaande is, kom en hy moet los wat sy broer verkoop het’ ” (Levítikus 25:25).

Die ontdekking dat Boas nie net barmhartig en vrygewig was nie, maar ook ’n bloedverwant, was die beste nuus: die armoede wat hierdie twee vroue ondervind het, sou nie vir ewig hoef te geduur het nie.

Christene het lankal al verstaan dat Boas ’n tipe van Christus is. Hy wat nie net ons Verlosser is nie, maar wat gekies was om ons losser te word – ’n werklike vleesen-bloed menslike wese, wat een van die redes is waarom Hy homself “die Seun van die mens” genoem het (Matthéüs 12:8, Markus 8:31, Lukas 22:22, Johannes 3:14).

Ver te veel mense dink dat God hardvogtig is: Hy sal ons dalk in die hemel toelaat as ons ’n vraelys oor morele waardes met regmerkies kan invul, maar Hy sal dit teësinnig doen omdat ons op ’n tegniese punt net net deurgeskraap het. Die prentjie van Christus wat in Boas onthul word, korrigeer sulke opvattings heeltemal. God sien ons nie net raak nie; ten spyte van ons diep geestelike armoede, wil Hy ons as sy bruid hê.

`Probeer fokus op die Skepper se keuse om nie net deel van sy eie skepping te word nie, maar om ook daarvoor te sterf. Hoe behoort hierdie verbasende waarheid in te werk op hoe ons ons eie bestaan verstaan?`