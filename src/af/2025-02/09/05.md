---
title:  Wyn en bloed
date:   28/05/2025
---

`Lees Psalm 75. Lees ook Matthéüs 26:26–29 en Openbaring 14:9–12. Wat onthul hierdie Psalm oor sommige van die kwessies ter sake in die oordeel, en hoe help hierdie ander verse ons om hierdie kwessies te verstaan?`

Daar is ’n beskouing dat hierdie Psalm tydens die wonderbaarlike verdelging van Sánherib se krygsmag gesing was (II Kronieke 32, II Konings 19) — ’n verhaal wat lyk asof dit na die finale vernietiging van die goddelose mense in Openbaring 20, vooruitwys. Die volk van God is in die Heilige Stad saam met hulle regverdige koning wanneer die bose leërs versamel en hulle omsingel, en dan word hulle deur God self uitgewis.

Een van die dinge wat God in die oordeel gaan regstel, is die misbruik van mag wat al in ons gevalle wêreld plaasgevind het en nog steeds plaasvind. Die gevalle mens leef nie meer vir ander nie, of tot die eer en heerlikheid van God nie, maar net vir hulleself. Die mens leef vandag in baie opsigte met die gevolge van sy eie keuse deur te glo dat daar geen betekenis of objektiewe morele standaard in die heelal is nie. Indien daar wel sou wees, het die filosoof Friedrich Nietzsche daarop aangedring dat ons dit vir onsself moet uitvind, en dan moet voorgee dat die heelal tot ons eie voordeel bestaan. Elke individu tree dan op asof hy of sy ’n god is.

’n Mens kan dan regmatiglik vra: Hoe goed het hierdie filosofie vir Nietzsche self uitgewerk? Eintlik nie te goed nie. Hy het kranksinnig geword en ineengestort in ’n straat in Italië nadat hy probeer het om ’n man te stop wat ’n perd geslaan het. En hy het toe in die daaropvolgende 11 jaar van sy lewe in ’n semi-katatoniese (kranksinnige) toestand deurgebring voor sy dood in 1900.)

Hoe erg die probleme ook al is, word ons as gelowiges daaraan herinner om met hoop te lewe, en om nie die toekoms volgens die sake van die dag te voorspel nie. Dit is maklik om wanhopig te word wanneer ons sien hoe die beskawingstandaarde stadig maar seker verdwyn weens die verkeerde optrede en denke van goddelose mense, of weens verkeerde sienings wat nie in die Bybel gevind word nie. Ons leef tans in ’n tydperk waar morele waardes, selfs dinge soos basiese geslagsidentiteit, manlik of vroulik, bedreig word, ten minste in sekere wêrelddele. Sekere tipes onsedelikheid, dinge wat baie mense te skaam sou wees om te noem, selfs in die geheim, word nou in die openbaar geprys en toegejuig. Dit is hoe dinge agteruitgaan.

`Hoewel ons ons deel moet doen om die lewe vir ander beter te maak, waarom is dit altyd belangrik om te onthou dat dit die totale vernietiging van hierdie huidige wêreld en daarna die bonatuurlike herskepping daarvan gaan kos, voordat alle dinge uiteindelik ten volle herstel sal wees?`