---
title:  Sodat U heil geken kan word
date:   29/05/2025
---

`Lees Psalm 67. Hoe help hierdie loflied jou om te begryp wat die rol wat God se volk in Openbaring 14:6–12 is?`

Ingenieurs by MIT (Massachusetts Instituut vir Tegnologie) het ’n nuwe swart verf ontwikkel wat voorwerpe amper onsigbaar laat lyk. Deurdat dit van nanobuisies gemaak word, is dit baie donkerder as enige ander swart materiaal wat al ooit gemaak was. Hierdie nuwe materiaal kan 99.995 persent van alle sigbare lig absorbeer. Selfs die helderste lig slaag nie daarin om voorwerpe wat met hierdie verflaag gedek is, sigbaar te maak nie.

Psalm 67 begin met ’n oproep tot God om “sy aangesig by ons [te] laat skyn! . . . Sodat die mense op aarde U weg kan ken” (Psalm 67:2, 3). In die plan van verlossing het God ’n weg vir sondaars voorsien om weer in sy onmiddellike glorieryke teenwoordigheid toegelaat te word sonder om deur sy heerlikheid vernietig te word; en selfs nou, in hierdie lewe, maak die kruis van Christus dit moontlik vir God se aangesig om oor ons te skyn.

Maar daar is nog meer: God se doel is dat ons sy Lig aan die res van die wêreld moet weerkaats. Hierdie was die taak wat aan Israel gegee was: die tempel moes ’n huis van gebed vir alle nasies gewees het: “ ‘hulle sal Ek bring na my heilige berg, en Ek sal hulle vreugde laat smaak in my huis van gebed; hulle brandoffers en hulle slagoffers sal welgevallig wees op my altaar, want my huis sal ’n huis van gebed genoem word vir al die volke.’ ” (Jesaja 56:7)

In hierdie Psalm herinner Dawid ons aan wat God wil hê: “Sodat die mense op aarde u weg kan ken, onder al die nasies u heil.” (Psalm 67:3) Dis tragies dat God se volk dikwels in hierdie taak gefaal het. Israel se geskiedenis in die Ou Testament bevat ’n paar donker hoofstukke, en so ook die geskiedenis van die Christelike kerk gedurende die laaste twee millennia. Dit is asof ons ons harte met ’n donker swart verf bedek het en tevrede is om God se lig te absorbeer sonder om dit te weerkaats.

Soms hanteer ons God se eindtydbeweging as ’n tipe luukse vertreksaal wat vir passasiers wat geestelik ingestel is en dikwels vlieg, gereserveer is, en ons lyk nogal baie tevrede dat die res van die wêreld in ’n raserige ongerieflike wagkamer naby die uitgang moet sit, onvoorbereid vir die reis wat voorlê. Die oorblyfselkerk van Openbaring 14 is egter nie tevrede om net op Sion saam met Christus te staan en sy teenwoordigheid te geniet nie. In plaas daarvan vlieg hulle heen en weer oor die aarde heen en pleit met die wêreld om by hulle op God se heilige berg aan te sluit.

`Hoeveel behoort ons as ’n kerk, en as individue, te doen om die waarhede wat ons so liefhet aan ander oor te dra?`