---
title:  Hoop te midde van onrus
date:   26/05/2025
---

Baie van die taalgebruik in die boek van Psalms is simbolies, maar wanneer dit by die taal kom wat vooruitwys na die uiteindelike herskepping van ons planeet, het ons min rede om te glo dat dit net simbolies is. Psalm 46 herinner ons daaraan dat die aarde fisies sal verander wanneer Christus weer kom. Maar dit is nie net die rotse en oseaan wat ’n verandering sal ondergaan nie; die groot klimaks van die aarde se geskiedenis sal veroorsaak dat die wêreld se koninkryke tot ’n einde sal kom – die rampspoedige sisteme van menslike regerings wat soveel lyding deur die eeue heen veroorsaak het.

Aan die einde sal al hierdie magte, en al die boosheid en lyding wat dit oor die mensdom gebring het, tot ’n algehele einde kom.

`Lees Jeremia 4:23–26. Wat sê dit aan ons oor die lot van hierdie wêreld, ten minste totdat daar ’n “nuwe hemel en ’n nuwe aarde” sal wees (Openbaring 21:1)?`

Bybelprofesie sê aan ons wat met hierdie aarde gaan gebeur. Die visioen van Daniël 7, byvoorbeeld, toon aan ons ’n stormagtige see waartydens die nasies van die wêreld in opstand kom. Die winde van stryd en oorlogvoering waai oor die heidense see (die aarde), en produseer een wêreldkoninkryk na die ander, en nie een van hulle kan die werklike probleme wat die mensdom teister, oplos nie. Die wêreldleiers op wie ons waag om te vertrou, bewys gewoonlik dat hulle net soos die res van ons sondig en selfsugtig is.

Nie een van die koninkryke wat aan Daniël getoon was, het bewys om ’n veilige tuiste vir God se volk te wees nie (alhoewel sommige beter as ander was). Maar ons weet dat ons burgerskap in die koninkryk van God is (Filippense 3:20), en hoog bo die chaos van hierdie planeet is daar ’n troon wat nie beweeg kan word nie (lees Eségiël 1:26). Jesus het geleer dat die wêreld van erg na erger sal beweeg soos wat die oomblik van Christus se wederkoms nader kom (Matthéüs 24), maar ons kan in geloof uithou al versleg die toestand van ons planeet, want ons weet dat God nie beheer verloor het nie, en dat Hy sy beloftes sal nakom: “Nasies het gebruis, koninkryke het gewankel; Hy het sy stem verhef; die aarde bewe. Die HERE van die leërskare is met ons; die God van Jakob is ’n rotsvesting vir ons. Sela. (Psalm 46:7, 8) Op die korte duur gaan dinge nie goed gaan nie, en sal dit ook nie kan goed gaan nie. Op die lange duur? Dit – danksy aan Jesus – is ’n heel ander saak.

`Daar is geen twyfel nie, dit lyk asof ons wêreld chaoties en buite beheer is. Hoe behoort die profesie van Daniël 7 ons byvoorbeeld te help om te sien dat dinge uiteindelik vir ons reg sal uitwerk as ons getrou bly?`