---
title:  ’n Hulp in benoudhede
date:   25/05/2025
---

`Lees Psalm 46. Watter boodskap van hoop kan ons hieruit neem te midde van die gewoel van ons hedendaagse lewe en van dit wat ons weet wat oor die aarde in die laaste dae gaan kom soos wat die groot stryd hier besig is om uit te woed?`

Dit lyk asof Psalm 46 ’n tema aanraak wat ons in die boek van Hebreërs vind: dit wat beter is. Jesus is beter as die aardse Hoëpriester, Sy offer is beter as al die diereoffers, en die hemelse heiligdom is beter as die tipes wat op die aarde bestaan het.

Hierdie Psalm het egter ’n ander benadering. Die outeur neem nie goeie dinge en kontrasteer dit met beter dinge nie; hy kontrasteer dit met ’n opstandige wêreld — en met die verskriklike gevolge wat dit veroorsaak het — met ’n belofte van die beter dinge wat God vir ons beplan.

Hierdie Psalm is inderdaad met hoop en belofte gevul, dat selfs te midde van die verlatenheid en beproewing en lyding en oorloë waarvoor ons te staan kom, ons ten laaste alles moet “laat staan en weet dat Ek God is” (Psalm 46:10), en moet rus in die versekering dat dit eendag tot ’n einde sal kom en dat “God hoog op die aarde” sal wees (Psalm 46:11).

Let ook op wat hier geskrywe is. “Daarom sal ons nie vrees nie, al waggel die aarde en al wankel die berge weg in die hart van die see.” (Psalm 46:3)

’n Mens kan nie anders as om te dink aan die tonele wat gaan plaasvind met die Tweede Koms nie: “en die hemel het weggewyk soos ’n boek wat toegerol word, en al die berge en eilande is uit hulle plekke versit” (Openbaring 6:14). En ook: “julle wat die koms van die dag van God verwag en verhaas, waardeur die hemele deur vuur sal vergaan en die elemente sal brand en versmelt” (II Petrus 3:12). Ons huidige wêreld met al sy bykomstige booshede gaan nie vir ewig bestaan nie, en wat daarna aan die kom is, belowe om iets te wees wat ons gedagtes nou skaars kan peil. Intussen moet ons egter net vashou, ons geloof behou en vasklou aan die openbaring wat ons van God het, veral aan Jesus op die kruis.

`Hoe sleg dinge ook al op hierdie aarde is (en ons weet dit gaan al erger word), watter hoop behoort ons uit ons kennis van die goedheid, mag en karakter van God te put (dink: die kruis)?`