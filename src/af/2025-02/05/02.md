---
title:  Die heel eerste gebod
date:   27/04/2025
---

Die Tuin van Eden was ’n klaskamer vir God se eerste skepsele, ’n plek waar hulle interaksie met die skepping hulle oneindig meer van hulle Skepper sou leer. Ellen G. White het aangedui: “Die onskuldige egpaar was nie net kinders onder die vaderlike sorg van God nie, maar hulle was ook leerlinge wat van ’n alwyse Skepper onderrig ontvang het. . . . Die verborgenhede van die sigbare heelal - ‘die wonders van die Volmaakte in kennis’ (Job 37:16) — was vir hulle ’n onuitputlike bron van lering en genot.” — Patriarge en Profete, bl. 50-51.

`Lees Génesis 2:9–17. Wat was die eerste gebod, ’n verbod wat God aan die mens gegee het, en waarom was dit so belangrik?`

Die eerste keer wat die stamwoord van die werkwoord tswh (om te beveel) in die Bybel gebruik word, word in Génesis 2:16 gevind waar God die mens beveel om nie van die boom van kennis van goed en kwaad te eet nie. Hoe kan sommige kennis verbied word? Is dit dan nie altyd handig om iets te ondervind en om meer te weet nie?

Nie volgens die Skrif nie: God se doel was om sy volk deeglik te onderrig om sodoende hulle ’n langdurige lyding te spaar wat deur sekere kennis veroorsaak kon word as die mens sou kies om self te regeer i.p.v. om deur die HERE regeer te word, wat dan ook toe later gebeur het.

Eeue later, toe Israel vir ’n koning gevra het, het die HERE die gevolge vir hulle genoem (soos wat ons verlede week ontdek het), en het Hy sy volk in kennis gestel dat die besluit om weg te draai van sy direkte leiding, tot die einde van tyd sou duur.

Soos wat die konings van Israel meer en meer boos geword het, en God se verbondsvolk meer wêrelds geraak het en so van hulle oorspronklike doel verwyderd geraak het, het Hy selfs aan hulle meer gegee as wat hulle wou gehad het: ’n regering wat deur mense beheer word.

Deur die boek Daniël teen hierdie agtergrond te benader, kan baie insiggewend wees: die gang van koninkryke wat in die boek uitgebeeld word is nie net ’n aanklag teen “die nasies” – die heidene – nie, dit is ook ’n aanklag teen Israel se mislukkings, hulle weiering om God se mitswot (gebooie) te gehoorsaam. Eeue van onderwerping

i.p.v. die vryheid wat aanvanklik in Eden gegee was, sou ’n nuwe klaskamer word waar gewillige harte die opvallende kontras tussen die koninkryke van hierdie wêreld en God se koninkryk kon waarneem.

`Dink na oor die tipe kennis, selfs vandag ook, wat vir ons beter sal wees om nie van bewus te wees nie. Hoe help dit ons om te verstaan wat in Eden verbied was?`