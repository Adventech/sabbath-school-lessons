---
title:  Profeteer weer
date:   01/05/2025
---

Die oorblyfselkerk het in die Nuwe Wêreld ontstaan, presies daar waar godsdiensvryheidsoekers heen gevlug het gedurende die sewentiende en agttiende eeue. Gegewe die langdurige godsdienstige en politieke struikelblokke op ander plekke, is dit te betwyfel dat die begin van hierdie beweging so vinnig of kragtig op ’n ander plek sou kon ontstaan het soos wat dit in die nuwe land wat die Verenigde State geword het, gebeur het.

`Lees Openbaring 10:1–11 wat die geboorte van die nuwe beweging beskryf. Let op na sommige van die simbole wat ons bestudeer het, soos “die nasies”, die land en die see. Deur versigtig te lees om te voorkom dat jy nie te veel in die skrifgedeelte inlees nie, watter potensiële insigte kan jy hier vind?`

Die engel roep met ’n groot stem, baie soos die drie engele van Openbaring 14 en die engel van Openbaring 18. Hierdie is ’n dringende oomblik in die geskiedenis om die werk van die oorblyfselkerk tot stand te bring ten behoewe van “ ‘baie volke en nasies en tale en konings’ ” (Openbaring 10:11).

Die engel hou ’n “geopende boekie” in sy hand — waarskynlik die boek van Daniël (lees Daniël 12:4) — wat vir die eerste keer na baie geslagte oopgemaak word. Hy het een voet op die see en die ander voet op die aarde. Dit kan verwys na die gedagte dat die boodskap vir hele aarde bedoel is, beide die Ou Wêreld en die Nuwe. Dit kan ook verwys na die gedagte dat hierdie boodskap vir alle nasies bedoel is: vir hulle wat op die land en vir hulle wat in die “heidense” see woon.

Die hele wêreld sal uiteindelik met die heerlikheid van God verlig word, en die finale boodskappe van Openbaring 14 sal aan almal verkondig word. Net soos vir Israel, is die mandaat vir ons kerk om die evangelie te verkondig “ ‘in die hele wêreld tot ’n getuienis vir al die nasies, en dan sal die einde kom’ ” (Matthéüs 24:14).

God is besig om die mens se geskiedenis tot ’n glorieryke einde te bring: die einde van menslike koninkryke en die permanente troonbestyging van Christus. Lees Daniël 2:34, 35, 44 en 45. Die Bybel maak dit sonder enige dubbelsinnigheid baie duidelik dat al hierdie wêreldse koninkryke uitgeroei sal word, sonder enige spoor van hulle en hulle aaklige nalatenskap, en wat vervang sal word deur God se ewige koninkryk waar sonde, lyding, siekte, kwaad en die dood, nooit weer sal bestaan nie.

`Kyk hoe akkuraat die profesieë van Daniël 2 en 7 die opkoms en val van al hierdie wêreldkoninkryke voorspel het. Waarom behoort sulke akkuraatheid, wat absoluut verbasend is as jy daaraan dink wanneer die boek Daniël geskryf was, ons te help om Hom te vertrou vir sy belofte van ’n laaste en ewige koninkryk — God s’n?`