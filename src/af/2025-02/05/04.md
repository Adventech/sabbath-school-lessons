---
title:  Daniël 7
date:   29/04/2025
---

Die droom van Daniël 2 was eerste aan ’n Babiloniese koning getoon. In teenstelling hiermee was die visioen van Daniël 7 aan ’n Hebreeuse profeet, ’n lid van God se verbondsvolk, getoon.

Dieselfde onderwerp wat Nebukadnésar ontvang het, was aan Daniël getoon, maar vanuit ’n ander perspektief. In plaas van ’n beeld, het Daniël opeenvolgende nasies uit die see sien verskyn as gevolg van ’n wind wat die water geroer het. Hierdie nasies was voortdurend in ’n stryd gewikkel wat veroorsaak het dat daar gedurig ’n magsverskuiwing plaasgevind het. Verse soos Psalm 65:6-9; Jesaja 17:12,13 en Jeremia 46:7, 8 gebruik die ooreenkoms tussen die gedruis van vloedwaters en omstuimige branders, om die oproer tussen nasies uit te beeld.

In teenstelling hiermee was die Beloofde Land soos ’n eiland vol vrede en veiligheid te midde van die see van Heidense koninkryke — ’n heilige nasie wat op die vaste fondament van God se regering gegrond was teenoor die onregeerbare nasies rondom hulle.

`Lees Daniël 7:1–3. Daar is baie beweging in hierdie toneel. Watter lesse kan ons uit hierdie uitbeelding neem soos bv. die dier wat eerste uit die see opkom?`

Daniël kyk vanaf die kus na die chaos van Heidense oorlogsvoering en sien hoe die diere skielik uit die water na die land opkom — in sy gebied in! Heidense probleme het nou sy volk se probleme geword. Sy volk het gekies om soos Heidene te leef, so nou moet hulle saam met en onder die beheer van die Heidene leef. Deur met Babiloniese oorheersing te begin, het God se verbondsvolk nooit weer langdurige selfstandigheid geniet nie.

Hierdie verlies sal so bly vir God se volk tot die einde van tyd wanneer Christus sy regmatige plek as ons Koning finaal sal inneem. In die Nuwe Testament het God se volk aangehou om onder die heerskappy van die Romeinse Ryk te ly en daarna onder die vervolginge van die klein horing, die opvolger van Heidense Rome.

Hoewel, volgens die geskiedenis, sommige nasies beter was as ander, en party tydperke meer vreedsaam as ander verloop het, het die oorgrote meerderheid van die nasies, volkere en koninkryke in die geskiedenis van een tragedie na ’n ander beweeg, van een verdrukker na ’n ander. En dikwels was dit alles gedoen onder heersers wat daarop aanspraak gemaak het dat hulle net die beste bedoelinge vir hulle eie mense nagestreef het. Wat ’n kontras was die heerskappy wat God vir sy volk in gedagte gehad het nie, as hulle dit maar net sou verkies het.

`Hoe help Romeine 3:10–19 om so baie van ons wêreld te beskryf? Hoe toon vers 19 veral hoe ons die evangelie so broodnodig in ons lewens het?`