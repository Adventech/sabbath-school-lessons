---
title:  Tussen land en see
date:   30/04/2025
---

Die land en see uitbeelding in die Bybel kan, veral wat profesie betref, baie leersaam wees. Dink aan die gebruik van die simbole land en see in Bybelprofesie, wat ’n skerp kontras vorm.

“Simbolies, wanneer aarde en see naasmekaar geplaas word, verteenwoordig aarde dikwels die geordende wêreld, of selfs die land van Israel, terwyl see na die Heidense nasies verwys wat die land bedreig het soos wat die see ’n bedreiging vir die land is.” — Beatrice S. Neall, “Sealed Saints and the Tribulation,” in Symposium on Revelation, Boek 1, red. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), bl. 260, (vry vertaal).

Volgens hierdie mening is die land ’n plek van stabiliteit, gegrond op die regering van God; die see verteenwoordig die onstabiele onrustigheid van die nasies wat op menslike hoogmoed gegrond is.

`Met bogenoemde gedagtes as agtergrond, lees Openbaring 12:15, 16 en Openbaring 13:1, 11. Let op na die naasmekaarstelling van water en aarde. Hoe word dit gebruik, en wat kan dit ons leer oor hoe om die profetiese Woord te verstaan?`

Let op dat die draak water gebruik om die vrou (die kerk) te vervolg. Soos ons gesien het, word water dikwels gebruik om die wêreld se regerings te simboliseer en ook die onrus en chaos wat daarmee saamgaan. Daarom kan ons sien hoe Satan in staat was om die massas wat deur hulle leiers aangepor was, te gebruik om God se volk dwarsdeur die kerk se geskiedenis te vervolg.

Ook verstaan Sewendedag-Adventiste dat Openbaring 12:16 na die vervolgde gelowiges se verhuising na die Nuwe Wêreld verwys. Indien ons begrip van land en see korrek is, wat sê dit oor die totstandkoming van die Amerikaanse Republiek?

Kan ons dit sien as “die aarde” soos die “Beloofde Land” ’n plek was wat spesiaal vir God se volk afgesonder was? Kan dit die rede wees waarom die landdier eers “soos ’n lam” verskyn? Hoewel Amerika nog nooit die “Nuwe Israel” was soos die eerste stigters dit graag wou sien nie, was dit vir ’n lang tyd ’n land van godsdiensvryheid vir miljoene van die wêreld se godsdiensverdruktes.

Ongelukkig sal hierdie dier wat soos ’n lam optree eendag “soos ’n draak” begin praat (Openbaring 13:11). Die Verenigde State wat so lank ’n baken van godsdiensvryheid vir die vervolgtes was, sal die dominante godsdienstige vervolger word! Hierdie is nog ’n voorbeeld van wat gebeur het toe die mens gekies het om homself te regeer in plaas van om deur God regeer te word.