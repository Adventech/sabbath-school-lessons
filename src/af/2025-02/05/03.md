---
title:  Daniël 2
date:   28/04/2025
---

Dit was gedurende die Babiloniese ballingskap wat God deur die profeet Daniël die mees onweerlegbare beskrywings van die verhouding tussen sy volk en die koninkryke van die wêreld gegee het. Sy volk was nie meer selfregerend nie; hulle sou nou die gevolge van hulle keuses oes. (En, dalk, daaruit leer?)

`Lees Daniël 2:31–35, wat ’n uitgebreide panoramiese blik op die wêreld se geskiedenis tot en met die einde van tyd, gee. Watter belangrike waarhede kan ons uit hierdie verbasende profesie leer?`

Aan die einde van die negentiende eeu het baie mense ’n nuwe vertroue in die mens se vordering begin toon. Die Parys Uitstalling (1900), byvoorbeeld, was ’n merkwaardige vertoning van optimisme oor die toekoms. Met al ons tegnologiese en wetenskaplike vordering sou baie van die mens se ergste probleme sekerlik tot ’n einde kom! Toe die mens die twintigste eeu binnegaan, was daar baie van die denkers wat met groot optimisme gevul dat die Verligte ideale — soos die mens se vatbaarheid vir verbetering en die mag van die rede — ’n wonderlike nuwe era vir die mensdom sou inlui.

Wêreld Oorlog I het egter baie gou daardie drome verydel, en teen die einde van die twintigste eeu het ons meer as 200 miljoen mense deur oorlogvoering verloor. Ons mag miskien tegnologies gevorder het, maar sekerlik nie moreel nie. Om Dr. Martin Luther King jr. aan te haal, ons het goedgerigte missiele gehad, maar misleide manne. En dit is ’n baie vreesaanjaende kombinasie.

Baie profesie-studente het opgelet dat die metale in Daniël 2 vorder van baie waardevol na minder waardevol: goud se waarde verminder na silwer, silwer verminder na koper, en koper na yster, totdat net yster en klei oorbly.

Charles Darwin, Karl Marx, en ander negentiende eeuse denkers het probeer om ons te oorreed dat die mens besig is om op een of ander manier opwaarts te beweeg — dat ons biologies en sosiaal besig is om te ontwikkel. En hoewel die mens se bestaan in sekere opsigte verbeter het (ten minste op ’n fisies vlak), wie kyk na die toekoms van hierdie wêreld soos dit nou regeer en bestuur word met baie optimisme oor vrede, sekuriteit en voorspoed?

`Jesus het gewaarsku,“ ‘En julle sal hoor van oorloë en gerugte van oorloë. . . . Want die een nasie sal teen die ander opstaan en die een koninkryk teen die ander; en daar sal hongersnode wees en pessiektes en aardbewings op verskillende plekke’ ”(Matthéüs 24:6, 7). Ten spyte van hierdie waarskuwings, hoe kan ons deur ons kennis dat ons vooraf hieroor gewaarsku was, bemoedig word?`