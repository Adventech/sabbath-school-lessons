---
title:  Hoséa se owerspelige vrou
date:   15/04/2025
---

God se versoek aan Hoséa mag dalk een van die vreemdste take ooit gewees het wat Hy aan een van sy dienaars gegee het: trou met ’n owerspelige vrou — opsetlik! Maar God se doel daarmee was om Hoséa te gebruik om ons te help om, vanuit Sy perspektief, die pyn te verstaan wat die mens se sonde en rebelsheid veroorsaak. God het vol liefde ’n vrou, Israel, gekies wat Hom herhaaldelik bedrieg het, en tog, verbasend genoeg, het Hy haar elke keer teruggeneem en haar in haar verhouding met Hom herstel.

`Vergelyk Hoséa 1:2; Hoséa 3:1; Openbaring 17:1, 2; en Openbaring 18:1–4. Wat is die hoerery wat hier genoem word? Watter lesse kan die Christelike kerk uit die verhaal van Hoséa leer? Op watter manier het die kerk die sondes van die Ou Testament herhaal?`

Die Bybel onthul in die Ou Testament dat die oortredinge van Israel in ’n groot mate deur Christus se Nuwe Testamentiese kerk herhaal sou word. God se verbondsvolk het voor hulle ballingskap ver afgedwaal deur die afgodsaanbidding van buurnasies na God se verbondsvolk in te voer. Gedurende die vroeë vierde eeu het die Christelike kerk die keiser van Rome, Konstantyn, genader en genooi om die dispute van die kerk te help oplos omdat hulle dit as ’n potensiële voordeel beskou het. In elkeen van hierdie gevalle het God se volk van hulle verhouding met Hom afgedwaal om, volgens hulle eie waarneming, “oplossings” vir hulle probleme te vind.

Dis vanselfsprekend dat God se keuse van woorde in die boek Hoséa daarop dui dat Hy probeer om nie net aan ons te toon wat ons verkeerd gedoen het nie, maar ook hoe dit Hom laat voel. Diegene wat deur ’n huweliksmaat al bedrieg was, kan begin om die verwoestende gevoelens te begryp wat ons huweliksontrou teenoor Christus in die hemelhowe kan opwek. Dalk is die mees verbasende gedeelte van Hoséa se verhaal hoe ver hy gegaan het om sy ontroue vrou terug te bring.

Wanneer ons die finale oproep tot die mensdom gaan beleef wanneer God sy volk roep om uit Babilon uit te kom, is dit merkwaardig dat Hy sy eie volk en nie vreemdes nie, roep. Hy het intieme kennis van hulle. Hy het hulle lief. En terwyl die wêreld na sy ergste tydperk beweeg, is Hy nog steeds besig om die verlossingsprys wat Hy betaal het om ons met sy eie bloed terug te koop, aan ons aan te bied. Die kruis van Christus behoort meer as enigiets anders aan ons te toon hoe ernstig die Here is om sy afgedwaalde volk te red.

`Op watter maniere kan enige kerk, selfs ons eie, tans besig wees om deur geestelike owerspel kosbare tyd te verbeusel?`