---
title:  Een vlees
date:   13/04/2025
---

Daar is maar min bybelse metafore wat die intimiteit wat God met die menslike ras begeer, so uitbeeld soos die huwelik. Hierdie metafoor wat so dikwels in die bybelse vertelling gebruik word, en wat so duidelik na vore kom in Openbaring, is noodsaaklik om Bybelstudente te help om te begryp waarna God mik wanneer Hy dit in sy Woord gebruik.

`Lees Génesis 2:23–25 en Efésiërs 5:29–32. Op watter maniere weerspieël’n huwelik tussen twee mense Christus se verbintenis met die mensdom?`

Op ’n keer toe Jesus met die Fariseërs gepraat het, het Hy na die Génesisverhaal van Adam en Eva se huwelik verwys, waarna die Fariseërs vinnig ’n vraag gevra het, “ ‘Waarom het Moses dan beveel om ’n skeibrief te gee en van haar te skei?’” (Matthéus 19:7)

Moses was natuurlik as die stigtersprofeet van die nasie geag. Dink net daaraan, om die Outeur van die instelling van die huwelik aan te hits teen sy eie profeet! Hulle takt was tipies van hoe hulle Jesus benader het: hulle het dikwels probeer bewys dat sy leringe die Skrif weerspreek het.

’n Leeftyd se huwelikstrou aan mekaar was die ideaal wat deur God by die begin van die menseras ingestel was. Die gevalle mensdom het ongelukkig hierdie fundamentele gawe beskadig.

Gegewe hoe belangrik die Skrif die huwelik ag, is dit dalk nie toevallig dat hierdie instelling nog altyd onder ’n meedoënlose spervuur moes deurloop nie. Saam met die Sabbat is dit een van die twee gawes wat aan ons in Eden geskenk was, en beide hierdie gawes was bedoel om God se begeerte vir ’n intieme verhouding met sy skepping te demonstreer.

Die huwelik wat uit die intieme gemeenskap van twee onvolmaakte mense bestaan, sal altyd aanleiding tot spanning gee. ’n Huwelik tussen die kerk en Christus is soos die intieme gemeenskap tussen ’n volmaakte Verlosser en ’n uiters onvolmaakte bruid. Ons kan nietemin God se liefde leer ken uit dit wat ’n goeie huwelik kan aanbied.

`Hier is drie beginsels vir ’n huwelik. Eerstens, vergewe jou wederhelf, hoe onverdiend dit ook mag wees, net soos Christus ons vergewe. Tweedens, aanvaar jou wederhelf met sy of haar tekortkominge, net soos Christus ons aanvaar met al ons tekortkominge. Derdens, net soos Christus ons eerste plaas, plaas jou gade voor jouself. Hoe kan aldrie hierdie evangeliegebaseerde beginsels ons help om nie net te begryp hoe God teenoor ons optree nie, maar om ook in enige huwelik van hulp te wees?`