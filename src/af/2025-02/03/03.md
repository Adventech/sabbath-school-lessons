---
title:  Die pragtige bruid
date:   14/04/2025
---

In Eségiël 16 sien ons ’n verbasende beskrywing van hoe God vir sy volk omgee. Hy beskryf die nasie van Israel as ’n onopgeëiste babadogtertjie wat in die veld gelos was om te sterf. Nadat hy haar huis toe geneem het, haar skoon gemaak het en haar ten volle laat opgroei het, het hy met haar getrou. Dit is ’n kragtige voorstelling van ’n heel onwaarskynlike huwelik wat plaasgevind het.

`Lees Eségiël 16:4–14. Wat leer die besonderhede van hierdie bruid se verheffing ons oor God se planne met ons?`

God het aan Israel gesê dat hulle onder sy sorg, “ ‘buitengewoon mooi’ ” geword het (Eségiël 16:13). Toe God haar gevind het, het niemand haar as mooi aangesien nie; sy was die verworpe een tussen die ander kinders, eenkant gegooi met die hoop dat sy sou sterf. Maar toe God aandag aan haar gegee het en met seëninge oorlaai het, het sy mooier en mooier geword totdat sy al die aandag van die wêreld op haar gevestig het. Gedurende die vroeë jare van die Hebreeuse konings gedurende Dawid en Salomo se regerings, was dit veral waar. Die koningin van Ethiopië het selfs ’n spesiale besoek afgelê om die glansrykheid van Israel self te kon sien en beleef!

Israel se skoonheid was egter ’n gawe van God. Sy was pragtig — al die nasies het van haar gepraat — omdat sy Sy bruid was. God het gesê dat haar voorkoms “ ‘volmaak [was] deur my versiersels wat Ek op jou aangebring het, . . .’ ” (Eségiël 16:14).

Hierdie tema word oor en oor in die Bybel herhaal: God se bruid is pragtig, nie oor enigiets wat sy gedoen het nie, maar omdat God haar met sy guns oorlaai het en haar so mooi gemaak het. Op ’n soortgelyke manier word gelowiges as pragtig gesien volgens die hemel se raming, nie omdat hulle enigsins iets gedoen het om dit te verdien het nie, maar deur die guns van God, deur die verlossing wat Hy op ons uitgestort het. Ons is pragtig omdat ons deur sy geregtigheid gedek word, die “geregtigheid van God in Hom” (II Korinthiërs 5:21).

Alles was volmaak totdat, volgens die volgende vers in Eségiël: “ ‘Maar jy het vertrou op jou skoonheid en gehoereer vanweë jou naam; en jy het jou hoererye uitgestort op elkeen wat verbygegaan het, dat dit syne sou wees,’ ” (Eségiël 16:15).

Ons was geskape om die goedheid en glorie van God te weerspieël. Wanneer God se skepsels aanvaar dat hulle skoonheid deur hulle toedoen is, word daardie skoonheid goedkoop en dan volg daar moeilikheid.

`Watter gevare wag daar op ons wanneer ons op “ons eie skoonheid” vertrou? Dit wil sê, hoe kan ons dink dat daar enigiets in en uit onsself is wat aan ons voortreflikheid by God gee, of maak dat ons sy liefde verdien? Hoe kan ons gedurig teen geestelike trots waak?`