---
title:  Die twee gérubs
date:   12/05/2025
---

Die oomblik wat ons eerste ouers uit die Tuin verban was, het God aan die mens hoop gegee deur ’n Messias aan te bied (Génesis 3:15). En toe het Hy ’n kragtige simbool by die ingang tot Eden geplaas: twee gérubs met ’n flikkerende lig tussen hulle. Dis baie belangrik om op te let dat hierdie toneel met die verbondsark ooreenstem, ’n simbool van God se troon (Exodus 25:18).

`Lees Génesis 3:21–24. Wat was die gérubs se taak – en hoekom?`

Terwyl die gérubs sekerlik die taak gegee was om sondaars te weerhou om toegang tot die boom van die lewe te kry (Génesis 3:22), was hulle ook ’n simbool van hoop, ’n belofte, dat die mens eendag weer toegang tot die paradys sou kry en herstel sou word. “Die tuin van Eden het op die aarde gebly, nog lank nadat die mens uit sy aangename wandelweë verban was. Die gevalle geslag is lank toegelaat om hulle blik oor die woning van hulle onskuld te laat gaan; net die wakende engele het hulle belet om in te gaan. By die poorte van die Paradys waar die engele wag gehou het, is die heerlikheid van God geopenbaar. Daarheen het Adam en sy seuns gekom om God te aanbid. Daar het hulle opnuut beloof om die wet van God te gehoorsaam – die wet wat hulle oortree het met die gevolg dat hulle uit Eden verban is. . . . Maar in die uiteindelike herstelling wanneer daar ‘ ’n nuwe hemel en ’n nuwe aarde’ (Openbaring 21:1) sal wees, sal dit met meer luister as in die begin herstel word.” — Ellen G. White, Patriarge en Profete, bl. 62.

Die bewoording in Génesis 3:24 is ook interessant: die Bybel dui aan dat God die gérubs aan die oostekant van die Tuin laat “woon” (1953 vertaling) het, en die oorspronklike Hebreeuse woord daarvoor is shakan wat die stamwoord vir die heilige “tabernakel” is (lees Exodus 25:8, 9 en Númeri 3:26), waar God se teenwoordigheid onder sy volk was. Alhoewel die bekende term Shekinah vir die teenwoordigheid van God nie in die Bybel voorkom nie, is dit ook op hierdie woord gebaseer en word dit dikwels as “tabernakel” vertaal. ’n Letterlike vertaling van shakan kan lees, “God het gérubs aan die oostekant van die Tuin van Eden getabernakel”.

In die Bybel word gérubs met die teenwoordigheid van God geassosieer (lees I Kronieke 13:6, Psalm 80:2 en Jesaja 37:16), in besonder waar sy troon is, daar waar sy Naam geproklameer word. Ons moet nie nalaat om op te let dat die 24 ouderlinge wat volgens Openbaring 4 en 5 rondom God se troon is, Hom loof en verklaar dat Hy waardig is om heerlikheid en eer te ontvang omdat Hy alles geskape het (Openbaring 4:11). Dit kan ons help om die troonkamertoneel te verstaan en ook ons rol as kwytgeskelde sondaars in verwantskap met ons Skepper.