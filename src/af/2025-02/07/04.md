---
title:  Soos brandende kole vuur
date:   13/05/2025
---

Daar word dwarsdeur die Ou Testament na gérubs as lewende wesens (Eségiël 10:8) of as goue simbole (Exodus 25:18) verwys. Hulle word dikwels direk langsaan God se troon in ’n staande posisie uitgebeeld om sy heerlikheid na die heelal uit te straal. Daar was ook gérubs in die voorhangselgordyn ingeweef (Exodus 26:1). In die boek van Psalms word God se opperste mag oor die skepping poëties deur gérubs wat God deur die lug laat sweef, uitgebeeld (Psalm 18:11). Volgens God se bevel was daar twee gérubs teenoor mekaar uit een stuk goud saam met die versoendeksel gemaak met hulle vlerke boontoe uitgesprei, terwyl hulle met hul vlerke die versoendeksel bedek (Exodus 25:18–20).

`Lees Eségiël 1:4–14. Watter ooreenkomste sien jy tussen hierdie skrifgedeelte en die tonele wat in Jesaja 6:1-6 en Openbaring 4:1-11 uitgebeeld word?`

’n Eerbiedwekkende toneel van God se mag word aan Eségiël vertoon. Dit is eerstens ’n verwarrende toneel vir God se volk omdat hulle hulself in moeilike omstandighede bevind: die uitverkore volk wat hulle nie in die Beloofde Land bevind nie, maar in Babiloniese ballingskap. Terwyl Eségiël die toneel voor hom bestudeer, kyk hy op en sien God se troon bokant hierdie toneel.

Let op na die belangrike ooreenkomste met ander “troon”-visioene. Die lewende wesens wat Eségiël sien, het dieselfde gesigte as die lewende wesens in Johannes se visioen: ’n leeu, ’n arend, ’n os en ’n man.

Die misterieuse wesens met vier gesigte word nie spesifieke name gegee in die oorspronklike beskrywing nie; maar later, tydens ’n ander troonkamer visioen (lees Eségiël 10:1-21), word hulle “gérubs” genoem, en die brandende kole vuur van Jesaja se visioen van die gérubs kan ook hier gesien word. Hulle het dieselfde gesigte as die lewende wesens wat in Johannes se visioen voorkom.

Wanneer ons ook al God se troon sien – òf bo-op die verbondsark wat gedien het as God se ontmoetingsplek met Moses (Exodus 25:22), òf in die asemrowende visioene van die profete – is die gérubs altyd teenwoordig. Hulle word intiem met die troon van God verbind. Al God se wesens was bedoel om sy heerlikheid uit te straal – òf ons nou praat van die menslike ras wat na sy Beeld geskape is òf van die hemelse wesens wat reg langs sy glorieryke troon geplaas is.

`Heilig, heilig, heilig is die HERE God, die Almagtige. Hoe vergelyk jou lewe met die heiligheid wat Eségiël hier waarneem? Wat sê jou antwoord ten opsigte van hoe nodig jy die evangelieboodskap het?`