---
title:  Vir verdere studie
date:   16/05/2025
---

Lees Ellen G. White, “Die Stryd Beëindig,” bl. 669–671, 676–678, in Die Groot Stryd.

Satan wat eens ’n beskutgérub was, het daarna gesoek om die vertroue in God se troon te vernietig. God het die gevalle engele toegelaat om met hulle rebellie voort te gaan om aan die heelal die donkerheid van die boosheid te toon wat die gevolg is van selfverheffing — en hoewel Satan daarin geslaag het om die menseras te mislei en by hom in sy oorlog teen God aan te sluit, het Christus hom totaal by die kruis oorwin en so vir die mensdom ’n plek verseker waar die gevalle engele eens gestaan het. In Christus draai sondaars openlik teen Lucifer se aannames. Die finale scenario is in sekere opsigte selfs ’n groter openbaring van God se goedheid en liefde as wat voor Lucifer se val bestaan het. Hoewel God nooit beplan het dat boosheid en die tragedie met sy ewige gevolge sou bestaan het nie, wanneer dit alles iets van die verlede gaan wees, sal die goedheid en liefde van God openbaar word op maniere wat andersins nooit sou bestaan het nie.

Christus “aanskou die verlostes wat herskep is in Sy ewebeeld, met die volmaakte beeld van die goddelike op elke hart afgedruk, terwyl elke aangesig die ewebeeld van sy Koning weerkaats. Hy sien in hulle die moeitevolle arbeid van Sy siel en Hy is versadig. En dan, met ’n stem wat deurdring tot die vergaderde menigtes van regverdiges en goddelose, verklaar Hy, ‘Kyk wat het Ek met My bloed gekoop! Vir hulle het Ek gely, en vir hulle het Ek gesterf, sodat hulle deur die ewigheid heen in My teenwoordigheid kan woon.’ En dan weergalm die loflied van die skare in wit geklee rondom die troon, ‘Die Lam wat geslag is, is waardig om te ontvang die krag en rykdom en wysheid en sterkte en eer en heerlikheid en lof, Openbaring 5:12.’” — Ellen G. White, Die Groot Stryd, bl. 671.

**Vrae vir bespreking:**

`Verbeel jou jy staan voor God met al jou foute, met ’n karakter vol defekte, met al jou verkeerde dade, elke verkeerde gedagte, elke verkeerde motief ten volle ontbloot voor Hom! Wat sal jy regmatiglik en eerlik verdien? Wat is dan jou enigste hoop? Waarom moet ons “die geregtigheid naamlik van God deur die geloof in Jesus Christus vir almal en oor almal wat glo” (Romeine 3:22) nou hê, en in die oordeel wanneer ons dit nodigste gaan hê? Kortliks, waarom het ons die evangelie nodig?`

`Soos ons gesien het, het Johannes die Doper die rol van ’n gérub vertolk – ’n brandende en skynende lamp (lees Johannes 5:35). Hy was natuurlik Christus se voorloper, die aankondiger van die Messias se eerste verskyning. Hoe vervul God se eindtydvolk ’n soortgelyke profetiese rol?`