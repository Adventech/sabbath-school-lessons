---
title:  Lucifer se val
date:   15/05/2025
---

Dis so moeilik om te begryp dat Lucifer eens ’n beskut-engel of gérub was, dat hy ’n verhewe posisie langs die troon van God beklee het. Sy bestaan het sekerlik gehelp om die heerlikheid van God aan die heelal te openbaar. In plaas daarvan het hy begin om aan sy eie heerlikheid te dink, en nie aan die heerlikheid van sy Skepper nie; of, om meer presies te wees, hy het begin dink dat hy nie die agting wat hom toegekom het, gekry het nie.

`Lees Eségiël 28:11–17 en Jesaja 14:12–14. Wat het tot Lucifer se val gelei? Vergelyk hierdie skrifgedeeltes met Openbaring 14:1–12. Hoe beïnvloed die kontras tussen Lucifer se val en die mens se hoë posisie in Christus jou begrip van wat in Openbaring 14 plaasvind?`

Let op hoe Lucifer van die heilige berg verwyder word, terwyl die verlostes saam met die Lam van God op die berg Sion staan. Daar word gemeld dat Lucifer in Eden was; die menseras was ook daar, maar in teenstelling met Satan se lot, gaan die mensdom deur Christus in die paradys herstel word. (Lees Openbaring 22:1–3.)

In hierdie konteks is die volgende aanhaling van Ellen G. White baie insiggewend: “Die hemel sal triomfeer, want die leë ruimtes wat in die hemel deur die sondeval van Satan en sy engele veroorsaak was, sal deur die verlostes van die Here gevul word.” — The Advent Review and Sabbath Herald, 29 Mei, 1900, (vry vertaal).

En hulle gaan daar wees, in die hemel, net as gevolg van die evangelieboodskap. Om die waarheid te sê, die tema van die evangelieboodskap, van die verlossingsplan, word op ’n aanskoulike wyse in die troonkamertoneel in Openbaring 4 en 5, beskryf. Byvoorbeeld, die engele roep uit: “ ‘ “U is waardig om die boek te neem en sy seëls oop te maak, want U is geslag en het ons vir God met u bloed gekoop uit elke stam en taal en volk en nasie” ’ ” (Openbaring 5:9). Wat ’n beskrywing van die evangelie, die dood van Jesus vir die verlossing van die mensdom!

Let ook op hoe die taal wat gebruik word die eerste engel se boodskap reflekteer, en waardeur ons geroep word om die evangelie te verkondig: “ ’n ewige evangelie . . . aan die bewoners van die aarde en aan alle nasies en stamme en tale en volke” (Openbaring 14:6). Wat ’n kragtige voorstelling van die volheid van wat Christus vir die wêreld gedoen het. Daar is nie ’n mens in die hele geskiedenis van hierdie aarde vir wie Christus nie gesterf het nie. Hulle moet dit net te wete kom en dan kies om dit te aanvaar.

`Wat is die kerk en ons as individue se rol om mense te vertel oor wat Christus vir hulle gedoen het?`