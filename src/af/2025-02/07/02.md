---
title:  Hier is ek, stuur my
date:   11/05/2025
---

Jare gelede het ’n kerk besluit om ’n verouderde kelderkamer te vernuwe om dit sodoende in ’n nuwe gemeenskapsaal te omskep. Een van die eerste dinge wat hulle gedoen het, was om nuwe ligte te installeer en so die spasie meer aantreklik te laat lyk. Maar toe die ligte geïnstalleer was, het die vertrek nog slegter gelyk, want helder ligte het ’n manier om foute te ontbloot.

Jesaja se aanskoulike visioen van God se troon het hom pynlik bewus van sy tekortkominge gemaak. “ ‘Wee my, ek is verlore!’ ” het hy uitgeroep, “ ‘Want ek is ’n man onrein van lippe en woon onder ’n volk wat onrein van lippe is; want my oë het die Koning, die HERE van die leërskare, gesien’ ”(Jesaja 6:5). Ons sal dieselfde voel as ons skielik in die teenwoordigheid van die HERE gebring word. Die lig is vanself helder genoeg om al ons verskonings tot niet te maak. In God se teenwoordigheid word ons daarvan bewus dat ons verlore is. Jesaja het die grootste verrassing ooit gekry.

`Lees Jesaja 6:6–8. Jesaja het geweet dat sonde ons “verlore” laat gaan. Die loon van die sonde is die dood. Maar in plaas daarvan om ons aan die gevolge van die sonde oor te laat, trek ’n God van liefde ons nader. Wat was die gevolge van hierdie ontmoeting, en hoekom is dit belangrik?`

Jesaja was van sy sonde gereinig toe ’n seraf ’n kool van die altaar geneem het en sy mond aangeraak het. Hierdie altaar was waarskynlik die wierookaltaar waar daar bemiddeling deur en vir God se volk gedoen was (lees Openbaring 8:3, 4). Sy sonde was vergewe, en nou was hy as waardig gesien om in God se teenwoordigheid te wees – maar meer as dit, hy was ook aangestel om God voor die wêreld te verteenwoordig.

Interessant genoeg, die woord “seraf ” beteken “die een wat brand.” Let op na Jesus se beskrywing van Johannes die Doper se bediening in Johannes 5:35 — “ ‘Hy was die lamp wat brand en skyn, en julle was gewillig om julle vir ’n tyd in sy lig te verbly’ ”. Alhoewel Johannes natuurlik self ’n sondaar was en genade en verlossing nodig gehad het, het sy bediening na die enigste Een gewys wat genade en verlossing kan bring.

Jesus het as die volmaakte verteenwoordiger van die Vader se heerlikheid gekom — en God het sy profeet, ’n sondaar gestuur, om dieselfde taak as een van die hemel se serafs uit te voer.

`Eers nadat Jesaja geweet het dat hy van sy sonde gereinig was, het hy gesê, Hier is ek, stuur my. Hoe kan elkeen van ons, nadat ons sondes deur die bloed van Jesus gereinig is, reageer soos wat Jesaja dit hier gedoen het?`