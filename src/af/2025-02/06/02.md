---
title:  Vergeefse offerandes?
date:   04/05/2025
---

Soms kan twee teenstrydige idees baie leersaam wees. Baie kan oor die tipe offer soos wat die bybel dit vereis, geleer word, veral toe God die offers van sy volk verwerp het.

`Vergelyk Jesaja 1:2–15 met Jesaja 56:6, 7 en Psalm 51:17. Watter belangrike lesse oor offers word hier bekendgemaak?`

Hierdie tragiese episode in Israel se geskiedenis was nie die eerste keer toe God ’n offer verwerp het nie; iets soortsgelyk het aan die begin van die verlossingsgeskiedenis gebeur toe Abel se offerande aanvaar was en deur God erken was, en Kain s’n nie. Daardie vroeë episode gee aan ons nog ’n geleentheid om aanvaarbare en onaanvaarbare offerandes te kontrasteer. (Lees Génesis 4:3–7 en Hebreërs 11:4.)

In Jesaja se tyd het Israel die roetine van godsdienstige vereistes nagekom om God tevrede te stel, maar deur so min as moontlik te doen, deurdat hulle net geleef het om hulself tevrede stel. Hulle offerandes was, net soos Kain s’n, selfsugtig, en was nie met ’n gesindheid van totale oorgawe en gehoorsaamheid aan God gebring nie.

Dit is dieselfde gesindheid wat die koninkryke van hierdie wêreld besiel: die gees van selfbeheptheid. Kain wou homself tevrede gestel het, en het volgens sy eie voorwaardes en rituele God aanbid. Dit lei tot die gevolgtrekking dat hy God as ’n oorlas gesien het soos ’n padblokkade op sy eie roete, en net genoeg gedoen het om God te eer deur sy eie aanbiddingstelsel te volg.

Abel het egter die offer wat deur God vereis was, gebring, die offer wat die belofte van ’n komende Messias weerspieël het soos God dit belowe het (Génesis 3:15): ’n lam wat vooruitgewys het na die verlossingsdaad deur Christus op Gólgota.

“Abel het die groot beginsels van verlossing begryp. Hy het geweet hy is ’n sondaar, en hy het ingesien dat die dood die loon van die sonde is wat tussen sy siel en gemeenskap met God staan. Hy het die slagoffer wat sy lewe moes gee, gebring, en daardeur het hy die eise van die oortrede wet erken. Deur die bloed wat vergiet was, het hy na die toekomstige offer vooruitgekyk, Christus wat aan die kruis van Gólgota sou sterf; en omdat hy op die versoening vertrou het wat daar gedoen sou word, het hy die getuienis ontvang dat hy regverdig was en dat sy offer aangeneem was.” — Ellen G. White, Patriarge en Profete, bl. 72.

`Hoe uiters belangrik is dit nie dat ons onsself daarteen moet beskerm om “uit gewoonte” iets te doen nie”! Hoe kan elkeen van ons ondervind wat dit beteken om geheel en al van Jesus en sy dood afhanklik te wees as ons enigste hoop op verlossing?`