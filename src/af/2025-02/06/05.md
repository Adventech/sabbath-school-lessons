---
title:  Jesus in die tempel
date:   07/05/2025
---

Daar is spanning dwarsdeur die hele verlossingsverhaal. God verlang daarna om die gemeenskap wat ons eens met Hom geniet het, te herstel, en verlang daarna om nader aan ons te kom. Maar om sondaars in sy teenwoordigheid toe te laat, sal tot hulle vernietiging lei. “Want U is nie ’n God wat behae het in goddeloosheid nie;” skryf Dawid, “die kwaaddoener sal by U nie vertoef nie.” (Psalm 5:5) Terselfdertyd skryf Dawid ook, “Maar ek, deur die grootheid van u goedertierenheid mag ek in u huis ingaan, my buig na u heilige tempel, in u vrees.” (Psalm 5:8)

`Lees Haggai 2:7–9. Toe die tweede tempel in aanbou was, het die profeet Haggai ’n verbasende belofte gemaak: die nuwe tempel sou meer glorieryk as die vorige een wees. Wat het hierdie profesie beteken?`

Toe die eerste tempel deur Salomo toegewy was, het die “shekínah” - ’n Hebreeuse woord wat die nabyheid en heerlikheid van God aandui, en wat na die teenwoordigheid van God verwys terwyl die kinders van Israel na Kanaän op pad was - die tempel gevul, en as gevolg daarvan kon die priesters nie hulle bediening in die tempel voltooi het nie (I Konings 8:10, 11). Toe die tweede tempel toegewy was, was die verbondsark nie te sien nie, want Jeremia het dit weggesteek. En die letterlike teenwoordigheid van God het toe nie die tempel gevul nie. Dit was hartverskeurend! Hoe sou Haggai se belofte dan kon waar word?

Dit was in hierdie tweede tempel wat Jesus, ons vleesgeworde God, self in vlees en bloed verskyn het. God self het van agter die gordyn verskyn om met ons in hierdie gebroke wêreld te wees. Omdat die Seun van God nou die Seun van die mens was, kon ons sy gesig aanskou, sy stem hoor, en sy getuienis sien toe hy byvoorbeeld die onrein melaatse man aangeraak en hom heeltemal gesond gemaak het (Matthéüs 8:3). In plaas daarvan om ons nader na Hom te trek, het God ons nader na Hom gebring deur nader na ons te beweeg. Hy het persoonlik neergedaal na ons toe. Geen wonder dat die Bybel oor Jesus sê: “ ‘Kyk, die maagd sal swanger word en ’n seun baar, en hulle sal Hom Emmánuel noem, dit is, as dit vertaal word: God met ons.’ ” (Matthéüs 1:23) Dink na oor wat dit beteken: die Skepper van die kosmos daal neer, nie net om tussen ons te lewe nie, maar om ook vir ons te sterf.

`Die kruis is by verre die grootste manifestasie van God se liefde. Op watter ander maniere kan ons die werklikheid van God se liefde sien en beleef?`