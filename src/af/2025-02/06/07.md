---
title:  Vir verdere studie
date:   09/05/2025
---

Die Skrif maak dit duidelik dat Christus die enigste Een is wat ons redding kan verseker. Sy lewe was die enigste sondelose menslike lewe, die enigste voorbeeld van ’n lewe wat die heerlikheid van die Vader volmaak voorgestel het. Hy is die vlekkelose Lam van God, en is nou aan die voorpunt van die menseras as ons ewige waarborg. Terselfdertyd het Hy ons skuld op Homself geneem, en so die oordeel wat God se reaksie op boosheid was en is, bevredig. Terwyl Johannes die ongelooflike toneel van hemelse wesens rondom God se troon waarneem, word daar aan hom gesê om op te hou ween, want “ ‘die Leeu wat uit die stam van Juda is . . . het oorwin.’ ” (Openbaring 5:5)

Dink ook daaraan hoe verskriklik sonde is, en net hoe ver die menslike ras geval het, dat net die dood van Jesus, eintlik God self, genoegsaam sou wees om die sonde-probleem op te los. Daar is geen twyfel nie, indien daar een of ander manier was hoe God ons kon red sonder om die beginsels van sy goddelike regering te oortree, Hy dit sekerlik sou gedoen het.

“Oortreding van God se wet het die lewe van die sondaar geëis. In die ganse heelal was daar net een wat ten behoewe van die mens aan sy eise kon voldoen. Omdat die wet van God net so heilig is as God self, kon net een wat aan God gelyk is vir die oortreding versoen. Niemand behalwe Christus kon die gevalle mensdom van die vloek van die wet verlos en hom weer tot eensgesindheid met die Hemel herstel nie. Christus sou die skuld en die skande van die sonde op Hom neem – sonde wat vir ’n heilige God so aanstootlik is dat dit die Vader en Sy Seun moet skei. Christus was gewillig om tot die diepte van ellende neer te daal om die verlore mensdom te red.” — Ellen G. White, Patriarge en Profete, bl. 63.

**Vrae vir bespreking:**

`Johannes sien die Lam in die troonkamer en Hy lyk asof Hy “geslag” is. Openbaring 13:8 sê aan ons dat Jesus “van die grondlegging van die wêreld af geslag” is. Wat kan ons oor God leer deur die feit dat die plan van verlossing reeds in plek was voordat ons dit nodig gehad het?`

`Baie ateïste glo dat ons alleen is in ’n koue heelal wat nie vir ons omgee nie. In teenstelling hiermee praat die Bybel nie net oor God nie, maar dat Hy die wêreld so liefgehad het dat Hy na die aarde gekom het en selfs daarvoor gesterf het. Hoe moet ons siening van die wêreld verskil, en ons teenwoordigheid daarin, in teenstelling met hulle wat glad nie in God glo nie? Met ander woorde, hoe behoort die werklikheid van die Kruis in te werk op alles wat ons doen?`

`Waarom was die lewe, die dood en die opstanding van Christus die enigste manier waardeur die menslike ras gered kon word? Dink weer, wat sê so ’n koste aan ons oor hoe boos sonde werklik is?`