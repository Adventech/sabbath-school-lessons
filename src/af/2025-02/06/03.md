---
title:  Die bloed van bulle en bokke
date:   05/05/2025
---

Sommige mense het al die hele konsep van offerandes gekritiseer deur te sê dat dit wreed, grof, en in ’n sekere sin, onregverdig is. Tog is dit presies wat dit is. Christus se dood was wreed, grof en onregverdig — die onskuldige wat namens die skuldige gesterf het. Dit is wat dit gekos het om die sondeprobleem op te los. En daardie dood, Christus se dood, was waarna al hierdie growwe, wrede en onregverdige offerandes vooruitgewys het.

`Lees Hebreërs 10:3–10. Wat leer hierdie skrifgedeelte ons oor die offerandes wat God se volk in die Ou Testament geoffer het? Indien sondaars nie eintlik daardeur gered kon word nie, waarom was daar dan geoffer?`

Die lammetjies en ander diere-offers was maar net simbole wat vooruitgewys het na die versoeningsoffer van die Lam van God. Dit was geloofshandelinge wat aan sondaars ’n tasbare manier gegee het om hulle geloof in die werk van die toekomstige Messias te toon. Ons verwys dikwels na hierdie simbole as tipes, wat dan later deur antitipes vervul word, of die verskyning van die persoon of gebeurtenis wat dit voorafskadu. Sommige het die offerandes selfs as “mini-profesieë” beskryf wat die dood van Jesus op die kruis aangekondig het.

Die rituele wat met offerandes geassosieer word, was iets soos om vir ’n reis te betaal. Wanneer jy ’n treinkaartjie of ’n buskaartjie of ’n vliegkaartjie koop, ondervind jy nie die reis waarvoor jy betaal het onmiddellik nie. Jy ontvang eers ’n kaartjie of ’n instapkaart: ’n simbool of belofte van die toekomstige reis. Jy kan op daardie stuk papier so lank as wat jy wil, sit, maar dit sal jou nie na jou bestemming neem nie. Eers wanneer jy aanboord gaan en die reis begin, het jy ontvang waarvoor jy betaal het: die papierkaartjie is dan onnodig.

So was dit met die offerdiere. Hulle het ’n belangrike rol gespeel, maar toe die ware offer gebring was, het hulle betekenisloos geword — ’n werklikheid wat uitgebeeld was toe die gordyn tussen die Heiligdom en die Allerheiligste in die aardse Heiligdom geskeur het toe Jesus gesterf het. “En die voorhangsel van die tempel het in twee geskeur van bo tot onder” (Markus 15:38). Die hele offerstelsel wat die tempel insluit, het vooruitgewys na die dood van Jesus op die kruis. Toe Jesus die belofte vervul het op die kruis en oorwinnend oor die dood opgestaan het, het die tipes onnodig geword.

`Dink na oor hoe erg sonde moet wees sodat net die dood van Jesus, die vleesgeworde Woord (lees Johannes 1:1–3, 14), daarvoor kon boete doen. Wat behoort dit aan ons te sê oor wat ons gesindheid teenoor sonde moet wees?`