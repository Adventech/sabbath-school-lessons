---
title:  Op die berg Sion
date:   19/05/2025
---

In Openbaring 14 lees ons van God se volk wat op berg Sion staan. Die oorspronklike berg Sion was net wes van die huidige Jerusalem se ouer gedeelte geleë, en was deur sy volk as die setel van God se troon of sy teenwoordigheid beskou. Soos wat tyd verloop het, was die tempelheuwel wat op berg Moría geleë is ook met berg Sion geïdentifiseer.

Met ander woorde, hierdie belangrike uitbeelding van God se eindtydoorblyfselvolk word in heiligdomtaal aangebied soos wat dit die geval is met die meeste van die sleuteltonele in die boek van Openbaring. Te danke aan die Lam, is God se volk op sy heilige berg!

`Lees Psalms 15 en 24 waar Dawid ’n baie belangrike vraag vra: “Wie mag woon op u heilige berg (Psalm 15)” en “Wie mag klim op die berg van die HERE (Psalm 24)?” Vergelyk sy antwoord in hierdie Psalms met die beskrywing van die volk wat op berg Sion in Openbaring 14:1-5 staan. Watter ooreenkomste vind jy? Hoe kan jy by hierdie groep aansluit? Wat is die betekenis van die feit dat die Vader se naam op hulle voorhoofde geskrywe is? (Openbaring 14:1)`

Die beskrywing van diegene wat in die teenwoordigheid van God toegelaat word in Dawid se Psalm is geen kleinigheid vir blote sondaars om by te kom nie. Wie onder ons kan eerlik sê dat ons nog altyd opreg was? Of altyd “met sy hart die waarheid” gespreek het (Psalm 15:2)? Niemand van ons kan sê dat ons “sal nie wankel in ewigheid nie” (Psalm 15:5). As ons sê dat ons nog nooit gesondig het nie, leer die Bybel “die waarheid is nie in ons nie” (I Johannes 1:8).

Ons kan tot geen ander gevolgtrekking kom as dat dit die Lam is wat ons in staat stel om op berg Sion te staan nie. Die Lam word nie in Dawid se Psalm genoem nie, maar Hy verskyn skielik in die beskrywing in Openbaring 14. Dit is amper asof Openbaring 14 Dawid se vraag beantwoord. Nou dat die Lam van God op berg Sion teenwoordig is, in die heiligdom, kan ons ook daar teenwoordig wees omdat sy volmaakte geregtigheid deur geloof aan ons toegereken word. Ons kan “vrymoedigheid [hê] om in die heiligdom in te gaan deur die bloed van Jesus op die nuwe en lewende weg wat Hy vir ons ingewy het deur die voorhangsel heen, dit is sy vlees.” (Hebreërs 10:19, 20) Watter hoop kan ons hê sonder Sy bloed? Eintlik geen hoop nie.

`Dink na oor al die Bybelbeloftes om sonde te oorwin. Waarom, selfs met al daardie beloftes, vind ons dat ons kortkom aan die volmaakte voorbeeld wat Jesus vir ons gestel het, en waarom het ons sy volmaakte lewe as ons plaasvanger nodig?`