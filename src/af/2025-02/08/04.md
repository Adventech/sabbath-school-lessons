---
title:  Die wet in ons harte
date:   20/05/2025
---

Die oorblyfsel wat op Sion vergader, het ’n naam wat op hulle voorhoofde ingegraveer is: die Naam van die Vader en die Lam. (Of hierdie twee verskillende name is, is te betwyfel; Jesus is die ewebeeld van sy Vader!) In die Skrif dui ’n naam meer as net ’n aanspreekvorm aan waarmee mense met mekaar kommunikeer; dit dui die karakter van die persoon aan. Selfs vandag nog word daar in baie kulture gesê dat iemand ’n “goeie naam” het wanneer daar na iemand wat hoog aangeskrewe is, verwys word.

`Lees Exodus 33:18–23, Exodus 34:1–7 en Psalm 119:55. Toe Moses gevra het om God se heerlikheid te sien, wat het God belowe om aan hom te toon? En wat het toe daarop gevolg toe God sy Naam aan Moses bekendgemaak het (Exodus 34:5)?`

Sommige mense stel God se heerlikheid voor as ’n ontoeganklike, skitterende lig wat sekerlik ’n gepaste beskrywing is. Maar God se heerlikheid is meer as net ’n visuele vertoning; Sy heerlikheid toon wie Hy werklik is, en dieselfde geld ook vir sy Naam.

Wanneer die Bybel ’n oorblyfsel beskryf wat die naam van God op hulle voorhoofde ingegraveer het, is dit nie net ’n geval van letterlike name wat daar geskrywe is nie; dit is omdat God se karakter in jou gedagtes, in jou hart en in jou lewe ingegraveer is, om daarom die liefde en karakter van God in ons lewens te weerspieël. Jy word nader na God getrek en jy het Hom lief vir wie Hy is, en wat Hy vir jou gedoen het.

Dit is ook interessant dat toe God Homself aan Moses openbaar het, Hy dit tesame met nog ’n afskrif van die Tien Gebooie aan Moses gegee het, wat ook ’n afskrif van sy karakter is. Net so word diegene wat God se “Naam” in Openbaring 14 het, beskryf as hulle wat die “gebooie van God hou”. Let daarom op na die woorde wat in Hebreërs gebruik word: “ ‘Dit is die verbond wat Ek met hulle sal sluit ná dié dae, spreek die Here verder: Ek sal my wette gee in hulle hart, en in hulle verstand sal Ek dit inskrywe’, en dan voeg Hy by, ‘en aan hulle sondes en hulle ongeregtighede sal Ek nooit meer dink nie.’”(Hebreërs 10:16, 17) Wat ’n beskrywing van die evangelie: hoewel God se wet in ons lewens weerspieël word, het ons nog nodig dat daar aan ons sondes “nie meer” gedink sal word nie.

God se Naam is sy karakter. Sy morele wet is ’n afskrif van sy karakter. En hulle wat op God se heilige berg in die laaste dae saamkom, is besiel met ’n liefde vir God, ’n liefde wat deur gehoorsaamheid aan sy wet gemanifesteer word.

`As ons deur geloof en nie deur die wet gered word nie, waarom is God se wet dan belangrik? (Lees I Johannes 5:3.)`