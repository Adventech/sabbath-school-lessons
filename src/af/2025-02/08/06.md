---
title:  Leer oortreders U Weg
date:   22/05/2025
---

Nadat die Here aan Jesaja in die troonkamertoneel van Jesaja 6:1-8 verskyn het, en nadat daar aan Jesaja gesê was dat sy “skuld is weg” en dat sy “sonde versoen” is, het hy God se oproep aanvaar deur te sê, “ ‘Hier is ek, stuur my’ ”(Jesaja 6:8). Met ander woorde, toe hy besef het dat hy met God reg was, en ten spyte van sy tekortkominge, was hy gereed om vir die Here te werk.

Is dit nie dieselfde met ons nie? Hoe kan ons aan ander redding verkondig as ons dit nie self het nie? En ons kán seker daarvan wees deur in Jesus te glo, en in wat Hy vir ons gedoen het.

`Lees Psalm 51:7–17. Wat het Dawid belowe om te doen nadat hy van sy sonde kwytgeskeld en gereinig was?`

Om in God se teenwoordigheid ingeroep te word, is om uiteindelik weer uitgestuur te word. In sy wysheid het God die verlostes aangestel om sy boodskappers aan ’n gevalle wêreld te wees. Op een of ander tydstip gaan sy volk se invloed op aarde kragtig beleef word. Openbaring 18:1 sê aan ons dat sy finale uitnodiging die hele aarde gaan verlig.

“Sodra iemand tot Christus kom, ontstaan daar in sy hart ’n begeerte om aan ander te vertel van die dierbare Vriend wat Jesus vir hom geword het; hierdie reddende en heiligmakende waarheid kan nie in die hart verberg word nie. As ons met die geregtigheid van Christus beklee is en die vreugde van Sy inwonende Gees smaak, sal ons nie kan stilbly nie. As ons ondervind het dat die Here goed is, sal ons iets te sê. Net soos Filippus, toe hy die Here gevind het, sal ons ook ander na Hom toe bring.” — Ellen G. White, Skrede na Christus, bl. 78.

In Openbaring 14 is die drie-engeleboodskappe op die “ewige evangelie” gegrond (Openbaring 14:6). Dit wil sê, selfs voordat die aankondigings uitgestuur word om Hom “ ‘wat die hemel en die aarde en die see en die waterfonteine gemaak het’, te aanbid ” (Openbaring 14:7), of oor die val van Babilon (Openbaring 14:8), of oor die aanbidding van die “dier en sy beeld” (Openbaring 14:9) — word die grondbeginsels van die evangelie, van verlossing in Jesus, verkondig. En dit is omdat die waarskuwings en boodskappe van die drie engele nie verskil van die hoop en belofte in Jesus aan hulle wat hierdie boodskappe verkondig, en wat Hy vir hulle gedoen het nie. Sonder die “ewige evangelie” het ons regtig niks van waarde om aan die wêreld te sê nie.

`Dink na oor die feit dat, selfs voor die aankondiging van die drie engeleboodskappe begin, ons na die “ewige evangelie” verwys word. Wat behoort dit aan ons te sê oor hoe grondig hierdie waarheid vir alles wat ons glo, is?`