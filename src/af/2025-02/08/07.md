---
title:  Vir verdere studie
date:   23/05/2025
---

“Dawid se psalms beskryf alle ervaringe, van die diepste diepte van skuldbewustheid en selfverdoemenis tot die sterkste geloof en die innigste verkeer met God. Sy lewensverhaal verklaar dat sonde net skande en smart kan meebring, maar dat die liefde en genade van God tot in die diepste dieptes kan reik, dat geloof die boetvaardige siel sal ophef sodat hy in die aanneming van die seuns van God kan deel. Van al die versekeringe in Sy Woord, is dit een van die sterkste getuienisse van die getrouheid, die regverdigheid en die verbondsgenade van God. . . . “ ‘Ek het ’n verbond gesluit . . . met ’n eed aan Dawid, my kneg, belowe . . . met wie my hand bestendig sal wees; ook sal my arm hom versterk. . . . My trou en my goedertierenheid sal met hom wees, en deur my Naam sal sy horing verhef word. En Ek sal sy hand lê op die see en sy regterhand op die riviere. Hy is dit wat My sal noem: U is my Vader, my God en die rots van my heil! Ja, Ek sal hom ’n eersgeborene maak, die hoogste onder die konings van die aarde. Vir ewig sal Ek my goedertierenheid vir hom bewaar, en my verbond bly vir hom vas”, Psalm 89:4–29. — Ellen G. White, Patriarge en Profete, bl. 754-755.

**Vrae vir bespreking:**

`Die mens het hopeloos misluk deurdat ons nie ons deel van die verbonde wat God met ons gesluit het, nagekom het nie. Dawid, ’n “man so na aan die hart van God”, was ten spyte van ’n paar groot oortredings, tog kragtig gebruik om die voorwaardes van ons verlossing aan ons te verduidelik. In watter sin is Dawid ’n voorafskaduwing van Jesus wat God se verbond namens ons volmaak gehou het? En waarom is wat Jesus namens ons gedoen het, ons enigste hoop?`

`Watter skrifgedeeltes in die Psalms het jou veral gehelp, of was vir jou veral betekenisvol deurdat dit met die tipes ondervindinge wat jy gehad het, ooreengestem het?`

`Waarom verwys die Psalms so dikwels na die tempel? Wat kan ons uit Dawid se liefde vir die heiligdom leer? Hoe kan dit ons help om te waardeer wat ons in Jesus het as ons hemelse Hoëpriester “wat ook aan die regterhand van God is, wat ook vir ons intree” (Romeine 8:34)? Waarom het ons, selfs as geredde mense, Christus nodig om vir ons in die hemel in te tree?`

`Gebaseer op die Ellen G. White-aanhaling hierbo, wat was jou eie ondervinding met hoe God jou “boetvaardige siel [opgehef het] om in die aanneming van die seuns van God te deel” ná die “skande en smart” van sonde?`