---
title:  Psalm 5
date:   21/05/2025
---

`LeesPsalm 5. In hierdie Psalm skep Dawid skerp kontraste tussen hulle wat verlore is en hulle wat gered is. Vergelyk hierdie Psalm met die taal van Openbaring 14:1–12. Watter ooreenkomste vind jy, en watter invloed het dit op jou begrip van wat dit beteken om deel van God se eindtyd- oorblyfselbeweging te wees?`

Dit is leersaam om op te let dat Dawid daarop aandring dat die kwaaddoener “by U nie [sal] vertoef nie” (Psalm 5:5). Die doel van die tabernakel was dat God by sy volk kon woon, en dieselfde sal waar wees in die koninkryk van Christus (lees Openbaring 21:3). Hulle wat die troon van God sou nader, moet gered wees.

Dit is ook opmerkenswaardig dat Dawid ’n handeling van aanbidding in Psalm

5:8 beskryf wat die kerngeskilpunt in die groot stryd is. Openbaring 13 noem “aanbidding” vyf keer in die Afrikaanse 1953 vertaling (in die Engels ses keer), en die drie-engeleboodskappe roep die wêreld om “Hom te aanbid wat geskep het”. Dawid vertel ons dat hy God “vrees” , en die boodskap van die oorblyfsel roep die wêreld om te aanbid, “ ‘Vrees God en gee Hom heerlikheid, want die uur van sy oordeel het gekom’ ”(Openbaring 14:7).

Let ook op hoe die verlostes van Openbaring 14 aangesê word om “geen bedrog” (Openbaring 14:5) in hulle mond te hê nie; hulle praat die waarheid, en hulle woorde en dade weerspieël die regverdige karakter van God. Die goddelose, volgens Dawid, “in hulle mond is niks betroubaars nie” (Psalm 5:10).

Dit is ’n verbasende toneel wat Johannes in hierdie hoofgedeelte van Openbaring aanbied: blote sondaars is gered uit die dood en is bevoorreg om in God se teenwoordigheid te staan. Hulle het nie hierdie reg verdien nie; dit is aan hulle toegestaan deur die feit dat die Lam van God – die regverdige Seun van die mens – saam met hulle daar staan. Hulle is vergewe en verlos; hulle het nie meer nodig om hulle eie skuld te dra nie (vergelyk met Psalm 5:10), want die Lam van God het dit namens hulle gedra (vergelyk met Jesaja 53:12 en II Korinthiërs 5:21).

As God se naam eers in jou hart gegraveer is, is dit moeilik om stil te bly. God se volk gee een laaste aanbod van genade aan die wêreld met ’n “groot stem” (Openbaring 14:7). “Maar laat húlle almal bly wees wat by U skuil, laat hulle vir ewig jubel, en beskut U hulle, en laat in U juig die wat u Naam liefhet” (Psalm 5:12).

`Stel jou voor jy staan voor ’n heilige en volmaakte God in die oordeel, met elke daad wat jy gedoen het ten volle voor Hom ontbloot. Wat vertel hierdie vooruitsig jou oor jou behoefte aan Christus se regverdigheid?`