---
title:  Ontslaap [rus] met sy vaders
date:  13/10/2022
---

_Lees Génesis 25:8;  II Samuel 7:12; I Konings 2:10 en I Konings 22:40. Wat voeg hierdie verse tot jou begrip oor die dood, by?_

Die Ou Testament bewoord die gedagtes oor die dooies en waar hulle ter ruste gelê word, op verskillende maniere. Een is die voorstelling dat die dooie by sy volksgenote versamel word. Byvoorbeeld, oor Abraham word daar gesê dat hy sy “asem uitgeblaas en in goeie ouderdom gesterwe [het], oud en afgeleef.  En hy is by sy volksgenote versamel” (Génesis 25:8). Aäron en Moses was ook by hulle volksgenote versamel (Deuteronómium 32:50).

_Wat leer ons oor die toestand van die dode deur die feit dat beide goeie en slegte konings na dieselfde plek gegaan het toe hulle gesterf het? (II Konings 24:6, II Kronieke 32:33)._

’n Ander manier om die dood te beskryf, is deur te verklaar dat iemand met hulle voorvaders ontslaap het (sommige Engelse vertalings sê, saam met hulle voorvaders gaan _rus_ het). Oor Koning Dawid se dood sê die Bybel dat hy “ontslaap [het] met sy vaders, en hy is begrawe in die stad van Dawid” (I Konings 2:10). Dieselfde uitdrukking word ook vir verskeie ander Hebreeuse konings, beide getroues en ontroues, gebruik.

Uit die uitdrukking “ontslaap [_rus_] met sy vaders” kan ons ten minste drie betekenisvolle aspekte identifiseer. Eerstens is die gedagte dat die tyd, vroeër of later, sal aanbreek dat ons ook van ons uitputtende arbeid en lyding sal moet gaan rus. ’n Ander gedagte is dat ons nie die eerste en enigstes sal wees wat daardie onwenslike pad moet loop nie, want ons voorsate het dit reeds gedoen. ’n Derde gedagte is dat deur naby hulle begrawe te word, ons nie alleen nie, maar saam met hulle sal wees, selfs gedurende die bewustelose toestand van die dood. Hierdie mag miskien nie baie sin maak vir sommige van die moderne individuele kulture nie, maar in die antieke tye was dit baie betekenisvol.

Diegene wat in Christus sterf, kan naby hulle geliefdes begrawe word, maar selfs dan is daar geen kommunikasie tussen hulle nie. Hulle bewusteloosheid sal tot die glorieryke dag duur wanneer hulle uit hulle diepe slaap wakker gemaak sal word om by hulle geliefdes wat in Christus gesterf het, aan te sluit.

`Dink maar net hoe dit sou wees as die dode hulle bewussyn sou behou het en gesien het hoe die lewe hier op aarde verloop het, veral vir hulle geliefdes wat dikwels verskriklik ná hulle dood, ly. Waarom dan moet die waarheid dat die dooies slaap, so vertroostend vir die lewendes wees?`