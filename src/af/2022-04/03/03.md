---
title:  “Die siel wat sondig, dié moet sterwe”
date:  10/10/2022
---

`Lees Eségiël 18:4,20 en Matthéüs 10:28. Hoe kan hierdie verse ons help om die aard van die mens se siel te verstaan?`

Die mens se lewe in hierdie sondige wêreld is broos en kortstondig (Jesaja 40:1– 8). Niks wat deur sonde besmet is, kan vir ewig bestaan nie. “Daarom, soos deur een mens die sonde in die wêreld ingekom het en deur die sonde die dood, en so die dood tot alle mense deurgedring het, omdat almal gesondig het - ” (Romeine 5:12). Die dood is die natuurlike gevolg van sonde wat alle lewe op aarde raak.

Daar is twee belangrike bybelse begrippe wat hierdie saak betref. Een is dat mens en dier albei doodgaan. Soos Koning Salomo gesê het, “ ‘Want die lot van die mensekinders is ook die lot van die veediere:  hulle het een en dieselfde lot; soos die een sterwe, so sterwe die ander, en hulle almal het dieselfde asem, en ’n voorkeur van die mens bo die veediere is daar nie . . .;  Alles gaan na een plek toe, alles is uit die stof, en alles keer na die stof terug.’ ” (Prediker 3:19,20).

Die tweede begrip is dat wanneer ’n persoon fisies doodgaan, hy of sy die einde van sy of haar bestaan as ’n lewende siel bereik het (Hebreeus, nephesh). In Génesis 2:16,17 het God Adam en Eva gewaarsku dat indien hulle ooit sou sondig deur van die boom van kennis van goed en kwaad te eet, hulle sou sterwe.

Die Here het hierdie kwessie in Eségiël 18:4,20 weer laat weerklink: “ ‘die siel wat sondig, dié moet sterwe’ ”. Hierdie mededeling het twee hoof-implikasies. Een is dat aangesien alle mense sondaars is, ons almal deel van die onafwendbare oudword- en sterwensproses is (Romeine 3:9–18, 23). Nog ’n implikasie is dat hierdie bybelse konsep die populêre veronderstelling van ’n natuurlike onsterflike siel, nietig verklaar.  Indien die siel onsterflik is en in ’n ander sfeer voortbestaan ná die dood, dan sterf ons per slot van rekening mos nie _regtig_ nie?

In teenstelling hiermee, die bybelse oplossing vir die dilemma van die dood is nie ’n liggaamlose siel wat na die paradys of na die vagevuur migreer nie, of selfs na die hel toe nie. Die oplossing is inderdaad die finale opstanding van hulle wat in Christus gesterf het. Dis soos Jesus in sy preek oor die Brood van die Lewe verklaar het, “ ‘dat elkeen wat die Seun aanskou en in Hom glo, die ewige lewe mag hê; en Ek sal hom opwek in die laaste dag.’ ” (Johannes 6:40).

`Waarom is die gewisheid van die tweede koms, wat deur Christus se eerste koms gewaarborg word, so uiters belangrik vir almal wat glo? Per slot van rekening, watter doel sou Christus se eerste koms sonder die tweede koms gedien het?  Watter hoop sou ons sonder die belofte van sy wederkoms gehad het?`