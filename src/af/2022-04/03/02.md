---
title:  “’n Lewende siel”
date:  09/10/2022
---

`Lees Génesis 1:24–27 en 2:7,19. Watter ooreenkomste en verskille sien jy tussen hoe God die diere en hoe Hy die mense gemaak het? Wat vertel Génesis 2:7 ons oor waaruit die mens bestaan?`

Die Génesisverslag verklaar dat die Here God op die sesde dag die landdiere en ook die eerste mense, ’n egpaar, geskep het (Génesis 1:24–27). Ons lees dat Hy “uit die aarde . . . al die diere van die veld en al die voëls van die hemel” geformeer het (Génesis 2:19). Hy het ook “die mens geformeer uit die stof van die aarde” (Génesis 2:7).

Alhoewel beide dier en mens “uit die aarde” gemaak was, was daar twee duidelike verskille tussen die vorming van die mens en die vorming van die dier. Eerstens het God die mens fisies gevorm en toe “in sy neus die asem van die lewe geblaas.  So het dan die mens ’n lewende siel geword” (Génesis 2:7). Hy was ’n fisiese wese voordat hy ’n lewende een geword het.  Tweedens het God die mens na die beeld van die Godheid as man en vrou geskape (Génesis 1:26, 27).

Génesis 2:7 verduidelik dat die inblaas van die “asem van die lewe” in die fisiese liggaam van Adam hom na ’n “lewende siel” (Hebreeus, _Nephesh chayyah_) verander het. Dit beteken dat elkeen van ons nie ’n siel het wat afsonderlik van die liggaam kan bestaan nie. Liewer, elkeen van ons is ’n lewende wese of ’n lewende siel. Die aanname dat hierdie “siel” ’n bewustelike wese is wat afsonderlik van die menslike liggaam kan bestaan, is heidens, en nie ’n bybelse lering nie. Deur die ware aard van die mens te verstaan, word daar voorkom dat ons die populêre opvatting van ’n onstoflike siel en al die gevaarlike dwalinge wat met so ’n geloofsoortuiging gepaard gaan, aanvaar.

Geen geïsoleerde deel van die mens kan ’n afsonderlike bewustheidsbestaan voer sonder die mens in sy geheel nie. God het ons “vreeslik wonderbaar” geskep, en ons moenie verder as wat die Skrif eintlik oor hierdie spesifieke onderwerp sê, spekuleer nie. Dis ’n feit dat die werklike aard van lewe ’n verborgenheid is (wetenskaplikes kan steeds nie saamstem oor wat dit presies beteken vir iets om lewend te wees nie), en selfs die aard van bewustheid is selfs nog meer raaiselagtig. Hoe gebeur dit dat ’n paar kilogram weefsel (selle en chemikalieë) in ons brein dinge soos gedagtes en emosies kan voortbring – die stoflike wat aan die onstoflike oorsprong gee? Diegene wat hierdie al bestudeer het, erken dat ons nie regtig weet hoe dit plaasvind nie.

`Wat ’n wonderwerk is die lewe nie! Waarom moet ons oor die gawe van nie net die lewe nie, maar ook van die ewige lewe wat selfs nog ’n groter wonderwerk is, juig?`