---
title:  “Die dooies weet glad niks”
date:  12/10/2022
---

`Lees Job 3:11–13; Psalm 115:17; Psalm 146:4; en Prediker 9:5,10. Wat kan ons uit hierdie skrifgedeeltes oor die toestand van die dode leer?`

Sommige Bybelverklaarders redeneer dat hierdie skrifgedeeltes (Job 3:11–13; Psalm 115:17; Psalm 146:4; Prediker 9:5,10), in poëtiese taal geskryf is en dus nie gebruik kan word om die toestand van die dode te bepaal nie. Dit is waar dat die digkuns soms onduidelik kan wees en dus maklik verkeerd verstaan kan word, maar met hierdie verse is dit nie so nie. Die taal is duidelik en die konsepte stem ten volle ooreen met die algemene Ou Testamentiese leringe oor hierdie onderwerp.

Eerstens betreur die patriarg in Job 3 sy eie geboorte as gevolg van al die lyding wat hy moet verduur. (Wie het nie al in aaklige tye gewens dat hy of sy nooit gebore moes gewees het nie?) Hy besef dat indien hy doodgebore sou gewees het, hy sou bly slaap het en gerus het (Job 3:11, 13).

Psalm 115 definieer die plek waar die dooies gebêre word as ’n plek waar dit stil is, want “die dode en almal wat na die stilte neerdaal, sal die Here nie loof nie” (Psalm 115:17). Dit klink glad nie asof die dooies en die getroues (en die dankbares) God in die hemel aanbid nie.

Volgens Psalm 146 hou die verstandelike aktiwiteite van die individu op wanneer die dood intree: “Sy gees gaan uit, hy keer terug na sy aarde toe; op daardie dag is dit met sy planne gedaan” (Psalm 146:4). Hierdie is ’n volmaakte bybelse uitbeelding van wat met die dode gebeur.

En Prediker 9 voeg by dat “die dooies weet glad niks nie” en in die graf is daar “geen werk of oorleg of kennis of wysheid” nie (Prediker 9:5, 10). Hierdie verklarings bevestig die bybelse leer dat die dooies niks weet nie.

Die bybelse lering oor die bewustelose toestand in die dood moet nie paniek by Christene veroorsaak nie. Eerstens, daar is geen ewigbrandende hel of ’n tydelike vagevuur wat op diegene wag wat nie gered is nie. Tweedens, daar is ’n wonderlike beloning wat op diegene wag wat in Christus sterf. Geen wonder dat “vir die gelowige is die dood maar ’n geringe saak . . . . Vir die Christen is die dood maar ’n slaap, ’n oomblik van stilte en donkerheid. Die lewe is met Christus in God verborge, en ‘wanneer Christus, wat ons lewe is, geopenbaar word, dan sal julle ook saam met Hom in heerlikheid geopenbaar word.’ Johannes 8:51,52; Kolossense 3:4.” — Ellen G. White, _Die Koning van die Eeue_, bl. 787.

`Dink na oor die wat in Christus sterwe. Hulle maak hulle oë toe wanneer hulle sterf, en of hulle nou 1500 jaar of 5 maande in die graf rus, voel dit vir hulle dieselfde. Die volgende oomblik wat hulle wakker word, sien hulle die wederkoms van Christus.  Hoe dan, in ’n sekere sin, kan ’n mens redeneer dat die dooies beter af is as die wat nog leef?`