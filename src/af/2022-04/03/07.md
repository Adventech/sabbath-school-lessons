---
title:  Vir verdere studie
date:  14/10/2022
---

Lees Ellen G. White se “Die eerste groot bedrog,” bl. 531–550, in die _Die Groot Stryd_.

Indien jy ooit geopereer was en narkose moes ontvang, kan jy dalk ’n vae begrip hê van hoe dit moet voel om dood te wees. Maar selfs dan, terwyl jy onder narkose was, was jou brein nog besig om te funksioneer. Probeer jouself indink hoe dit moet voel wanneer alle breinfunksie, net mooi alles, stop om te funksioneer. Die wat sterf, ondervind dus, en dit geld vir almal wat reeds dood is, dat hulle oë toegaan en dan eers weer oopgaan met die tweede koms van Jesus, of met sy terugkeer ná die duisendjaar-tydperk (lees Openbaring 20:7–15). Tot dan rus al die dooies, regverdiges en goddeloses, vir wat vir hulle soos ’n oomblik voel. Vir diegene van ons wat nog lewe, voel dit asof die dood ’n baie lang tyd duur. So voel dit vir die lewendes; maar vir die dooies voel dit net soos ’n oomblik.

“As dit waar is dat die siele van alle mense onmiddellik ná die dood na die hemel gaan, behoort ons die dood liewer as die lewe te begeer. Vele is deur hierdie leerstelling beweeg om die hand aan hulle eie lewe te slaan. Wanneer hulle oorweldig word deur moeilikheid of ’n teleurstelling, is dit vir hulle glad nie so swaar om die draadjie van die lewe te knip en weg te sweef na die geluksaligheid van die ewige wêreld nie.” — Ellen G. White, _Die Groot Stryd_, bl. 539.

“Nêrens in die Heilige Skrifte lees ons dat die regverdiges hulle loon, of die goddelose hulle straf by die dood ontvang nie. Die patriarge en profete het nie so ’n versekering gehad nie.  Christus en Sy apostels het niks daarvan gerep nie.  Die Bybel leer duidelik dat die dode nie onmiddellik hemel toe gaan nie. Hulle word voorgestel as slapende tot die opstanding...” — bl. 549-550.

**Vrae vir bespreking**:

`Hoe help die bybelse voorstelling van die mens in sy geheel (wat sy of haar bewussyn net as ’n volle persoon kan behou) ons om die aard van die dood beter te verstaan?`

`Die wêreld word deur die teorie van die natuurlike onsterflikheid van die siel met al sy ontelbare vertakkings daarby, oorheers. Waarom dan is ons boodskap oor die toestand van die dode so uiters belangrik?  Waarom ook, selfs onder Christene, vind ons so ’n sterk weerstand teen wat eintlik ’n ongelooflike leerstelling is?`

`Hoe moet die regte begrip van die toestand van die dode ons teen wat voor ons oë “verskyn”, beskerm?  Dit wil sê, waarom kan ons nie altyd glo wat ons sien nie, of wat ons dink ons sien as die gees van ’n afgestorwe familielid aan ons verskyn, soos sommige al beweer hulle gesien het?`