---
title:  Die finale Oordeel
date:  18/12/2022
---

Baie mense dink aan die oordeelsdag as ’n verdoemingsdag. En alhoewel dit deel van die proses is, moet ons nie vergeet dat die oordeel ook ’n positiewe kant het nie, naamlik dat dit ook die vryspraak van die regverdiges insluit. Die boek Daniël verwys na die eindtyd-oordeel soos volg, om “ ‘aan die regverdiges van die Allerhoogste reg [te] verskaf’” (Daniël 7:22). God se oordeel sluit albei hierdie fasette in — ’n beginsel wat in die volgende Ou Testamentiese teksvers gevind word: “ ‘wil U dan hoor in die hemel en handel en u knegte reg verskaf deur die skuldige skuldig te verklaar en sy wandel op sy hoof te lê en die regverdige regverdig te verklaar deur hom te gee na sy geregtigheid’ ” (I Konings 8:32).

`Lees Matthéüs 25:31–46 en Johannes 5:21–29. Hoe het Christus na die konsepte van beide veroordeling en vryspraak gedurende die finale oordeel verwys?`

Sommige beweer dat die uitdrukkings “ ‘word nie veroordeel nie’ ” (Johannes 3:18) en “ ‘kom nie in die oordeel nie’ ” (Johannes 5:24) beteken dat diegene wat in Christus is, glad nie geoordeel sal word nie. Maar hierdie uitdrukkings impliseer net dat gelowiges nie skuldig verklaar word in die oordeel nie.  Daarom moet die teksverse verstaan word as “ ‘word nie veroordeel [verdoem nie]’ ” (Johannes 3:18) en “ ‘kom nie in die oordeel nie [word nie gestraf nie]’ ” (Johannes 5:24).

Kortliks, ons bestemming word bepaal deur hoe ons nou lewe.  Hulle wat in Christus is, se vryspraak is verseker wanneer die oordeel plaasvind, en hulle wat nie in Christus is nie, kan nie vrygespreek word nie. Toe Jesus die oordeel beskryf het (Matthéüs 25:31–46), het Hy nie net na die bokke (die sondaars) verwys nie, maar ook na die skape (die regverdiges). En die apostel Paulus het duidelik verklaar, “Want ons moet almal voor die regterstoel van Christus verskyn, sodat elkeen kan ontvang wat hy deur die liggaam verrig het, volgens wat hy gedoen het, of dit goed is of kwaad” (II Korinthiërs 5:10).

Terwyl ons oor die oordeel nadink, moet ons in gedagte hou dat ons deur genade gered word (Jesaja 55:1, Efésiërs 2:8–10), deur geloof geregverdig word (Génesis 15:6, Romeine 5:1), en deur werke geoordeel word (Prediker 12:14, Matthéüs 25:31–46, Openbaring 20:11–13). Die grondbeginsel van die oordeelproses is God se morele wet soos dit in die Tien Gebooie opgesom word (Prediker 12:13,14; Jakobus 1:25 en 2:8-17). Ons werke is die uiterlike bewyse van die opregtheid van ons verlossingsondervinding en gevolglik die  elemente wat tydens die oordeel getoets moet word.

Onthou: daar is geen arbitrêre bepaling deur God wat sommige gaan kies om gered te word en ander om verlore te gaan nie. Elkeen is vir sy eie bestemming verantwoordelik.

Die oordeel is nie wanneer God besluit om ons te aanvaar of te verwerp nie, maar dis wanneer God ons keuse om Hom te aanvaar of nie, finaliseer — ’n keuse wat deur ons werke bepaal sal word.