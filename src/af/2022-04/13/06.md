---
title:  Die tweede dood
date:  22/12/2022
---

God is besig om die mens se geskiedenis tot ’n eindtyd-klimaks te bring. Aan die einde van die duisendjaartydperk word al die goddelose dode uit hulle grafte opgewek om hulle finale strafvonnisse te ontvang (Openbaring 20:5,11–15). Daarna, wanneer die oordeelsproses voltooi is en daar niks meer bygevoeg kan word nie, sal die goddelose God se regverdigheid erken. “Met al die feite van die groot stryd nou geopenbaar, verklaar die ganse heelal, beide die getroues en die opstandiges, soos met een stem, ‘Regverdig en waaragtig is u weë, o Koning van die heiliges’”. En nou “buig Satan hom neer en hy erken die regverdigheid van sy vonnis.” — Ellen G. White, _Die Groot Stryd_, bl. 670-671.

`Lees Maleági 4:1; Openbaring 20:14,15 en 21:8. Hoe effektief sal die “poel van vuur” en die “tweede dood” wees?`

Die finale vernietiging van Satan en sy engele en al die goddelose sal die heelal van sonde en die gevolge daarvan, skoonmaak. En tog is die finale vernietiging van die goddelose ’n handeling van God se liefde, nie net vir die heiliges nie, maar vir die goddelose self ook. Hulle sal liewer wil dood wees as om in die teenwoordigheid van ’n God wat soos ’n “verterende vuur” vir die sonde is, te leef (Hebreërs 12:29).

“Hulle [die verlorenes] sou smag om weg te vlug van daardie heilige plek. Hulle sou vernietiging verwelkom sodat hulle verberg kan wees van die aangesig van Hom wat gesterf het om hulle te verlos. Die lot van die goddelose word deur hulle eie keuse beslis. Hulle uitsluiting uit die hemel is vrywillig aan hulle kant, en regverdig en genadig aan die kant van God.” — Ellen G. White, _Die Groot Stryd_, bl. 543.

Die finale uitwissing van sonde en sondaars — teenoor die onbybelse teorie dat hulle vir ewig in die hel sal ly — is ’n regverdige en juiste straf vir watter sonde die goddelose mense ook al gepleeg het. Dit bevestig ook dat sonde ’n begin gehad het en tot ’n einde sal kom.  Dan sal die heelal na sy oorspronklike volmaakte toestand terugkeer soos voor die sonde, die kwaad en ongehoorsaamheid – so onverklaarbaar en sonder enige regverdiging – kop  uitgesteek het.

Loof die Here dat Hy as ons “regverdige Regter” (II Timótheüs 4:8) die regmatige besluit sal maak om aan die regverdiges onsterflikheid en ewige uitwissing aan die goddelose, te gee.

`Wat sou verkeerd wees met die idee dat God almal op die ou einde sal red? Waarom is dit nie reg om so te dink nie?`