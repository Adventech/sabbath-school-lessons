---
title:  Die duisendjaar-oordeel
date:  20/12/2022
---

Die Bybel se vir ons dat met die tweede koms (1) beide die lewende heiliges en die verrese heiliges  “in wolke weggevoer [sal] word, die Here tegemoet in die lug” (I Thessalonicense 4:16, 17); (2) dat al die heiliges hemel toe geneem sal word om in die hemelse “ ‘wonings’ ” wat Jesus self vir hulle voorberei het, te woon (Johannes 14:1–3); en (3) dat die Nuwe Jerusalem eers aan die einde van die duisendjaar na die aarde sal neerdaal om dan die ewige tuiste van die heiliges te word (Openbaring 21:1–3, 9–11). So sal die heiliges saam met Christus in die hemel regeer gedurende die duisendjaar, terwyl hierdie aarde verlate sal wees (Jeremia 4:23, Openbaring 20:4).

`Lees I Korinthiërs 6:2,3 en Openbaring 20:4–6 en 11–13. Waarom gaan die heiliges aan die duisendjaar-oordeel deelneem?`

Die ganse oordeelsproses is bedoel om (1) God se karakter in ere te herstel omdat Satan Hom beskuldig het dat Hy sy skepsels onregverdig behandel; (2) om te bevestig dat God onpartydig optree m.b.t. die belonings wat die regverdiges gaan ontvang; (3) om die regverdigheid van die sondaars se straf te demonstreer; en (4) om alle twyfel wat tot nog ’n rebellie in die heelal kan lei, uit die weg te ruim. In die preadvent ondersoekende oordeel, wanneer die regverdiges geoordeel word, is slegs die hemelse skare betrokke (Daniël 7:9,10). Maar gedurende die duisendjaar-oordeel van sondaars en gevalle engele, gaan die heiliges self ook deelneem (I Korinthiërs 6:3, Judas 6, Openbaring 20:4–6).

Die pre-advent ondersoekende oordeel het in 1844 begin toe “ ‘trone reggesit is. . . . die gereg [gaan] sit het en die boeke geopen [is]’ ” (Daniël 7:9,10). Die duisendjaaroordeel sal egter begin nadat die heiliges hemel toe geneem is en op trone gaan sit het, en die oordeel aan hulle oorgegee word.  Dan sal die hemelse boeke nog eenkeer geopen word, en die dode “geoordeel [word] na wat in die boeke geskryf is, volgens hulle werke” (Openbaring 20:4,12). Hierdie proses gaan ’n geleentheid aan die heiliges bied om die hemel se verslag oor God se regverdige behandeling van alle gevalle, te sien. Hy gaan nie net alle menslike wesens volgens wat hulle verdien en wat op hulle eie besluite gebaseer is, beloon nie, maar gaan ook aan hulle verduidelik waarom Hy dit so gedoen het.

`Wat leer dit ons oor die karakter van God wat, voor enigeen van die dooie verlorenes opgewek word om die tweede dood in die gesig te kyk, die verlostes aan die oordeelsproses laat deelneem en niemand sal straf nie totdat almal die geregtigheid en regverdigheid van God sal insien?  Bring jou antwoord na die klas op Sabbat.`