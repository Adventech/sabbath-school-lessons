---
title:  Die uitvoerende oordeel
date:  21/12/2022
---

Gedurende die middeleeue was daar ’n sterk neiging om God as ’n strak en streng Regter, wat net wil straf uitdeel, uit te beeld. Vandag is daar ’n neiging om Hom as ’n liefdevolle toegeeflike Vader wat nooit sy kinders straf nie, voor te stel. Maar liefde sonder geregtigheid sal chaos en wetteloosheid tot gevolg hê, en geregtigheid sonder liefde sal onderdrukking en ’n slaafse navolging veroorsaak. God se oordeelsproses is ’n volmaakte ineenvloeing van geregtigheid en genade wat die gevolg is van sy onvoorwaardelike liefde vir ons.

Die uitvoerende oordeel is God se finale en onomkeerbare strafwaardige ingryping in die mens se geskiedenis. Beperkte strafwaardige oordele het al plaasgevind, bv., deur Satan en sy rebelse engele uit die hemel te gooi (Openbaring 12:7–12), die verbanning van Adam en Eva uit die tuin van Eden (Génesis 3), die Sondvloed (Génesis 6–8), die vernietiging van Sodom and Gomorra (Génesis 19, Judas 7), die dood van die eersgeborenes in Egipte (Exodus 11–12), en die dood van Annanías en Saffíra (Handelinge 5:1–11). Dit is dus geen verrassing dat daar ’n uitvoerende oordeel van sondaars aan die einde van die mens se geskiedenis gaan wees nie.

`Lees II Petrus 2:4–6 en 3:10–13. Hoe help hierdie teksverse ons om die aard van die finale uitvoerende oordeel te verstaan? Hoe impliseer dit dat die oordeel finaal afgesluit sal word teenoor ’n ewigdurende pyniging wat ’n verdraaing van geregtigheid sal wees, en nie ’n betuiging daarvan nie?`

“God se goedheid en langdurige verdraagsaamheid, sy geduld en genade teenoor sy onderdane, sal Hom nie verhinder om die sondaar wat geweier het om aan sy vereistes gehoorsaam te wees, te straf nie. Die Mens — ’n oortreder van God se heilige wet wat deur die groot opoffering wat Hy gemaak het deur sy Seun te gee om gekruisig te word omdat sy wet nie verander kan word nie — kan nie vir God voorskryf nie.” — Ellen G. White, _Manuscript Releases_, vol. 12, bl. 208, (_vry vertaal_).

Alles wat God moontlik kon doen om die mensdom van die ewige dood te red, het Hy gedoen, selfs al moes Hyself ’n groot prys daarvoor betaal het.  Hulle wat uiteindelik verlore sal gaan, het keuses gemaak wat hulle na hierdie ongelukkige einde gelei het. Die gedagte dat God se oordeel oor die verlorenes, selfs die uitwissing van die verlorenes (in teenstelling met ewige foltering), nie met die karakter van ’n liefdevolle God strook nie, is doodeenvoudig verkeerd.  Dit is God se liefde, en alleenlik God se liefde, wat geregtigheid vereis.

`Wat leer die kruis ons opsigself oor wat God gewillig was om te doen om almal te red wat gered wou word?`