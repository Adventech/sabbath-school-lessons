---
title:  Die pre-adventoordeel
date:  19/12/2022
---

Die konsep oor ’n oordeel wat voor die wederkoms van Christus plaasvind, of wat ons ’n “pre-advent”-oordeel noem, word op baie plekke in die Skrif gevind.

`Lees Daniël 7:9–14; Matthéüs 22:1–14; Openbaring 11:1,18,19 en 14:6,7. Hoe werp hierdie skrifgedeeltes lig op die beskouing van ’n pre-advent ondersoekende oordeel wat in die hemelse hofsaal plaasvind? Waarom sou so ’n oordeel belangrik wees?`

Die begrip van ’n pre-advent ondersoekende oordeel van God se volk is op drie basiese bybelse leerstellings gegrond.

Die eerste een is die begrip dat al die dooies – regverdiges en onregverdiges – in ’n tydelike slaap van algehele onbewustheid in hulle grafte bly tot die uiteindelike opstanding plaasvind (Johannes 5:25–29).

Die tweede is dat daar werklik ’n universele oordeel oor alle menslike wesens gaan plaasvind (II Korinthiërs 5:10, Openbaring 20:11–13).

Die derde is die feit dat die eerste opstanding die salige beloning vir die regverdiges, en die tweede opstanding die ewige dood vir die sondaars, sal wees (Johannes 5:28, 29; Openbaring 20:4–6 en 12–15).

Wat dit beteken, is dat as alle mense geoordeel gaan word – dat hulle vóór hulle onderskeidelike opstandings geoordeel sal moet word, want wanneer hulle opstaan, ontvang hulle hul finale belonings.

Die boek Daniël help ons om beide die tyd en die aard van die pre-adventoordeel te verstaan. Aan die einde van die 2,300 simboliese dae — in 1844 — sou die hemelse heiligdom herstel word (Daniël 8:14, vergelyk met Hebreërs 9:23) en sou die pre-advent ondersoekende oordeel begin (Daniël 7:9–14), twee verskillende maniere om dieselfde gebeurtenis te beskryf.  En die oordeel is om “ ‘aan die heiliges van die Allerhoogste reg [te] verskaf’ ” (Daniël 7:22). Met ander woorde, dit is goeie nuus vir God se volk.

In Matthéüs 22:1–14 verwys Jesus na die ondersoeking van die bruilofsgaste voor die bruilof nog begin het.

En in die boek Openbaring word daar na die pre-advent ondersoekende oordeel verwys as ’n taak om “ ‘die wat daarin aanbid’” in die tempel van God te meet (Openbaring 11:1), en ook in die aankondiging dat “ ‘die uur van sy oordeel gekom [het]’ ” (Openbaring 14:6,7; vergelyk met Openbaring 14:14–16).

`Watter trefkrag behoort ons kennis van ’n oordeel in die hemel op ons lewenswyse hier op aarde te hê?`