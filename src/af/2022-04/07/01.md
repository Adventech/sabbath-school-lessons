---
title:  Christus se oorwinning oor die dood
date:  05/11/2022
---

### Skrifverwysings vir hierdie week se studie
Matthéüs 27:62–66;  Johannes 10:17,18;  Matthéüs 27:51–53; Johannes 20:11– 29; I Korinthiërs 15:5–8.

> <p>Geheueteks</p>
> “En toe ek Hom sien, val ek soos ’n dooie aan sy voete; en Hy het sy regterhand op my gelê en vir my gesê: Moenie vrees nie; Ek is die eerste en die laaste en die lewende;  en Ek was dood en kyk, Ek leef tot in alle ewigheid. Amen. En Ek het die sleutels van die doderyk en van die dood’” (Openbaring 1:17,18).

Die opstanding van Jesus is die fokuspunt van die Christelike geloof. Paulus het dit kragtig beklemtoon toe hy die volgende geskryf het: “Want as die dode nie opgewek word nie, dan is Christus ook nie opgewek nie; en as Christus nie opgewek is nie, dan is julle geloof nutteloos, dan is julle nog in julle sondes; dan is ook die wat in Christus ontslaap het, verlore” (I Korinthiërs 15:16– 18). Ons gaan dit volgende week in diepte bestudeer.

Daarom, hoe belangrik ook al Paulus Christus se dood geag het - “want ek het my voorgeneem om niks anders onder julle te weet nie as Jesus Christus, en Hom as gekruisigde” (I Korinthiërs 2:2) — beteken dit vir ons niks sonder sy opstanding nie. Dit is hoe uiters belangrik die opstanding van Jesus vir die ganse Christelike geloof is, en vir die plan van verlossing.

Maar, dit is moeilik om te verstaan waarom die opstanding van Christus en daarmee saam ook ons opstanding so belangrik is as, (soos wat baie mense verkeerdelik glo), die wat in Christus gesterf het reeds die saligheid van die hemel geniet omdat hulle “huis toe gegaan het om by die Here te wees”.

Kom ons laat dit eers daar, hierdie week gaan ons Christus se opstanding en al die oortuigende bewyse wat Hy aan ons gegee het om daarin te glo, bestudeer.

_*Bestudeer hierdie week se les as voorbereiding vir Sabbat, 12 November._