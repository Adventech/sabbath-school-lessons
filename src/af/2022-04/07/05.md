---
title:  Die getuies van die verrese Christus
date:  09/11/2022
---

`Lees Johannes 20:11–29 en I Korinthiërs 15:5–8. Hoe het die dissipels gereageer toe hulle die verrese Christus die eerste keer gesien het?`

Die twee engele by die leë graf het aan Maria Magdaléna en sommige van die ander vroue gesê dat Jesus opgestaan het (Matthéüs 28:1, 5–7; Markus 16:1–7; Lukas 23:55 en 24:1–11). Maar Jesus het kort daarna self aan hulle verskyn, en hulle het Hom aanbid (Matthéüs 28:1,9,10; Johannes 20:14–18). Hy het ook aan Petrus verskyn (Lukas 24:34, I Korinthiërs 15:5) en aan die twee dissipels op pad na Émmaüs, en hulle harte was brandende in hulle toe Hy met hulle op die pad gepraat het (Markus 16:12, Lukas 24:13–35). Toe Jesus in hulle midde in die bovertrek verskyn het, was die dissipels aanvanklik verskrik en bang, maar daarna met vreugde vervul en verwonderd oor wat gebeur het (Lukas 24:33–49, Johannes 20:19–23). ’n Week later het Hy in dieselfde kamer verskyn sonder om die deure oop te maak, en toe het selfs Thomas in sy opstanding geglo (Johannes 20:24–29).

Gedurende die veertig dae tussen sy opstanding en sy hemelvaart, het Jesus “aan oor die vyfhonderd broeders tegelyk” verskyn (1 Korinthiërs 15:6) en aan Jakobus (I Korinthiërs 15:7). Jesus het aan sommige dissipels op die strand van die See van Galilea verskyn en saam met hulle ontbyt geniet, en daarna met Petrus gepraat (Johannes 21:1–23). Daar kon ook ander verskynings van Jesus plaasgevind het (Handelinge 1:3) voor sy laaste een by sy hemelvaart (Lukas 24:50–53, Handelinge 1:1–11). Paulus het homself ook as ’n ooggetuie van die verrese Christus wat aan hom op die pad na Damaskus verskyn het, beskou (I Korinthiërs 15:8; vergelyk met Handelinge 9:1–9).

Toe die ander dissipels aan die afwesige Thomas vertel het dat hulle die verrese Heiland gesien het, het hy so gereageer, “ ‘As ek nie in sy hande die merk van die spykers sien en my vinger in sy sy steek nie, sal ek nooit glo nie’ ” (Johannes 20:25). ’n Week later, toe Jesus weer aan die dissipels verskyn het terwyl Thomas saam met hulle was, het Jesus aan hom gesê, “ ‘Bring jou vinger hier, en kyk na my hande;  en bring jou hand en steek dit in my sy; en moenie ongelowig wees nie, maar gelowig’ ” (Johannes 20:27). Toe het Thomas geantwoord, “ ‘My Here en my God!’ ” En toe voeg Jesus by, “ ‘Omdat jy My gesien het, Thomas, het jy geglo; salig is die wat nie gesien het nie en tog geglo het.’ ” (Johannes 20:29).

`“ ‘Salig is die wat nie gesien het nie en tog geglo het.’ ” Selfs al het jy nie die verrese Christus gesien nie, watter ander redes het jy om in Jesus te glo?`