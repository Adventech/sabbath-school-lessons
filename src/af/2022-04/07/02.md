---
title:  ’n Verseëlde graf
date:  06/11/2022
---

Dit het gelyk asof Christus se sending by sy kruisdood geëindig het. Satan het daarin geslaag om Judas aan te hits om die Verlosser te verraai (Lukas 22:3,4; Johannes 13:26,27), en ook die owerpriesters en die ouderlinge om sy dood te eis (Matthéüs 26:59, Matthéüs 27:20). Nadat Jesus gearresteer was, het “al die dissipels Hom verlaat en gevlug” (Matthéüs 26:56), en Petrus het Hom drie maal verraai (Matthéüs 26:69–75). Nou het Jesus in ’n graf gelê wat uit rots gekap en met ’n groot verseëlde klip toegemaak was, deur Romeinse wagte bewaak was (Matthéüs 27:57–66) en deur onsigbare demoniese magte dopgehou was. “As hy kon, sou hy [Satan] Christus in die graf toegesluit gehou het.” — Ellen G. White, _Manuscript Releases_, vol. 12, bl. 412, (vry vertaal).

Gedurende sy aardse bediening het Christus nie alleen sy kruisdood voorspel nie, maar ook sy opstanding. Deur die Oosterse inklusiewe taal te gebruik — waar ’n gedeelte van ’n dag as ’n vol dag gesien word —, het Jesus genoem dat “ ‘. . . soos Jona drie dae en drie nagte in die buik van die groot vis was, só sal die Seun van die mens drie dae en drie nagte in die hart van die aarde wees’ ” (Matthéüs 12:39, 40). By ander geleenthede het Jesus die aandag daarop gevestig dat Hy doodgemaak sou word en op die derde dag weer sou opstaan (Matthéüs 16:21, 17:22,23 en 20:17–19). Die owerpriesters en die Fariseërs wat bewus was van hierdie voorspellings, het maatreëls getref om, soos hulle gehoop het, sy opstanding te voorkom.

`Lees Matthéüs 27:62–66. Hoe het hierdie optrede juis gehelp om later aan die wêreld meer bewys te gee dat die opstanding van Jesus plaasgevind het?`

Al die sekuriteitsmaatreëls wat getref was om Jesus in die graf opgesluit te hou, het sy oorwinning oor die dood en oor die bose magte net meer opvallend gemaak omdat hulle al daardie voorsorgmaatreëls getref het om seker te maak dat dit nie sou gebeur nie.

Hierdie manne het sekerlik ook van die wonderwerke wat Jesus gedoen het, gehoor, en sommige daarvan ook gesien. En tog het hulle gedink dat ’n wag by die graf Hom sou kon stop, die een wat so baie wonderwerke gedoen het kon keer om op te staan?

Ook, om ’n wag by die graf in te stel in geval die dissipels dalk die liggaam sou steel? En dan sou beweer dat Jesus uit die dood opgestaan het? As die mense dan sou vra, _Waar is die verrese Jesus?_ En hulle sou sê: Neem net ons woord daarvoor.

Indien niks anders nie, het hulle optrede juis openbaar net hoe bang die owerpriesters vir Jesus was, selfs ná sy dood. Miskien het hulle diep in hulle binneste gevrees dat Hy dalk wel op die ou einde sou opstaan.