---
title:  Die eersteling van hulle wat ontslaap het
date:  10/11/2022
---

`Lees I Korinthiërs 15:20 met Deuteronómium 26:1–11 in gedagte. In watter sin het Paulus na Christus as die “eersteling van die wat ontslaap het”, verwys?`

Die offerande van die “eerstelinge” van die vrugte was ’n antieke Israelitiese landbougewoonte wat ’n diep godsdienstige betekenis gehad het. Dit was ’n heilige erkentenis van God as die genadige Voorsiener, wat aan sy rentmeesters landbougrond toevertrou het waar die gesaaides gegroei het totdat dit gereed was om te oes (lees Exodus 23:19 en 34:26, Levítikus 2:11–16, Deuteronómium 26:1–11). Die eerstelingvrugte het nie net aangedui dat die oestyd begin het nie, maar het ook die kwaliteit van die produkte openbaar.

Volgens Wayne Grudem, deur “Christus ‘die eersteling van die vrugte’ (Grieks, aparchē) te noem, gebruik Paulus ’n landboumetafoor om aan te dui dat ons ook uiteindelik soos Christus sal wees. Net soos die ‘eersteling’ vrug of die smaak van die eerste rypwordende vrug aandui hoe die res van die opbrengs van daardie oes sal wees, so het Christus as die ‘eersteling’ van die ontslapenes getoon hoe ons verrese liggame daarna sal uitsien wanneer God sy finale ‘oes’ inbring deur ons uit die dood te laat opstaan en ons in sy teenwoordigheid laat verskyn.” — Wayne Grudem, _Systematic Theology_ (Grand Rapids, MI: Zondervan, 1994), bl. 615, (vry vertaal).

Dit is van groot waarde om te onthou dat Jesus uit die graf met ’n verheerlikte liggaam opgestaan het, maar Hy het nog die merke van sy kruisiging getoon (Johannes 20:20, 27). Beteken dit dat die verrese kinders van God ook die fisiese merke van hulle eie lyding sal toon?  n die apostel Paulus se geval, sal hy nog die “doring in die vlees” hê (II Korinthiërs 12:7) en die “littekens van die Here Jesus” in sy liggaam (Galásiërs 6:17)?

Tot en met sy dood moes Paulus “die merke van Christus se heerlikheid en die hemelse lig wat sy oë verblind het, verdra [lees Handelinge 9:1–9].” — Ellen G. White, _The Story of Redemption_, bl. 275, (vry vertaal). Maar dit beteken nie dat hy of enigiemand van die verheerlikte verlostes ook met die merke van hulle eie lyding opgewek sal word nie (vergelyk I Korinthiërs 15:50–54). In Christus se geval, “Hy sal altyd die merke van daardie wrede mishandeling dra.  Die merke van die spykers sal die verhaal vertel van die mens se wonderbaarlike verlossing en die verskriklike prys waarteen dit gekoop is.” — Ellen G. White, _Eerste Geskrifte_, bl. 179. Sy merke is die waarborg dat al ons merke vir ewig nie meer sigbaar sal wees nie.

`Christus sal vir ewig die littekens van sy kruisiging dra. Wat openbaar dit oor God se liefde vir ons en wat dit gekos het om ons te red? Hoe wys dit ook hoeveel die Godheid in ons redding moes belê het?`