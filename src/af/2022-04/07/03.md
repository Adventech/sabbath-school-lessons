---
title:  “Hy het opgestaan!”
date:  07/11/2022
---

Christus se oorwinning oor Satan en sy bose magte was deur die kruis gewaarborg en deur die leë graf bevestig. “Toe Jesus in die graf gelê is, het die Satan getriomfeer. Hy het gedurf hoop dat die Heiland Sy lewe nie weer sou opneem nie. Hy het aanspraak op die Here se liggaam gemaak en sy wag om die graf opgestel om Christus ’n gevangene te probeer hou. Hy was woedend toe sy engele gevlug het by die aankoms van die hemelse boodskapper. Toe hy Christus seëvierend uit die graf sien kom, het hy geweet dat sy koninkryk gedoem is en dat hy uiteindelik moet sterf.” —Ellen G. White, _Die Koning van die Eeue_, bl. 782. En hoewel Christus as mens gesterf het, het sy godheid nie gesterf nie. Deur sy godheid het Christus die mag besit om die bande van die dood te breek.

`Lees Matthéüs 28:1–6; Johannes 10:17,18 en Romeine 8:11. Wie was regstreeks by die opstanding van Jesus betrokke?`

Gedurende sy bediening in Samaría oorkant die Jordaan het Jesus gesê: “Ek het mag om dit [sy lewe] af te lê en Ek het mag om dit weer te neem . . .” (Johannes 10:17,18). Aan Martha het Hy gesê, “ ‘Ek is die opstanding en die lewe’ ” (Johannes 11:25). Ander skrifgedeeltes praat van sy opstanding as ’n handeling van God (Handelinge 2:24, Romeine 8:11, Galásiërs 1:1, Hebreërs 13:20). Selfs ’n magtige engel van die Here was by daardie glorieryke gebeurtenis betrokke gewees (Matthéüs 28:1,2).

Intussen onthul Matthéüs 28:11–15 die vrugtelose en dwase pogings van die leiers om aan te hou om teen Jesus te veg. Die Romeinse wagte het “alles wat gebeur het” aan die leiers vertel (Matthéüs 28:11). Ingesluit in hierdie verslag is die gedagte dat die wagte die opstanding gesien gebeur het.  Indien nie, wat sou hulle woorde dan beteken het? ’n Engel van die Here het uit die hemel neergedaal en die steen van die opening weggerol en daarop gaan sit, en die wagte het flou geval? Die volgende ding wat hulle kon onthou, was dat die graf leeg was? Dalk, terwyl die Romeine bewusteloos was, het ’n engel die liggaam van Jesus weggeneem? Dalk het die dissipels dit gedoen? Of het iemand anders dit gesteel? Wat ook al gebeur het, die liggaam van Jesus het klaarblyklik verdwyn.

’n Engel wat uit die hemel neergedaal het, die manne wat met vrees vervul was en flou geval het, en die leë graf  sou al genoeg gewees het om die godsdiensleiers te ontstel. Maar die feit dat “hulle die soldate baie geld [gegee het]” om hulle te laat stilbly het, dui daarop dat wat die soldate hulle ook al vertel het, dit hulle diep verontrus het. En dit omdat Jesus opgestaan het!

`Sommige mense spot met die gedagte dat die eerste mense wat Christus sien opstaan het, Romeine was.Waarom? Op watter maniere is hierdie waarheid simbolies van wat sou kom:  die evangelie wat ook aan die heidene verkondig sou word?`