---
title:  Met die geklank van die basuin
date:  16/11/2022
---

Die Thessalonicense was oortuig daarvan dat die ewige lewe alleen aan diegene wat lewend sal bly tot die tweede koms, gegee sou word. “Hulle het die lewens van hulle vriende versigtig beskerm sodat hulle nie moes sterf en die seën verloor wat hulle tydens die koms van die Here verwag het om te ontvang nie. Maar een na die ander is hulle bemindes hulle ontneem en het die Thessalonicense met groot smart vir die laaste keer die aangesigte van hulle dode aanskou, en kon skaars hoop om hulle in ’n toekomstige lewe weer te ontmoet.” — Ellen G. White, _Die Handelinge van die Apostels_, bl. 258.

`Lees I Thessalonicense 4:13–18. Hoe het Paulus hierdie dwaalbegrip reggestel?`

Daar is ’n historiese neiging om in die skrifgedeelte, “die wat in Jesus ontslaap het, saam met Hom bring”, meer te lees as wat die teksvers sê (I Thessalonicense 4:14). Baie wat die teorie van die natuurlike onsterflikheid van die siel aanhang, gee te kenne dat Christus tydens sy tweede koms die siele van die regverdige dode wat reeds in die hemel by God is, saam met Hom van die hemel af sal bring. Daardie siele kan dan met hulle onderskeidelike verrese liggame verenig word. Maar so ’n interpretasie stem nie ooreen met Paulus se algemene onderrig oor hierdie onderwerp nie.

Lees die woorde van hierdie nie-Adventiste teoloog oor die werklike betekenis van hierdie vers: “Die rede waarom die Christene van Thessalonika hoop kan hê terwyl hulle oor die afgestorwe lede van hulle kerk treur, is dat God ‘hulle [die afgestorwenes] saam met Hom [sal] bring’, d.w.s., Hy sal hierdie afgestorwe gelowiges opwek en sorg dat hulle by Christus se wederkoms teenwoordig sal wees sodat hulle ‘saam met Hom’ kan wees.  Dit impliseer dat daar nie een of ander nadeel vir hierdie afgestorwe gelowiges sal wees wanneer Christus verskyn nie, maar dat hulle ‘saam met Hom’ teenwoordig sal wees sodat hulle saam met die lewende gelowiges in die heerlikheid van sy terugkoms kan deel.” — Jeffrey A. D. Weima, _Thessalonicense 1-2_, Baker Exegetical Commentary on the New Testament (Grand Rapids, MI: Baker Academic, 2014), bl. 319, (vry vertaal).

Indien die siele van die regverdige dode reeds by die Here in die hemel is, sou Paulus nie nodig gehad het om die finale opstanding as die Christen se hoop te noem nie; hy kon dan net genoem het dat die regverdiges reeds by die Here is. Maar, in plaas daarvan, sê hy dat “die wat in Jesus ontslaap het” (I Thessalonicense 4:16) aan die einde van tyd uit die dode opgewek sal word.

Die hoop op die finale opstanding het die bedroefde Thessalonicense getroos. Dieselfde hoop kan ons ook help om volle sekerheid te ondervind tydens die pynlike oomblikke wanneer die koue kloue van die dood ons geliefdes van ons af wegneem.