---
title:  Hoop vir die hiernamaals
date:  13/11/2022
---

Die antieke Griekse geskiedkundige, Herodotus (5de eeu v.C.), het oor ’n stam geskryf wat by die geboorte van ’n baba ’n periode van rou begin het vir die lyding wat die suigling sou moes verduur indien die kind volwassenheid sou bereik. Hoe vreemd hierdie ritueel ook al vir ons mag klink, is daar tog logika daarin opgesluit.

Millennia later het ’n advertensie in Amerika vroeg in die 20ste eeu soos volg gelees: “Waarom nog lewe as jy vir net tien dollars begrawe kan word?”

Ons weet dat die lewe moeilik genoeg kan wees, selfs al glo ons in God en in die ewige hoop. Dink daaraan hoe moeilik dit vir hulle is wie geen hoop op enigiets behalwe die kort en dikwels moeitevolle bestaan op aarde het nie. Meer as een sekulêre skrywer het al kommentaar gelewer oor die sinloosheid van die mens se bestaan, aangesien ons almal nie net doodgaan nie, maar met die besef leef dat ons uiteindelik almal sal sterf. En hierdie besef is dit wat die hele mensweesprojek, wat dikwels moeilik en vol hartseer is, oënskynlik waardeloos maak. Een denker het na die mens as niks anders as “stukke bederfbare vlees met verbrokkelende bene” verwys. Nogal grillerig, maar weereens is dit moeilik om met die logika hier te redeneer!

Natuurlik het ons in teenstelling met al hierdie redenasies die bybelse belofte van die ewige lewe in Jesus. En dit is die oplossing: ons het hierdie hoop in Jesus en wat sy dood en opstanding ons bied. Watter hoop is daar andersins vir ons?

`Lees I Korinthiërs 15:12–19. Wat sê Paulus hier oor hoe naby Christus se opstanding aan die hoop op ons eie opstanding verwant is?`

Paulus stel dit duidelik: ons opstanding is onafskeidbaar verbonde aan Christus se opstanding. En as ons nie opstaan nie, dan beteken dit dat Christus nie opgestaan het nie, en as Christus nie opgestaan het nie, dan — wat? “dan is julle geloof nutteloos, dan is julle nog in julle sondes”!  Met ander woorde, wanneer ons doodgaan, bly ons dood, vir ewig, en dus is alles betekenisloos. Paulus stel dit alles in I Korinthiërs 15:32 so — “As die dode nie opgewek word nie, laat ons dan eet en drink, want môre sterf ons!’”

Indien ons teenswoordige bestaan van koolstofgebaseerde protoplasma (beweeglike massa waarmee selle met lewende organismes gevul is) al is wat daar is, en ons “sewentig jaar” (indien ons gelukkig is; dalk meer as ons nie rook of te veel van McDonald’s se frikkadelbroodjies [‘hamburger’] geëet het nie), al is wat ons ooit kry — gaan dit met ons baie sleg.  Geen wonder dat Ellen G. White byvoeg: “Die hemel is vir ons alles werd, en as ons die hemel verloor, verloor ons alles.” — Ellen G. White, _Seuns en Dogters van God_, bl. 349.

`Dink na oor hoe kosbaar ons hoop en geloof is. Waarom moet ons alles moontlik doen deur God se genade, om dit te behou?`