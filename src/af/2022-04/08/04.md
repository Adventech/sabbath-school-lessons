---
title:  “ ‘Ek sal hom opwek’ ”
date:  15/11/2022
---

In een van sy wonderwerke het Jesus vyfduisend mense met ’n klein hoeveelheid brood en vis gevoed (Johannes 6:1–14). Omdat Hy agtergekom het dat die menigte toe van plan was om Hom koning te maak (Johannes 6:15), het Jesus saam met sy dissipels na die ander kant van die see van Galiléa gevaar. Maar die volgende dag het die menigte Hom tot daar gevolg, en toe het Hy sy kragtige preek oor die brood van die lewe gelewer met spesiale klem op die gawe van die ewige lewe (Johannes 6:22–59).

`Lees Johannes 6:26–51. Hoe het Jesus die gawe van die ewige lewe met die finale opstanding van die regverdiges verbind?`

In sy preek het Jesus drie basiese konsepte in verband met die ewige lewe na vore gebring. Eerstens het Hy Homself as “ ‘die brood wat uit die hemel neerdaal en aan die wêreld die lewe gee’ ” (Johannes 6:33, 58) geïdentifiseer. Deur te verklaar dat “ ‘Ek is [Grieks, egō eimi] die brood van die lewe’ ” (Johannes 6:35,48), het Jesus Homself as die Groot “Ek IS” van die Ou Testament (Exodus 3:14) voorgestel. Tweedens, het Jesus verduidelik dat die ewige lewe in Hom gewaarborg kan word: “ ‘wie na My toe kom’ ” en “ ‘wie in My glo’ ” sal hierdie seën ontvang (Johannes 6:35). En laastens het Jesus die gawe van onsterflikheid met die finale opstanding gekoppel deur sy gehoor drie keer te verseker dat “ ‘Ek sal hom opwek in die laaste dag’ ” (Johannes 6:40,44,54).

Jesus het ook die volgende verbasende belofte gemaak: “ ‘Voorwaar, voorwaar Ek sê vir julle, wie in My glo, het die ewige lewe’ ” (Johannes 6:47). Daarom is die gawe van die ewige lewe reeds nou ’n werklikheid. Maar dit beteken nie dat die gelowige nooit sal sterf nie, want die juiste uitdrukking “hom opwek” (Johannes 6:40) veronderstel dat jy weer sal lewe nadat jy dood was.

Die prentjie is duidelik. Sonder Christus het jy nie die ewige lewe nie. Maar, selfs nadat jy Christus aanvaar het en die versekering van die ewige lewe het, bly jy vir nou ’n sterfling en daarom onderworpe aan die natuurlike dood. Met sy Tweede Koms sal Jesus ons opwek en onmiddellik sal Hy ons die gawe van onsterflikheid gee wat reeds ons s’n was. Die gawe is verseker, nie omdat ons ’n veronderstelde onsterflikheid van die siel het nie, maar eerder omdat ons in geloof aanvaar dat Jesus ons regverdig maak, en dit ons toekom.

`Dink na oor die woorde van Jesus dat, as jy in Hom glo, jy (_onmiddelik_) die ewige lewe het! Hoe kan hierdie wonderlike belofte jou help om nou die pynlike werklikheid van ons tydelike sterflikheid te hanteer?`