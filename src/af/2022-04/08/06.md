---
title:  Die uiteindelike ontmoeting
date:  17/11/2022
---

`Lees I Korinthiërs 15:51–55. Watter “verborgenheid” (I Korinthiërs 15:51) wil Paulus hier meedeel?`

Sommige gewilde predikers stel voor dat hierdie “verborgenheid” (I Korinthiërs

15:51) die “geheime wegraping” van die kerk is wat sewe jaar voor Christus se glorieryke tweede koms sal plaasvind. Met hierdie “geheime wegraping” word getroue Christene skielik, stilweg en in die geheim na die hemel weggeraap terwyl al die ander mense agterbly en wonder wat met die mense gebeur het wat verdwyn het. Mense bevind hulle skielik in ’n motor wat nie ’n bestuurder het nie, want die bestuurder was na die hemel weggeraap, en al wat oorgebly het, “is hulle klere”.  Vier rolprente oor die 16 episodes van die _Left Behind_-reeks het die lig gesien en sodoende hierdie valse lering bevorder, en miljoene mense was daaraan blootgestel.

Natuurlik bevestig geen bybelse skrifgedeelte so ’n kunsmatige onderskeid tussen die wegraping en die tweede koms nie. Die “verborgenheid” waarna Paulus verwys is doodeenvoudig die verandering van die lewende regverdiges om by die verrese regverdiges tydens Christus se tweede koms, aan te sluit. Dit is die “wegraping”. Daar is geen “geheime wegraping” nie, want die tweede koms sal vir alle mense sigbaar wees (Openbaring 1:7), en beide die dooies wat opgewek word en die transformasie van die lewendes sal met die geklank van die basuin wanneer Christus terugkom, gebeur (I Korinthiërs 15:51, 52).

Met Christus se tweede koms sal die mees verbasende ontmoeting wat al ooit gebeur het, plaasvind. Die lewende regverdiges sal “in ’n oomblik, in ’n oogwink” (I Korinthiërs 15:52) verander word. Wanneer die stem van God gehoor word, sal hulle verheerlik word; dan sal hulle onsterflikheid ontvang en saam met die verrese heiliges in die wolke weggevoer word, die Here tegemoet in die lug. Engele “ ‘sal sy uitverkorenes versamel uit die vier windstreke, van die een einde van die hemele af tot die ander einde daarvan’ ” (Matthéüs 24:31).

“Klein kindertjies word deur engele na hulle moeders se arms gedra. Vriende wat lank deur die dood geskei was, word herenig om nooit weer te skei nie en met vreugdeliedere vaar hulle saam op na die Godstad.” — Ellen G. White, _Die Groot Stryd_, bl. 645.

`Hierdie is so ’n verbasende belofte, so anders as enigiets wat ons al ooit ondervind het, dat dit moeilik is om te begryp. Maar dink aan die uitgestrektheid van die heelal, en ook aan die ongelooflike ingewikkeldheid van lewe op aarde.  Die skepping self getuig van God se ongelooflike krag. Wat leer dit ons alles oor die mag van God om die lewendes te verander en die dode op te wek met Jesus se tweede koms?`