---
title:  “Ek kom weer”
date:  14/11/2022
---

`Lees Johannes 14:1–3. Dit is nou al amper 2,000 jaar nadat Jesus belowe het om weer te kom. Hoe kan ons ander help om te verstaan dat, ten spyte van die lang tydperk (wat eintlik nie saak maak nie), hierdie belofte nog steeds op ons geslag van toepassing is, al is dit so lank nadat Jesus dit gespreek het?`

Jesus het vier keer in die boek van Openbaring verklaar, “ ‘Kyk, Ek kom gou!’ ” (Openbaring 3:11 en 22:7, 12 en 20). Die verwagting dat Hy gou sal kom het die sendinggees van die apostoliese kerk aangespoor en die lewens van ontelbare Christene deur die eeue met hoop vervul. Maar geslag na geslag het gesterf, en hierdie beloofde gebeurtenis het nog nie plaasgevind nie. En daarom vra baie: Hoeveel langer sal ons moet preek dat Jesus belowe het, “Kyk, Ek kom gou”?  Het hierdie woorde ’n onwerklike verwagting geskep? (Lees II Petrus 3:4).

Baie Christene het al gekla oor die lang “vertraging” (vergelyk Matthéüs 25:5). Maar, om die waarheid te sê, hoe weet ons dat dit ’n lang “vertraging” is? Wanneer sou die “regte” tyd vir Christus gewees het om terug te kom? Moes dit 50 jaar gelede gewees het, of 150, of 500? Wat werklik saak maak, is die bybelse belofte dat “Die Here vertraag nie die belofte soos sommige dit vertraging ag nie, maar Hy is lankmoedig oor ons en wil nie hê dat sommige moet vergaan nie, maar dat almal tot bekering moet kom” (II Petrus 3:9).

Ten spyte van die baie eeue gelede sedert Jesus opgevaar het, bly die belofte van sy terugkoms nog van toepassing, selfs vandag nog. Waarom? Omdat al wat ons het, ons eie kort lewe is (Psalm 90:10), wat gevolg word deur ’n bewustelose rus in die graf (Prediker 9:5,10), en dan die finale opstanding, sonder enige latere geleentheid om ons bestemming te verander (Hebreërs 9:27). Wat dié wat dood is, betref (sien Les 3), vir almal wat gesterf het en wat in die graf bewusteloos slaap, sal die tweede koms van Christus soos ’n oomblik of twee voel nadat hulle gesterf het. Vir jou persoonlik (soos vir almal van God se volk in elke eeu), is Christus se wederkoms nie langer as ’n oomblik na jou dood nie. Dit is baie gou, is dit nie?

Elke dag wat verby gaan, bring ons een dag nader aan die glorieryke verskyning van die Here Jesus Christus in die wolke van die hemel. Alhoewel ons nie weet _wanneer_ Hy gaan kom nie, kan ons seker wees dat Hy sal kom, en dit is wat saak maak.

`’n Predikant het ’n preek gepreek waarin hy beweer het dat hy nie omgee wanneer Christus gaan terugkom nie. Al wat vir hom belangrik is, is dat Christus wel gaan terugkom. Hoe werk sy logika vir jou, en hoe kan dit jou help wanneer jy mismoedig raak omdat Christus nog nie teruggekeer het nie?`