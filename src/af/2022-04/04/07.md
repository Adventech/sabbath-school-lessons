---
title:  Vir verdere studie
date:  21/10/2022
---

Lees Ellen G. White, “Visions of Future Glory,” bl. 722–733, in _Prophets and Kings_.

Die moderne wetenskap leer ons dat alle materie uit atome bestaan wat weer op hulle beurt uit twee kleiner deeltjies bestaan wat kwarke en leptone genoem word, wat glo die boustene van alle fisiese stof is.  Indien die fisiese wêreld uit kwarke en leptone bestaan, kan die God wat nie alleen die Skepper maar ook die instandhouer van die wêreld is nie, nie net die kwarke en leptone herrangskik wanneer die tyd vir ons aanbreek om opgewek te word nie? Om met die opstanding te spot, het ateïs Bertrand Russell gevra wat met diegene sal gebeur wat deur kannibale geëet was, want hulle liggame is nou deel van die kannibale se liggame, en wie kry dan wat met die opstanding? Maar veronderstel dat die Here doodeenvoudig kwarke en leptone neem, die eintlike boustene van iets wat bestaan, van waar ook al, en gegrond op die inligting wat Hy oor elkeen van ons het, ons herrangskik uit daardie kwarke en leptone? Hy het nie ons oorspronklike boustene nodig nie; enige van daardie boustene sal werk. Of, inderdaad, Hy kan net ander kwarke en leptone laat ontstaan en dan verder gaan. Maar hoe Hy dit ook al doen, die God wat die heelal geskep het, kan ons herskep, wat Hy ook belowe het om te doen wanneer die dooies opgewek gaan word.

“Die Lewegewer sal sy losgekoopte eiendom met die eerste opstanding roep, en tot daardie triomfantlike uur aanbreek, wanneer die laaste basuin sal blaas en die ganse leërmag sal opstaan tot die ewige oorwinning, sal elke slapende heilige veilig bewaar en bewaak word soos ’n kosbare skat wat deur God by naam geken word.  Deur die mag van die Verlosser wat in hulle gewoon het terwyl hulle geleef het, en omdat hulle deel is van die goddelike natuur, word hulle uit die dood opgewek.” — Ellen G. White se kommentaar, _The SDA Bible Commentary_, vol. 4, bl. 1143, (_vry vertaal_).

**Vrae vir bespreking**:

`Daar word geskat dat daar 2 triljoen Melkweë (hemelstrate) in die hemelruim is wat elk uit biljoene en biljoene sterre bestaan.  En sommige van hierdie sterre het planete wat rondom hulle wentel, net soos die planete in ons sonnestelsel rondom die son wentel. Dink nou oor die ongelooflike mag van God wat nie net al hierdie sterre geskep het nie, maar wat dit ook instand hou, en ook elkeen se naam ken (Psalm 147:4). Alhoewel hierdie verbasende werklikheid nie ’n bewys is dat hierdie selfde God die dooies kan of wil opwek nie, hoe openbaar dit aan ons die ongelooflike mag wat Hy het en hoekom iets soos die opstanding sekerlik nie bokant sy vuurmaakplek kan wees nie?`

`Hebreërs 11 bring die getrouheid en verwagtinge van die sogenaamde “geloofshelde” van die antieke tye sterk na vore.  Hoe kan hierdie hoofstuk ons begrip oor die hoop wat die Ou Testamentiese karakters selfs voor Jesus se opstanding gehad het, verryk?`