---
title:  ”Sal ek . . . God aanskou”
date:  16/10/2022
---

`Lees Job 19:25–27 en vergelyk dit met Johannes 1:18 en I Timótheüs 6:16. Wanneer en onder watter omstandighede het Job verwag om “God [te] aanskou”?`

Die lewe is nie regverdig nie. Ons ondervind dit veral wanneer ons sien hoe die “goeies” ly en die “onregverdiges” voorspoedig is (lees Psalm 73:12–17 en Maleági 3:14–18). Byvoorbeeld, Job was “vroom en opreg” en het “afgewyk . . . van die kwaad” (Job 1:1). Nietemin het God Satan toegelaat om Job op verskeie rampspoedige maniere te teister. Fisies was sy liggaam deur ’n pynlike siekte verniel (Job 2:1–8). Stoflik het hy groot getalle van sy lewende hawe en eiendomme verloor (Job 1:13–17). Wat sy huishouding betref, het hy sy diensknegte en selfs sy eie kinders verloor (Job 1:16, 18). En emosioneel was hy deur vriende omring wat hom beskuldig het dat hy ’n onboetvaardige sondaar is wat dit wat hy ondervind, verdien (Job 4:1–5:27;  8:1–22; 11:1–20, ens.). Selfs sy eie vrou het verklaar, “ ‘Volhard jy nog in jou vroomheid? Seën God, en sterf!’ ” (Job 2:9).

Job het nie besef dat hy die episentrum van ’n intense kosmiese stryd tussen God en Satan was nie.  Aangetas deur al die moeilikhede, het Job sy eie geboorte verwens en gewens dat hy nooit gebore moes gewees het nie (Job 3:1–26). Tog word sy onvoorwaardelike getrouheid aan God so mooi uitgedruk in die woorde, “ ‘Kyk, al wil Hy my ombring – ek hoop op Hom’ ” (Job 13:15). Selfs al het hy verwag dat sy lewe binnekort tot ’n einde sou kom, het hy vertrou dat die dood nie die finale sê sou hê nie.  Met sterk oortuiging het hy verklaar dat al sou hy sterf, sy Verlosser hom eendag sou opwek en dat hy, Job self, God in sy eie vlees sou sien (Job 19:25–27). “Hierdie is ’n onmiskenbare blik op die opstanding.” — _The SDA Bible Commentary_, vol. 3, bl. 549, (_vry vertaal_).

Wat ’n heerlike hoop te midde van so ’n tragedie! Omring deur siekte en pyn, ekonomiese verval, sosiale berisping en emosionele agteruitgang, kon Job nog na die dag wanneer hy uit die dood sou opstaan, uitsien, om sy geliefde Verlosser te aanskou.  Eintlik was Job se verklaring oor die opstanding met dieselfde sekerheid gevul as toe Martha eeue later aan Jesus gesê het: “ ‘Ek weet dat hy [Lasarus] sal opstaan in die opstanding in die laaste dag’ ” (Johannes 11:24). Job, net soos Martha, moes hierdie belofte deur geloof vir hulleself toe-eien.  Maar, die voordeel wat sy bo Job gehad het, was dat sy kort na haar verklaring proefondervindelike bewyse vir haar geloof ontvang het.

`Hoe kan ons leer om God, selfs te midde van die onaangename onregverdigheid van die lewe, te vertrou?`