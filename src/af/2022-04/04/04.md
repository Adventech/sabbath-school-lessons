---
title:  “Uit die dieptes van die aarde”
date:  18/10/2022
---

`Lees Psalm 71. Wat het die psalmis te kenne gegee toe hy God gevra het om hom “uit die watervloede (AOV) van die aarde” uit te haal (Psalm 71:20)? [Sommige Engelse vertalings praat van “die dieptes of die graf van die aarde”.]`

In Psalm 49 vind ons ’n hartroerende uiting van hoop op die opstanding, in teenstelling met die valse sekerheid van die dwaas wat op sy besittings vertrou het. In Psalm 71 soek die psalmis sekuriteit en hoop by God terwyl hy omring is deur vyande en valse aanklaers wat sê dat God hom verlaat het (Psalm 71:11, 12).

Te midde van sy beproewings vind die psalmis vertroosting en sekerheid deur te onthou hoe God vir hom in die verlede gesorg het.  Hy besef eerstens dat God hom vanaf sy geboorte ondersteun het en hom van die moederskoot af “bevry” het (Psalm 71:6). Dan bedank hy God dat Hy hom vanaf sy jeug geleer het (Ps. 71:17).

Met sekerheid erken hy dat God sy rots en sy bergvesting was en pleit met Hom, “Wees vir my ’n rots om in te woon, om gedurig in te gaan” (Psalm 71:3). “Verwerp my nie in die tyd van die ouderdom nie, verlaat my nie as my krag gedaan is nie” (Psalm 71:9). “O God, wees nie ver van my af nie; my God, maak tog gou om my te help!” (Psalm 71:12). En dan voeg die psalmis by, “U wat my baie en bange node laat sien het, sal my weer lewend maak en my weer ophaal uit die watervloede van die aarde” (Psalm 71:20).

Die uitdrukking “uit die watervloede van die aarde” kan letterlik verstaan word as ’n sinspeling op die toekomstige fisiese opstanding van die psalmis. Maar die konteks lyk asof dit na ’n metaforiese beskrywing van die psalmis se toestand van diep depressie verwys, asof die diepte van die aarde hom wil insluk (vergelyk met Ps. 88:7 en Psalm 130:1). Ons kan dus sê dat dit “hoofsaaklik figuurlike taal is, maar wat ook op ’n fisiese opstanding sinspeel.” — _Andrews Study Bible_ nota oor Psalm 71:20, (vry vertaal).

Wat op die ou einde belangrik is om te begryp, is dat, wat ons situasie ook al mag wees, God is daar, Hy gee om, en uiteindelik word ons hoop nie in hierdie lewe gevind nie, maar in die toekomstige lewe – die ewige lewe wat ons in Jesus het ná ons opstanding wanneer Hy terugkom.

`Ons almal het al verskriklike tye van teleurstelling ondervind. Hoe kan jy deur op die maniere hoe die Here jou in die verlede gehelp het te fokus, in geloof en vertroue voortbeweeg in oomblikke wanneer dit lyk asof Hy ver van jou af is?`