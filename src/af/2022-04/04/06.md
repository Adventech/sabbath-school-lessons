---
title:  Baie van die wat in die stof van die aarde slaap
date:  20/10/2022
---

Soos ons sal sien, praat die Nuwe Testament heelwat oor die opstanding van die dode; en, soos ons reeds gesien het, verskyn die gedagte oor die opstanding van die dode ook in die Ou Testament.  Die mense van die Ou Testamentiese tye het, net soos ons, ook die hoop van die finale opstanding gekoester. Martha wat in Jesus se tyd op aarde gelewe het, het hierdie hoop gehad (Johannes 11:24). Daar is geen twyfel dat ook die Jode ’n kennis van die uiteindelike opstanding gehad het nie, selfs al het hulle nie almal daarin geglo nie.  (Lees Handelinge 23:8.)

`Lees Daniël 12. Watter opstandingshoop word hier in die geskrifte van hierdie groot profeet gevind?`

Daniël 12:1 verwys na “ ‘Mígael, die groot vors’ ”, wie se identiteit al baie betwis was. Omdat elk van die groot visioene in die boek van Daniël met die openbaring van Christus en sy koninkryk kulmineer, moet dit dieselfde wees in hierdie spesifieke skrifgedeelte. In hierdie boek van Daniël vind ons sinspelings op dieselfde Goddelike Wese, soos “die Vors van die leër” (Daniël 8:11), “ ‘die Vors van die vorste’ ” (Daniël 8:25), “ ‘ ’n Gesalfde, ’n Vors’ ” (Daniël 9:25), en uiteindelik “Migael, die groot vors” (Daniël 12:1). Daarom moet ons ook Mígael as Christus identifiseer.

Die Ou Testamentiese gedeeltes wat ons sover bestudeer het (Job 19:25–27, Psalm 49:15 en 71:20, Jesaja 26:19) praat almal van die opstanding van die regverdige mense. Maar Daniël 12 praat van ’n opstanding van beide die regverdiges en die onregverdiges. Wanneer Mígael optree, “ sal ‘baie van die wat in die stof van die aarde slaap, . . . ontwaak, sommige tot die ewige lewe en sommige tot groot smaadheid, vir ewig afgryslik’ ” (Daniël 12:2).

Baie sien in hierdie vers ’n spesiale opstanding van ’n sekere groep mense, beide die getroues en die ontroues, wanneer Christus terugkom.

“Grafte word geopen ‘ en baie van die wat in die stof van die aarde slaap, sal ontwaak, sommige tot die ewige lewe en sommige tot groot smaadheid, vir ewig afgryslik. ’ (Daniël 12:2). Almal wat in geloof in die derde engel se boodskap gesterf het, kom verheerlik voort uit die graf om Gods verbond van vrede te hoor met diegene wat Sy wet onderhou het.  ‘ Ook hulle wat Hom deursteek het, ’ (Openbaring 1:7), diegene wat Christus bespot en uitgeskel het in Sy doodsangs en die vernaamste teenstanders van Sy waarheid en Sy volk word opgewek om Hom in Sy heerlikheid te sien en om die eer te aanskou wat die getroues en gehoorsames ontvang.” — Ellen G. White, _Die Groot Stryd_, bl. 637.