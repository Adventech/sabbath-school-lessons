---
title:  “U dode sal herlewe”
date:  19/10/2022
---

`Lees Jesaja 26:14 en 19. Wat is die verskil tussen hulle wat vir ewig sal vergaan (Jesaja 26:14; lees ook Maleági 4:1) en hulle wat die ewige lewe sal beërwe (Jesaja 26:19)?`

Die boek van Jesaja toon ’n groot kontras tussen die majesteit van God en ons menslike broosheid (lees Jesaja 40). Alhoewel ons soos gras is wat verdor en ’n blom is wat verwelk, hou God se woord “stand in ewigheid” (Jesaja 40:6–8). Nieteenstaande ons menslike sondigheid, is God se reddende genade egter vir alle mense beskikbaar en selfs vir die heidene wat sy verbond aanvaar en die Sabbat hou (Jesaja 56).

In die boek van Jesaja word die opstandingshoop betekenisvol verbreed. Terwyl vorige bybelse sinspelings op die opstanding meer vanuit ’n persoonlike perspektief bewoord was (Job 19:25–27, Psalm 49:15 en 71:20), sluit die profeet Jesaja beide homself en die gelowiges van die verbondsgemeenskap in (Jesaja 26:19).

Jesaja 26 kontrasteer die onderskeie eindbestemmings van die goddelose en die regverdiges. Aan die een kant sal die goddelose dood bly sonder om ooit weer lewend gemaak te word, ten minste ná die “tweede dood” (Openbaring 21:8). Hulle sal heeltemal vernietig wees, en hulle nagedagtenis sal vir ewig vergaan (Jesaja 26:14). Hierdie skrifgedeelte vestig die aandag op die lering dat daar geen oorlewende siele of geeste is wat ná die dood aanhou lewe nie. Verwysende na die finale vernietiging van die goddelose wat later plaasvind, verklaar die Here elders dat die goddelose heeltemal verbrand sal wees, “ ‘sodat dit vir hulle geen wortel of tak sal oorlaat nie’ ” (Maleági 4:1).

Aan die anderkant sal die regverdige dooies opgewek word uit die dood om hulle geseënde beloning te ontvang. Jesaja 25 bevestig dat die Here God “die dood vir ewig [sal] vernietig” en “die trane van alle aangesigte [sal] afvee” (Jesaja 25:8). In Jesaja 26 lees ons die volgende woorde: “U dode sal herlewe, my lyke sal opstaan. Waak op en jubel, julle wat in die stof woon! Want u dou is ’n dou van die lig, en die aarde sal aan skimme die lewenslig skenk” (Jesaja 26:19). Al die verrese regverdiges sal in die vreugdevolle fees wat die Here vir alle mense sal voorberei, deelneem (Jesaja 25:6). Die finale opstanding sal al die regverdiges van alle tye bymekaarbring, wat ook jou geliefdes wat reeds in Christus gesterf het, sal insluit.

`Dink net – as ons geen hoop gehad het nie, geen sekerheid, geen rede om te dink dat ons dood niks anders as die einde van alles vir ons is nie.  En dan, selfs nog erger, almal wat ons ooit geken het, sou verdwyn en dit sou wees asof ons nooit bestaan het nie en dat ons lewe nooit enigiets beteken het nie. Wat is die verskil tussen hierdie lotsbestemming en die hoop wat ons het?`