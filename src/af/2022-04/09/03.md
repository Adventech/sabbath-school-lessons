---
title:  “ ‘Vandag . . . saam met My in die Paradys’ ”
date:  21/11/2022
---

Een van die bybelse gedeeltes wat oor die algemeen gebruik word om die onsterflikheid van die siel te bewys, is Lukas 23:43 — “En Jesus antwoord hom: Voorwaar Ek sê vir jou, vandag sal jy saam met My in die Paradys wees’”.  Byna alle Bybelvertalings (met ’n paar uitsonderings) vertaal hierdie vers op dieselfde manier, en gee die indruk dat Christus en die dief op dieselfde dag wat Christus gesterf het, saam in die Paradys sou wees. Dit behoort ons nie te verras nie, want daardie vertalings word deur bybelse geleerdes gedoen wat in die dogma van die natuurlike onsterflikheid van die siel glo.  Maar is dit die beste vertaling van hierdie teks?

Vergelyk Lukas 23:43 met Johannes 20:17 en 14:1–3. Hoe moet die belofte aan die berouvolle dief op die kruis verstaan word in die lig van Jesus se woorde aan Maria Magdalena en sy belofte aan sy dissipels?

Die aanname dat Christus en die dief op daardie selfde dag na die Paradys (of die hemel) gegaan het, weerspreek Jesus se woorde aan Maria Magdaléna na sy opstanding, waar Hy bevestig het dat Hy nog nie na die teenwoordigheid van sy Vader in die hemel gegaan het nie (Johannes 20:17). Hierdie dwaalleer dat beide Jesus en die bekeerde dief daardie selfde dag hemel toe gegaan het, weerspreek ook Jesus se belofte aan sy dissipels dat hulle eers by sy tweede koms hemel toe geneem sou word (Johannes 14:1–3).

Die vraag in Lukas 23:43 is of die bywoord “vandag” (Grieks, sēmeron) saam met die werkwoord (“sal jy”) wat daarop volg, verbind moet word, of met die werkwoord, Ek (“sê”) vir jou, wat dit voorafgaan. Wilson Paroschi erken dat “vanaf ’n grammatiese standpunt” dit feitlik onmoontlik is om die korrekte alternatief te bepaal. Lukas het egter ’n definitiewe neiging om hierdie bywoord saam met die voorafgaande werkwoord te gebruik. Dit gebeur in 14 van die 20 gebruike van sēmeron in Lukas en Handelinge.” — Wilson Paroschi, “The Significance of a Comma: An Analysis of Luke 23:43,” in _Ministry_, Junie 13, bl. 7, (_vry vertaal_).

So, die mees natuurlike manier om Lukas 23:43 te lees, sal wees, “Voorwaar Ek sê vir jou vandag, sal jy saam met My in die Paradys wees.”  In hierdie geval beklemtoon die idiomatiese uitdrukking “Ek sê vir jou vandag” die werklikheid en plegtigheid van die uitdrukking, “sal jy saam met My in die Paradys wees”.  Jesus het hom op daardie oomblik belowe dat hy gered sou word.

`Lees die verhaal van die berouvolle dief (Lukas 23:39–43) wat, ten spyte van sy sonde, ten spyte van die feit dat hy niks gehad het om God aan te bied nie, deur Christus die belofte van die ewige lewe ontvang het.  Hoe kragtig word die groot waarheid van redding deur geloof alleen nie hier geopenbaar nie? Op watter maniere is ons net soos die dief? Op watter maniere verskil ons van hom?`