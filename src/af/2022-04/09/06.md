---
title:  Die siele onder die altaar
date:  24/11/2022
---

`Lees Openbaring 6:9–11. Hoe kan die “siele” van die martelare wat dood is, “onder die altaar” uitroep?`

Die oopmaak van die vyfde apokaliptiese seël onthul ’n buitengewone toneel. Die siele van die martelare was metafories “onder die altaar” gesien terwyl hulle tot God uitgeroep het om hulle bloed te wreek (Openbaring 6:9–11). Sommige kommentators is geneig om hierdie “altaar” as die wierookaltaar wat met die oopmaak van die sewende seël te doen het, te identifiseer (Openbaring 8:1–6). Maar die verwysing na “bloed” (in plaas van “wierook”) in Openbaring 6:9–11 lei ons om liewer ’n sinspeling op die brandofferaltaar waar die orige offerbloed rondom die altaar uitgegiet moes word (Levítikus 4:18,30,34), te sien. Soos die orige bloed van daardie offerandes rondom die brandofferaltaar uitgegiet was, so was die bloed van die martelare simbolies by God se altaar uitgegiet toe die martelare hul lewens deur hulle getrouheid aan die Woord van God en die getuienis van Jesus, verloor het (Openbaring 6:9, lees ook Openbaring 12:17 en 14:12).

Die “siele” onder die altaar is ook simbolies.  Deur dit letterlik te interpreteer, moet jy tot die gevolgtrekking kom dat die martelare nie ten volle gelukkig in die hemel is nie, want hulle roep nog steeds uit dat hulle bloed gewreek moet word. Dit klink nie asof hulle die beloning van verlossing geniet nie. Om wraak te begeer, kan jou lewe baie ongelukkig maak. En ook jou dood?

Dit is ook belangrik om te onthou dat Johannes nie ’n gesig van die hemel soos dit werklik is, gesien het nie. “Daar is geen wit, rooi, swart of vaal perde met oorlogsugtige ruiters nie. Jesus verskyn nie daar as ’n lam met ’n bloeiende meswond nie. Die vier diere verteenwoordig nie werklike gevleuelde diere met die kenmerke van die diere wat genoem word nie. . . .  Netso is daar geen ‘siele’ wat onder die altaar in die hemel lê nie. Die hele toneel was ’n prentebeeld, ’n simboliese voorstelling.” — _The SDA Bible Commentary_, vol. 7, bl. 778, (_vry vertaal_).

George E. Ladd, a nie-Adventis, het geskryf (en dit klink weer soos ’n Adventis): “In hierdie geval [Openbaring 6:9–11], is die altaar duidelik die brandofferaltaar waar die orige bloed van die offerandes uitgegiet was. Die feit dat Johannes die siele van die martelare onder die altaar gesien het, het niks te doen met die toestand van die dode of hulle oorgangstoestand nie; dit is maar net ’n aanskoulike manier om die feit dat hulle in die naam van hulle God gemartel was, te skilder.” — _A Commentary on the Revelation of John_ (Grand Rapids, MI: Eerdmans, 1972), bl. 103, [vry vertaal].

`Wie (veral diegene wat slagoffers van onregverdige behandeling was) het nog nie vir geregtigheid uitgeroep wat nog nie plaasgevind het nie? Hoe moet ons, deur geloof, vertrou dat die regverdige behandeling wat in hierdie wêreld so kortkom, uiteindelik tog sal plaasvind? Watter bemoediging kan jy uit hierdie wonderlike belofte put?`