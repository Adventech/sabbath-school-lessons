---
title:  Om heen te gaan en met Christus te wees
date:  22/11/2022
---

`Lees Filippense 1:21–24 en I Thessalonicense 4:13–18.Wanneer het Paulus verwag om “met Christus” (Filippense 1:23) en “by die Here” (1 Thess. 4:17) te wees?`

Paulus het ’n passie gehad om nou “in Christus” te leef (II Korinthiërs 5:17) en om “by die Here” na die tweede koms van Jesus te wees (lees I Thessalonicense 4:17). Vir die apostel kon selfs die dood nie die versekering dat hy aan sy Verlosser en Here behoort, verbreek nie. Hy sê dit in die sendbrief aan die Romeine, dat “geen dood of lewe . . . ons sal kan skei van die liefde van God wat daar in Christus Jesus, onse Here, is nie” (Romeine 8:38,39). “Want as ons lewe, leef ons tot eer van die Here en as ons sterwe, sterf ons tot eer van die Here; of ons dan lewe en of ons sterwe, ons behoort aan die Here.” (Romeine 14:8).

Met hierdie versekering in gedagte het Paulus na die gelowiges wat reeds dood was, verwys as “die wat in Jesus ontslaap het” (1 Thessalonicense 4:14) en wie by die tweede koms van Christus opgewek sal word om die ewige lewe te ontvang (I Korinthiërs 15:16–18, I Thessalonicense 4:13–18).

Het Paulus geïmpliseer dat sy siel ná sy dood in ’n bewuste toestand by Christus sal lewe toe hy na sy “verlange om heen te gaan en met Christus te wees” verwys het (Filippense 1:23)? Glad nie. In hierdie vers spreek Paulus sy begeerte woordeliks uit om hierdie teenswoordige veelbewoë bestaan te verlaat en om by Christus te wees sonder om na enige tydsverloop tussen die twee gebeurtenisse te verwys. Hierdie vers leer nie dat Paulus verwag het om ná sy dood hemel toe te gaan nie. Hy het dit baie duidelik gestel dat hy sy beloning eers by die tweede koms sou ontvang (II Timótheüs 4:8).

Paulus sê kortliks “dat die volgende gebeurtenis waarvan hy bewus sal wees ná sy heengaan (sy dood), die koms van Christus op die wolke van die hemel sal wees wanneer die dode opgewek sal word, en hy so altyd ‘by die Here sal wees’ (I Thessalonicense 4:17). Daar moet ook opgelet word dat die Bybelskrywers soms na twee gebeurtenisse wat deur lang tydperiodes van mekaar geskei is, tegelykertyd verwys.” — _Andrews Study Bible_, bl. 1555, (_vry vertaal_).

Maar hoekom sou Paulus verkies het om liewer te sterf as om te leef?  Omdat hy dan uiteindelik van al sy moeilikhede verlos sou wees, sonder enige liggaamspyn (I Korinthiërs 9:27). En hy sou dit met volle sekerheid kon doen omdat hy “die kroon van die geregtigheid” by die tweede koms sou ontvang (II Timótheüs 4:6–8). Alhoewel Paulus sekerlik nie wou doodgaan nie, het hy geweet wat daarna sou volg indien hy sou sterf.

`Wie het nog nie daaraan gedink oor hoe lekker dit sal wees om jou oë toe te maak soos in om dood te gaan nie, veral wanneer dit moeilik gaan, en om dan die volgende oomblik “met Christus” te wees nie? Hoe help hierdie gedagte ons om te verstaan wat Paulus aan die Filippense gesê het?`