---
title:  Die ryk man en Lasarus
date:  20/11/2022
---

`Lees Lukas 16:19–31. Waarom is hierdie verhaal nie ’n letterlike beskrywing van die hiernamaals nie?`

Sommige geleerdes gee te kenne dat Lukas 16:19–31 letterlik geïnterpreteer moet word, d.w.s., dat hierdie skrifgedeelte die toestand van die dode beskryf. Maar hierdie siening sal tot verskeie onbybelse gevolgtrekkings lei, en sal baie van die skrifgedeeltes wat ons reeds nagegaan het, teëspreek.

Eerstens sal ons moet toegee dat die hemel en die hel naby genoeg aan mekaar is om ’n gesprek tussen die bewoners van beide plekke moontlik te maak (Lukas 16:23–31). Ons sal ook moet veronderstel dat, in die hiernamaals, die liggaam in die graf bly lê terwyl die siel sy bewussyn behou in die vorm van ’n gees wat “ ‘oë’”, ’n “ ‘vinger’”, en ’n “ ‘tong’” het, en wat selfs dors kry (Lukas 16:23,24).

Indien hierdie skrifgedeelte ’n beskrywing van die mens se toestand in die dood is, sal die hemel sekerlik nie ’n plek van vreugde en geluk wees nie, want die verlostes sal die eindelose lyding van hulle verlore geliefdes aanskou en selfs met hulle kommunikeer (Lukas 16:23–31). Hoe sou ’n moeder in die hemel gelukkig kan wees terwyl sy die onophoudelike angs van haar geliefde kind in die hel aanskou?  Dit sou feitlik vir God onmoontlik wees om sy belofte van geen meer droefheid, geween en pyn onder sulke omstandighede te vervul nie (Openbaring 21:4).

As gevolg van sulke ongerymdhede beskou baie moderne bybelse geleerdes die verhaal van die ryk man en Lasarus as ’n gelykenis waarvan nie elke besonderheid letterlik geïnterpreteer kan word nie. Hoewel George E. Ladd ’n nie-Adventis is, klink hy definitief soos een wanneer hy sê dat hierdie verhaal heelwaarskynlik “’n gelykenis is wat gebruik gemaak het van die heersende Joodse denke en dus nie bedoel was om enigiets oor die toestand van die dode te leer nie.” — G. E. L[add], “Eschatology,” in _The New Bible Dictionary_, edited by J. D. Douglas (Grand Rapids, MI: Eerdmans, 1962), bl. 388, [_vry vertaal_].

Die gelykenis van die ryk man en Lasarus stel ’n skerp kontras tussen ’n goedgeklede “ ‘ryk man’ ” en “ ‘ ’n bedelaar met die naam van Lasarus wat vol swere’ ” was (Lukas 16:19, 20). Die verhaal leer dat (1) status en sosiale erkenning in die teenswoordige nie ’n maatstaf vir toekomstige beloning is nie, en (2) dat die ewige bestemming van elke persoon wat in hierdie lewe vasgestel word, nie omgekeer kan word in die hiernamaals nie (Lukas 16:25, 26).

`“ ‘Maar hy sê vir hom: As hulle na Moses en die Profete nie luister nie, sal hulle nie oortuig word nie, al sou iemand ook uit die dode opstaan” ’”(Lukas 16:31). Watter boodskap moet ons vir onsself neem uit die kragtige woorde van Jesus met betrekking tot die gesag van die Bybel en hoe ons daarop moet reageer?`