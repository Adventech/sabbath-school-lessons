---
title:  Die verspreiding van ongeloof
date:  29/09/2022
---

`Lees Openbaring 12. Wat leer hierdie hoofstuk ons oor hoe die opstand in die hemel na die aarde versprei het?`

Die val van Lucifer was nie ’n gewone konflik oor teenstrydige idees nie. Openbaring 12 vertel aan ons dat ’n groot oorlog in die hemel uitgebreek het tussen Lucifer en sy engele aan die eenkant, en Christus en sy engele aan die anderkant. In hierdie skrifgedeelte word na Lucifer die “groot draak,” die “ou slang wat genoem word duiwel en Satan,” en die “aanklaer van ons broeders” verwys (Openbaring 12:9, 10). Na Christus word daar verwys as “Mígael” (Openbaring 12:7), wat op “Mígael, die aartsengel” (Judas 9) sinspeel. Sommige verklaarders glo dat Hy net ’n engelagtige wese is. Maar in die boek van Daniël eindig elke groot visioen met Christus en sy ewigdurende koninkryk — soos die rots wat sonder toedoen van mensehande die beeld getref het (Daniël 2:34, 45), soos die Seun van ’n mens (Daniël 7:13), soos die Vors van die leër en die Vors van die vorste (Daniël 8:11, 25), en soos Mígael die groot Vors (Daniël 12:1). Soos die Engel van die Here die Here self is (Exodus 3:1–6, Handelinge 7:30–33), so moet Mígael dieselfde Goddelike Persoon wees, m.a.w., Christus self.

Openbaring 12 verskaf ’n algemene oorsig oor hierdie voortdurende stryd, wat

(1) in die hemel met die opstand van Lucifer en een derde van die hemelse engele begin het, (2) die toppunt bereik het met Christus se beslissende oorwinning op die kruis, en (3) nog steeds teen God se eindtyd-oorblyfselvolk voortduur.

In oorpeinsing van hierdie stryd, verduidelik Ellen G. White dat “In Sy groot genade was God lank met Lucifer geduldig.  Hy is nie onmiddellik onthef van sy hoë posisie toe hy die gees van ontevredenheid die eerste maal geopenbaar het nie, en selfs ook nie toe hy sy valse aansprake aan die lojale engele begin voorstel het nie. Nog lank het Hy in die hemel gebly. Keer op keer is daar aangebied om hom te vergewe, op voorwaarde dat hy hom bekeer en onderwerp.” — Ellen G. White, _Die Groot Stryd_, bl. 495 en 496.

Ons weet nie hoe lank daardie oorlog in die hemel geduur het nie. Afgesien van die intensiteit en tydsduur daarvan is die belangrikste feit dat Satan en sy engele nie “[kon] oorwin nie, en hulle plek was in die hemel nie meer te vinde nie” (Openbaring 12:8; lees ook Lukas 10:18). Die probleem nou is dat hulle na die aarde toe gekom het.

`Op watter maniere kan ons die werklikheid van hierdie stryd op aarde sien afspeel? Wat is ons enigste hoop om ons vyand in hierdie stryd te oorwin?`