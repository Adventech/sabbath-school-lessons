---
title:  Vir verdere studie
date:  30/09/2022
---

Lees Ellen G. White, “Waarom is die sonde toegelaat?” bl. 33–43 in _Patriarge en Profete_;  en “Waarom is die sonde toegelaat,” bl. 467–479, in _Die Groot Stryd_.

“Daar was geen moontlikheid van hoop vir die redding van hulle [Satan en sy engele] wat die onuitspreeklike heerlikheid van die hemel en die geweldige majesteit van God gesien het, en wat in die teenwoordigheid van al hierdie glorie teen Hom gerebelleer het nie. Daar was geen nuwe en heerliker vertoning van God se verhewe mag wat hulle meer sou beïndruk het as wat hulle reeds ondervind het nie. As hulle in die ware teenwoordigheid van sulke onuitspreeklike heerlikheid kon rebelleer, kon hulle nie in ’n meer gunstige posisie geplaas word om getoets te word nie.  Daar was geen reserwemag wat aan hulle meer krag kon gee nie, ook nie enige groter hoogtes en dieptes van oneindige heerlikheid wat hulle jaloerse twyfel en opstandige murmurering kon oormeester het nie.  Hulle skuld en hulle straf moes in verhouding met hulle verhewe voorregte in die hemelse howe wees.” — Ellen G. White, _Confrontation_, bl. 21, (_vry vertaal_).

“Van die begin af het God en Christus geweet van die afvalligheid van die Satan en van die val van die mens deur die afvallige se bedrieënde mag.  God het dit nie beskik dat daar sonde sou wees nie, maar Hy het die ontstaan daarvan vooruitgesien en het voorsiening vir dié vreeslike gebeurtenis gemaak.  So groot was Sy liefde vir die wêreld dat Hy Hom verbind het om Sy eniggebore Seun te gee, “sodat elkeen wat in Hom glo, nie verlore mag gaan nie, maar die ewige lewe kan hê” (Johannes 3:16).” — Ellen G. White, _Die Koning van die Eeue_, bl. 22.

**Vrae vir bespreking**:

`Dink na oor die vraag of God eintlik vir die oorsprong en bestaan van die sonde in ons wêreld verantwoordelik is. Hoe kan ons probeer om daardie beskuldiging te beantwoord?`

`Hoe pas die kruis in met ons begrip van die sondeval?  Waarom moet die kruis, en wat daar gebeur het, die middelpunt wees van hoe die oorsprong van sonde verstaan moet word?`

`Na so baie millennia van sonde en lyding in ons wêreld behoort Satan nou ten volle bewus te wees van die tragiese gevolge van sy rebellie. Waarom hou hy dan nog aan om teen God te rebelleer?`

`In Matthéüs 5:43–48 praat Christus oor God se onvoorwaardelike liefde vir alle mense as voorbeeld vir al ons onderlinge verhoudinge en interaksies. Hoe kan jy hierdie voorbeeld in jou gesin en plaaslike gemeente beter weerspieël?`

`Die apostel Petrus waarsku ons dat “die duiwel soos ’n brullende leeu [rondloop] en soek wie hy kan verslind” (I Petrus 5:8). Lees ook Efésiërs 6:10–20. Hoe kan ons teen die “liste van die duiwel” seëvier (Efésiërs 6:11)?`