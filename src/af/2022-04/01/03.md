---
title:  ’n Vrye keuse, die grondslag van liefde
date:  26/09/2022
---

`Lees 1 Johannes 4:7–16. Wat sê hierdie skrifgedeelte aan ons oor vrye keuse as ’n voorwaarde om liefde te kweek?`

Kunsmatige blomme kan pragtig wees, maar hulle groei nie en dra nie blomme soos regte blomme nie. Robotte word vooraf geprogrammeer om te praat en baie take te verrig, maar hulle leef nie en het nie emosies nie. In werklikheid is lewe en vrye keuse noodsaaklike voorwaardes vir iemand om liefde te ontvang, te koester en te deel. So, ons liefdevolle God het engele geskape (wat Lucifer ingesluit het), en daarna ook menslike wesens aan wie Hy ’n vryheid van keuse gegee het en wat die moontlikheid om ’n verkeerde pad te loop, ingesluit het. Met ander woorde, God het die ganse heelal as ’n volmaakte en harmonieuse omgewing geskep vir sy skepsels om in liefde en wysheid te groei.

In I Johannes 4:7–16 bevestig die apostel Johannes dat “God liefde is,” en dat Hy sy liefde vir ons bewys het deur sy eie Seun te stuur om vir ons sondes te kom sterf. As gevolg hiervan behoort ons ons dankbaarheid vir sy eindelose liefde te betoon deur mekaar lief te hê. Sulke liefde, wat ’n Goddelike oorsprong het, sal die mees oortuigende bewys wees dat God in ons woon en ons in Hom. Hierdie beroep om God se liefde teenoor mekaar te weerspieël, maak net sin wanneer dit aan wesens gerig word wat kan kies om daardie liefde te koester en te wys, of, in teenstelling daarmee, om ’n selfgesentreerde lewe te lewe. Maar, vryheid van keuse kan ook maklik misbruik word, ’n hartseer feit wat deur Lucifer se opstand in die hemel werklikheid geword het.

Selfs al word die belangrikheid van die vrye keuse erken, wonder sommige mense steeds _waarom God Lucifer geskape het, al het Hy geweet dat Lucifer in opstand sou kom?_ Beteken die skepping van Lucifer dan dat God eintlik vir die oorsprong van sonde verantwoordelik gehou moet word?

Dit kan ’n baie moeilike vraag wees om oor te spekuleer, want dit word deur baie faktore beïnvloed wat die presiese betekenis van die woord “verantwoordelik” insluit. Die oorsprong en aard van sonde is verborgenhede wat niemand ten volle kan verduidelik nie.

Nietemin, God het nie _bepaal_ dat sonde moes bestaan nie; Hy het die bestaan daarvan net _toegelaat_, en toe, by die kruis, dit op Homself geneem om die uiterste straf vir daardie sonde te betaal, om sodoende Hom in staat te stel om uiteindelik die sonde uit te roei. In al ons bepeinsinge oor die kwaad moet ons nooit vergeet dat God self die hoogste prys vir die sondeprobleem en die kwaad betaal het nie (lees Matthéüs 5:43–48, Romeine 5:6–11), en dat Hy meer gely het as wat enigeen van ons ooit sal ly.

`’n Vrye keuse, ’n gawe van God, is heilig, maar word swaar gelaai met kragtige gevolge - nie  net vir jouself nie, maar ook vir ander. Watter belangrike keuses is jy besig om te maak deur hierdie gawe te gebruik, en wat sal die gevolge wees van watter keuses jy ook al maak?`