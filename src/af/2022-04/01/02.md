---
title:  Die skepping, ’n betuiging van liefde
date:  25/09/2022
---

Die natuur in sy huidige toestand gee ’n dubbelsinnige boodskap wat beide goed en kwaad weerspieël. Roosbome kan pragtige en welriekende rose produseer, maar daarmee saam ook dorings wat skade kan doen en pyn kan veroorsaak. ’n Tropiese Amerikaanse toekan (’n voël met skitterende vere en ’n geweldige rooi snawel) kan ons beïndruk met sy fraaiheid en ons dan ook onstel wanneer ons sien hoe hy die neste van ander voëls aanval en hulle brose kuikens opvreet. Selfs die mens kan een oomblik vriendelik en die volgende oomblik boosaardig en wreed optree. Geen wonder dat daar in die gelykenis van die koring en die onkruid die diensknegte vir die huisheer vra, “ ‘Meneer, het u dan nie goeie saad in u land gesaai nie? Waar kry dit dan die onkruid vandaan’” (Matthéüs 13:27)? En die eienaar antwoord, “‘’n vyandige mens het dit gedoen’ ” (Matthéüs 13:28). Net so het God die heelal volmaak geskep, maar ’n vyand het dit met raaiselagtige sade van sonde besoedel.

`Lees I Johannes 4:8,16. Wat kan die volkome sekerheid dat “God liefde is” aan ons sê oor die aard van Sy skeppingsaktiwiteite?`

Die feit dat “God liefde is”(1 Johannes 4:8,16) bevat ten minste drie grondliggende gevolgtrekkings. Eerstens kan liefde nie alleen bestaan nie, maar moet gedeel word. (Watter soort liefde word nie gedeel nie?) God se liefde word _innerlik_ tussen die Drie Persone van die Godheid gedeel, en _uiterlik_ deur ’n verhouding met alle skepsels. Tweedens toon alles wat God doen sy onvoorwaardelike en onveranderlike liefde. Dit sluit dit wat Hy geskape het in;  sy verlossingsdade, en selfs die uitvoering van sy strafmaatreëls en oordele. Eintlik word “die liefde van God nie minder in sy geregtigheid as in sy genade uitgedruk nie. Geregtigheid is die grondslag van sy troon, en die vrug van sy liefde.” — Ellen G. White, _Die Koning van die Eeue_, bl. 762. En derdens, aangesien God liefde is en alles wat Hy doen sy liefde openbaar, kan Hy nie die bewerker van sonde wees nie, want dit sal ’n direkte teenstelling van sy eie karakter wees.

Maar het God werklik nodig gehad om die heelal te skep? Gesien vanuit die perspektief van sy Oppermag kan gesê word: “Nee”, want dit was sy vrywillige keuse. Maar vanuit die perspektief van Sy liefdevolle natuur, wou Hy ’n heelal geskep het om sy liefde te betoon.  En hoe wonderlik dat Hy sekere vorms van lewe geskape het, soos die mens wat nie alleenlik op sy liefde kon reageer nie, maar ook in staat is om liefde te betoon en te deel, nie net met God nie, maar ook met ander mense. (Lees ook Markus 12:30, 31).

`Kyk na die geskape wêreld rondom jou. Op watter maniere kan jy God se liefde daarin sien ten spyte van die verwoesting wat sonde veroorsaak het? Hoe kan ons lesse van hoop wat deur die Skepping geopenbaar word, daaruit leer?`