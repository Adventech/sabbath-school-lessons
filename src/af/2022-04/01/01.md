---
title:  Opstand in ’n volmaakte heelal
date:  24/09/2022
---

### Skrifverwysings vir hierdie week se studie
I Johannes 4:8,16; I Johannes 4:7–16; Eségiël 28:12–19; Jesaja 14:12–15; Openbaring 12.

> <p>Geheueteks</p>
> “‘Hoe het jy uit die hemel geval, o môrester, seun van die dageraad!  Hoe lê jy teen die aarde neergeslaan, oorweldiger van die nasies!’” (Jesaja 14:12).

Baie denkers het al probeer om die oorsprong van sonde te verduidelik. Sommige stel voor dat sonde nog altyd bestaan het omdat, volgens hulle mening, die goeie net waardeer kan word wanneer dit met die kwaad vergelyk kan word. Ander glo weer dat die wêreld volmaak geskape was, maar dat sonde, op een of ander manier, ontstaan het. Byvoorbeeld, in die Griekse mitologie het sonde ontstaan toe die nuuskierige Pandora ’n verseëlde houer oopgemaak het en al die booshede in die wêreld laat ontsnap het (hierdie mite verduidelik egter nie die oorsprong van die kwaad wat in die houer weggesteek was nie).

In teenstelling hiermee leer die Bybel ons dat ’n liefdevolle God almagtig (I Kronieke 29:10, 11) en volmaak is (Matthéüs 5:48). Alles wat Hy doen, moet dus “volkome” wees (Deuteronómium 32:4), wat natuurlik die skepping van ons wêreld insluit. Hoe het die kwaad en sonde dan in ons volmaakte wêreld ontstaan? Volgens Génesis 3 het die val van Adam en Eva sonde en kwaad, en die dood, laat ontstaan.

Maar daardie antwoord gee aanleiding tot ’n ander vraagstuk. Het die kwaad reeds selfs voor die sondeval bestaan, en het die “slang” dit aan Eva openbaar deur haar te mislei (Génesis 3:1–5). Daarom moet ons tot voor die sondeval teruggaan om die bron en die oorsprong van die euwels wat ons huidige bestaan so oorheers, en ons lewens so ellendig en beroerd maak, te ontdek.

_*Bestudeer hierdie week se les as voorbereiding vir Sabbat, 1 Oktober._