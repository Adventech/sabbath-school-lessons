---
title:  Bedrieg deur die slang
date:  03/10/2022
---

`Lees Génesis 3:1–7. Watter maatstaf het Eva gebruik om tussen God se woord en die slang se woord te kies?`

Génesis 3 is een van die duidelikste voorbeelde van die sielkunde rondom versoeking. God het vir Adam en Eva gewaarsku dat indien hulle van die verbode vrugte sou eet, hulle sekerlik sou sterwe (Génesis 2:16, 17). Deur hom as ’n slang voor te doen, het Satan verskeie welsprekende strategieë gebruik om Eva te mislei.

Eerstens het hy God se spesifieke verbod veralgemeen. En hy sê vir die vrou:  “ ‘Is dit ook so dat God gesê het: Julle mag nie eet van al die bome van die tuin nie?’ ” (Génesis 3:1). Eva se teenargument was dat hulle net verbied was om van daardie spesifieke boom nie te eet nie,  want indien hulle ooit daarvan sou eet of dit aanraak, sou hulle sekerlik sterwe.

Toe het Satan God se verklaring weerlê. Hy het baie uitdruklik gesê, “ ‘Julle sal gewis nie sterwe nie!’ ” (Génesis 3:4).

En uiteindelik het Satan God beskuldig dat Hy opsetlik belangrike kennis van haar en haar man weerhou het. Die bedrieër se argument was, “ ‘maar God weet dat as julle daarvan eet [die verbode vrugte], julle oë sal oopgaan, sodat julle soos God sal wees deur goed en kwaad te ken’ ” (Génesis 3:5).

Eva se nuuskierigheid het haar na die betowerende terrein van Satan gelei. Daar was sy gedwing om te besluit om of getrou aan God se weerhoudende bevel te bly, of om Satan se verleidelike verlokkings te aanvaar. Deur aan God se woord te twyfel, het sy haar eie sintuie gevolg – die empiriese metode, naamlik van persoonlike waarneming — om tussen die twee teenstrydige verklarings te besluit.

Eerstens het sy gesien dat, vanuit ’n _dieetkundige_ perspektief, “die boom goed was om van te eet.” Tweedens, vanuit ’n estetiese oogpunt, dat dit “’n lus was vir die oë.” Derdens, vanuit ’n _logiese_ oorsig, dat dit ’n boom was  “wat ’n mens kan begeer om verstand te verkry.”  Daar, in haar eie gedagtes, het sy beslis goeie redes gehad om aan die woorde van die slang aandag te gee en om van die verbode boom te eet. Ongelukkig was dit wat sy gedoen het.

Sommige mense redeneer dat alle vorms van kennis gangbaar is, solank as ons “die goeie [behou]” (I Thessalonicense 5:21). Maar die tragiese ondervinding van Adam en Eva in die Tuin van Eden demonstreer dat kennis opsigself, baie skadelik kan wees. Daar is sommige dinge wat vir ons inderdaad beter is om nie te weet nie.

`Wat leer hierdie verslag ons oor hoe maklik dit is om ons sondige keuses te rasionaliseer en te regverdig?`