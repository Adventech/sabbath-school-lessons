---
title:  Die gevolge van sonde
date:  05/10/2022
---

Wat was die hoofgevolge van sonde volgens Génesis 3:7–19 en Romeine 5:12?

Omdat Eva deur die oortuigende redevoering van die slang betower was, het sy nie die verreikende gevolge van die pad wat sy besig was om te loop, sien kom nie. Die eet van die verbode vrug was nie so belangrik as dit wat daarop sou volg nie, en wat dit eintlik verteenwoordig het nie. Deur so ’n daad van ongehoorsaamheid het Eva haar lojaliteit teenoor God verbreek en ’n nuwe onderdanigheid aan Satan aanvaar.

Génesis 3 beskryf die val van Adam en Eva en sommige van die tragiese gevolge daarvan. Vanuit ’n teologiese perspektief was beide van hulle deur ’n vrees vir God oorval en het hulle vir Hom gaan wegkruip (Génesis 3:8). Vanuit ’n psigies-sosiale waarneming was hulle skaam oor wat hulle gedoen het, en het hulle mekaar toe begin beskuldig (Génesis 3:7, 9–13). Vanuit ’n fisiese standpunt sou hulle hard moes werk, pyn ondervind en uiteindelik doodgaan (Génesis 3:16–19). En vanuit ’n ekologiese perspektief het die natuurwêreld begin agteruitgaan (Génesis 3:17, 18).

Die Tuin van Eden was nie meer die pragtige en aangename omgewing wat dit aanvanklik was nie.  “Toe hulle in die verwelkende blomme en die vallende blare die eerste tekens van ontbinding gewaar, was Adam en sy gesellin dieper bedroef as wat mense nou oor ’n sterfgeval is.  Die dood van die fyn, tenger blomme was waarlik rede om te treur; maar toe die trotse bome hulle blare afwerp, het die toneel hulle tot die stellige oortuiging gebring dat alles wat lewe, tot die dood bestem is.” — Ellen G. White, _Patriarge en Profete_, bl. 62.

Adam en Eva het nie onmiddellik gesterf soos om op te hou om te bestaan nie, maar op daardie selfde dag het hulle hul die doodsvonnis ontvang.  Die Here het aan Adam gesê, “ ‘In die sweet van jou aangesig sal jy brood eet totdat jy terugkeer na die aarde, want daaruit is jy geneem; Want stof is jy, en tot stof sal jy terugkeer’ ” (Génesis 3:19). Die sondeval het tragiese gevolge vir die hele mensdom gehad. Die apostel Paulus verduidelik dit soos volg: “Daarom, soos deur een mens die sonde in die wêreld ingekom het en deur die sonde die dood, en so die dood tot alle mense deurgedring het, omdat almal gesondig het” (Romeine 5:12).

Die hartseer en pynlike feit is dat net soos die mensdom deur al die eeue gely het, ons ook nog steeds ly as gevolg van wat in Eden gebeur het. Hoe dankbaar moet ons dus nie wees vir Jesus en die kruis nie, want deur die kruis het ons hoop om vir ewig te lewe in ’n wêreld waar sonde nooit weer sal verskyn nie.

`Terwyl ons nadink oor Eva se tragiese ondervinding, watter lesse kan ons oor die gevolge van ons eie sondige handelinge daaruit leer?`