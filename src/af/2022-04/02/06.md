---
title:  Die eerste evangelie-belofte
date:  06/10/2022
---

`Lees Génesis 3:15, 21. Watter hoop vir die hele mensdom kan in hierdie skrifgedeeltes gevind word?`

Génesis 3 beskryf die verskriklike tragedie wat oor die wêreld gekom het ná die sondeval. Alles het verander, en Adam en Eva het die kontras tussen wat die wêreld was en wat dit geword het, waargeneem.

Maar, te midde van hulle frustrasie en wanhoop het God aan hulle sekerheid vir die teenswoordige en hoop vir die toekoms gegee. Eerstens het Hy die slang vervloek deur ’n Messiaanse hoop uit te spreek. Hy het verklaar, “ ‘En Ek sal vyandskap stel tussen jou en die vrou, en tussen jou saad en haar saad. Hý sal jou die kop vermorsel, en jy sal hom in die hakskeen byt’ ” (Génesis 3:15).

Die woord “vyandskap” (in die Hebreeus, _’eybah_) impliseer nie net ’n aanhoudende kosmiese stryd tussen goed en kwaad nie, maar ook ’n persoonlike weersin in sonde wat deur God se genade in die brein van die mens ingeplant is.  Deur ons natuur is ons “dood . . . deur die misdade en die sondes” (Efésiërs 2:1, 5), en “diensknegte . . . van die sonde” (Romeine 6:20.)  Maar, die genade wat Christus in elke mens ingeplant het, skep in ons ’n vyandskap teenoor die Satan. En dit is hierdie “vyandskap,” ’n goddelike gawe vanaf Eden, wat ons toelaat om sy reddende genade te aanvaar. Sonder hierdie genade en krag wat bekeer en hernu, sou die mensdom aangehou het om Satan se gevangenes te wees, diensknegte wat altyd net reg sou wees om te doen wat hy sê.

Toe het die Here ’n dier geoffer om hierdie Messiaanse belofte te illustreer (lees Génesis 3:21). “Toe Adam, volgens God se spesifieke aanwysings ’n offer vir sy sonde gebring het, was dit vir hom ’n uiters pynlike seremonie. Hy moes sy hand oplig om ’n lewe wat net God kan gee, te neem om sodoende ’n offer vir sy sonde te bring. Dit was die eerste keer wat hy gesien het wat die dood behels. Terwyl hy na die bloeiende slagoffer gekyk het wat in doodsangs met die dood geworstel het, moes hy in geloof die Seun van God sien waarvan hierdie slagoffer die voorbeeld was, om die dood namens die mens te sterf.” — Ellen G. White, _The Story of Redemption_, bl. 50, (vry vertaal).

`Lees II Korinthiërs 5:21 en Hebreërs 9:28. Wat leer hierdie verse ons oor wat die eerstekeer in Eden geopenbaar was?`

Wetende dat hulle ook uiteindelik sou moes doodgaan (Génesis 3:19, 22–24), het Adam and Eva die Tuin van Eden verlaat. Maar hulle het nie naak of met hulle eie vyeblaarbedekkings die tuin verlaat nie (Génesis 3:7). God het self vir hulle “rokke van vel gemaak” en dit vir hulle aangetrek (Génesis 3:21), wat ’n simbool was van sy kleed van geregtigheid wat hulle sonde sou bedek (lees Sagaría 3:1–5, Lukas 15:22). Daarom, selfs daar aan die begin, reg van die begin af in Eden, was die evangelie aan die mens geopenbaar.