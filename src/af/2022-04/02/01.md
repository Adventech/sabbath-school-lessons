---
title:  Die dood in ’n sondige wêreld
date:  01/10/2022
---

### Skrifverwysings vir hierdie week se studie
Génesis 2:16,17; Génesis 3:1–7; Psalm 115:17; Johannes 5:28,29; Romeine 5:12; II Korinthiërs 5:21.

> <p>Geheueteks</p>
> “Daarom, soos deur een mens die sonde in die wêreld ingekom het en deur die sonde die dood, en so die dood tot alle mense deurgedring het, omdat almal gesondig het” (Romeine 5:12).

Christus was die Goddelike Werktuig deur wie God die heelal en die wêreld tot stand gebring het (Johannes 1:1–3,10; Kolossense 1:16; Hebreërs 1:2). Maar, toe God die Vader spesiale eer aan Christus toegeken en aangekondig het dat Hulle hierdie wêreld saam sou skep, “was Lucifer afgunstig en jaloers op Jesus Christus” (Ellen G. White, _The Story of Redemption_, bl. 14), [_vry vertaal_], en het hy teen Hulle saamgesweer.

Omdat hy uit die hemel gewerp was, het Satan besluit om “Adam en Eva se geluk [op aarde] te vernietig” en so “verdriet in die hemel” te veroorsaak.  Hy het gedink dat “as hy op een of ander manier hulle [Adam en Eva] kon bedrieg om ongehoorsaam te wees, God op een of ander manier voorsiening sou gemaak het om hulle te vergewe, en dan sou hy en al die gevalle engele regverdiglik toegelaat word om saam met Adam en Eva in God se genade te deel.” — Ellen G. White, _The Story of Redemption_, bl. 27, (_vry vertaal_). Omdat Hy ten volle bewus was van Satan se strategie, het God Adam en Eva gewaarsku om hulleself nie aan versoeking bloot te stel nie (Génesis 2:16,17). Dit beteken dat selfs toe die wêreld nog volmaak en onskuldig was, daar reeds al duidelike beperkinge vir die mens was wat gehoorsaamheid vereis het. Hierdie week gaan ons die val van Adam en Eva bepeins; hoe sonde en die dood ons wêreld oorgeneem het, en hoe God selfs al in Eden saad van hoop vir die mensdom geplant het.

_*Bestudeer hierdie week se les as voorbereiding vir Sabbat, 8 Oktober._