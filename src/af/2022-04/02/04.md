---
title:  “Julle sal gewis nie sterwe nie”
date:  04/10/2022
---

`Lees Génesis 3:4. Hoe is hierdie leuen op baie verskillende maniere deur die eeue herhaal?`

’n Kragtige manifestasie van hierdie leuen word in die algemene geloofsbelydenis van die onsterflikheid van die siel gesien. Hierdie opvatting was die grondslag van baie antieke godsdienste en filosofieë. In antieke Egipte het dit aanleiding gegee tot die balseming van afgestorwenes, en het ook die argitektuur van die grafte beïnvloed, soos in die piramides gesien kan word.

Hierdie teorie het ook een van die hoofpilare van die Griekse filosofie geword. Byvoorbeeld, in _The Republic of Plato_, vra Socrates vir Glaucon: “Is jy bewus daarvan dat ons siele onsterflik is en nooit sal vergaan nie?”, (_vry vertaal_). In Plato se Phaedo redeneer Socrates op dieselfde wyse en sê dat die “siel onsterflik en onverganklik is, en dat ons siele werklik in Hades sal bestaan.” Hierdie filosofiese begrippe sou ’n groot deel van die westerse kultuur en selfs die Christendom ná die Apostoliese tydperk, beïnvloed. Maar dit het baie vroeër reeds in die Tuin van Eden deur Satan self, onstaan.

Terwyl Satan Eva versoek het, het hy haar verseker, “ ‘Julle sal gewis nie sterwe nie!’ ” (Génesis 3:4). Met hierdie uitdruklike bewering het Satan sy eie woord bo God se woord gestel.

`In teenstelling met die onsterflikheid van die siel, wat leer die volgende verse ons, en hoe kan dit gebruik word om die leuen teë te werk? (Psalm 115:17; Johannes 5:28,29; Psalm 146:4; Matthéüs 10:28; I Korinthiërs 15:51–58).`

Die sataniese teorie van die natuurlike onsterflikheid van die siel het bly voortbestaan, selfs in ons moderne wêreld.  Boeke, films en TV-programme hou aan om hierdie idee aan te beveel, dat wanneer ons doodgaan, ons doodeenvoudig na ’n ander bewustheidstoestand oorgaan. Dis so jammer dat hierdie leuen ook vanaf baie Christenkerke se kansels verkondig word. Die wetenskap het selfs betrokke geraak. Daar is ’n organisasie in die Verenigde State wat probeer om tegnologie te ontwikkel wat, soos hulle beweer, die lewendes in staat sal stel om die dooies te kontak wat, soos hulle glo, nog steeds leef, maar as “PMPs”, “postmaterial persons” bestaan. Met so ’n heersende leuen is dit dus geen verrassing dat hierdie misleiding ’n baie belangrike rol in die eindtydgebeure van die mens se geskiedenis, sal speel nie.

`Op watter manier word hierdie leuen in jou eie kultuur geopenbaar? Hoekom moet ons meer op die Woord van God as op ons sintuie steun?`