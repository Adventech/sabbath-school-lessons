---
title:  Verklarings wat spanning veroorsaak
date:  02/10/2022
---

God het die wêreld volmaak geskape (Génesis 1:31). Die dood was ’n onbekende ondervinding vir Adam en Eva. In hierdie konteks het God na die Tuin van Eden gekom en die volgende waarskuwing gegee:“ ‘Van al die bome van die tuin mag jy vry eet, maar van die boom van die kennis van goed en kwaad, daarvan mag jy nie eet nie; want die dag as jy daarvan eet, sal jy sekerlik sterwe.’ ” (Génesis 2:16,17).

`Hoe toon Génesis 2:16,17 dat daar ’n vrye keuse in die volmaakte omgewing van Eden was? Met ander woorde, waarom sou dit vir God nodig gewees het om hulle te waarsku as hulle nie ’n vrye keuse gehad nie?`

Met die verloop van tyd, nadat God hulle gewaarsku het, het Satan in die vorm van ’n slang in Eden verskyn. Eva het gesien hoe die slang die verbode vrug eet en geniet, sonder om dood te gaan. “Hy het self van die verbode vrugte geëet . . .” (Ellen G. White, _Patriarge en Profete_, bl. 54), en niks het met hom gebeur nie.

`Lees Génesis 3:1–4. As jy jou ten volle met Eva en haar situasie vereenselwig, waarom kon daardie woorde oortuigend geklink het?`

Vanuit die perspektief van menslike logika kon die argument van die slang baie meer oortuigend as die Woord van God geklink het. Eerstens was daar tot op daardie stadium in die wêreld geen bewys vir die bestaan van sonde en die dood nie. Tweedens was die slang besig om van die verbode vrug te eet en dit baie te geniet. So, waarom sou Eva haarself weerhou om ook dieselfde te doen? God se bevel het nou te beperkend en sinneloos voorgekom.

Ongelukkig, terwyl sy tussen die twee teenstrydige verklarings moes besluit, het Eva drie basiese beginsels geïgnoreer: (1) die mens se redeneringsvermoë is nie altyd die veiligste manier om geestelike sake te evalueer nie; (2) die Woord van God skyn vir ons onlogies en sinneloos te wees, maar dit is altyd reg en vertrouenswaardig;  en

(3) daar is dinge wat nie opsigself boos en verkeerd is nie, maar God het dit as toetse van gehoorsaamheid gekies.

Ons moet besef dat die ondervinding van Eva in die Tuin van Eden nie net ’n enkele geval in die verloop van tyd is nie. Elke dag en elke oomblik moet ons tussen die Woord van God (wat vir baie ongewild kan wees) en die verleidelike aantrekkingskrag van ons kultuur wat ons omring, kies. Ons keuse het ewige nagevolge.

`Op watter maniere bots die suiwer leer van die Bybel met die gewoontes van die wêreld?`