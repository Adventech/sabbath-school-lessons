---
title:  Skyndood-ondervindinge
date:  05/12/2022
---

Sommige van die mees populêre moderne argumente om die teorie van die natuurlike onsterflikheid van die siel te ”bewys”, is “skyndoodondervindinge.” In sy boek, _Life After Life: The Investigation of a Phenomenon—Survival of Bodily Death_ (Atlanta, GA: Mockingbird, 1975), het Raymond A. Moody Jr. die resultate van sy vyfjaarlange studie op meer as ’n honderd mense wat “klinies dood” was en weer bygekom het, bekendgemaak. Hierdie individue het daarop aanspraak gemaak dat hulle ’n liefdevolle en innige wese wat met lig omstraal was, gesien het, voordat hulle weer lewend geword het.  Hierdie inligting was as ’n “opwindende bewys van die oorlewing van die menslike gees ná die dood” (_kommentaar op die rugkant van die boek_), gesien. Deur die jare was baie ander soortgelyke boeke wat dieselfde idee bevorder het, gepubliseer. (Verwys na Les 2.)

`Lees die verslae van dooies wat opgewek was in I Konings 17:22–24, II Konings 4:34–37, Markus 5:41–43, Lukas 7:14–17, en Johannes 11:40–44. Hoeveel van hulle praat oor enige bewustelike bestaan terwyl hulle dood was, en waarom is die antwoorde daarop belangrik?`

Alle skyndoodondervindinge in die moderne literatuur verwys na mense wat _klinies_ as dood beskou was, maar nie regtig dood was nie, in teenstelling met Lasarus, wat vir vier dae dood was en wat al begin ruik het (Johannes 11:39). Nie Lasarus of enige van die ander wat uit die dood in bybelse tye opgewek was, het van enige hiernamaalse ondervindinge gepraat nie, of dit nou in die paradys, in die vagevuur of in die hel was nie. Hierdie is inderdaad ’n stille argument, maar stem ten volle ooreen met die bybelse lering oor die bewustelose toestand van die dode!

Maar wat van die “skyndood”-ondervindinge waarvan daar so algemeen gepraat word vandag? As ons die bybelse lering van die bewustelose slaaptoestand van die dode aanvaar (Job 3:11–13, Psalm 115:17 en 146:4, Prediker 9:10), word ons met twee hoofmoontlikhede gelaat: dit is of natuurlike psigo-chemiese hallusinasies in die uiterste gevalle, of dit kan bonatuurlike sataniese misleidende ondervindings wees (II Korinthiërs 11:14). Sataniese misleiding kan inderdaad die verklaring daarvoor wees, veral omdat in sommige gevalle hierdie mense daarop aanspraak maak dat hulle met hulle afgestorwe familielede gepraat het! Maar dit kan ook ’n kombinasie van beide wees.

Met hierdie heersende misleiding wat so oortuigend vir baie mense is, is dit uiters belangrik dat ons ferm aan die leer van die Woord van God vashou ten spyte van watter ondervindinge ons of andere ook al mag gehad het wat met wat die Bybel leer, bots.

`Hoe boeiend is dit nie dat die skyndoodondervindinge dikwels saam met publikasies van die “wetenskap” verskyn nie? Wat leer dit ons oor hoe versigtig ons selfs met wat die wetenskap “bewys”, behoort te wees?`