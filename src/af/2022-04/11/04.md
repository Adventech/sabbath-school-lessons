---
title:  Reïnkarnasie
date:  06/12/2022
---

Die heidense beskouing van ’n onsterflike siel verskaf die fondament vir die onbybelse teorie van reïnkarnasie of sielsverhuising. Hierdie teorie was en word steeds deur vername wêreldwye godsdienstige gelowe aanvaar. Terwyl die meeste Christene in die bestaan van ’n onsterflike siel glo wat permanent in die hemel of in die hel ná die dood woon, aanvaar diegene wat in reïnkarnasie glo dat so ’n onsterflike siel deur baie siklusse van dood en hergeboorte beweeg.

Vir sommige is reïnkarnasie ’n proses van geestelike evolusie wat die gees toelaat om vir ewig hoër vlakke van kennis en moraliteit te bereik op sy reis na volmaaktheid. Hindoes glo dat die ewiglewende siel deur geleidelike vordering van bewustheid of “samsara” deur ses lewensvlakke beweeg: waterdiere, plante, reptiele en insekte, voëls, landdiere en menslike wesens wat die inwoners van die hemel insluit.

`Lees Hebreërs 9:25–28 en I Petrus 3:18.  Indien Jesus net “eenkeer” gesterf het (Hebreërs 9:28, I Petrus 3:18) en alle mense ook net “eenkeer” sterf (Hebreërs 9:27), waarom glo sommige beweerde Christene in een of ander vorm van reïnkarnasie?`

Baie mense glo nie in wat hulle _behoort_ te glo nie, maar in wat hulle wil glo. As ’n teorie vir hulle bestaansvrede en vertroosting verskaf, is dit genoegsaam en skik dit die beredenering daarvan vir hulle. Maar vir hulle wat die Bybel ernstig opneem, is daar geen manier dat hulle die teorie van reïnkarnasie sal aanvaar nie.

Eerstens weerspreek hierdie teorie die bybelse lering van die onsterflikheid van die “siel” en die opstanding van die liggaam (I Thessalonicense 4:13–18).

Tweedens weerspreek dit die leerstelling van redding deur genade en deur geloof alleen in die verlossingswerk van Jesus Christus (Efésiërs 2:8–10), en word dit deur die mens se werke vervang.

Derdens weerspreek die teorie die bybelse lering dat jou ewige lotsbestemming vir altyd deur jou lewensbesluite bepaal word (Matthéüs 22:1–14 en 25:31–46). Vierdens misken hierdie teorie die betekenis en werklikheid van Christus se tweede koms (Johannes 14:1–3). En vyfdens bied die teorie nadoodse geleenthede vir iemand wat nog sy eie valstrikke en tekortkominge moet oorkom, wat onbybels is (Hebreërs 9:27). Kortliks, daar is geen plek vir die opvatting van reïnkarnasie in die Christelike geloof nie.