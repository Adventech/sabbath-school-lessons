---
title:  Persoonsbedrog en ander verskynings
date:  08/12/2022
---

Iets wat met waarsêery saamgaan, is demoniese persoonsbedrog wat in die vorm van afgestorwe familielede, vriende of enigiemand anders, verskyn. Beide die fisiese verskyning lyk soos, en die stem klink net soos die afgestorwene s’n. Al hierdie sataniese misleidings sal gebruik word om almal wat nie in God se Woord gegrond is nie, te bedrieg. Ellen G. White waarsku, “Waar die leuenagtige geeste hulleself as die apostels voordoen, laat hulle die apostels weerspreek wat hulle voorheen onder ingewing van die Heilige Gees op aarde geskryf het.” — _Die Groot Stryd_, bl. 557. En, “As kronende toneel in die groot drama van bedrog sal Satan hom voordoen as Christus.” — _Die Groot Stryd_, bl. 624.

`Lees II Korinthiërs 11:14,15 en Efésiërs 6:10–18. Wat moet ons beskerming teen sulke demoniese misleidings wees?`

Die apostel Paulus waarsku ons: “Want ons worstelstryd is nie teen vlees en bloed nie, maar teen die owerhede, teen die magte, teen die wêreldheersers van die duisternis van hierdie eeu, teen die bose geeste in die lug” (Efésiërs 6:12). Ons kan alleenlik teen hierdie misleidings beskerm word deur die “volle wapenrusting van God” (Efésiërs 6:13) op te neem soos dit in Efésiërs 6:13–18 beskryf word.

Die sataniese persoonsbedrog en verskynings kan skrikwekkend en misleidend wees, maar dit kan nie diegene wat deur God beskerm word en in sy Woord gegrond is, onkant vang nie. Diegene wat in die bybelse leerstelling oor die voorwaardelike onsterflikheid van die mens glo, weet vanuit ’n leerstellige perspektief dat enige verskyning van of kommunikasie met die dode ’n sataniese oorsprong het en dus deur die kragtige genade van God verwerp moet word. Weereens, dit maak nie saak hoe kragtig, hoe oortuigend en skynbaar werklik die manifestasie is nie, ons moet altyd op die leerstelling dat die dode in die graf slaap, vasstaan.

Dink daaraan, een van jou geliefdes sterf en jy glo dat dit hierdie geliefde is wat aan jou verskyn? En daar word aan jou gesê hoe lief die persoon jou het en hoe baie hulle jou mis? En hulle praat oor dinge waarvan, ja, net hulle en jy weet? Daar word ook genoem dat hulle nou op ’n beter plek is? Indien ’n persoon nie volkome in wat die Bybel oor die toestand van die dode leer, gegrond is nie, dink net hoe maklik daar voor so ’n misleiding geswig sal kan word, veral omdat so ’n persoon dit ook graag _wil_ glo.

`Wat beteken dit om die “volle wapenrusting van God” aan te trek? Hoe kan ons dit elke dag op elke gebied van ons lewens prakties doen, en nie net wanneer ons met eindtyd-misleidings te doen het nie?`