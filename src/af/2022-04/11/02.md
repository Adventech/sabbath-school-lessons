---
title:  Mistisisme
date:  04/12/2022
---

Ons wêreld was al en word nog steeds deur die kragtige golwe van mistisisme deurdrenk. Die woord “mistisisme” is ’n ingewikkelde woord of term wat ’n baie groot verskeidenheid gedagtes insluit. Vanuit ’n godsdienstige perspektief impliseer die woord eenwording tussen die individu en die goddelike of absolusie (dit wat vryspraak of vergifnis bied), en wat een of ander geestelike ondervinding of verrukking of droomtoestand tot gevolg het. Sommige kerke se aanbiddingstelsel word selfs daardeur gekenmerk. Die verskynsel kan in vorm en intensiteit verskil, maar die neiging is altyd om die outoriteit van die geskrewe Woord van God met jou eie subjektiewe ondervindinge te vervang. In elk geval, baie van die Bybel se leerstellige funksies gaan verlore, en dan bly die Christen kwesbaar. Hierdie soort subjektiewe godsdiens verskaf nie beskerming teen enige misleiding nie, veral wat eindtydgebeure betref.

`Lees Matthéüs 7:21–27. Met verwysing na Jesus se woorde, wat beteken dit om ons geestelike huis “op die rots” te bou, en om dit “op die sand” te bou?`

Daar is ’n sterk neiging in die postmoderne Christelike wêreld om die toepaslikheid van bybelse leerstellings af te breek en dit as vermoeiende herhalings van ’n ouderwetse godsdiensvorm te ag. Sodoende word die _leringe_ van Christus kunsmatig en met die _persoon_ van Christus vervang — daar word byvoorbeeld geredeneer dat een of ander bybelse verhaal nie waar kan wees nie omdat Jesus, soos hulle Hom verstaan, nooit sou toegelaat het dat dit wat daar geskryf staan, sou gebeur het nie. Persoonlike gevoelens en smaak word dan die maatstaf om die Skrif te interpreteer of selfs om dit wat die Bybel duidelik leer, te verwerp, en dikwels gaan dit oor gehoorsaamheid aan God wat, soos Jesus gesê het, belangrik is soos om jou huis op die rots te bou.

Hulle wat dink dat dit nie saak maak wat hulle oor leerstellings glo nie, maar dat hulle net in Jesus Christus moet glo, beweeg op gevaarlike grond. Die Roomse vervolgers wat tallose Protestante tot die dood veroordeel het, het in Jesus Christus geglo. Hulle wie in Christus se Naam “duiwels uitgedrywe” het (Matthéüs 7:22), het in Hom geglo. “Die stelling dat dit nie eintlik saak maak wat ’n mens glo nie, is een van Satan se suksesvolste vorms van bedrog. Hy weet goed dat die waarheid, aangeneem uit liefde, die siel van diegene wat dit aanneem, heilig; daarom is hy gedurig daarop uit om valse teorieë, fabels en ’n ander evangelie in die plek daarvan te stel.” — Ellen G. White, _Die Groot Stryd_, bl. 520.

`Hoe kan ons teen die menslike neiging veg om ons emosies en begeertes toe te laat om dinge te doen wat teen die Woord van God is?`