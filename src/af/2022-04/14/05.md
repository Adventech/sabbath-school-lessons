---
title:  Geen meer dood en trane nie
date:  28/12/2022
---

Die teorie van ’n onsterflike siel en om vir altyd in ’n ewigbrandende hel te ly, weerspreek die bybelse lering dat daar in die nuwe hemel en op die nuwe aarde “ ‘geen dood meer [sal] wees nie, ook [nie] droefheid en geween’” nie (Openbaring 21:4). Indien die teorie van ’n ewigbrandende hel waar is, dan sal die “tweede dood” nie die sonde en sondaars uit die heelal kan uitwis nie, maar hulle in ’n ewigbrandende hel van droefheid en trane inperk. En verder as wat reeds genoem is: so sal die heelal nooit ten volle tot sy oorspronklike volkmaaktheid herstel kan word nie. Maar, loof die Here dat die Bybel ’n heel ander prentjie skilder!

`Lees Jesaja 25:8, Openbaring 7:17 en 21:4. Hoeveel vertroosting en hoop kan hierdie skrifgedeeltes ons bied te midde van die beproewinge en lyding van hierdie hedendaagse wêreld?`

Die lewe kan baie moeilik, onregverdig en wreed wees. Sommige mense wat baie kosbaar vir ons is, word wreed deur die koue wegraping van die dood van ons af weggeneem. Of, sommige mense word subtiel deel van ons lewens, wen ons liefde en verdwyn dan uit ons lewens uit asof niks gebeur het nie. Hoe verskriklik is dit nie om deur iemand vir wie jy liefgeraak het en wie jy vertrou het, in die steek gelaat te word nie.

Daar is oomblikke wanneer jy in jou gebrokenheid wonder of dit die moeite werd is om te lewe. Maar, ongeag wat ons verdriet ook al mag wees, God is altyd gretig om soveel trane as moontlik van ons wange af te vee. Ongelukkig sal sommige van ons hartseerste trane aanhou vloei tot daardie glorieryke dag wanneer die dood, droefheid en trane sal ophou om te bestaan (Openbaring 21:1–5).

Ons kan daarop reken dat God elke menslike wese regverdig en met liefde in die finale oordeel sal behandel. Al ons geliefdes wat in Christus gesterf het, sal uit die dood opgewek word om saam met ons deur die ewigheid te wees. Die wat die ewige lewe nie waardig was nie, sal uiteindelik ophou om te bestaan sonder om in ’n “onaangename” hemel te leef, of in ’n ewigbrandende hel te brand. Ons grootste vertroosting is om te weet dat God almal regverdig sal behandel. Wanneer die dood finaal ophou om te bestaan, sal die verlostes met vreugde uitroep, “ ‘Dood, waar is jou angel? Doderyk, waar is jou oorwinning?’ ” (I Korinthiërs 15:54,55).

Die Here belowe dat in die nuwe hemel en op die nuwe aarde wat Hy gaan skep, “ ‘aan die vorige dinge [nie] gedink [sal] word en hulle [nie] in die hart [sal] opkom nie’ ” (Jesaja 65:17). Dit beteken nie dat die hemel ’n plek van vergeetagtigheid sal wees nie, maar liewer dat die verlede nie die blywende geluk van die hemel sal ondermyn nie.

`Wie het nog nie die onregverdige verwoestende skade van die mens se bestaan hier op aarde ondervind nie? Hoe kan ons leer om, veral wanneer dit sleg gaan, te vertrou en  ons tot die uiterste moontlike mate in God se goedheid en liefde te verheug?`