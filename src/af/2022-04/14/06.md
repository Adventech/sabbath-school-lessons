---
title:  Sy Naam op hulle voorhoofde
date:  29/12/2022
---

`Lees Openbaring 22:3–5. Hoe kan ons sekerheid hê dat ons deel van die groep sal wees wat die naam van God op hulle voorhoofde geskrywe sal hê?  Of, kan ons sekerheid hê?`

Na die opstand van Lucifer en toe die sondeval van Adam en Eva, kon God die twee sondaars vernietig het.  Maar, om sy onvoorwaardelike liefde vir sy skepsele te bewys, het God ’n genadeplan gereedgehad om almal te red wat sy verlossingsaanbod wil aanvaar. Dit staan bekend as die “plan van verlossing” wat, hoewel dit selfs al voor die skepping van die wêreld gereed was (Efésiërs 1:3,4; II Timóthéüs 1:9; Titus 1:2; Openbaring 13:8), vir die eerste keer in die Tuin van Eden aan die mens, net na die sondeval, voorgestel was. Dit was toe verder in die tipes en deur die vooruitsiende uitbeeldings van die Hebreeuse heiligdomdiens (Exodus 25) geopenbaar. En daarna was dit deur die lewe, dood en opstanding van Jesus ten volle bekendgemaak (lees Romeine 5).

Die middelpunt van die plan van verlossing is die belofte van die ewige lewe wat op die verdienste van Jesus gegrond is vir almal wat dit deur geloof aanvaar, nl. die groot voorsiening wat by die kruis vir ons gemaak was. Voor die kruis en na die kruis was verlossing nog altyd deur geloof beskikbaar en nog nooit deur werke nie, maak nie saak hoeveel werke deur ons verlossing weerkaats word nie.

`Paulus skryf die volgende oor Abraham wat lank voor die koms van Christus as ’n voorbeeld van verlossing deur geloof, geleef het: “Want as Abraham uit die werke geregverdig is, het hy iets om op te roem, maar nie teenoor God nie. Want wat sê die Skrif? Abraham het in God geglo, en dit is hom tot geregtigheid gereken’ ” (Romeine 4:2, 3). Hoe help hierdie verse ons om te verstaan wat verlossing deur geloof alles behels?`

Ons kan dus seker van ons redding wees as ons Jesus gekies het, ’n totale oorgawe aan Hom gemaak het en sy beloftes vir ons toege-eien het, en wat daardie beloftes van ’n nuwe lewe in Hom noual insluit, d.i. as ons volkome sy meriete en niks anders aanvaar nie.  Abraham het geglo en hy was regverdig verklaar; dit werk dieselfde vir ons.

Dit is dan wat dit beteken om sy Naam op ons voorhoofde geskrywe te hê. As dit nou op ons voorhoof geskrywe is en ons draai nie weg van Hom af nie, dan sal dit ook op ons voorhoofde in die nuwe hemele en op die nuwe aarde geskryf staan.