---
title:  ’n Nuwe hemel en ’n nuwe aarde
date:  25/12/2022
---

Sommige volgelinge van die Griekse filosofie aanvaar die idee dat wanneer iets fisies is, dit sleg is. Dit is waarom dit vir hulle ondenkbaar is dat daar ’n regte hemel met regte mense in die toekoms gaan wees. So word daar dan gedink dat indien daar ’n hemel is waar dit net goed gaan, dit dan suiwer geestelik van aard moet wees met geen gebreke soos in die fisiese wêreld nie. Indien iets dan uit materie bestaan, neem hulle aan, kan dit nie geestelik wees nie; en indien iets geestelik is, kan dit nie uit materie bestaan nie. In teenstelling hiermee praat die Bybel van die hemel as ’n plek wat werklik bestaan, maar sonder die beperkings wat deur die teenwoordigheid van sonde afgedwing word.

`Lees Jesaja 65:17–25 en 66:22,23; II Petrus 3:13; en Openbaring 21:1–5. Wat is die uiteindelike boodskap van hierdie skrifgedeeltes?`

Die boek Jesaja gee interessante insigte oor hoe die aarde sou gelyk het indien die volk Israel getrou aan hulle verbond met God gebly het (Jesaja 65:17–25 en 66:22,23; vergelyk met Deuteronómium 28). Die ganse omgewing met die verskeie ongelooflike bewyse van lewe sou meer en meer in die rigting van God se oorspronklike plan ontwikkel het, selfs tot hoe die wêreld voor die sondeval gelyk het.

Maar, daardie plan het nie volgens verwagting werklikheid geword nie. Toe was daar ’n nuwe plan tot stand gebring, maar hierdie keer d.m.v. die kerk wat uit Jode en heidene uit alle nasies bestaan het (Matthéüs 28:18–20, I Petrus 2:9). Die profesieë van Jesaja moet dus weer gelees word vanuit die kerk se perspektief (II Petrus 3:13, Openbaring 21:1–5).

“In die Bybel word die erfdeel van die verlostes ’n vaderland genoem. (Hebreërs 11:14-16.) In daardie land sal die hemelse Herder Sy kudde na fonteine van lewende waters lei. Die boom van die lewe gee elke maand sy vrugte en die blare van die boom is vir die genesing van die nasies. Daar is strome wat nooit opdroog nie, so helder as kristal, en langs hulle groei bome wat hulle skaduwees werp op die paaie wat vir die verlostes van die Here berei is. Daar is wyd uitgestrekte vlaktes, begrens deur pragtige heuwels en deur die berge van God met hulle hoë spitse. Op daardie vreedsame vlaktes, langs daardie lewende strome, vind Gods volk wat so lank pelgrims en swerwelinge was, ’n tuiste.” — Ellen G. White, _Die Groot Stryd_, bl. 675.

`Baie sekulêre skrywers wat nie van die ewige hoop soos die Skrif dit aanbied, weet nie, het al die betekenloosheid van die mens se bestaan betreur. Ten spyte daarvan dat hulle die toekoms verkeerd verstaan, waarom is dit moeilik om met hulle oor hulle begrip van die betekenisloosheid van die lewe sonder ’n toekomstige hoop, te redeneer? Bring jou antwoord na die klas op Sabbat.`