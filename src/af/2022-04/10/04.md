---
title:  Die heiliges in die vagevuur
date:  29/11/2022
---

Die Rooms-Katolieke Kerk glo dat die dode wat nie die hel verdien nie, maar wat nog nie goedgenoeg vir die paradys is nie, kan van hulle sondes gesuiwer word en dan van daar na die paradys opvaar. Hulle lyding in die vagevuur kan deur die gebede van en boetedoening deur hulle geliefdes, versag word.

Die Kategismus van die Katolieke Kerk is baie beslis oor die vagevuur: “Almal wat in God se genade en vriendskap sterf, maar nog nie volmaak gesuiwer is nie, het inderdaad die versekering dat hulle vir ewig gered is; maar ná hulle dood, moet hulle gesuiwer word om heilig genoeg te word om in die vreugde van die hemel te kan ingaan.” — _Catechism of the Catholic Church_, (New York: Doubleday, 1995) bl. 291, (_vry vertaal_). Hierdie leerstelling verklaar ook dat die dode se foltering verlig kan word deur die gebede van hulle geliefdes asook deur ander dade wat namens hulle gedoen word.  “Die kerk beveel ook liefdesgawes, aflate en boetedoening namens die dooies, aan.” — _Catechism of the Catholic Church_, bl. 291, (_vry vertaal_).

`Lees Prediker 9:10, Eségiël 18:20–22, en Hebreërs 9:27. Hoe weerlê hierdie skrifgedeeltes die teorie van die vagevuur?`

Die dogma van die vagevuur kombineer die heidense beskouing van ’n brandende hel met die heidense praktyk om vir die dode te bid. Hierdie leerstelling is onaanvaarbaar vir diegene wat in die bybelse leerstellings glo: (1) dat die dode bewusteloos rustend in hulle grafte bly (Prediker 9:10); (2) dat die regverdigheid van een gevalle menslike wese nie na ’n ander gevalle mens oorgeplaas kan word nie (Eségiël 18:20–22); (3) dat ons enigste Middelaar Jesus Christus is (I Timótheüs 2:5); en (4) dat ná die dood die finale oordeel volg sonder enige tweede kans om uit die verleiding van ’n sondige lewe bekeer te word nie (Hebreërs 9:27).

’n Selfs meer ernstige veronderstelling is hoe die onbybelse teorie van die vagevuur God se eie karakter verdraai.  Inderdaad is dit “Satan se werk na sy sondeval om ons hemelse Vader verkeerd voor te stel.  Hy het die leerstelling van die onsterflikheid van die siel geproduseer. . . . Die idee van ’n ewigbrandende hel was deur Satan uitgedink; die vagevuur is sy uitvinding. Hierdie leringe vervals die karakter van God om Hom as ongenaakbaar, wraaksugtig, arbitrêr en onvergewensgesind voor te stel.” — Ellen G. White, _Manuscript 51_ (Dec. 10), 1890, [vry vertaal]. In plaas daarvan dat die dode slaap en op Christus se wederkoms wag, sê hierdie standpunt dat hulle in die vagevuur brand totdat iemand daarin slaag om hulle daaruit te verlos.

`Wat leer dwaalleringe soos die vagevuur of ewige foltering ons oor hoe belangrik leerstellings is? Waarom is wat ons glo, belangrik, en nie net in wie ons glo nie?`