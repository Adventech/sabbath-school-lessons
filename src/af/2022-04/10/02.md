---
title:  Onsterflike wurms?
date:  27/11/2022
---

`Vergelyk Markus 9:42–48 met Jesaja 66:24. Hoe verstaan jy die uitdrukking “hulle wurm nie sterf [nie]” (Markus 9:48)?`

Sommige mense interpreteer die enkelvoudige selfstandige naamwoord “wurm” (Markus 9:48) as ’n sinspeling op die goddelose se vermoedelike liggaamlose siel of gees ná die dood, wat hel toe vlieg waar dit nooit doodgaan nie en vir ewig ly en gefolter word.

Maar hierdie interpretasie weerspieël nie die bybelse beskouing van die onbewuste toestand in die dood nie; dit ignoreer ook die Ou Testamentiese agtergrond van hierdie skrifgedeelte. Eintlik word “die enkelvoud ‘die wurm’ generies gebruik vir ‘die wurms’ — dit beteken nie net een wurm nie. Dit verwys na wurms wat op ontbinde liggame voed.” — Robert G. Bratcher and Eugene A. Nida, _A Translator’s Handbook on the Gospel of Mark_ (London: United Bibles Societies, 1961), bl. 304, [_vry vertaal_].

In Markus 9:48 haal Jesus uit Jesaja 66:24 aan: “En hulle sal uitgaan en die lyke sien van die mense wat teen My opgestaan het; want hulle wurm sal nie sterwe en hulle vuur sal nie uitgeblus word nie, en hulle sal afgryslik wees vir alle vlees”.

Hierdie skrikaanjaende metaforiese toneel beeld ’n slagveld uit van God se vyande wat op die grond dood lê om tot niet te gaan. Die liggame wat nie deur die vuur verteer word nie, word deur wurms ontbind, of dalk eerste deur wurms en dan deur die vuur.  Anders gestel, daar is geen verwysing na enige beweerde siel wat die vernietiging van die liggaam ontglip en hel toe vlieg nie.

Maar wat van die “wurms” wat nooit sterf nie? Die metaforiese taal van Jesaja

66:24 (aangehaal in Markus 9:48) impliseer nie dat daardie wurms onsterflik is nie. (Onsterflike wurms?) Die klem is op die feit dat die wurms hulle vernietigende taak nie onklaar los nie. Met ander woorde, hulle hou aan om die liggame van hierdie goddeloses te verorber totdat hulle liggame vernietig is. In teenstelling hiermee sal God se getroue kinders vol vreugde in “die nuwe hemel en [_op_] die nuwe aarde” woon en in die teenwoordigheid van God self, aanbid (Jesaja 66:22, 23). Met sulke teëstellende eindbestemmings in gedagte is dit geen wonder dat Jesus verklaar het dat dit ver beter vir iemand sal wees om die koninkryk van God sonder ’n belangrike liggaamsdeel in te gaan — sonder ’n hand of ’n voet, of selfs ’n oog — as om ’n volmaakte liggaam te hê wat deur die wurms vernietig en deur die vuur verteer word (Markus 9:42–48).

`Na dit alles sal ons óf geheel en al gered, óf heeltemal verlore wees. Daar is geen middeweg nie.  Ons kan óf die ewige lewe ontvang óf ons sal ewige vernietiging tegemoet gaan. Watter keuses moet jy vandag maak? Hoe behoort hierdie werklikheid — die ewige lewe of ewige vernietiging — daardie keuses te beïnvloed?`