---
title:  Vir verdere studie
date:  02/12/2022
---

Lees Ellen G. White, “Die eerste groot bedrog,” bl. 531–550; “Spiritisme?” bl. 551-562, in _Die Groot Stryd_.

“Die leerstelling dat mense hulle bewussyn in die dood behou, berus op die gronddwaling van natuurlike onsterflikheid – ’n leerstelling wat soos dié van ewige pyniging regstreeks bots met die Skrifte, met alle rede en met ons gevoelens van menslikheid. Volgens wat algemeen geglo word, is die verlostes in die hemel bewus van die dinge wat op die aarde plaasvind, veral met wat gebeur met hulle vriende wat hulle agtergelaat het.  Maar watter bron van geluk kan dit vir die dode wees om te weet van die moeilikhede van die lewendes, om die sondes te aanskou wat hulle dierbares pleeg en om te sien hoedat hulle ly, teleurgestel en deur die lewe gekwel word!  Hoeveel van die geluk van die hemel kan geniet word deur diegene wat oor hulle vriende op aarde rondswewe?  Hoe weersinswekkend is die geloof dat die siel van die onboetvaardiges onmiddellik na die dood in die vlamme van die hel beland! Watter onuitspreeklike verdriet moet diegene verduur waar hulle ’n dierbare wat onvoorbereid gesterf het, na die graf sien gaan om ’n ewigheid van ellende en sonde te begin!” — Ellen G. White, _Die Groot Stryd_, bl. 545.

**Vrae vir bespreking**:

`Diegene wat al met ander Christene oor die toestand van die dode en die hel gepraat het, het heelwaarskynlik ontdek net hoe onwrikbaar en hoe onveranderlik die mens kan wees in wat hy glo, nie net met betrekking tot die gedagte dat die gereddes onmiddellik hemel toe gaan nie, maar ook dat die verlorenes vir ewig in die hel gefolter word.Waarom dink jy is dit so?  Dis een ding, en nogal verstaanbaar so, vir hulle om te wil glo dat hulle afgestorwe geliefdes “saam met die Here” is (hoewel, soos reeds genoem, daar steeds die vraag is oor hoe ontstellend dit vir die afgestorwenes moet wees om die gemors op die aarde te aanskou). Maar waarom is daar so ’n sterk houvas op die gedagte dat die verlorenes vir ewig in die hel gefolter word? Wat leer hierdie feit ons oor hoe kragtig tradisie kan wees? Bespreek dit in die klas.`

`Die meeste Christelike denominasies verkondig die onbybelse teorie van die natuurlike onsterflikheid van die siel en al die onderlinge teorieë wat daarmee saamgaan.Wat moet ons as ’n kerk nog doen (behalwe wat ons reeds doen) om aan die wêreld die bybelse siening oor die dood en die hiernamaals te verkondig?`

`Alhoewel Dante se gedig, The Divine Comedy, bloot fiksie was, het dit ’n groot invloed op mense se gedagtes uitgeoefen om die valse leerstellings oor wat met die “siel” na die dood gebeur, in hulle denke vas te lê. Watter lesse kan ons leer uit hoe maklik die Christelike teologie deur invloede van buite beïnvloed kan word? Watter ander nie-Christelike idees beïnvloed die Christelike denkrigting nog vandag, en hoe kan ons onsself daarteen beskerm?`