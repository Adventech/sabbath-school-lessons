---
title:  Die Bybel se siening
date:  01/12/2022
---

`Lees I Johannes 5:3–12.Waarom beperk die apostel Johannes die “ewige lewe” net tot hulle wat in Christus is?`

Die bybelse leerstelling van voorwaardelike onsterflikheid vir die mens — in teenstelling met die onbybelse teorie van die onsterflikheid van die siel — word in I Johannes 5:11,12 duidelik vermeld.  Om die betekenis van hierdie belangrike skrifgedeelte te verstaan, moet ons onthou dat net die Godheid “onsterflikheid” het (I Timótheüs 6:15,16) en die enigste Bron van lewe is (Psalm 36:9, Kolossense 1:15–17, Hebreërs 1:2).

Toe sonde in die wêreld deur die val van Adam en Eva ingekom het (Genesis 3), het hulle en al hulle afstammelinge (wat ons ook insluit) onder die vloek van die fisiese dood gekom, en het ons die gawe van die ewige lewe verloor. Maar ons liefdevolle God het die plan van verlossing vir die mens in werking gestel om weer die ewige lewe te bekom, die lewe wat hulle s’n van die begin af moes wees. Soos Paulus geskryf het: “soos Hy ons in Hom uitverkies het _voor die grondlegging van die wêreld_ om heilig en sonder gebrek voor Hom in liefde te wees” (Efésiërs 1:4).

Die apostel Paulus verduidelik dat “soos deur een mens [Adam] sonde in die wêreld ingekom het en deur die sonde die dood”, so het deur “die een Mens, Jesus Christus”, die genadegawe van die ewige lewe vir alle mense beskikbaar geword (Romeine 5:12–21). Paulus verwys hier ondubbelsinnig na ’n letterlike Adam wat sonde en die dood in die wêreld ingebring het. Die Bybel maak geen sin sonder ’n letterlike Adam wat deur oortreding, sonde en die dood in die wêreld ingebring het nie.

Daarom voeg die apostel Johannes by, “En dit is die getuienis dat God ons die ewige lewe gegee het, en dié lewe is in sy Seun. Hy wat die Seun het, het die lewe; wie die Seun van God nie het nie, het nie die lewe nie” (I Johannes 5:11, 12).

Die hele prentjie word duideliker in die lig van wat Jesus verklaar het: “ ‘En dit is die wil van Hom wat My gestuur het, dat elkeen wat die Seun aanskou en in Hom glo, die ewige lewe mag hê; en Ek sal hom opwek in die laaste dag.’ ” (Johannes 6:40), en “ ‘Ek is die opstanding en die lewe;  wie in My glo, sal lewe al het hy ook gesterwe;’ ” (Johannes 11:25).

Dit beteken dat die ewige lewe ’n gawe van God deur Christus is, wat in die hede gewaarborg is, maar eers ná die finale opstanding van die regverdiges, ten volle geniet sal word. Die slotsom is baie eenvoudig:  indien die ewige lewe net aan hulle wat in Christus is, gegee word, dan het hulle wat nie in Hom is nie, nie die ewige lewe nie (I Johannes 5:11,12). Daarteenoor, die teorie van die natuurlike onsterflikheid van die siel bied die ewige lewe aan alle mense – of dit in die paradys of in die hel is – selfs aan hulle wat nie in Christus is nie. Maar, hoe gewild hierdie lering ook al is, dit is nie bybels nie.