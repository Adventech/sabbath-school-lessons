---
title:  Die vure van die hel
date:  28/11/2022
---

In sy boekie vir kinders, _The Sight of Hell_ (Dublin: James Duffy, [1874], bl. 24), illustreer die Engelse Rooms-Katolieke priester, John Furniss (1809–1865), die ewige foltering deur middel van ’n groot soliede ysterbal wat groter as die hemele en die aarde is. “’n Voël kom eenkeer in ’n honderdmiljoen [sic] jaar en raak die groot ysterbal aan met een van sy vlerkvere.” Die outeur redeneer dan dat sondaars sal aanhou brand selfs nadat daardie ysterbal verweer is deur die toevallige aanraking van die veer!

Dis baie hartseer dat baie Protestante selfs vandag nog in iets soortgelyks glo.

`Lees Maleági 4:1 en Judas 7. Hoe kan hierdie skrifgedeeltes ons help om die begrip van die “ewige vuur” beter te verstaan, of die gedagte, soos Jesus dit uitgespreek het, dat die verlorenes in die “ewige vuur” (Matthéüs 18:8) of in ’n “onuitbluslike vuur” sal beland (Markus 9:43)?`

Die woord “ewige” (Hebreeus, ‘olam; Grieks, aion, aionios) het verskillende betekenisse afhangende van die onmiddellike sinsverband. Byvoorbeeld, wanneer dit met God geassosieer word (Deuteronómium 33:27, ”ewige”), dui die woord aan dat God vir ewig bestaan. Wanneer dit met die mens verbind word (Exodus 21:6, “vir altyd”), word die woord tot die mens se lewensduur beperk. Wanneer daar na vuur verwys word (Matthéüs 18:8 en 25:41, “ewige”), impliseer dit dat die vuur nie sal blus totdat dit alles wat verbrand moet word, verteer het nie. Dit beteken dat die “ewige vuur” sal ewig wees in die sin van dat dit die goddelose heeltemal en onherroeplik sal verteer, en vir hulle “ ‘geen wortel of tak ’ ” sal oorlaat nie (Maleági 4:1).

Die teorie van ’n ewigdurende straf vir die goddelose bevat ernstige implikasies. Indien die goddeloses vir ewig gestraf word, dan sal sonde nooit uitgewis word nie. Eweneens, die mens se lewe kom van God af (Deuteronómium 32:39, Psalm 36:9), en Hy het “ ‘ “geen behae in die dood van die goddelose nie” ’ ” (Eségiël 33:11). Waarom sou Hy dan aanhou om die goddelose te laat lewe terwyl hulle onophoudelik gefolter word? Sou dit nie net vir Hom meer redelik wees om hulle bestaan te beëindig nie? As die goddelose elkeen “volgens sy werke” gestraf word (Openbaring 20:12), waarom moet ’n mens wat vir ’n kort tyd lewe, onophoudelik gestraf word?

Alle Bybelverwysings na die “ewige vuur” moet as sinspelings op Openbaring 20 (Les 13) se “poel van vuur” ná die duisend jaar, gesien word.  Daarom is dit onbybels om van ’n ewige brandende hel wat reeds bestaan, te praat.

`Hoe rampspoedig die vure van die hel ook al mag wees, wat onthul die werklike waarheid daaroor van God se liefde vir die mens, veral in teenstelling met die gedagte van ewige foltering?`