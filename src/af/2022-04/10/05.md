---
title:  ’n Paradys met liggaamlose siele
date:  30/11/2022
---

Alhoewel Protestante nie die vagevuurteorie aanvaar nie, glo baie nietemin daaraan dat die siele van die regverdige dode reeds in die paradys die teenwoordigheid van God geniet. Sommige redeneer dat daardie “siele” liggaamlose geeste is; ander glo weer dat die liggaamlose siele deur verheerlikte liggame vervang is.

Wat ook al die veronderstelde bonatuurlike toestand van die lewende dooies is, ondermyn hierdie teorieë die bybelse leerstelling oor die finale opstanding en oordeel van die dode.  Waarom is daar ’n opstanding en ’n oordeel (Openbaring 20:12–14) as die siele van die regverdiges reeds die paradys geniet?

`Lees Handelinge 2:29,34,35 en I Korinthiërs 15:16–18. Hoe werp hierdie skrifgedeeltes lig op die toestand van die dode en op hulle wat op die opstanding wag?`

Die Bybel leer dat alle menslike wesens wat reeds in die hemel is, óf lewend hemel toe geneem was soos in die geval van Henog (Génesis 5:24) en Elía (II Konings 2:9–11), óf uit die dood opgewek was, soos Moses (Judas 9) en hulle wat saam met Christus opgestaan het (Matthéüs 27:51–53).

Soos ons reeds gesien het, is die siele wat “onder die altaar” tot God roep vir wraakneming (Openbaring 6:9–11), net ’n metaforiese uitroep vir geregtigheid, en bewys dit nie die teorie van die natuurlike onsterflikheid van die siel nie. Anders klink dit of hierdie dooies nie hulle ewige beloning geniet nie. In werklikheid is die graf ’n plek waar die dooies rus, waar hulle sonder bewustheid op die finale opstanding wag wanneer hulle bewustelike bestaan herstel sal word. Die dooies, selfs die regverdige dode, is nie liggaamlose siele wat in die hemel ronddrywe nie, en wat geduldig wag om met hulle liggame herenig te word tydens die finale opstanding nie.

Wat kan Paulus dan moontlik in I Korinthiërs 15:18 bedoel as hy sê dat, as daar geen opstanding van die dode is nie,“dan is ook die wat in Christus ontslaap het, verlore.”  Hoe kon hulle vergaan het as hulle reeds in die saligheid van die hemel is, en in die hemel bly terwyl hulle hoe lank ook al dood is?  Die vername en belangrike leerstelling van die Nuwe Testament, die opstanding van die dode wanneer Christus terugkom, word nietig verklaar deur die valse lering dat die regverdige dode na hulle ewige beloning weggevoer word direk nadat hulle gesterf het. Nietemin, ons hoor dit gedurig, veral by begrafnisse.

`Op watter maniere kan jy mense help dat die gedagte van die dode wat in die grond slaap, waarlik “goeie nuus” is, ook in die sin van dat hulle werklik rus en van geen pyn en lyding weet [bewus is] nie?`