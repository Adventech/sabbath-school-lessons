---
title:  Jesus, ons Voorbeeld
date:  11/12/2022
---

`Lees Lukas 2:52. Watter vier eienskappe van die omvang van Jesus se groeiproses word in hierdie skrifgedeelte genoem?`

Jesus was die volmaakte Mens, en sy groeiproses het die hele omvang van die mens se bestaan, ingesluit. Volgens Lukas, het Jesus “toegeneem in wysheid [verstandelik] en grootte [fisies] en in genade by God [geestelik] en die mense [sosiaal]”. “Hy was skerpsinnig en wakker, met ’n bedagsaamheid en wysheid ver bokant Sy ouderdom, maar met ’n mooi en ewewigtige karakter. Verstandelik en liggaamlik het Hy geleidelik ontwikkel, ooreenkomstig die wette van die jeug. As kind het Jesus ’n besonder lieflike geaardheid geopenbaar. Sy gewillige hande was altyd gereed om ander te dien. Hy het ’n geduld gehad wat niks kon verstoor nie, en ’n onwrikbare waarheidliewendheid en onomkoopbaarheid. In beginsel was Hy rotsvas, en ’n onselfsugtige hoflikheid het Sy lewe versier.” — Ellen G. White, _Die Koning van die Eeue_, bl. 68-69.

`Lees Matthéüs 4:23. Hoe kan die drievoudige bediening van Jesus – om te onderrig, te preek, en gesond te maak — tans effektief deur ons voortgesit word?`

As ons insien dat die mens ’n volledige eenheid vorm, dan kan ons nie ons godsdiens net tot geestelike kwessies beperk nie. Die waarheid omarm ons hele wese, dek al ons lewensjare, en sluit die hele omvang van ons lewe in. Ons fisiese en geestelike samestellings is so kragtig en volledig dat dit nie van mekaar geskei kan word nie. En alhoewel ons as gevalle wesens nooit gelyk aan die beeld van Jesus soos dit hierbo beskryf word, sal wees nie, moet ons deur God se genade dit nastrewe, want, om die beeld van sy Skepper in die mens te herstel, om hom weer na die volmaaktheid van hoe hy aanvanklik geskep was, terug te bring, om die ontwikkeling van liggaam, verstand en gees aan te moedig — dit is die werk van verlossing. Dit is wat God nastreef om in sy volk te doen as deel van die proses om vir sy wederkoms voor te berei.

`Deur onsself met Jesus te vergelyk, kan die verskil ons baie maklik mismoedig maak. Hoe dan, deur op die Kruis te fokus en wat dit beteken, kan ons onsself daarteen beskerm om nie moed te verloor wanneer ons onsself teenoor Jesus stel nie?`