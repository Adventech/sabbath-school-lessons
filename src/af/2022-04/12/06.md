---
title:  Gereed vir Sy koms
date:  15/12/2022
---

Ons leef in ’n kranksinnige wêreld wat te veel kunsmatige noodsaaklikhede en aantreklike aandagversteurings aan ons bied. As ons nie versigtig is nie, kan hierdie dinge al ons tyd in beslag neem en ons prioriteite dwarsboom. Maar, hierdie is nie net nog ’n neweproduk van ons wêreldwye kubernetwerk nie; in elke eeu, in ’n meerdere of mindere mate, moet Christene op hulle hoede wees teen Satan se pogings om hulle van wat werklik saak maak in die lewe, weg te lok.

Wie, indien jy nie versigtig is nie, was nog nie in gevaar om jou oë van die Here af te neem en op wêreldse genietinge te konsentreer wat jou op die ou einde nie ten volle bevredig nie, maar dan uiteindelik na geestelike agteruitgang lei?

`Lees II Petrus 3:14 en I Johannes 3:1–3.Watter verskil sien jy tussen voorbereiding vir die tweede koms, en gereedwees vir daardie glorieryke gebeurtenis?`

Dikwels word die beskouing dat daar _voortdurend_ vir die tweede koms voorberei moet word, ’n verskoning om uit te stel. Hierdie beskouing kan baie maklik daartoe lei om te ontspan en dan soos die slegte slaaf te veronderstel, “ ‘ “My heer talm om te kom” ’ ” (Matthéüs 24:48).

`Lees Psalm 95:7,8; Hebreërs 3:7,8,15; en Hebreërs 4:7. Wat sê hierdie verse aan ons oor hoe om op hierdie oomblik gereed te wees?`

Vanuit die bybelse perspektief is die tyd om verlos te word, altyd “vandag” en nooit môre nie (lees Psalm 95:7,8; Hebreërs 3:7,8,15 en 4:7). Meer nog: indien daar nie ’n totale bekeringsondervinding plaasvind nie, sal ons aanhou om te wees wat ons nou is. Tyd alleen bekeer nie die onbekeerde nie. Tensy ons voortdurend deur genade groei en in geloof voortbeweeg, sal die neiging heers om afvallig te word, om jou te verhard, en skepties, sinies, en selfs ongelowig te word.

Vanuit hierdie perspektief kan ons dan sê dat elke dag van ons lewe, ons hele lewe weerspieël. So, deur God se genade moet ons vir die toekoms beplan, maar moet ons so lewe dat ons gereed is vir die wederkoms van Jesus — veral omdat, gegewe die onvoorsiene omstandighede van hierdie lewe, vandag dalk jou laaste dag mag wees.

`Hoe kan jy vir die wederkoms van Jesus gereed wees indien Hy vandag sou kom?  Bespreek jou antwoord Sabbat in die klas.`