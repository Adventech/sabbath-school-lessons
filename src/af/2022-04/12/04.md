---
title:  Die denke (hart) van Christus
date:  13/12/2022
---

Sommige mense glo dat deur jou omgewing te verander, jy as individu ook kan verander. Ons moet definitief plekke en omstandighede vermy wat ons meer kwesbaar vir versoekinge kan maak (Psalm 1:1, Spreuke 5:1-8). Maar ons probleem met versoekings en sonde kan slegs opgelos word deur die verandering van ons eie harte (of denke). Christus het die kern van die vraagstuk aangeraak toe Hy gesê het, “ ‘Want van binne, uit die hart van die mense, kom die slegte gedagtes, egbreuk, hoerery, moord, diewery, hebsug, boosheid, bedrog, losbandigheid, afguns, lastering, hoogmoed, dwaasheid’ ” (Markus 7:21,22). Dit beteken dat ons denke [harte] verander moet word sodat ons gedrag kan verander.

`Lees die volgende teksverse: I Korinthiërs 2:16; Psalms 24:3,4; Romeine 12:2; Filippense 4:8; en Kolossense 3:2.Wat beteken dit om die “die dinge wat daarbo is” te bedink?`

Die Here het belowe dat Hy as deel van die “ ’nuwe verbond’ ” sy wet in die “verstand” van sy volk en op hulle harte sou skrywe (Jeremia 31:31–33, vergelyk Hebreërs 8:8–10, Hebreërs 10:16). Dit is dan geen verrassing dat Christus in sy Bergrede die betekenis van God se gebooie verbreed het tot die vlak van denke en gesindhede nie (see Matt. 5:17–48). Ons kan dus alleenlik oorwinning oor die sonde behaal deur God se genadige hulp deur ons denke en gesindhede [harte] te verander, en dus moet ons  sy belofte vir ons toe-eien sodat ons met ons sondige gedagtes kan ophou.

Ons sal egter in hierdie lewe nooit ten volle sondeloos wees nie. Maar as ons in Christus is, word ons ten volle deur sy geregtigheid gedek. Alhoewel ons nog nie volmaak is nie, word ons reeds as volmaak in Hom beskou (Filippense 3:12–15). “Wanneer ons met Christus verenig, dan dink ons soos Christus. Reinheid en liefde word in die karakter weerspieël, nederigheid en waarheid beheer die lewenstyl. Selfs die gelaatsuitdrukking verander. Die inwoning van Christus in die siel straal ’n transformerende krag uit terwyl die uiterlike van vrede en blydskap getuig wat van binne kom.” — Ellen G. White, _Selected Messages_, boek 1, bl. 337, (vry vertaal).

Net deur daaglikse oorgawe, ’n daaglikse afsterwe van self, ’n daaglikse vasbeslote inspanning om deur geloof aan Jesus gehoorsaam te wees, kan ons hierdie soort lewensverandering ondervind.

`Dink daaraan hoe jou lewe sonder sondige gedagtes sal verloop. Hoe anders sal jou lewe wees? Wat is die enigste moontlike manier om so ’n ondervinding te bekom?`