---
title:  Die liggaam as ’n tempel
date:  12/12/2022
---

Die tweeledige teorie van ’n sterflike liggaam wat ’n onsterflike siel het, het verskeie ander teorieë oor die menslike liggaam tot stand gebring. Byvoorbeeld, vir die antieke Griekse filosowe was die menslike liggaam die tronk van die siel wat by afsterwe vrygestel word. Hierdie heidense konsep word deur baie Christene vandag weerkaats, wat glo dat die liggaam tydelike huisvesting aan die onsterflike siel bied, en wat dan tydens die opstanding weer met die liggaam verenig sal word. In teenstelling hiermee verklaar die panteïste dat die liggaam goddelik is; hulle glo dat God en die heelal een is. Vir hulle is alle dinge God en die menslike liggaam deel van die een enkele geïntegreerde en universele goddelike materie. Omdat ons deur hierdie teenstrydige teorieë omring word, moet ons vasstaan in wat die Bybel oor die menslike natuur leer.

`Lees I Korinthiërs 6:19,20 en I Korinthiërs 10:31. Hoe kan die begrip dat ons liggame “die tempel van God” en die “tempel van die Heilige Gees” is, ons lewenstyl positief beïnvloed?`

Beide Adam en Eva was na God se eie beeld en gelykenis gemaak (Génesis 1:26,27), wat nie slegs deur hulle karakters weerspieël was nie, maar ook deur hulle fisiese voorkoms. Omdat daardie beeld deur die teenwoordigheid van sonde geskend en selfs bedek was, is dit die werk van verlossing om die mens na sy oorspronklike beeld te herstel, wat sover moontlik fisiese gesondheid insluit vir wesens wat nog nie van die boom van die lewe kan eet nie.

Hierdie herstelproses duur ’n leeftyd en sal eers met Christus se tweede koms voltooi word wanneer die verganklike met die onverganklike en die sterflike met die onsterflike beklee sal word (I Korinthiërs 15:53,54).

Die apostel Johannes skryf aan sy vriend Gajus, “Geliefde, ek wens dat dit met jou in alles goed mag gaan en dat jy gesond is, soos dit met jou siel goedgaan;” (III Johannes 1: 2).

As ons verstaan dat ’n menslike wese ’n volkome eenheid is, en dat godsdiens alle aspekte van die mens se lewe insluit, dan moet ons ons fisiese gesondheid ook as ’n godsdienstige plig beskou.  Ons moet dan deur die geïnspireerde beginsel gelei word, “Of julle dan eet of drink of enigiets doen, doen alles tot verheerliking van God” (I Korinthiërs 10:31). Maar, onthou dat ons nog in ’n wêreld leef waar goeie mense hulle bes kan doen en tog die gevolge van ’n sondige menslike natuur en ’n sondige omgewing, kan ondervind. Daarom moet ons op God vertrou, ons beste doen, en die gevolge aan God oorlaat.