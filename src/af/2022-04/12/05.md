---
title:  Die leiding van die Gees
date:  14/12/2022
---

Die Heilige Gees is God se kragtige Vertenwoordiger wat die liefde van God in ons harte uitstort (Romeine 5:5) en ons lei om ’n ware verlossingsondervinding te ondervind (Johannes 16:7–11), ons dan in die hele waarheid lei (Johannes 16:13) en aan ons krag gee om die evangelie te verkondig (Handelinge 1:8). Omdat dit die Heilige Gees is wat die aftakelende werk van die Satan teëwerk, is dit geen verrassing dat hy met alle mag probeer om ons begrip van die aard en die werk van die Heilige Gees te verwar nie. Terwyl sommige Hom nie as ’n persoon erken nie, ag ander weer die gawes van die Gees meer belangrik as sy krag wat verandering in ons harte moet teweegbring.

`Lees Handelinge 8:4–24. Simon die towenaar van Samaría wou die gawes van die Heilige Gees ontvang sonder om deur die Gees herskep te word. Hoe word hierdie selfde gesindheid nog steeds vandag geopenbaar?`

Die kinders van God is hulle wat deur die Heilige Gees gelei word (Romeine 8:14) in die hele waarheid (Johannes 16:13 en 17:17). Jesus het duidelik gewaarsku, “ ’nie elkeen wat vir My sê: “Here, Here!” sal ingaan in die koninkryk van die hemele nie, maar hy wat die wil doen van my Vader wat in die hemele is. Baie sal in daardie dag vir My sê: “Here, Here,” het ons nie in u Naam geprofeteer en in u Naam duiwels uitgedrywe en in u Naam baie kragte gedoen nie? En dan sal Ek aan hulle sê: “Ek het julle nooit geken nie. Gaan weg van My julle wat die ongeregtigheid werk!”’” (Matthéüs 7:21–23). Dit beteken dat die Heilige Gees nooit enigeen van God se Woord sal weglei nie — sy Woord wat deur Homself geïnspireer was — maar ons liewer sal lei om in ooreenstemming met sy Woord te wees.

Dieselfde Heilige Gees wat ons in alle waarheid lei, stel ons in staat om andere in daardie wonderlike waarheid te lei (Matthéüs 28:18–20, Handelinge 1:8). Terwyl ons ons heilige sendingtaak uitvoer, stel Hy sy spesiale hulp tot ons beskikking. Daarom moet ons elke oggend voor die Here kniel en ons gelofte van toewyding aan Hom herhaal. As ons dít doen, sal Hy ons die teenwoordigheid van sy Gees gee wat ons met sy heiligmakende krag sal vernuwe.

Maar, ons moet oop wees vir sy leiding deur elke dag bewustelik keuses te maak om te doen wat ons weet wat reg is, en om dit te vermy wat verkeerd is. Dit wil sê, net deur te strewe om, deur die krag wat God ons gee, te leef soos ons moet leef, sal ons ontvanklik vir die krag van die Heilige Gees wees, soos deur God belowe word.

`Waarom is dit so belangrik om elke oggend te bid dat ons ontvanklik sal wees vir die Heilige Gees se leiding in ons lewens?`