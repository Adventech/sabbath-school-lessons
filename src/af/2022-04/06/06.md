---
title:  Die betekenis van die kruis
date:  03/11/2022
---

`Lees I Korinthiërs 1:18–24. Wat sê Paulus hier oor die kruis, en hoe kontrasteer hy dit met die “wysheid van die wêreld”? Waarom is die boodskap van die kruis so belangrik, terwyl “materialisme” (selfs tot vandag nog) die “wysheid van die wêreld” oorheers?`

Die kruis van Christus is die middelpunt van die verlossingsgeskiedenis. “Die ewigheid kan nooit die diepte van die liefde peil of deurgrond, wat deur die kruis van Gólgota geopenbaar was, nie. Dit was daar waar die oneindige liefde van Christus en die grenslose selfsugtigheid van Satan van aangesig tot aangesig teenoor mekaar te staan gekom het.” — Stephen N. Haskell, _The Cross and Its Shadow_ (South Lancaster, MA: Bible Training School, 1914), bl. V, [_vry vertaal_].

Terwyl Christus Homself in nederigheid as losprys vir die mensdom geoffer het, het Satan hom selfsugtig in die lyding en doodsangs van Jesus verlustig. Christus het nie net die natuurlike dood waarvoor elke mens te staan kom, gesterf nie. Hy het die tweede dood gesterf, sodat almal wat Hom aanvaar, dit nooit self hoef te ondervind nie.

Die betekenis van die kruis het verskeie belangrike standpunte wat belangrik is om te onthou. Eerstens is die kruis die vernaamste openbaring van God se optrede teen sonde (Romeine 3:21–26). Tweedens, die kruis is die hoogste openbaring van God se liefde vir sondaars (Romeine 5:8). Derdens is die kruis die groot bron van krag om die kettings van sonde te breek (Romeine 6:22,23; I Korinthiërs 1:17–24). Vierdens is die kruis ons enigste hoop op die ewige lewe (Filippense 3:9–11; Johannes 3:14–16; I Johannes 5:11,12). En vyfdens is die kruis die enigste teenmiddel teen ’n toekomstige opstand in die heelal (Openbaring 7:13–17 en 22:3).

Geeneen van hierdie belangrike waarhede oor die kruis kan deur die “wysheid van die wêreld” ontdek word nie. Inteendeel, destyds, en nou, was en is die prediking van die kruis “dwaasheid” volgens die wêreld se wysheid, wat dikwels selfs nie die mees vanselfsprekende waarheid naamlik dat daar wel ’n Skepper bestaan, erken nie (lees Romeine 1:18–20).

Die Griekse woord vir “dwaasheid” word aan die woord “moron” (swaksinnige) gekoppel;  d.w.s. die prediking van die kruis is om swaksinnig te wees volgens die “wysheid van die wêreld”. Wêreldse wysheid kan nie vir Jesus of die redding wat Hy deur sy plaasvervangende dood op die kruis bied, ken nie.

`Waarom moet ons nooit toelaat dat wat ook al deur enige “wêreldse wysheid” aangebied word, inmeng met wat ons oor Jesus en die hoop wat aan ons gegee word deur “die dwaasheid van die prediking”, glo nie? (I Korinthiërs 1:21)?`