---
title:  “Dit is volbring!”
date:  01/11/2022
---

`Lees Johannes 19:1–30. Wat is die belangrikste boodskap in Jesus se verklaring, “ ‘Dit is volbring’ ”?`

Uiteindelik het die beslissende oomblikke vir Christus, vir die mensdom, en vir die hele heelal, aangebreek. Met groot angs het Hy teen die magte van die duisternis gestry. Stadig het Hy sy weg deur die Tuin van Getsémané gebaan, toe deur sy onregverdige verhore en tot bo-op die berg van Gólgota. Bose engele het probeer om Hom te oorwin. Terwyl Jesus op die kruis gehang het, het die owerpriesters, die skrifgeleerdes en ouderlinge Hom gespot en gesê, “ ‘Ander het Hy verlos, Homself kan Hy nie verlos nie. As Hy die Koning van Israel is, laat Hom nou van die kruis afkom, en ons sal in Hom glo’ ” (Matthéüs 27:42).

Sou Christus van die kruis kon afkom en Homself gered het?  Ja, Hy was in staat om dit te doen, maar Hy wou nie. Sy onvoorwaardelike liefde vir die hele mensdom, wat daardie spotters ingesluit het, het Hom nie toegelaat om op te gee nie. Eintlik “was die spotters deel van diegene wat Hy so graag wou red; en Hy kon nie van die kruis afkom om Homself te red nie, want Hy was vasgehou, nie deur die spykers nie, maar deur Sy wil om hulle te red.” — Alfred Plummer, _An Exegetical Commentary on the Gospel According to S. Matthew_ (London: Elliot Stock, 1910), bl. 397, (vry vertaal).

Hier, deur die lyding van Christus, het Jesus die koninkryk van Satan oorwin, selfs al was dit Satan wat die gebeure wat tot die kruisiging gelei het, aangehits het, wat ook Judas se verraad ingesluit het (Johannes 6:70 en 13:2, 27). “Op een of ander manier, in ’n sekere opsig, probeer die evangelieskrywer nie om die dood van Jesus as beide ’n handeling van Satan en ’n handeling waar Jesus die bose oorwin, te beskryf nie.” — George E. Ladd, _A Theology of the New Testament_, rev. ed. (Cambridge, UK; Lutterworth Press, 1994), bl. 192, (vry vertaal).

Deur uit te roep, “ ‘Dit is volbring’ ” (Johannes 19:30), het Christus nie net te kenne gegee dat sy lyding tot ’n einde gekom het nie, maar veral dat Hy die groot kosmiese historiese stryd teen Satan en sy bose magte gewen het. “Die ganse hemel het getriomfeer in die Heiland se oorwinning. Die Satan is verslaan, en hy wis dat sy koninkryk verlore is.” — Ellen G. White, _Die Koning van die Eeue_, bl. 758.

Dit is moeilik om die verbasende kontras hier te begryp: in die diepste vernedering van die Seun van God het Hy vir ons en vir die heelal die grootste en glorierykste oorwinning behaal.

`Dink na oor hoe erg sonde moes wees dat dit die dood van Christus geneem het om daarvoor versoening te doen. Wat behoort hierdie waarheid ons te leer oor hoe nutteloos ons werke is om meriete by God te verdien? Wat kan ons, per slot van rekening doen, om by wat Christus reeds gedoen het, by te voeg? Deel jou antwoord met die Sabbatskoolklas.`