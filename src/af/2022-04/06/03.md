---
title:  ’n Inleiding tot die kruis
date:  31/10/2022
---

**Wat was die reaksies van die dissipels op Jesus se voorspellings van sy eie lyding en dood, en wat behoort hulle reaksies ons te leer oor hoe gevaarlik dit is om die Skrif verkeerd te verstaan?**

`Matthéüs 16:21–23`

`Matthéüs 17:22,23; Markus 9:30–32; Lukas 9:44,45`

`Lukas 18:31–34`

Jesus was gebore om te sterf, en Hy het geleef om te sterf. Elke tree wat Hy geneem het, het Hom nader aan sy groot soenoffer op die kruis van Gólgota gebring. Ten volle bewus van sy sending, het Hy niemand of niks toegelaat om Hom daarvan te laat afsien nie. In werklikheid was, “sy hele lewe inleidend tot sy dood op die kruis.” — Ellen G. White, _Fundamentals of Christian Education_, bl. 382, (_vry vertaal_).

In die laaste jaar van sy aardse bediening het Jesus meer en meer openhartig met sy dissipels oor sy dood gepraat. Maar hulle was blykbaar onwillig en nie in staat om die werklikheid van sy verklarings te aanvaar nie. Omdat hulle valse opvattings oor die rol van die Messias gehad het, was dit die laaste ding wat hulle verwag het dat Hy sou sterf, veral omdat Hy die Messias was. Kortliks, hulle valse teologie het hulle deur onnodige pyn en lyding gelei.

Jesus het reeds aan Nikodémus verklaar, “ ‘En soos Moses die slang in die woestyn verhoog het, so moet die Seun van die mens verhoog word, sodat elkeen wat in Hom glo, nie verlore mag gaan nie, maar die ewige lewe kan hê ’ ” (Johannes 3:14 en 15). Terwyl Hy in Cesaréa-Filíppi was, het Jesus aan sy dissipels gesê dat Hy “ ’na Jerusalem moes gaan en veel van die ouderlinge en owerpriesters en skrifgeleerdes moes ly, en gedood en op die derde dag opgewek word’ ” (Matthéüs 16:21). Terwyl hulle heimlik deur Galiléa gereis het (Markus 9:30–32) en gedurende sy laaste reis na Jerusalem (Lukas 18:31–34), het Jesus weer met sy dissipels oor sy dood en opstanding gepraat. Omdat dit nie was wat hulle wou hoor nie, het hulle nie geluister nie. Hoe maklik is dit nie vir ons om dieselfde te doen nie.

`Mense, veral God se uitgekose volk, het valse begrippe oor die eerste koms van die Messias gehad.Watter valse begrippe is daar oor die tweede koms van Jesus vandag?`