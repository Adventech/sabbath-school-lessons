---
title:  Die seun van die weduwee van Nain
date:  25/10/2022
---

Die Bybel sê van Jesus: “ ‘Hy het die land deurgegaan, goed gedoen en almal genees wat onder die mag van die duiwel was, omdat God met Hom was’ ”(Handelinge 10:38). Ja, al die Evangelies is vol van vertellings van hoe Jesus baie behoeftige en hartseer siele bedien het, wat tot gevolg gehad het dat daar later baie Jode was wat geglo het dat Jesus die beloofde Messias was.

“Daar was dorpe waar daar nie in een enkele huis die versugting van ’n sieke gehoor is nie; want Hy het daardie dorpe besoek en al hulle siekes genees. Sy werk het getuig van Sy goddelike salwing. Liefde, barmhartigheid en ontferming het uit al Sy dade gestraal; met tere medelyde het Hy die mensekinders bejeën. Hy het die menslike natuur aangeneem sodat Hy die mens se behoeftes kon verstaan. Die armoedigste en nederigste was nie bang om Hom te nader nie.  Selfs kindertjies het tot Hom aangetrokke gevoel.” — Ellen G. White, _Skrede na Christus_, bl. 11, 12.

`Lees Lukas 7:11–17. Watter belangrike verskil is daar oor wat gebeur het tussen hierdie opstanding en die twee waarna ons gister gekyk het?`

Gedurende sy bediening in Galiléa het Jesus die siekes genees en duiwels uitgedryf.  Op ’n keer was Hy en sy volgelinge op pad na die poort van die stad Nain toe ’n begrafnisstoet deur die poort beweeg het.  Op die draagbaar was die enigste seun van ’n weduwee wat ontroosbaar geween het.  Jesus het innig jammer vir die moeder gevoel en sê toe vir haar, “ ‘Moenie ween nie.’ ” Toe het Jesus nader na die dooie seun gegaan en die jongman beveel, “ ‘Jongman, Ek sê vir jou, staan op!’ ” Die seun het lewend geword en Jesus het “hom aan sy moeder teruggegee” (Lukas 7:13–15). Die teenwoordigheid van Jesus het die hele prentjie verander, en baie mense wat die wonderwerk aanskou het, het nie alleen geweet dat iets verbasends gebeur het nie, maar dat iemand wat baie spesiaal is (hulle het Hom “’n Groot profeet” genoem), tussen hulle was.

Beide die Feniciese weduwee (I Konings 17:8–24) en die Sunamitiese vrou (II Konings 4:18–37) het onderskeidelik vir Elía en Elísa vir hulp gevra. Maar die weduwee van Nain was gehelp sonder dat sy gevra het. Dit beteken dat God vir ons omgee selfs wanneer ons nie in staat is nie, of wanneer ons te onwaardig voel om Hom vir hulp te vra. Jesus het die probleem raakgesien en dit hanteer — dit was so tipies van Jesus regdeur sy aardse bediening.

`Ware godsdiens is om vir die wese en weduwees rondom ons te sorg (Jakobus 1:27).Alhoewel ons klaarblyklik nie in staat sal wees om die tipe wonderwerke te doen wat Jesus gedoen het nie, wat kan ons doen om hulle wat rondom ons seerkry, te bedien?`