---
title:  Jaïrus se dogter
date:  26/10/2022
---

Die opwekkings voor Jesus se eie dood en opstanding was nie tot enige spesifieke etniese groepe of sosiale status beperk nie.  Moses was seker die grootste menslike leier van God se volk ooit (Deuterómium 34:10–12). In teenstelling daarmee was die arm Feniciese weduwee nie eers ’n Israeliet nie (I Konings 17:9). Die Sunamitiese vrou was in haar gemeenskap baie bekend (II Konings 4:8), maar steeds nie ’n Hebreër nie. Die weduwee van Nain het net een seun gehad van wie sy heelwaarskynlik afhanklik was (Lukas 7:12). In teenstelling hiermee was Jaïrus ’n heerser van die sinagoge, waarskynlik in Kapérnaüm (Markus 5:22). Afgesien van hulle verskillende kulturele agtergronde was hulle almal deur God se lewegewende mag geseën.

`Lees Markus 5:21–24, 35–43. Wat kan ons leer oor die dood uit die volgende woorde van Christus, “ ‘Die kind is nie dood nie, maar slaap’ ”(Markus 5:39)?`

Jaïrus se 12-jarige dogter was dodelik siek by die huis. Daarom het hy na Jesus toe gegaan en Hom gevra om na sy huis te kom en sy helende hande op haar te lê. Maar voordat hulle daar kon kom, het iemand die hartseer nuus gebring, “ ‘U dogter is dood. Waarom val u die Meester nog lastig?’ ” (Markus 5:35) Toe sê Jesus vir die treurende vader, “ ‘Moenie vrees nie;  glo net’ ” (Markus 5:36). Inderdaad, al wat die vader kon doen was om geheel en al op God se ingryping te glo.

Toe hulle by die huis aankom, het Jesus aan almal wat daar saamgekom het, gesê, “ ‘Waarom gaan julle so te kere en ween julle?  Die kind is nie dood nie, maar slaap’ ” (Markus 5:39). Hulle het Hom uitgelag, want (1) hulle het geweet dat sy dood was, en (2) hulle het nie die betekenis van sy woorde begryp nie. “ Die vertroostende metafoor waar die woord ‘slaap’ in die plek van die woord ‘dood’ gebruik was, was blykbaar Christus se geliefkoosde manier om na hierdie hartseer ondervinding te verwys ([Matthéüs 9:24; Lukas 8:52;] lees ook Johannes 11:11–15). Die dood is ’n slaap, maar dit is ’n diep slaap waaruit net die groot Lewegewer die mens wakker kan maak, want Hy alleen het die sleutels om die graf oop te sluit (lees Openbaring 1:18; vergelyk met Johannes 3:16;  Romeine 6:23).” — _The SDA Bible Commentary_, vol. 5, bl. 609, [_vry vertaal_].

Nadat hierdie meisie opgewek was, was hulle wat dit gesien het “uitermate verbaas” (Markus 5:42). Geen wonder nie. Want die dood is finaal, volkome en onomkeerbaar. Om soiets soos hierdie met hulle eie oë te gesien het, moes ’n buitengewone, lewensveranderende ondervinding gewees het.

`Die woorde van Jesus, “ ‘Moenie vrees nie, glo net’ ” (Markus 5:36), beteken nog steeds baie vir ons vandag. Hoe kan ons leer om dit toe te pas, selfs te midde van vreesaanjaende situasies wat juis die belangrikste tye is wanneer ons moet aanhou glo?`