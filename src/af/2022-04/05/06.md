---
title:  Lasarus
date:  27/10/2022
---

`Lees Johannes 11:1–44. Hoe was Jesus deur die siekte en dood van Lasarus “verheerlik” (Johannes 11:4)?`

Hier het Jesus ook die metafoor “slaap” gebruik toe Hy oor die dood gepraat het. “ ‘Lasarus, ons vriend, slaap; maar Ek gaan om hom wakker te maak’ ” (Johannes 11:11). Toe sommige gedink het Hy praat oor letterlike slaap (Johannes 11:11–13), het Jesus duidelik verklaar wat Hy bedoel het: “ ‘Lasarus is dood’ ” (Johannes 11:12– 14). Toe Jesus in Betánië gearriveer het, was Lasarus eintlik vir vier dae lank al dood; sy lyk was al besig om te ontbind (Johannes 11:17, 39). Teen die tyd wat ’n liggaam al erg begin ontbind sodat dit al sleg ruik, is daar geen twyfel nie: die persoon is dood.

In hierdie konteks, toe Jesus vir Martha gesê het, “ ‘Jou broer sal opstaan’” (Johannes 11:23), het sy haar geloof in die finale opstanding herbevestig. Maar “Jesus sê vir haar: Ek is die opstanding en die lewe; wie in My glo, sal lewe al het hy ook gesterwe; en elkeen wat lewe en in My glo, sal nooit sterwe tot in ewigheid nie. Glo jy dit?’ ” (Johannes 11:23–26). En later het Jesus bygevoeg, “ ‘Het Ek nie vir jou gesê, as jy glo, sal jy die heerlikheid van God sien nie’ ” (Johannes 11:40). Martha het geglo en sy het toe die heerlikheid van God in die opstanding van haar broer gesien.

Die Bybel sê dat lewe deur die Woord van God geskep was (Psalm 33:6), en dat lewe deur sy Woord herskep kan word, soos in die geval van Lasarus. Na ’n kort gebed het Jesus beveel, “ ‘Lasarus, kom uit!’ ” (Johannes 11:43). Onmiddellik het die mense die lewegewende mag van God gesien, dieselfde mag wat die wêreld tot stand gebring het, en dieselfde mag wat aan die einde van die wêreld die dode in die opstanding weer sal laat lewe.

Deur Lasarus op te wek, het Hy bewys dat Hy die mag het om die dood te oorwin — waar kan daar ’n groter openbaring van God se heerlikheid plaasvind, veral vir wesens soos ons wat onvermydelik gaan sterf?

`Lees Johannes 11:25, 26. In een vers lees ons dat Jesus oor gelowiges praat wat sterf, en in die volgende vers praat Hy oor gelowiges wat nooit sterf nie. Wat leer Jesus ons hier en waarom is die begrip dat die dood ’n bewustelose slaap is, so uiters belangrik om Christus se woorde te verstaan? En waarom gee sy woorde ons as wesens wat vir die graf bestem is, soveel hoop?`