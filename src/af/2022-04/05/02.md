---
title:  Die opstanding van Moses
date:  23/10/2022
---

`Lees Judas 9 en Lukas 9:28–36. Watter bewyse word in hierdie verse vir die opstanding van Moses se liggaam gevind?`

Sommige Griekse kerkvaders van Alexandrië het geredeneer dat, toe Moses gesterf het, daar twee Mosesse gesien was: een lewend in ’n geestelike vorm, en ’n ander een wie se liggaam dood was; een Moses wat saam met die engele hemel toe opgevaar het, die ander een wat in die stof van die aarde begrawe was. (Lees Origen, _Homilies on Joshua 2.1_; Clement of Alexandria, Stromata 6.15.) Hierdie onderskeid tussen die veronderstelling dat daar ’n siel is en die teraardebestelling van die liggaam, mag dalk sin maak vir diegene wat in die Griekse konsep van die onsterflikheid van die siel glo, maar dié gedagte word nie in die Bybel gevind nie. Judas 9 bevestig die bybelse lering van die opstanding van Moses se liggaam, want die twisgesprek was oor die “liggaam van Moses” en nie oor een of ander vermoedelike siel wat lewe nie.

Deuteronómium 34:5–7 vertel ons dat Moses op die ouderdom van 120 jaar gesterf het, en dat die Here hom begrawe het op ’n geheime plek in die land van Moab in ’n vallei.  Maar Moses het nie vir lank in die graf gebly nie. “Christus self, vergesel van die engele wat Moses begrawe het, het van die hemel neergedaal om Sy slapende heilige op te wek. . . . Vir die eerste keer sou Christus iemand uit die dode opwek. Toe die Vors van die lewe en Sy skitterende dienaars die graf genaak, was die Satan vir sy heerskappy bevrees. . . .  Christus het Hom nie verlaag om met die Satan te twis nie. . . . Maar Christus het dit alles na Sy Vader verwys deur te sê: ‘Die Here bestraf jou!’ (Judas 9). . . . Die opstanding was vir ewig verseker.  Die Satan was sy prooi ontneem; die regverdige dode sou weer leef.” — Ellen G. White, Patriarge en Profete, bl. 478 en 479.

’n Duidelike bewys van Moses se opstanding word by die verheerliking op die berg gevind.  Daar het Moses saam met die profeet Elía wat hemel toe geneem was sonder om te sterf (II Konings 2:1–11), verskyn. Moses en Elía was selfs in gesprek met Jesus gewikkel (lees Lukas 9:28–36). “En daar was twee manne in gesprek met Hom; dit was Moses en Elía.  Hulle het in heerlikheid verskyn en van sy uitgang gespreek wat Hy in Jerusalem sou volbring” Lukas 9:30, 31). Moses se verskyning, die bewys van Christus se opkomende oorwinning oor sonde en die dood, word hier onmiskenbaar uitgebeeld.  Dit was Moses en Elía, nie hulle “geeste” nie (om die waarheid te sê, Elía het nie gesterf nie), wat daar aan Jesus verskyn het.

`Moses was nie toegelaat om die aardse Kanaän binne te gaan nie (Deuteronómium 34:1–4), maar was na die hemelse Kanaän geneem. Wat leer dit ons oor hoe God “mag het om te doen ver bo alles wat ons bid of dink, volgens die krag wat in ons werk” (Efésiërs 3:20)?`