---
title:  Twee Ou Testamentiese gevalle
date:  24/10/2022
---

Lees I Konings 17:8–24 en II Konings 4:18–37. Watter ooreenkomste en verskille sien jy in hierdie twee opstandings?

In Hebreërs 11 lees ons dat dit deur geloof is wat “vroue . . . hulle dode deur opstanding teruggekry” het (Hebreërs 11:35). Hierdie skrifgedeelte verwys na die twee opstandingsgevalle wat in die verse hierbo uitgebeeld word.

Die eerste een (lees I Konings 17:8–24) het tydens die groot afval in Israel as gevolg van koning Agab en sy heidense vrou, Isébel, se invloed, gebeur. Gedurende die groot droogte wat die land verwoes het, het God Elía beveel om na Sarfat, ’n stad buite die grense van Israel, te gaan. Daar was ’n arme Feniciese weduwee op die punt om ’n laaste karige maaltyd vir haarself en haar seun te maak, en dan te sterf. Maar hulle lewens was deur die wonderwerk van die meel en die olie wat nie opgeraak het totdat die droogte verby was nie, gespaar. Na verloop van tyd het haar seun siek geword en gesterf. Wanhopig het die moeder met Elía gepleit, wat op sy beurt tot die Here geroep het. “En die Here het Elía verhoor, en die siel van die kind het in hom teruggekeer, sodat hy weer lewendig geword het” (I Konings 17:22).

Die tweede opstanding (lees II Konings 4:18–37) het in Sunem, ’n klein dorpie suid van die Berg Gílboa, plaasgevind. Elísa het ’n arme weduwee gehelp om haar skuld te betaal deur die wonderwerk van die baie geleende kanne wat met olie gevul was (II Konings 4:1–7). Later, in Sunem, het hy ’n baie ryk getroude vrou wat geen kinders gehad het nie, leer ken. Die profeet het aan haar gesê dat sy geboorte aan ’n seun sou skenk, en dit het toe gebeur net soos hy voorspel het. Die kind het gegroei en was gesond en vol lewe, maar eendag het hy siek geword en gesterf. Die Sunamitiese vrou het na die Berg Karmel gegaan en vir Elísa gevra om saam met haar te kom om haar seun te sien. Elísa het volhard in die gebed tot die Here, en uiteindelik het die kind weer gelewe.

Hierdie vroue het verskillende agtergronde gehad, maar dieselfde reddende geloof. Die Feniciese weduwee het die profeet Elía gedurende ’n uiters moeilike tyd gehuisves toe daar geen veilige plek vir hom in Israel was nie. Die Sunamitiese vrou en haar man het ’n spesiale kamer gebou waar die profeet Elísa kon tuisgaan wanneer hy deur hulle streek gereis het. Toe die twee kinders gesterf het, het hulle gelowige moeders hulle na die twee profete van God gewend, en toe die vreugde om hulle kinders weer lewend te sien, ondervind.

`Hierdie is wonderlike verhale, maar, hoeveel onvermelde persone is daar nie vir elkeen van hierdie verslae wat sulke wonderwerke ondervind het nie? Wat behoort hierdie hartseer feit ons te leer oor net hoe die beloofde opstanding aan die einde van tyd die middelpunt van ons geloof moet wees?`