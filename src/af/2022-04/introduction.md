### Die dood, om te sterf, en ons toekomshoop

God het die mens geskape om vir ewig in ’n liefdevolle verhouding gelukkig saam met Hom en Sy skepping, te lewe. Maar hierdie verhouding het skeefgeloop as gevolg van die misterieuse ontstaan van sonde in die hemelse howe (Jesaja 14:12–15, Eségiël 28:12–19, Openbaring 12:7–12), en die daaropvolgende sondeval van Adam en Eva (Génesis 3:1–19, Romeine 5:12). Dis tragies dat die dood nie net die menslike ras ingeswelg het nie, maar ook alle vorms van lewe geraak het. Die teenwoordigheid van die dood kan steeds gesien word in die blare wat van die bome afval, die blomme wat in ons blompotte verwelk, ons onskuldige troeteldiere wat in pyn en lyding doodgaan, en ons geliefdes wat so wreedaardig van ons weggeneem word. Ons ou wêreld is vol lyding en trane wat gestort word.

Deur hulle verlange na ’n beter wêreld het mense deur die eeue vir hulself menige “paradys-agtige” tonele geskilder waar hulle graag sou wou leef. Byvoorbeeld, in 1933 het die Engelse fiksieskrywer James Hilton sy boek, _Lost Horizon_, vrygestel, wat ’n paar jaar later toe met dieselfde titel verfilm was. Die film vertoon die sorgwekkende vlug van ’n vliegtuig waarvan die brandstof opraak en uiteindelik in die sneeubedekte Himalaja-gebergtes neerstort. Die vlieënier sterf in die ongeluk, maar die paar mense wat oorleef, word deur ’n groep Tibettane uit die vliegtuigwrak gered en na die paradys-agtige vallei van Shangri-La geneem waar hulle leer om in liefde en wysheid te groei, en ’n amper onverganklike lewe vol blywende harmonie en geluk beleef, omdat hulle van die buitewêreld geïsoleer is.

Natuurlik is dit net fiksie!

Omdat ons sterflike wesens is, benodig ons sekerheid vir die hede en hoop vir die toekoms. Die Sweedse teoloog, Emil Brunner, sê dit baie goed: “Soos suurstof vir die longe benodig word, so word daar hoop vir die mens se lewe benodig. Neem die suurstof weg en die dood volg as gevolg van versmoring; neem hoop weg en die mensdom voel vasgedruk so asof hulle nie kan asemhaal nie; wanhoop oorheers hulle en verlam hulle intellektuele en geestelike kragte deur die gevoel van ’n sinnelose en doellose bestaan. Soos die lot van die menslike liggaam van die voorsiening van suurstof afhanklik is, so is die lot van die mensdom van hoop afhanklik.” — Emil Brunner, _Eternal Hope_ (London: Lutterworth Press, 1954), bl. 7, (_vry vertaal_). Die hoop wat die Bybel bied, steun ons in ons krisis om te kan oorleef terwyl ons na die ewigheid reis.

In teenstelling met die _Lost Horizon_, die fiktiewe Shangri-La verhaal, volg ons hoop op die ewige lewe – nie op “kunstig verdigte fabels” nie (II Petrus 1:16). Dit is gegrond op God se betroubare belofte van ’n volmaakte wêreld waar daar nie meer trane, pyn of dood sal wees nie (Openbaring 21:1–5). Hierdie kosbare belofte het die apostoliese kerk geïnspireer en was deur baie Christene deur al die eeue heen gehuldig en gekoester. Hierdie selfde kragtige belofte gee nog steeds betekenis en doelgerigtheid aan ons lewe. Dit gee aan ons rede om met vertroue die toekoms in te wag. Dit verseker ons dat al ons geliefdes wat in Christus gesterf het, uiteindelik uit die dood opgewek sal word om die ewige lewe te beërwe.

Hierdie Bybelstudiegids gebruik twee hooftemas om die onderwerp van die groot stryd tussen goed en kwaad te hanteer. Die een is die oorsprong van alles wat met sonde en die dood te doen het. Die ander tema is God se voortdurende werk om hierdie probleme op te los, en om die wêreld tot sy oorspronklike volmaakte staat te herstel. Spesiale aandag word ook aan die sterflike natuur van die mens gegee en hoe die opstanding uiteindelik tot onsterflikheid sal lei. In werklikheid behoort ons nie die dood te vrees nie, want Christus het vir ons gesterf en die mag van die dood oorwin. Ons word inderdaad verseker dat Hy “ ‘die sleutels van die doderyk en van die dood’ ” het (Openbaring 1:18).

Hierdie kwartaal gaan ons die pynlike onderwerp van die dood ondersoek, maar deur die lens van hoop wat deur Jesus aan ons gebied word.

_Alberto R. Timm, PhD (Andrews Universiteit), is ’n mede-direkteur van die Ellen G. White Estate, Ingelyf, en ’n lid van die Biblical Research Institute Committee (BRICOM) en die Geoscience Research Institute Committee (GRICOM). Hy was voorheen ook die president van die multi-kampus, Latin-American Adventist Theological Seminary (LATS)._