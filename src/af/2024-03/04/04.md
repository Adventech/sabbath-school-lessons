---
title:  Die rede vir die gelykenisse
date:  23/07/2024
---

`Lees Markus 4:10-12. Waarom het Jesus die mense met behulp van gelykenisse geleer?`

’n Oppervlakkige beskouing van hierdie skrifgedeelte skep die indruk dat Jesus gelykenisse gebruik het ten einde buitestaanders onkundig te hou. Hierdie siening strook egter nie met Jesus se optrede elders in Markus nie. In hoofstuk 3:5 en 6 is Jesus hartseer oor die feit dat die godsdienstige leiers hul harte verhard het. In verse 22 tot 30 neem Jesus die skrifgeleerdes se argument ernstig op en verduidelik tot in die fynste besonderheid waarom hulle verkeerd is. In hoofstuk 12:1-12 verstaan die leiers dat Jesus se gelykenis oor die wingerd op hulle gemik is. Dit dien inderwaarheid as ’n waarskuwing, dat die sameswering wat hulle besig was om teen Hom te beplan, tot tragedie sou lei, een met nare gevolge. As Jesus apaties teenoor die geestelike leiers van destyds was, sou Hy hulle beslis nie gewaarsku het nie. Die Meester se woorde in Markus 4 smeek dus om ’n beter ontleding ten einde sy ware bedoeling te identifiseer. Jesus parafraseer Jesaja 6:9 en 10 hier.

`Lees Jesaja 6:1-13. Wat gebeur hier met die profeet en wat is die boodskap wat hy aan Israel moes deurgee?`

Jesaja was in die tempel toe hy ’n visioen ontvang het. Dit oorweldig hom. Hy besef sy eie onreinheid ten aanskoue van die majesteit en heerlikheid van die Allerhoogste. Die Here reinig hom egter van sy onreinheid en gee hom ’n skokkende boodskap om aan die volk oor te dra. Die boodskap wat Jesaja ontvang, strook oënskynlik nie met die trooswaarde wat ’n mens in die res van die profeet se geskrifte teëkom nie. ’n Soortgelyke onverwagsheid tref ’n mens ook in Markus 4 aan.

Die onverwagse boodskap in Jesaja 6 het ten doel om die volk wakker te skud sodat hulle van hul bose weë sal afsien. Die onverwagse element in Markus is opgeteken in hoofstuk 3:35, die sleutel waarmee Jesus se uitsprake en leer ontsyfer kan word: ’n mens moet “die wil van God” doen (NAB). Dít is wat die gelowige ’n lid van Jesus se gesin maak. Diegene wat dus alreeds besluit het dat Jesus duiwelsbesete is, sal nie op sy woorde ag slaan nie.

Met hierdie parafrasering van Jesaja 6 het Jesus nie ten doel om bepaalde mense tot buitestaanders te reduseer nie. Nee, hierdie mense word deur hul eie vooropgestelde idees en die hardheid van hul harte gepootjie, sodat hulle nie in staat is om die verlossingswaarheid te aanvaar nie.

Hier het ons die kernwaarheid in die gelykenis van die saad: elkeen kies watter soort saaiterrein hy of sy wil wees. Elkeen moet besluit — sal ek my aan Jesus oorgee of nie? Dit is dus die individu wat uitsluitsel gee.