---
title:  Die gelykenis van die groeiende saad
date:  25/07/2024
---

`Lees Markus 4:26-29. Wat is die primêre fokus van hierdie gelykenis?`

Die grootste gedeelte van die Evangelie volgens Markus stem ooreen met óf Matteus óf Lukas, of beide. Hierdie gelykenis is egter die uitsondering. Dit is eie aan Markus. Die klem in hierdie kort en bondige gelykenis val op die groeiproses. Jesus wys daarop dat die koninkryk van God so werk. Hoewel die mens ’n rol te speel het, lê ware groei in die hand van God. Tog is dit nie ’n eindelose proses nie, want die vertelling kom plotselings tot ’n einde wanneer die graan ryp geword het. Net so gaan die wêreldgeskiedenis met die wederkoms van Christus onverwags tot ’n einde gebring word.

`Lees Markus 4:30-32. Watter allerbelangrike aspek word beklemtoon in die gelykenis van die mosterdsaadjie?`

Hierdie gelykenis beklemtoon hoedat iets ongeloofliks klein tot iets buitengewoons groot kan groei. Mosterdsaadjies is geneig om ’n deursnee van ongeveer 1 tot 2 millimeter te hê. Die plant wat hier beskryf word, is waarskynlik swart mosterd (_Brassica nigra_). Dit het piepklein saadjies (oor die 700 in ’n enkele gram!). Hoewel swart mosterd nie die kleinste saadsoort op aarde is nie, is dit nietemin besonder klein; veral in vergelyking met die plant wat dit voortbring, wat tot 3 meter lank kan word. Jesus noem dat voëls selfs in die groot takke van die mosterdplant kan nesmaak. Hierdie laaste verwysing sinspeel op Psalm 104:12, wat op die beurt op Daniël 4:10-12 sinspeel. Psalm 104 praat van God se skeppingsmag. In Daniël 4 word Nebukadnesar as ’n groot boom uitgebeeld waaronder allerhande diere kos en skadu soek.

Die punt wat hierdie gelykenis tuisbring, is dat die koninkryk van God weliswaar ’n nederige begin het, maar dat dit groot en indrukwekkend sal word. Jesus se tydgenote het moontlik op Hom neergesien — hierdie rondgaande prediker met sy stowwerige klere en eenvoudige dissipels. Die tyd het egter geleer dat Sy koninkryk van genade voortdurend op aarde sou uitbrei.

> <p></p>
> “‘En hierdie evangelie van die koninkryk sal in die hele wêreld verkondig word, sodat al die nasies die getuienis kan hoor. Eers dan sal die einde kom’” (Matt. 24:14, NAB).

`Neem in ag hoe die kerk daar uitgesien het toe Jesus hierdie voorspelling gemaak het. Waarom is dit vir die eietydse gelowige so ’n merkwaardige, selfs geloofbevestigende voorspelling?`