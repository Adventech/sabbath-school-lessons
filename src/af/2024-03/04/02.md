---
title:  Die gelykenis van die saad
date:  21/07/2024
---

`Lees Markus 4:1-9. Wat is die aard van elke saaiterrein en wat gebeur telkens wanneer die saad daarop gesaai word?`

Wanneer mense Jesus se gelykenisse in die Evangelie lees, is hulle gou om sy uitleg as die enigste te aanvaar. Dit is mos, per slot van rekening, die punt van hierdie verhaaltjies — ’n toepassing van bepaalde geestelike waarhede vir ’n Christosentriese lewe — nie waar nie? Dit is inderdaad so. Neem egter die volgende in ag: benewens die kere dat Jesus wel kort en kragtige uitlegte gee (bv. “Die koninkryk van God is soos X” of “Laat dié wat ore het, luister!”) verduidelik Jesus dikwels nie die gelykenisse wat Hy vertel nie.

Om dus stadig en aandagtig deur ’n gelykenis te werk, is ’n goeie ding. Jy ontleed die verhaaltjie self en bepaal sodoende in watter rigting die onderskeie elemente van die vertelling beweeg ten einde ’n slotsom te bereik. Wanneer ’n mens hierdie tegniek op die gelykenis van die saad toepas, bied dit jou geweldig baie stof tot nadenke. Dit is telkens dieselfde saad wat op die verskillende tipes saaiterrein val. Die tipe saaiterrein het ’n geweldige uitwerking op die saad. In plaas van ’n enkele, aaneenlopende verhaal, bestaan hierdie gelykenis inderwaarheid uit vier afsonderlike verahaaltjeis. Elkeen word klaar vertel, want vir elke saaiterrein is daar ’n klinkklare resultaat. Die tyd wat dit vir die gesaaide saad neem om tot ’n bepaalde gevolg te lei, verleng met elke opeenvolgende verhaaltjie.

Die saad wat op die pad val, word onmiddellik deur die voëls opgepik. “‘In die saaiproses het party van die saad op ’n voetpaadjie geval en die voëls het dit kom oppik’” (Mark. 4:4, NLV).

Die saad wat op die klipbank val, neem ’n tyd lank om op te kom. Dit is egter ’n mislukking, want dit word uiteindelik deur die son verskroei.

Die saad wat tussen die onkruid val, neem nog langer as die vorige om te misluk. Dit word op die ou einde deur die onkruid verdring.

Die goeie grond vat die langste om iets sinvols op te lewer, waarskynlik ’n hele seisoen se opbrengs, wat tipies die geval is wanneer die begrip saaityd ter sprake is.

Drie van die verhaaltjeis gaan oor mislukking. Slegs die laaste is ’n sukses en loop op ’n ryke oes uit. Let egter op die lengte van elke verhaaltjie, die uitstrekkende tydperk vir die voortbring van ’n bepaalde resultaat in die opeenvolgende vertellings, asook die feit dat slegs een van die verhaaltjies op sukses uitloop. Hieruit leer ons twee dinge: dat mislukking ’n wesentlike gevaar is; maar ook dat wanneer ’n mens sukses behaal, dit tot ’n ryke oes lei.

Die gelykenis dui klaarblyklik op die prys van dissipelskap en die gevare wat alom dreig, maar ook hoe geweldig lonend dit [vir die koersvaste volgeling van Jesus] is.

`Watter ander geestelike lesse kan ’n mens uit die natuur leer?`