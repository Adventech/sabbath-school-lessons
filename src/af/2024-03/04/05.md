---
title:  Die lamp en die maat waarmee gemeetword
date:  24/07/2024
---

`Lees Markus 4:21-23. Waarop lê Jesus veral klem in die gelykenis van die lamp?`

Die Judese huise van Jesus se tyd het gewissel in grootte en styl. Ligging en welvaart het hierdie dinge bepaal. Die huise het basies die Griekse model gevolg. Dit beteken dat die vertrekke om ’n binnehof — d.w.s. ’n oop, daklose spasie in die middel van die huis — gebou is. Die binnehowe was natuurlik nie almal ewe groot of ewe spoggerig nie. Dalk het Jesus hier die klein arbeidershuisies in gedagte gehad. Paleis of pondok — hoe dit ook al sy — die beginsel bly dieselfde: eendag sal die waarheid oor Jesus aan die lig kom.

Jesus stel twee vrae in Markus 4:21. “‘’n Lamp word tog nie gebring om onder ’n maatemmer of ’n bed gesit te word nie?’” (AFR20). Die antwoord op die eerste vraag is duidelik nee. Dan kom die tweede vraag: “‘Is dit nie bedoel om op ’n lampstaander geplaas te word nie?’” (AFR20), wat duidelik ’n ja-antwoord verdien. Jesus skets hier ’n absurde, byna komieklike, scenario ten einde sy punt tuis te bring. Die doel van ’n lamp is om lig te verskaf, anders is hulle nutteloos. Vers 22 verduidelik dié gelykenis deur daarop te wys dat geheime uiteindelik bekend gemaak word. Enigeen wie se e-pos of rekenaar al gekuberkraak is, weet al te goed dat versteekte dinge wel aan die lig kom! Jesus praat natuurlik nie van wegsteekdinge nie, maar van die evangelie.

`Lees Markus 4:24 en 25. Watter les het Jesus in gedagte met die gelykenis oor die maat waarmee gemeet word?`

Op baie plekke in die wêreld word vars produkte by opelugmarkte verkoop. Verkopers het gewoonlik ’n houer of ’n skepding om die verlangde hoeveelheid mee af te meet. ’n Mens noem dit ’n maat in Afrikaans [’n woord wat pertinent in die OAB, NAB en AFR20 gebruik word]. Tipies voeg die verkoper ’n bietjie ekstra produk by die maat. Dit skep gemoedsrus by die koper dat hy of sy nie ingeloop is nie. Jesus span hierdie alombekende gebruik onder goeie verkopers in ten einde sy punt oor ontvanklikheid en die waarheid tuis te bring. As ’n mens bereid is om die waarheid te ontvang, wandel jy in die lig van die waarheid en dan ontvang jy sommer nog daarby. As jy dit egter summier verwerp, sal selfs die bietjie wat jy moontlik in die verlede ontvang het van jou af weggeneem word.

`Dink aan die beginsel dat die gelowige moet op pas met watter maat hy of sy meet. Hoe pas ’n mens dit toe, veral wanneer dit by interpersoonlike situasies kom?`