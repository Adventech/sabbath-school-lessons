---
title:  Jesus se uitleg
date:  22/07/2024
---

Jesus was klaar met die gelykenis, sonder om onmiddellik ’n uitleg te verskaf. Volgens die skrifgedeelte (Mark. 4:1, AFR20) het Jesus “’n reuse skare” toegespreek. Eers later, toe sy gehoor gekrimp het (vers 10), verduidelik Hy wat die gelykenis beteken.

`Lees Markus 4:13-20. Hoe het Jesus die gelykenis van die saad vertolk?`

In Jesus se uitleg neem Hy bepaalde elemente wat in die gelykenis verskyn en wys hoe dit op eksterne dinge dui. Hierdie vertolking dui daarop dat die gelykenis losweg allegories is, met party storie-elemente wat op dinge in die konkrete wêreld dui. Dit is egter net deels allegories, want in ’n suiwer allegorie dui elke liewe storie-element op iets in die werklikheid.

Jesus sê dat die saad op “die woord” (OAB, NAB, NLV & AFR20) dui. Dit verwys na die Woord van God, veral soos Jesus dit verkondig het, [oftewel, “die boodskap wat van God kom” (ABA)]. In dié verband skryf Jakobus: “Daarom moet julle al die sedelike vuilheid en ongeregtigheid opruim wat so welig tier, en ootmoedig die woord aanneem wat God in julle geplant het, want dié woord kan julle red” (hfst. 1:21, NAB).

Die verskillende saaiterreine is verskillende tipe mense wat die Woord aanhoor. In Jesus se vertolking hoor almal die Woord. Met ander woorde, almal is gesaaide terreine. Wat daardie terreine uiteindelik met die saad doen, hang natuurlik van elke terrein af. ’n Pad bestaan uit vasgestampte grond. Sodra die saad daarop val, is die voëls daar om dit op te pik. Vir Jesus dui dit op Satan wat die waarheid uit sulke mense se gedagtes opraap. Daarenteen is die grond wat op die klipbank val, wel los, maar ongelukkig ook vlak. Jesus bring dit in verband met mense met ’n oppervlakkige toewyding — hulle het nie die prys van dissipelskap bereken nie. Dan het ’n mens ook die grond wat die onkruid bevat. Die onkruid verdring die saad wat daarin gesaai is. Jesus verduidelik dat dit op die swaarkry en aanloklikhede van die wêreld dui, dinge wat die Woord onderkruip. In teenstelling met die voorafgaande drie, dui die vrugbare grond op dié wat die Woord hoor en daarvoor ontvanklik is, met die gevolg dat dit in hul binneste opkom en ’n ryke oes voortbring.

Die langste verduidelikings is vir die terreine met die klipbank en die onkruid. Jesus se beskrywing van die klipbank-Christene is ’n naasmekaarstelling van kontrasterende elemente: hoewel hulle die Woord met groot vreugde ontvang, is hul dissipelskap kortstondig. Sodra vervolging kom, raak hulle afvallig. In teenstelling hiermee, raak die onkruidgrond-Christene nie afvallig omdat hulle die wind van voor kry nie, maar omdat hulle op wêreldse dinge i.p.v. die koninkryk van God ingestel is. Hulle “sorge” is ’n beheptheid met alles wat die wêreld te bied het.

`Dink ’n bietjie oor jou eie lewe. Het enige van die verkeerde drie saaiterreine se houdings jou gelooflewe ongesiens begin binnegedring? Soms is hierdie invloede subtieler as wat jy dink. Hoe, indien nodig, moet jy maak om die saad van die Woord weer op goeie grond te bring?`