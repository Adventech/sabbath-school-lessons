---
title:  Vir verdere studie
date:  26/07/2024
---

Lees die volgende gedeelte in Ellen G. White se geskrifte: “‘The Sower Went Forth to Sow’” (_Christ’s Object Lessons_, bl. 33-61).

“Ware heiligheid is ’n heelhartige benadering tot die diens van God. Dit is dieaard en wese van die opregte wandel in Christus. Jesus vra vir onvoorwaardeliketoewyding, vir onverdeelde diens. Hy soek die hele mens — hart, siel en verstand — en al jou kragte. Aan die eie-ek moet ’n mens nie vasklou nie. Geeneen wat ’n selfgerigte lewe lei, is ’n Christen nie.

“Liefde moet die dryfveer in al ons doen en late wees. Dit is die grondbeginsel van God se hemelse en aardse regering, derhalwe moet dit ook die grondslag van die gelowige se karakter wees. Dit is al wat standvastigheid in [in die gelooflewe] bring en ’n mens help om so te bly. Dit is al wat die Christen in staat stel om beproewing en versoeking die hoof te bied.

“En liefde vind uiting in opoffering. Die onderbou van die verlossingsplan is [immers] opoffering — ’n opoffering so wyd en hoog en diep dat dit haas onmeetbaar is. Christus het sy hele bestaan en wese kom gee; derhalwe sal elkeen wat ontvanklik vir Christus is, bereid wees om alles ter wille van hul Heer en Heiland prys te gee. Die eer en heerlikheid van Christus sal voorrang in diesulkes se gedagtes geniet” (Ellen G. White, _Christ’s Object Lessons_, bl. 48 en 49).

**Vrae vir bespreking**:

`“Liefde moet die dryfveer in al ons doen en late wees. Dit is die grondbeginsel van God se hemelse en aardse regering, derhalwe moet dit ook die grondslag van die gelowige se karakter wees.” Hoe vind hierdie wonderlike waarheid uiting in Golgota? Hoe kan dié soort liefde, en behoort dit ook, in ons lewens weerspieël word?`

`Party mense hou vol dat Jesus gelykenisse gebruik het om buitestaanders in die duister te hou. Hoe reageer ’n mens hierop? Neem in ag dat Jesus vir elkeen op aarde kom sterwe het (lees 1 Joh. 2:2). Waarom dan doelbewus mense in die duister hou, mense wat ook voordeel uit sy middelaarsdood sou trek?`

`’n Lamp is veronderstel om op ’n lampstaander, en nie onder ’n maatemmer te wees nie (Mark. 4:21). Pas nou hierdie beginsel op jou gemeente se huidige vlak en aard van gemeenskapsbetrokkenheid toe. Hoe kan julle die lig van die koninkryk nog hoër in die gemeenskap dra?`

`Oorweeg die gelykenis van die groeiende saad (Mark. 4:26-29). Watter rol speel die mens in die groei van die evangeliesaad? Watter rol speel God? As mense het ons duidelik ’n rol te speel. Die vraag is net: hoe verseker ’n mens dat jy geheel en al op God aangewese is en nie dinge op eie stoom wil probeer aanpak nie? Hierdie afhanklikheid is ’n ingesteldheid. Is dit dalk deel van die geheim tot innerlike groei?`