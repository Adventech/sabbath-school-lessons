---
title:  Wie het jou die gesag en reg gegee?
date:  27/08/2024
---

`Lees Markus 11:27-33. Waarmee het die godsdienstige leiers Jesus probeer uitdaag? Hoe het Hy daarop gereageer?`

Die dag nadat Jesus die tempel gereinig het, konfronteer die godsdienstige leiers hom in die tempel en vra op wie se gesag Hy die vorige dag opgetree het. Dit is egter nie die waarheid waarna hulle soek nie. Nee, hulle probeer Hom uitvang. As Hy sou sê dat sy gesag van God kom, ontken hulle bloot dat ’n plattelandse skrynwerker oor sulke gesag kan beskik. As Hy sou erken dat sy gesag menslik is, maak hulle Hom bloot as ’n swaap af.

Jesus sien egter deur die strik en sê dat Hy hulle vraag sal beantwoord indien hulle eers Syne beantwoord. Wat Hy vra, is of Johannes die Doper deur God of deur die mens gestuur is. Onmiddellik besef die leiers dat hulle self in ’n strik beland het. As hulle sou sê dat Hy deur God gestuur is, sal Jesus sê “Waarom het julle Hom nie geglo nie?” As hulle sou sê dat Hy deur mense gestuur is, beteken dit dat hulle die mense gevrees het. So besluit hulle toe om te jok en te sê dat hulle nie weet nie. Dit het Jesus die kans gegee om hul vraag van die hand te wys.

`Lees Markus 12:1-12. Waarmee het Jesus sy weiering om die vraag te antwoord, opgevolg. Wat was die gevolg daarvan?`

Jesus volg hierdie onbeantwoorde vraag met ’n gelykenis op. Dit gaan oor ’n wingerd, ’n eienaar en die boere aan wie Hy die grond verhuur. Hierdie gelykenis stem grootliks ooreen met die gelykenis van die wingerd in Jesaja 5, waarin die Here ’n aanklag teen die ontroue volk bring. Almal sou die ooreenkoms raaksien, veral die godsdienstige leiers.

Die gelykenis in Markus ontvou op ’n geweldig eienaardige wyse, met die boere wat weier om enige van die opbrengs met die eienaar te deel. Pleks daarvan, mishandel en vermoor hulle die diensknegte wat die eienaar na die boere uitstuur. Uiteindelik stuur die eienaar sy geliefde seun, in die hoop dat die boere Hom sou respekteer. Die hoop beskaam egter. Let op hulle eienaardige redenasie: as ons die seun doodmaak, behoort die wingerd mos aan ons. Hierdie onlogiese slotsom is besonder treffend. Die straf wat hulle kant toe kom, is dus geregverdig.

Dit is ’n ernstige waarskuwing aan die godsdienstige leiers: kyk waarop julle besluite afstuur! Beskou in hierdie lig, is dit ’n liefdevolle vermaning. Dit was dus nie te laat om van hul planne af te sien nie. Hulle kón die komende oordele van God vryspring. Net party het egter tot inkeer gekom, verander en Jesus aanvaar. Andere het op die pad van verdoemenis gebly.