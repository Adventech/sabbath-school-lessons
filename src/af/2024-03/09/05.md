---
title:  Aardse pligte en hemelse eindresultate
date:  28/08/2024
---

`Lees Markus 12:13-27. Wat gaan hier aan en watter waarhede bring Jesus tuis?`

Die godsdienstige leiers het Jesus probeer uitvang met iets wat veroordeling by die Romeinse goewerneur of by die mense sou ontlok. Dié keer se strikvraag was oor die betaal van belasting. In daardie tyd en wêrelddeel is belastingontduiking as rebellie teen die Romeinse regering beskou. Dit was ’n ernstige oortreding.

Jesus antwoord: Gee aan die keiser wat aan hom behoort, en aan God wat aan Hom behoort. So spring Hy toe die strik vry, maar bring ook sodoende ’n diepgaande les tuis, naamlik dat die gelowige ’n verantwoordelikheid teenoor die staat het. “Jesus verklaar dat die Jode onder Romeinse heerskappy staan en derhalwe die keiser se beskerming geniet. Die volk moes dus bydraes tot daardie moondheid maak, solank dit nie met die mense se verpligting teenoor God ingedruis het nie. Hoewel hulle in vrede [met die Romeine moes] leef en aan die landswette onderdanig moes bly, was hulle deurentyd hul hoogste lojaliteit aan God verskuldig” (Ellen. G. White, _The Desire of Ages_, bl. 602).

Die volgende strikvraag gaan oor die opstanding van die dooies. Die Sadduseërs was ’n priesterlike groep wat slegs die eerste vyf boeke van Moses as die Skrif aanvaar het. Hulle het nie in die opstanding van die dooies geglo nie. Die scenario wat hulle aan Jesus voorgehou het, was seker hipoteties [m.a.w. dit is ’n opgemaakte storie, maar beskryf iets wat wel kan gebeur, ten einde ’n punt tuis te bring]. Dit gaan oor sewe broers en ’n enkele vrou. Let op die volgende bepaling in die Mosaïese wette: wanneer ’n man wat geen seuns gehad het nie, te sterwe kom, kan dié se broer met sy weduwee trou; ten einde die afgestorwene se eiendom vir sy nasate te behou. Alle kinders wat uit so ’n huwelik gebore word, is wetlik gesproke die dooie man se kinders (Deut. 25:5-10).

In ’n poging om die opstandingsleer in twyfel te trek, wys die Sadduseërs op ’n morele krisis: wie se vrou is sy met die opstanding? Jesus se teenargument het twee stappe, en verwys na die Skrif en die mag van God. Ten eerste wys Hy op die mag van God op die opstandingsmôre en dat mense nie in die hemel sal trou nie. Daarna verdedig Hy die opstandingsleer deur Hom op Eksodus 3:1-22 te beroep, waarin die Here sê dat Hy die God van Abraham, Isak en Jakob is. Jesus sê dus by implikasie dat hulle lewendig gemaak sal word. Hulle kan nie doodbly nie, want God is inderdaad die God van Abraham, Isak en Jakob; en daarom is hulle net tydelik dood.

`Gestel iemand vra jou: “Ken jy die mag van God?” Wat sal jou antwoord hierop wees, en waarom?`