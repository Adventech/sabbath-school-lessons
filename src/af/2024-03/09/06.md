---
title:  Die grootste gebod
date:  29/08/2024
---

`Lees Markus 12:28-34. Hier het ons ’n skrifgeleerde wat Jesus goedgesind was. Watter diepsinnige vraag vra hy? Hoe het Jesus hom geantwoord?`

Tot hiertoe het die godsdienstige leiers meestal ’n antagonistiese houding teenoor Jesus in die Evangelie volgens Markus gehad. Dit was veral so in Jerusalem, waar Jesus die tempelbestuur oor kwessies rakende aanbidding — die spilpunt waarom die Joodse geloof gedraai het — voor stok gekry het. Tog het ons hier ’n skrifgeleerde wat erns met hierdie kwessies, asook Jesus se antwoorde daarop, maak. Dit dui op eerlikheid en waagmoed te midde van die heersende vyandigheid teenoor Jesus. Dit sou makliker gewees het vir enigeen om bloot terug te staan en niks te sê nie, selfs al het jy simpatie vir Jesus gehad. Hierdie man kies egter nie die maklike uitweg nie.

Die skrifgeleerde dring dadelik tot die kern van godsdiens deur, met sy vraag oor watter gebod die belangrikste is. Jesus se antwoord is kort en kragtig, en klinkklaar – Hy haal die _Sjema_ aan (_Shema_ in die Engelse transliterasie), die Joodse geloofbelydenis in Deuteronomium 6:4 en 5. Die grootste gebod, sê Jesus, is om die Here met jou hele hart, jou hele siel en hele verstand, en met al jou kragte lief te hê — d.w.s. met jou hele wese. Jesus voeg sommer ’n tweede antwoord by: die tweedebelangrikste is (en Hy haal weereens die Ou Testament aan, dié keer uit Levitikus 19:18) om jou medemens soos jouself lief te hê.

Somtyds wonder mense hoe ’n mens iemand kan beveel om lief te hê. Let egter op die kulturele konteks in Deuteronomium. Die tipe taalgebruik tref ’n mens ook in die bewoording van antieke verdrae aan, waarin die begrip liefde verwys na die getroue navolging van die uiteengesette vereistes, d.w.s. kontraktuele lojaliteit. Hoewel dit nie ’n wedersydse toegeneentheid tussen die partye buite die kwessie stel nie, lê dit hoofsaaklik klem op daadwerklike lojaliteit, d.w.s. lojaliteit in praktyk.

Die skrifgeleerde was eerlik. Hy besef dat Jesus se reaksie duidelik en eenvoudig is, en sê ook so. ’n Mens kan jou net indink hoe die ander godsdienstige leiers hom aangegluur het. Hierdie eerlike skrifgeleerde het sopas die geldigheid van Jesus se antwoord bevestig, iets wat geen van die andere bereid was om te doen nie. Op die beurt het Jesus die eerlikheid van die skrifgeleerde se antwoord beaam, en sê derhalwe vir hom dat hy nie vêr van die koninkryk van God af is nie. Let wel: nie vêr nie, maar ook nog nie in die koninkryk nie. Wat die skrifgeleerde nog moes doen, was om te bely wie Jesus is en om Hom te volg, wat die volgende stap op die geloofpad is.

`Hoe leer ’n mens om God lief te hê, asook jou medemens soos jouself? Waarom is Golgota die sleutel tot die uitvoer van hierdie voorskrifte?`