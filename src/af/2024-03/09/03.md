---
title:  ’n Vervloekte boom en ’n gesuiwerde tempel
date:  26/08/2024
---

`Lees Markus 11:12-26. Wat beteken die gebeure wat hier beskryf word?`

Die volgende oggend verlaat die groepie Betanië, wat ’n bietjie meer as drie kilometer van Jerusalem af was. Onderweg kry Jesus honger. Hy sien ’n vyeboom met blare aan die takke en gaan nader, in die hoop om dalk ’n paar vroeë vruggies daaraan te vind. Destyds is dit nie diefstal beskou nie. Volgens Ou-Testamentiese wette kon ’n mens iets van jou buurman se landerye of van sy boord neem, ten einde jou honger te stil (Lev. 19:9 en hfst. 23:22, asook Deut. 23:25). Jesus kon egter geen vrugte daaraan vind nie en sê toe vir die boom: “‘Van jou sal niemand tot in der ewigheid ooit weer vye eet nie’” (Mark. 11:14, NAB). Dit is ongewone gedrag vir Jesus. Uiters vreemd. Nietemin maak dit die daaropvolgende gebeurtenis soveel meer treffend.

Die gebeurtenis wat op die vervloeking van die boom volg, het waarskynlik in die voorhof plaasgevind, ’n plek wat oop vir alle mense, insluitende nie-Jode was (vandaar die Engelse benaming “Court of the Gentiles”). Handelaars het offerdiere daar verkoop (’n praktyk wat kort voor Jesus se binnekoms deur Kajafas begin is). Dit is hierdie handelaars wat Jesus uitgegooi het ten einde die gewyde atmosfeer te herstel. Met hierdie optrede het Hy egter die tempelbestuur ontstig.

In sy striemende aanval op hierdie verontheiliging van die tempel, haal Jesus twee gedeeltes uit die Ou Testament aan. Ten eerste handhaaf Hy die voorskrif wat sê dat die tempel ’n aanbiddingsplek vir al die nasies moet wees (Jes. 56:7), wat nadruklik ook nie-Jode ingesluit het. Dan voeg Hy by dat die leiers dit in ’n rowerspelonk ontskep het (Jer. 7:11). Ná afloop van hierdie wonderlike dag verlaat Jesus die stad saam met sy dissipels (Mark. 11:19).

Die dissipels is verstom toe hulle die volgende dag terugkeer na die stad (lees hfst. 11:20-26) en sien dat die vyeboom tot by die wortels verdroog was. Ter verklaring gebruik Jesus dit as ’n les oor gebed en vergifnis. Dit laat ’n mens wonder: wat beteken hierdie dinge?

Hierdie twee erhaaltjies is die vierde toebroodjie-verhaal in Markus (soos in Les 3 behandel is). Sulke verhale bevat gedramatiseerde ironie, met ooreenstemmende karakters wat op teenoorgestelde maniere optree, of met teenoorgestelde karakters wat op ooreenstemmende wyses optree. In hierdie toebroodjie-verhaal is die vyeboom en die tempel ooreenstemmend (oftewel parallel). Jesus vervloek die boom, maar reinig die tempel, teenoorgestelde dinge wat met ooreenstemmende dinge gebeur. Die ironie hier is dat die godsdienstige leiers nou saamsweer om Jesus om die lewe te bring, ’n handeling wat mooitjies die nut van tempelrituele tot ’n einde sal bring aangesien Jesus die vervulling van daardie rituele is.

`Het jy dinge in jou lewe vir Jesus om te reinig? Hoe gebeur daardie reiniging?`