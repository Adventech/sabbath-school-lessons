---
title:  Die triomfantelike binnekoms
date:  25/08/2024
---

`Lees Markus 11:1-11, asook Sagaria 9 verse 9 en 10. Wat gebeur hier?`

Die helfte van dié verhaal gaan oor Jesus wat twee dissipels na ’n nabygeleë dorpie stuur om ’n donkie te kry waarop Hy Jerusalem kon binnery. Waarom staan Markus so baie tyd hieraan af?

Die antwoord is tweeledig. Ten eerste toon dit Jesus se profetiese vermoëns, wat sodoende die waardigheid van sy aankoms versterk en wat dit ook in pas met die wil van God bring. Ten tweede sluit hierdie aspek van die verhaal by Sagaria 9 verse 9 en 10 aan, waar dit sê dat die koning Jerusalem op die rug van ’n donkie sou binnery. Dit herinner ook aan Salomo wat Jerusalem op ’n donkie binnegegaan het (1 Kon. 1:32-48). Laasgenoemde was toe Adonia wederregtelik die koningskap wou inpalm, en Dawid beveel het dat Salomo dadelik gekroon moet word.

“500 jaar voor die geboorte van Christus het die profeet Sagaria die koms van die Koning van Israel voorspel. Nou is dit op die punt om vervul te word. Die een wat lank reeds koninklike eerbetoon vermy het, kom nou na Jerusalem as die regmatige troonopvolger van die troon van Dawid, soos die Skrif belowe het” (Ellen G. White, _The Desire of Ages_, bl. 569).

Jerusalem is in ’n heuwelagtige streek geleë, met ’n hoogte bo seespieël van 740 meter. In Jesus se tyd het dit ’n inwonertal van sowat 40,000 tot 50,000 gehad, wat natuurlik met Pasga skerp gestyg het. Die stad het destyds slegs 101,171 hektaar beslaan, hoewel die tempel op 14,9734 hektaar daarvan gestaan het. Met sy skouspelagtige gebouekompleks was dit die stad se groot trekpleister.

Jesus het Jerusalem vanuit die oostekant betree. Al langs die hange van die Olyfberg af het Hy gegaan totdat Hy die Goue Poort bereik het, wat ’n direkte deurgang na die kruin van die Tempelberg gebied het. (Neem in ag dat die Goue Poort tans toegemessel is.) Die ganse stad was in beroering oor Sy binnekoms. Almal het besef wat hierdie simboliese gebaar beteken het. Die skare wat saam met Hom ingegaan het, het _hōsanna_ [in die Koinegrieks] uitgeroep. Hierdie [Griekse transliterasie uit Hebreeus] het aanvanklik “red [ons] nou” beteken, maar mettertyd het dit die betekenis “prys die Here” verkry.

Die tyd vir geheimhouding waarop Jesus regdeur Markus aangedring het, was nou verby. Nou gaan Hy Jerusalem openlik binne, op ’n wyse wat ryk aan simboliese betekenis was — ’n betekenis wat almal geken het. Hy gaan die tempel binne, maar omdat dit laat in die dag is, kyk Hy net rond en gaan daarna saam met sy dissipels na Betanië om daar te oornag. Wat potensieel in ’n betoging of ’n opstand kon ontaard het, eindig dus met Jesus wat sonder ophef daardie plek verlaat. Die volgende dag is egter ’n ander storie.

`Om op ’n donkie ’n stad binne te ry, is ’n nederige handeling. Waarom is nederigheid so ’n belangrike karaktereienskap om te hê, veral vir die gelowige? Wat het ons om op trots te wees, inaggenome Jesus se soendood op Golgota?`