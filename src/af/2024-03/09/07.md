---
title:  Vir verdere studie
date:  30/08/2024
---

Lees die volgende gedeeltes in Ellen G. White se geskrifte: “A Doomed People,” “The Temple Cleansed Again” en “Controversy” (_The Desire of Ages_, bl. 580-609).

Die feit dat Jesus die vyeboom vervloek het — ’n boom wat Hy met sy eie mag geskep het — dien as waarskuwing vir alle kerkgenootskappe en Christene. Niemand kan die wet van God onderhou sonder naastediens nie. Tog is daar vele gelowiges wat nie die genadige en onbaatsugtige lewe wat Christus gelei het, uitleef nie. Party meen dat hulle goeie Christene is, terwyl hulle nie eers verstaan wat diens aan God behels nie. Hulle behaag net hulself met al hul planne en Bybelstudie. Hulle optrede draai om die eie-ek. Al waarde wat tyd vir diesulkes het, is sodat hulle meer vir hulself kan inpalm. Dit is hul groot doelwit in die lewe. Hulle is nie op naastediens ingestel nie, maar op selfgerigte diens. Tog het die Here die einste mense geskape in ’n wêreld waar onselfsugtige diens noodsaaklik is. Hy het dit so beskik dat elkeen van ons ons medemens op elke denkbare wyse moet help. Ongelukkig is die eie-ek so groot [by hierdie mense] dat dit alles en almal oorskadu. Hierdie soort mense is nie in voeling met die mensdom nie. Mense wat selfgesentreerde lewens lei, is soos die vyeboom — hulle gee vreeslik voor, maar dra geen vrug nie. Hulle hou by die uiterlike vorms van aanbidding, maar sonder die [meegaande] berou, bekering of geloof. Met die mond bely hulle God en sy gebod, maar die gehoorsaamheid ontbreek. Woord word nie by daad gevoeg nie. In die oordele wat Hy oor die vyeboom uitgespreek het, toon Jesus hoe veragtelik hierdie sinnelose voorgee vir Hom is. Hy sê dat diegene wat openlik sondig, minder skuldig is as dié wat bely om die Here te dien — dit terwyl hulle geen vrug tot eer van sy Naam dra nie” (Ellen G. White, _The Desire of Ages_, bl. 584).

**Vrae vir bespreking**:

`Bepeins die betekenis van Christus wat die tempel reinig. Hoe kan dit moontlik op ons kerkgenootskap van toepassing wees? Hoe behoort so ’n reiniging plaas te vind?`

`Regdeur die Evangelies verwys Jesus herhaaldelik na die Skrif en hoe dit vervul moet word. Wat sê dit vir ’n mens oor die sentraliteit van die Bybel in die geloofslewe? Party mense poog om die gesag van die Skrif af te water, veral met die sienswyse dat die Bybel niks meer as mense se idees oor God is en hoe Hy te werk gaan nie. Waarom moet ons al sulke pogings summier verwerp?`

`Waar is die regte skeidslyn tussen kerk en staat? Hoe kan Jesus se lering in Markus 12:13-17 hierdie bespreking rig?`

`Slaan alle teksverse aangaande die opstanding na. Waarom vorm hierdie leerstelling die kern van ons geloof, veral inaggenome die toestand van die dode?`