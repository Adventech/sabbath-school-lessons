---
title:  Die koms van die Seun van die Mens
date:  05/09/2024
---

`Lees Markus 13:24-32. Watter groot gebeurtenis word hier beskryf?`

Dit verwys natuurlik na die dag waarop Jesus Christus in majesteit terugkeer; ’n gebeurtenis wat deur tekens aan die son, maan en sterre voorafgegaan word. Die Nuwe Testament bevat vele profesieë wat op hierdie heuglike gebeurtenis dui. Die apostel Paulus beskryf dit in die fynste besonderhede in 1 Tessalonisense 4:13-18, waarin hy sê hoedat diegene wat in Christus ontslaap het, lewende uit die graf gebring word, en hoedat hulle dan saam met die lewende verlostes die lug in geneem word om Christus daar te ontmoet. In 1 Korintiërs 15 wy die apostel tot in die fynste besonderhede oor die opstanding van die dooies as ’n wesentlike gebeurtenis ten tye van die wederkoms van Christus uit.

Petrus beskryf ook daardie blye dag in sy tweede sendbrief, hoofstuk 3:3-13; waarin hy noem dat die Here nie traag is om sy wederkomsbelofte na te kom nie, maar bloot wil hê dat almal tot bekering moet kom. Openbaring bevat ook duidelike beskrywings van die wederkoms (lees hfst. 1:7, 6:12-17, 14:14-20 en 19:11-21). Die Nuwe Testament leer deurgaans dat die wederkoms van Christus ’n letterlike, sigbare, hoorbare, eerstehandse gebeurtenis sal wees. Almal sal Hom sien kom.

Wat bedoel Jesus egter met die woorde “hierdie geslag” en “daardie dag en uur” (NAB, klem verskaf)? Hierdie woorde pla baie mense. Duidelik is die geslag wat Jesus se leringe aangehoor het, eeue lank reeds dood.

’n Aantal oplossings vir hierdie skrifgedeelte is al voorgestel. Party meen dat die woord “geslag” op ’n etniese groep kan dui, wat in dié geval die Jode is. Met ander woorde: die Joodse ras sal nie tot niet gaan voordat Christus teruggekeer het nie. Volgens ’n ander sienswyse is die mense wat die vervulling van hierdie tekens beleef, die mense wat met die wederkoms van Christus nog lewend is.

’n Eenvoudiger oplossing is om te wys op die gebruik van beide die woord “hierdie” en “daardie” – die “hierdie” in Markus 13:30, soos dit in “hierdie geslag” gebruik word; en die woord “daardie” in vers 32, soos dit in “daardie dag en uur” gebruik word. In Markus 13 verskyn die woord “hierdie” (_houtos, hautē, touto_ in Koinegrieks) meer in verse 1-13, m.a.w. die skrifgedeelte wat ’n mens uiteindelik by die verwoesting van Jerusalem uitbring. Die woord “daardie” is afgestem op die laaste gedeelte van die hoofstuk.

“Hierdie geslag” dui dus waarskynlik op die eerste-eeuse geslag; die mense wat die verwoesting van Jerusalem, soos dit in Markus 13:30 beskryf word, beleef het. Markus 13:32 het egter betrekking op die wederkoms van Christus, ’n gebeurtenis wat nog in die toekoms is en wat vêr van die eerste eeu ná Christus verwyder is. Dit is waarom vers 32 oorslaan na “daardie” omdat dit dui op gebeure wat heelwat verder in die toekoms as die eerste eeu ná Christus lê.