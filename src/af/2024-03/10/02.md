---
title:  Twee muntstukkies as offergawe
date:  01/09/2024
---

`Lees Markus 12:41-44. Hoeveel het die weduwee gegee en wat het Jesus daaroor te sê gehad?`

Die tempel in Jerusalem was ’n asemrowende mooi gebou. Die Tempelberg het die stad verdwerg en die massiewe klippe wat daarvoor gebruik is, is vandag steeds ’n argitektoniese wonder; met party wat etlike honderde ton weeg. Die ombou en uitbrei van die tempel tesame met die Tempelberg het omstreeks 20 v.C. onder Herodes die Grote begin, maar konstruksiewerk en versiering van die struktuur het tot in die 60’sn.C. geduur.

Baie mense het groot offergawes [hiervoor] gegee, wat hulle in 13 offergawekiste gegooi het. Hierdie kiste het in die buitenste voorhof (die _Ezrat Ha-Nasjiem_ of _Ezrat Ha-Nashim_ in die Engelse transliterasie, d.w.s. die Vrouehof) gestaan. Dit is waar Jesus gesit het toe die weduwee nadergegaan en haar twee lepta ingegooi het. Dis is slegs ’n breukdeel (’n 32ste om presies te wees) van ’n _denarius_, wat die loon vir ’n dagarbeider was. So, die vrou se offergawe was vreeslik min.

Jesus was egter beïndruk met haar offergawe. Baie ryk mense het groot somme geld kom ingooi, maar Hy het niks daaroor te sê gehad nie. Hierdie weduwee is die een wat Hy lof toeswaai. Hy noem dat sy meer as al die ander mense ingegooi het. Hoe kon die Meester dit sê? Jesus sê dat die ander uit hul oorvloed gegee het, terwyl die weduwee uit haar armoede gegee het. Hulle het baie oorgehad, maar sy het — [in moderne Afrikaans] — “haar laaste sente” gegee. Haar offergawe was dus oordadig, selfs al was die monetêre waarde bitter min.

Hierdie verhaal bevat ’n diepgaande les oor hulpbronnebestuur. Die gee van offergawes hang nie van leiers se doen en late af ten einde geldig te wees nie. Die tempelbestuur was inderdaad korrup, tog het Jesus nie dit as ’n verskoning gebruik om die weerhouding van offergawes te predik nie. In geen ander tyd in die geskiedenis was godsdienstige leiers so korrup as in Christus se tyd nie. Dink net aan Kajafas en Annas. Iets waarvan Jesus wel deeglik bewus was.

Nietemin staan leiers inderdaad onder ’n heilige verpligting om kerkhulpbronne in ooreenstemming met die wil van God aan te wend. Selfs al kom hulle dit nie na nie, seën die Here steeds diegene wat geld vir sy werk op aarde gee, soos die weduwee in hierdie verhaal.

Let op hierdie weerhouding van tiendes en offergawes wanneer leiers se optrede ontevredenheid ontlok. Wat sê dit oor die beweegrede van die gewer? As jy jou tiendes en offergawes a.g.v. leiers se doen en late weerhou, gee jy omdat jy kyk wat ander mense doen, en nie uit dankbaarheid teenoor die Here nie. Hoewel die versoeking groot is om tiendes en offergawe in tye van wanbestuur te weerhou, is en bly dit verkeerd.

`Dit is belangrik om getrou jou tiendes en offergawes vir die werk van God te gee. Hoe leer ’n mens hierdie les uit vandag se verhaal?`