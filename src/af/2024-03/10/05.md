---
title:  Die groot tyd van benoudheid
date:  04/09/2024
---

`Lees Markus 13:19. Waarop dui hierdie vers?`

Mark 13:14 se “gruwel van verwoesting” is die spilpunt waarom die hoofstuk draai (lees weer Dinsdag se gedeelte). Daarbenewens is vers 19 ook ’n oorgangspunt. Dit dui op ’n tyd van benoudheid, die grootste een in menseheugenis. Hiermee word ’n groter en uitgebreider vervolging as dié tydens die val van Jerusalem voorspel. Die werkwoorde in vers 19 skakel oor na die toekomstige tyd, en dui sodoende op gebeure wat vir die mense van Jesus se tyd verder in die toekoms gelê het.

Markus 13:14 sluit dus by die profesie in Daniël 9 aan. Insgelyks sluit die groot vervolging in Markus 13:19-23 by die profesieë in Daniël 7 en 8 aan, waar die kleinhorinkie-mag die volk van God vir “’n tyd en tye en die helfte van ’n tyd” vervolg (Dan. 7:25, OAB). Hierdie profetiese tydperk van 1,260 dae is gelyk aan 1,260 letterlike jare (Num. 14:34 & Eseg. 4:6). Dit loop vanaf 538 n.C. tot 1798. In 1798 het Napoleon sy generaal gestuur om die pous gevange te neem. Gedurende hierdie 1,260-jaar-tydperk het die kleinhorinkiemag almal vervolg en tereggestel wat nie met sy kerklike gesagstruktuur wou saamgaan nie.

`Lees Markus 13:20-23. Watter hoop bied die Here sy kinders in die vermelde tyd van benoudheid? Hy gee egter ’n verdere waarskuwing na afloop van hierdie vervolging. Waarteen waarsku Hy?`

Markus 13:20 noem dat die vervolging ter wille van God se kinders verkort word. Histories-gesproke is die vloedgolf van vervolging danksy die Protestantse Hervorming algaande gestaat, wat die verkorting van gelowiges se tyd van benoudheid meegebring het. Namate die klein horinkie se mag getaan het, het al hoe meer mense by die Hervorming aangesluit. Tog sal die kleinhorinkiemag weer sy verskyning maak, soos die profesie in Openbaring 13 aandui.

In Markus 13:21-23 waarsku Jesus teen ’n ander gevaar, dié van vals profete en vals christusse, wat voor sy wederkoms te voorskyn sal kom. Jesus sê sy volgelinge aan om op hul hoede vir daardie persone te wees.

`Op daardie tydstip waarsku Jesus teen vals christusse. Christus se koninkrykbeweging het nog skaars begin gehad en tog maak Hy hierdie wonderbaarlike voorspelling hier, een wat uiteindelik vervul is (aangesien sommige mense nou nog voorgee om die Messias te wees). Hoe behoort hierdie voorspelling ons vertroue in die Woord van God te versterk?`