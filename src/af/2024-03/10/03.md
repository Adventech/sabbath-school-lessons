---
title:  “Nie een klip sal op die ander bly nie”
date:  02/09/2024
---

`Lees Markus 13:1-13. Wat was die dissipels se reaksie op Jesus se uitlating oor die tempel? Wat beteken dit?`

Soos ons reeds gesê het, was die tempel werklikwaar ’n asemrowende gebouekompleks. Josefus sê dat die Koninklike Kolonnade aan die suidekant 162 pilare gehad het, elk met ’n omtrek gelykstaande aan drie mans wat hande vashou (Antiquities, 15.11.5 §§413-414). Nou sê Jesus dat alles in puin gelê gaan word. ’n Profesie wat met [die verwoesting van] so ’n asemrowende struktuur te make het, het sekerlik vir Jesus se gehoor soos die voleinding van die wêreld geklink.

“Dink net wat deur die verwerpte Messias se kop gegaan het, toe [die dissipels] sy aandag op die majestueuse tempel vestig! Dit was ongetwyfeld aanskoulik. Met hartseer gee Hy toe: ‘Ja, ek sien dit gewis. Die geboue is inderdaad wonderlik, maar julle wys na hierdie mure asof dit onvernietigbaar is. Luister egter wat ek vir julle sê: op ’n dag “sal nie een klip op ’n ander gelaat word nie — alles sal afgebreek word”’[AFR20]” (Ellen G. White, _The Desire of Ages_, bl. 627).

Die dissipels wil egter weet wanneer hierdie voorspelling bewaarheid gaan word. So lees ’n mens uiteindelik in Markus 13:4 dat ’n klein groepie — te wete Petrus, Jakobus, Johannes en Andreas — Jesus pertinent oor die tydsberekening uitvra. Hulle wil weet wanneer al hierdie dinge gaan gebeur en wat die teken sal wees dat dit op hande is.

Besonder treffend in hoofstuk 13:5-13 is die feit dat Jesus nie eintlik die val van Jerusalem beskryf nie, maar merendeels sy dissipels waarsku teen die uitdagings wat hulle met die verkondiging van die evangelie en die gepaardgaande totstandbrenging van die vroeg-Christelike kerk te wagte kan wees. Dit klink nie juis na ’n maklike taak nie.

Om die waarheid te sê, hulle sal vervolg en voor die hof gedaag word, en party sal selfs tereggestel word. Ten spyte van al dié beproewinge, is dit volgens Jesus nog nie die einde is nie. Hulle moet hulle nie deur onstuimighede laat mislei nie. Voorts sal die Heilige Gees vir hulle die regte woord op die regte tyd gee, selfs wanneer geliefdes en vriende hulle in die steek laat.

Die groot les in hierdie inleiding tot Jesus se profesie is dat kinders van die Here nie tye van opskudding en beproewing moet vrees nie. Hulle moet waaksaam wees omdat die Heilige Gees hulle in daardie tye sal deurdra.

`Om Jesus te volg, bring bepaalde beproewinge oor ’n mens se pad. Watterervarings het jy al in dié verband gehad? Indien jy nog geen gehad het nie,moet jy jou afvra of jy wel Jesus volg.`