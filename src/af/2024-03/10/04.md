---
title:  Die “gruwel van verwoesting”
date:  03/09/2024
---

`Lees Markus 13:14-18. Watter leidraad gee Jesus ten einde die “gruwel van verwoesting” (OAB & AFR20) te identifiseer?`

Jesus bereik nou sy hoofpunt oor die val van Jerusalem, in Markus 13:14. Hy praat hier van “die gruwel van verwoesting” (OAB & AFR20). Die Heiland voeg ook by: “laat dié wat dit lees, goed begryp (AFR20). Met hierdie sinsnede wys Jesus die dissipels op die boek Daniël. Hierdie bewoording verskyn in hoofstukke 9:27, 11:31 en 12:11, met ’n parallel in hoofstuk 8:13.

`Lees Daniël 9:26 en 27. Wie is die volgende persone: “’n Gesalfde” en “’n vors wat sal kom” (OAB)?`

Die “Gesalfde” in Daniël 9:26 (OAB) is ’n vertaling van die Hebreeuse woord _māšîa_ [alternatiewe Engelse transliterasie: _māshîaḥ_] wat gewoonlik as Messias getranslitereer word. ’n Noukeurige studie van verse 24 tot 27 toon dat hierdie Gesalfde na die koms van Jesus Christus verwys.

Wie is egter dié “vors wat sal kom” (OAB) wat verwoesting oor Jerusalem bring? Die stad is natuurlik deur die Romeinse generaal Titus in puin gelê. Dit maak dus sin om te sê dat hy dié “vors wat sal kom” was, waarvan ’n mens in verse 26 en 27 lees. Hierdie twee figure is egter onderling verbind, aangesien die mishandeling van die Messias die ondergang van die stad beteken het.

Die vraag is egter: wat is hierdie “gruwel van verwoesting” waarvan Jesus (met verwysing na Daniël) praat? Ongelukkig is baie geleerdes dit eens dat hierdie gruwel dui op Antiochus IV Epifanes se ontheiliging van die tempel in die tweede eeu voor Christus. Dit werk nie mooi nie. Jesus beskryf “die gruwel van verwoesting” as ’n gebeurtenis wat ná sy eie bediening kom, so dit kan glad nie iets wees wat twee eeue tevore gebeur het nie.

Dit maak meer sin dat hierdie gruwel eerder op die plant van Romeinse vaandels — d.w.s. heidense voorwerpe — in Israel dui, wat tydens die inname van Jerusalem in die laat 60’s ná Christus gebeur het. Dít was die teken dat die Christene moes vlug, wat hulle inderdaad ook gedoen het.

`Jerusalem het inderdaad geval, net soos Jesus voorspel het. Hoe leer ’n mens om op Hom en op die Bybel se voorspellings te vertrou?`