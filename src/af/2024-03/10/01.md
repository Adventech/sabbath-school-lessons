---
title:  Die laaste dae
date:  31/08/2024
---

### Skrifverwysings vir hierdie week se studie
Markus 12:41-44 en hfst. 13:1-32, Daniël 9:24-27 en hfst. 7:25, asook 1 Tessalonicense 4:13-18.

> <p>Geheueteks</p>
> “‘Dan sal hulle die Seun van die Mens met groot krag en heerlikheid op die wolke sien kom. Hy sal dan die engele uitstuur en sy uitverkorenes versamel uit die vier windstreke, van die vêrste hoek van die aarde tot die vêrste hoek van die hemel’” (Markus 13:26 en 27, AFR20; kappies bygevoeg).

Hierdie week se les begin met ’n kort verhaaltjie aan die einde van Markus 12, waarin Jesus diepsinnige kommentaar op ’n weduwee se nederige gebaar lewer. Die les het egter grotendeels met Markus 13 te make, ’n aangrypende profesie oor die lot wat op Jerusalem wag, en vele meer. Hierdie hoofstuk, tesame met die ooreenstemmende hoofstukke in Matteus 24 en Lukas 21, gaan oor die val van Jerusalem en daaropvolgende gebeure. Dit reik selfs tot aan die voleinding van die wêreld.

Wat Markus 13 baie duidelik maak, is dat hierdie profesie vanaf die profeet se tyd (wat hier Jesus is) tot aan die eindtyd (d.w.s. sy wederkoms) strek. Hierdie patroon volg ’n metode wat as “die historisistiese uitleg van eindtyd-profesie” bekend staan, in teenstelling met ander metodes wat poog om hierdie profesieë in die verlede of vêr in die toekoms te stel.

Soos baie van Jesus se leringe in Markus, kom dit in reaksie op ’n vraag of omdat sy dissipels ’n wanbegrip oor iets gehad het. Hierdie situasie skep toe die gulde geleentheid vir Jesus om waarhede wat onontbeerlik vir die Christelike lewe en ervaring is, oor te dra. Tog voorspel Jesus nie net die toekoms nie. Hy wys ook sy volgelinge — beide die dissipels van sy tyd asook die hedendaagse dissipels — hoe om gereed vir die komende beproewings te wees.

_*Bestudeer hierdie week se les ter voorbereiding vir Sabbat, 7 September._