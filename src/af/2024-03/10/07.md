---
title:  Vir verdere studie
date:  06/09/2024
---

Lees die volgende gedeelte in Ellen G. White se geskrifte: “On the Mount of Olives” (bl. 627-636, _The Desire of Ages_).

Oraloor in die wêreld gebeur erg ontstellende dinge. Vrees pak die mensdom beet. Baie wil weet waarop ons afstuur. As Sewendedag-Adventiste weet ons egter hoe dinge min of meer gaan ontvou. Inaggenome hierdie voordeel wat God ons genadiglik skenk, is die vraag net: hoe kan ons nou hierdie skokkende gebeure inspan om ons medemens se aandag te vestig op die hoop wat ons in Jesus het, asook op die belofte van sy wederkoms?

“Ons ken nie die dag en datum van Jesus se wederkoms nie, derhalwe word ons aangesê om waaksaam te wees. ‘Gelukkig,’ sê die Bybel, ‘is daardie diensknegte vir wie die heer wakker sal vind as hy kom’ (Luk. 12:37, OAB). Diegene wat wakend en biddend na die wederkoms van Christus uitsien, sit egter nie handjies gevou nie. Hierdie verwagting boesem noodgedwonge ’n heilige ontsag vir die Here by diesulkes in, asook vrees vir die oordele wat hul sondes bring. Dit bring hulle tot ’n belangrike besef: dat die verwerping van sy voortdurende genade vreeslike gevolge sal hê. Diegene wat op Jesus se wederkoms wag, suiwer hul innerlike deur aan die waarheid gehoorsaam te wees. Hulle is wakende en biddende besig om voor te berei op die Here se wederkoms. Diesulkes weet dat die Here se koms op hande is. Dit maak hulle nog meer gretig om aktief saam met God en sy engele sieleredding te doen. Hierdie mense is die getroue en wyse dienaars wat aan die huishouding van die Here ‘hulle rantsoene op tyd… gee’ (Luk. 12:42, AFR20). Die waarheid wat veral op hierdie tydstip so belangrik is, dié verswyg hulle nie. Net soos Henog, Noag, Abraham en Moses die waarheid van hul tyd gespreek het, sal die hedendaagse dienaars van Christus die spesiale wekroep vir hierdie geslag [hard en luid] verkondig” (Ellen G. White, _The Desire of Ages_, bl. 634).

**Vrae vir bespreking**:

`Dit is reg en goed om offergawes vir die werk van die Here te gee, maar hoe gee ’n mens op ’n wyse wat daadwerklik opofferend is? Hoe verskil offergawes en opofferings m.b.t. die werk van God? Waarom is hierdie verskil so belangrik?`

`Waarom het God nie die vervolging van sy kinders deur die eeue heen en tot vandag toe verhoed nie? Hoe help die grootstryd-motief ’n mens, tot ’n mate toe, om te verstaan waarom vervolging voortduur?`

`Watter tekens van Christus se wederkoms is vir jou die duidelikste sigbaar in vandag se wêreld?`

`Dink aan die toestand van die dode en die feit dat hulle tot Jesus se koms toe slaap. Wanneer iemand doodgaan, sluit daardie persoon sy of haar oë. Waarvan word hulle, direk daarna, bewus? Hoe help dit ’n mens om te besef dat die wederkoms van Jesus eintlik vir elkeen op aarde geweldig naby is?`