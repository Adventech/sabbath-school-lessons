---
title:  Oppas vir die brood van onkunde
date:  08/08/2024
---

`Lees Markus 8:11-13. In hierdie gedeelte is Jesus erg teleurgesteld met die Fariseërs. Hoe so?`

Waarom stel Jesus nie maar sy goddelike mag ten toon en oortuig sodoende sy teëstaanders nie? Hierdie vraagstuk neem ’n mens terug na die slotgedeelte van Markus 3 waarin Jesus van sonde teen die Heilige Gees praat. As ’n mens siende blind en horende doof is, sal die soveelste wonderwerk, selfs ’n teken uit die hemel, jou nie tot oortuiging bring nie. Net soos al die ander wonderbaarlike genesings en wondertekens, sal jy dit afmaak. Party mense is vasbeslote in hul ongeloof. Selfs wonderwerke kan nie diesulkes tot oortuiging bring nie.

`Lees Markus 8:14-21. Wat het die dissipels uit die oog verloor? Watter punt het Jesus daarmee tuisgebring?`

Jesus maak gebruik van die geleentheid om die dissipels teen die Fariseërs en Herodes se “suurdeeg” (Mark. 8:15) — d.w.s. hul valse leerstellings (vgl. Matt. 16:12) — te waarsku.

Die dissipels verstaan Hom egter verkeerd en meen dat Hy van letterlike brood praat, dat hulle die koop van ongesuurde brood moet vermy. Ter opklaring van hierdie tipe van misverstand volg Jesus altyd dieselfde metode: Hy vertel ’n verhaal om ’n bepaalde les aan die dissipels oor te dra. In hierdie les stel die Heiland ’n reeks vrae. Die eerste aantal is retories van aard, waarmee die Here sy teleurstelling oor hul gebrek aan begrip te kenne gee. Hulle verstaan steeds nie waaroor sy sending gaan nie! Sy woorde hier herinner aan dié in Markus 4:10-12 oor buitestaanders wat onkundig bly. Sy skerpe teregwysing het ten doel om die dissipels uit hul geestelike slaap wakker te skud.

In hoofstuk 8:19 en 20, vra Jesus eenvoudige dog feitelike vrae. Hoeveel mandjies oorskietkos het hulle ná die voeding van die 5,000 bymekaargemaak? (hfst. 6:30-44). Hy vra dieselfde vraag na die voeding van die 4,000 (hfst. 8:1-10). Hiermee bring Jesus ’n bepaalde les tuis: teen dié tyd behoort die dissipels al te besef dat hulpbronne wat opraak nie die Messias van God van stryk sal bring nie. Jesus se laaste vraag in Markus 8:21 is weereens retories: “‘Verstaan julle dan nog nie?’” (NAB). Kyk net, per slot van rekening, wat die dissipels al saam met Jesus gesien en beleef het.

`Hoe leer ’n mens om hart en verstand ontvanklik vir die realiteit van God ensy liefde te hou? Dink net aan al die bewyse wat ons het dat God en sy liefdewel bestaan. Nietemin is dit soms so maklik om te twyfel. Waarom?`