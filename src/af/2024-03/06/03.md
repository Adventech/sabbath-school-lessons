---
title:  Skoon hande of ’n rein hart?
date:  05/08/2024
---

`Lees Markus 7:14-19.Wat is die doel van die raaisel wat Jesus in vers 15 gebruik?`

Jesus se woorde in hierdie skrifgedeelte het baie al laat kop krap: hoe presies hou dit verband met die leer oor rein en onrein kosse in Levitikus 11? Skaf Jesus dit nou af? Maak Sewendedag-Adventiste dus ’n fout deur te leer dat vleisetende lidmate slegs diere wat as rein bestempel word, mag eet?

Vir Jesus om skielik in Markus 7:14-19 Mosaïese voorskrifte ter syde te begin stel, maak net nie sin nie. Dit strook nie met verse 6 tot 13 nie, waarin Hy sopas Moses beaam en tradisie verwerp het. Ten tweede het die einste tradisie wat die Fariseërs in verse 6 tot 13 onderskryf het, geen Ou-Testamentiese grondslag gehad nie. Daarenteen is die wette wat met rein en onrein kosse te make het, wel Bybels. Wanneer Jesus, ten derde, in Markus 7:19 alle kos rein verklaar, sê Hy nie daarmee dat die wette wat met rein en onrein kos te make het, afgeskaf is nie. Wat wel ongeldig verklaar word, is die tradisie van verontreiniging deur die aanraking van kos waarmee die Fariseërs vorendag gekom het. Hierdie [leiers se] valse siening steun op die volgende redenasie: as kontak met nie-Jode ’n mens onrein maak, kan kos wat deur hulle gehanteer is ’n mens ook onrein maak.

`Lees Markus 7:20-23. Wat, volgens Jesus, maak ’n mens onrein?`

In Markus 7:19 wys Jesus daarop dat die kos wat ’n mens inneem, nie na jou innerlike (oftewel jou hart of denke) gaan nie. Dit gaan wel na jou maag toe, waarna dit deur die spysverteringstelsel gaan en later uitgewerp word. In verse 21 tot 23 wys Hy egter daarop dat boosheid van binne af kom, vanuit ’n mens se diepste wese (oftewel jou hart of jou denke). Jesus noem allerhande vorms van verdorwenheid op, wat by bose gedagtes begin en as bose dade eindig.

Wanneer ’n mens Markus 7:10 se verwysing na die vyfde gebod by hierdie lys van verdorwenheid voeg, het jy al die gebooie wat op die tweede kliptafel van die tien gebooie verskyn. Voorts verwys Jesus ook in vers 7 na nuttelose aanbidding, ’n ondermyning van die beginsel wat die onderbou van die eerste vier [d.w.s. die eerste kliptafel] van die tien gebooie vorm. In hierdie skrifgedeelte tree Jesus dus deurgaans as ’n kampvegter vir die wet van God op.

`Selfs al is jou teologie Bybels, bly die vraag staan: wie besit jou hart geheel en al, vir ewig en altyd?`