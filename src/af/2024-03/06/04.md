---
title:  Die krummels vir die honde
date:  06/08/2024
---

`Lees Markus 7:24-30. Watter belangrike lesse is in hierdie verhaal te vinde?`

Direk na die uitdagende skrifgedeelte van gister se studie, volg vandag se gedeelte met ’n aantal ongemaklike vrae. Waarom dié harde woorde aan die vrou? Jesus noem haar basies ’n hond!

Hy verklaar nie sy optrede in hierdie skrifgedeelte nie. Twee eienskappe van Jesus se reaksie sinspeel op sy eintlike bedoeling. In Markus 7:27 sê Jesus dat die kinders “eers” moet eet. By implikasie eet iemand dus “daarna.” Die ander eienskap van Jesus se respons is sy woordkeuse. Hy gebruik ’n verkleiningsvorm van die woord _hond_. Dit dui egter nie op die hondjies van ’n werpsel nie, maar binne dié konteks is dit ’n _huishondjie_ [d.w.s. ’n troetelhondjie] en dus nie ’n straatbrak nie. Die vrou gebruik hierdie leidrade om tussen die lyne te lees en reageer dienooreenkomstig. Dit verklaar ook haar reaksie op Jesus se woorde.

Die Siro-Fenisiese vrou is egter nie op die mond geval nie. Sy sê vir Jesus: “Ja, Here, maar die hondjies eet darem onder die tafel van die kinders se krummels” (Mark. 7:28, OAB).

Waarvandaan kom hierdie onverwagse woorde? Die liefde vir haar dogter was sekerlik die dryfveer. Dit het haar die moed gegee om nie terug te deins [vir teëkanting] nie. Jesus het die woord “eers” gebruik, so sy staan minstens “tweede” in die ry. Hy het ook indirek gesê dat sy ’n troetelhondjie onder die gesinstafel is. Net soos ’n hondjie wat onder die tafel wag, is sy nou op haar knieë voor Jesus, pleitend vir haar dogter. Sy beroep haar dus op die voorregte van ’n troetelhondjie wat die krummels wat op die vloer val, mag eet.

Die vrou se reaksie toon haar geloof. Sy sê [basies] dat die wonderbaarlike en magtige genesing van haar dogter, wat Jesus binnekort op ’n afstand sou verrig, slegs ’n “krummel” is. Hiermee toon sy twee dinge. Ten eerste, dat Jesus oor ongelooflike mag beskik het (want as ’n wonderwerk ’n krummel is, hoe lyk ’n hele brood dan?). Ten tweede, dat die toestaan van haar versoek ’n kleinigheid vir Hom was. Jesus was verstom oor die Siro-Fenisiër se geloof, en staan haar versoek toe.

“Deur die wyse waarop Hy haar behandel het, toon Jesus dat hierdie Siro-Fenisiër — uit ’n bevolkingsgroep wat tot dusvêr uitgeworpenes in Israel was — nie meer ’n vreemdeling is nie. Sy is nou ’n kind in die huishouding van God. As een van sy kinders het sy die voorreg om die genadegawes van haar Vader te ontvang” (Ellen G. White, _The Desire of Ages_, bl. 401).

`Waarom is vooroordeel teenoor ander rasse, bevolkingsgroepe en nasionaliteite totaal en al strydig met Jesus se leer? Hoe gemaak om hierdie euwel uit te roei?`