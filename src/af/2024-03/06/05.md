---
title:  Monde wat verseg om te bely
date:  07/08/2024
---

`Lees Markus 7:31-37. Wie is hier na Jesus gebring? Wat het Jesus vir hom gedoen?`

Jesus het nie die kortpad terug na Galilea gekies nie. Blykbaar het hulle Tirus verlaat en noordwaarts deur die landstreek van Sidon gereis. Daarna het die groepie binnelands geneig, waarna hulle afbeweeg het deur die gedeeltes wat noordoos van die See van Galilea gelê het, totdat hulle uiteindelik die meer bereik het. Dit was ’n eienaardige roete, waarskynlik gekies met die oog op bykomende tyd vir die onderrig van sy dissipels.

Die skrifgedeelte dui nie presies wie die man na Jesus gebring het nie. Nietemin was dit duidelik wat hy makeer het — hy kon nie hoor nie en het gesukkel om behoorlik te praat. Gehoorverlies isoleer lyers van hul direkte omgewing en akute doofheid kan dit derhalwe moeilik maak om te leer praat. So dit was moontlik ’n jarelange probleem.

Jesus verstaan die man se penarie en neem hom eenkant. Die wyse waarop Christus die man genees het, is egter eienaardig, veral vir die moderne leser. Hy steek sy vingers in die man se ore, spoeg en raak die man se tong aan, waarna Hy sug. Die aanraking van die liggaamsdele wat aangetas is, is te verstane. Die vraag is net: waarom sug Jesus? “Jesus het gedink aan die waarheid wat op soveel dowe ore geval het, al die monde wat verseg het om die naam van die Verlosser te bely, en dit het Hom laat sug” (Ellen G. White, _The Desire of Ages_, bl. 404).

Op ’n wonderbaarlike wyse herstel Jesus die man se gehoor en spraakvermoë. Die sug wat Jesus gee, getuig van die perke wat God vir Homself gestel het, perke wat spruit uit die gawe van vrye wil wat Hy aan die mensdom geskenk het. Hy sal nie ons wil teëgaan nie. Elkeen besluit self wie die koning van sy of haar lewe is — die Lewensbrood of die aartsbedrieër. Jesus kon dowe ore laat hoor, maar sou nie ongelowige harte dwing om sy Messiasskap te erken nie.

Hierdie kort verhaaltjie toon ook wat die Here kan doen vir elkeen wat vrywilliglik tot Hom gaan. Dalk het jy al gehuiwer om andere van jou geloof te vertel; asof jy met ’n mond vol tande staan, asof die presiese woorde jou ontwyk. Hierdie wonderwerk is egter bemoedigend. Die Here kan jou ore oopmaak, sodat jy gevoelig vir andere se behoeftes kan wees. Hy kan jou tong aanraak dat jy op die regte oomblik ’n woordjie van bemoediging vir afgematte reisigers op die lewenspad sal hê.

`Wat doen jy met die Godgegewe gawes van gehoor en spraak? Waarvoor span jy hulle in?`