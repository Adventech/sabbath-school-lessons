---
title:  Vir verdere studie
date:  09/08/2024
---

Lees die volgende gedeeltes uit Ellen G. White se geskrifte: “Tradition,” “Barriers Broken Down” en “The True Sign” (_The Desire of Ages_, bl. 395-409).

“By Jesus se hedendaagse volgelinge, asook by gelowiges van ouds, kom dit wydverspreid voor — hierdie subtiele en bedrieglike sonde! Al te dikwels word ons diens aan Christus en ons onderlinge samesyn deur die heimlike soeke na selfverheffing verydel! Ons is so gou om onsself op die skouer te klop. Groot is die begeerte na menslike goedkeuring! Dit is selfliefde, die soeke na ’n makliker uitweg as die weg wat God bepaal het, wat daartoe lei dat die voorskrifte van God met mensgemaakte teorieë en tradisies vervang word. Aan sy eie dissipels gee Christus die waarskuwing: ‘Pas op, wees op julle hoede vir die suurdeeg van die Fariseërs…’ (NAB).

“Christosentriese godsdiens kom op opregtheid neer. ’n Geesdriftige uitleef van alles wat tot eer van God is, is die dryfveer wat die Heilige Gees ons skenk; ’n dryfveer wat slegs posvat in elkeen wie se hart waarlik aan die influisterende Gees oopgestel is. Dit is slegs met krag van Bo dat selfgesentreerdheid en skynheiligheid verdrywe kan word. Hierdie transformasie toon dat God in die gelowige se binnenste werksaam is. Wanneer die geloof wat ’n mens aanvaar het, finaal met selfsug en voorgee afreken; wanneer dit jou noop om die verheerliking van God na te streef, en nie die eie-ek nie; dan weet jy dat jy op die regte spoor is. ‘Vader, verheerlik u Naam’ (Joh. 12:28, NAB & AFR20) — dít is waarvoor Christus geleef het; en as ons Hom volg, behoort ons ook daarvoor te leef. Ons ‘behoort self ook te lewe soos Jesus gelewe het’ (NAB) sê die Skrif. ‘En hieraan weet ons dat ons Hom ken: as ons sy gebooie bewaar’ (1 Joh. 2:6 en 3, NAB)” (Ellen G. White, _The Desire of Ages_, bl. 409).

**Vrae vir bespreking**:

`Dink aan jou eie wandel met Christus.Watter Christelike praktyke het jou al gehelp om jou hart rein te hou?`

`Watter mense in jou gemeenskap word soos die “onreines” van ouds behandel? Hoe gemaak om hulle vir Christus te wen?`

`Bespreek die volgende in klastyd: hoe gemaak om die evangelie op ’n eenvoudige wyse met jou bure te deel?`

`Lees Markus 8:1-10, die voeding van die 4,000. Die skare het waarskynlik uit nie-Jode bestaan. Hoe beïnvloed dit die uitleg van hierdie skrifgedeelte? Waarom behoort dit nie ’n verskil te maak nie?`

`As gevalle wesens het ons ’n inherente neiging tot selfverheffing. Hoe kan ons onsself voortdurend hierteen beskerm?`