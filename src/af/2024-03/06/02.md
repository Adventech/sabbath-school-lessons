---
title:  Mensgemaakte tradisie teenoor Godgegewe voorskrifte
date:  04/08/2024
---

`Lees Markus 7:1-13. Watter relevante waarhede word hier aangeroer?`

Gestel wat kinders net voor ete sou sê indien hulle hierdie skrifgedeelte in Sabbatskool behandel het: “Ma, pa, ek hoef nie my hande voor ete te was nie omdat Jesus so sê.” Tog gaan hierdie verhaal nie oor higiëne nie.

In Jesus se tyd was baie in Judea vreeslik behep met seremoniële reinheid. In die tydperk tussen die Ou en Nuwe Testamente het handewassing ter wille van seremoniële reinheid ook ’n gebruik onder gewone mense geword, ten spyte van die feit dat hierdie reëls oorspronklik net op die Ou-Testamentiese priesters van toepassing was (Eks. 30:17-21). Dit is die rede vir die aanklag wat die godsdienstige leiers by Jesus teen sy dissipels inbring.

Jesus beantwoord egter nie hul [vingerwysende] vraag direk nie. Nee, Hy verdedig sy dissipels met ’n tweeledige respons. Ten eerste haal Hy Jesaja se sterkbewoorde aanklag aan, waarin die volk bestraf word omdat hulle die Here met hul monde eer terwyl hul harte vêr van Hom af is (Jes. 29:13). Die aangehaalde gedeelte veroordeel ook die vervanging van Godgegewe voorskrifte met mensgemaakte tradisie.

Die tweede deel van Jesus se respons sinspeel op die aanhaling uit Jesaja. Eers wys die Meester op die Godgegewe bevel om ’n mens se ouers te eer (Eks. 20:12), d.w.s. om na jou bejaarde ouers om te sien. Dit kontrasteer Hy dan met ’n godsdienstige tradisie waarvolgens ’n mens iets opsysit vir die Here (’n soort geskenk wat korban genoem is) hoewel jy aanhou om dit self te gebruik, terwyl jy terselfdertyd jou bejaarde (dog behoeftige) ouers die gebruik van daardie einste item ontsê. Bid jou aan, ’n seun sê vir sy bejaarde vader: “Jammer, pa. Ek sal jou graag wou help, maar ek het die geld aan die tempel belowe.”

Dít is die soort skynheiligheid wat Jesus sonder uitsondering veroordeel het — die vervanging van die Woord van God met mensgemaakte tradisie, wat natuurlik op sonde neerkom.

So, wat was Jesus se antwoord op die Fariseërs se vraag nou eintlik? Sy tweeledige respons kom hierop neer: Hy vind geen oortuigende rede vir handewassing nie, dit is nie ’n teken dat jy God se wil uitvoer nie. Om die waarheid te sê, sy respons onderskryf duidelik die wet van God pleks van mensgemaakte tradisie. (Lees ook Mark. 1:44, hfst. 7:10 en 11 & 10:3-8, asook hfst. 12:26 en verse 29-31.)

`Beoefen ons “tradisies” wat dalk ook in stryd met die beginsels van God se wet is? Indien wel, omskryf hulle.`