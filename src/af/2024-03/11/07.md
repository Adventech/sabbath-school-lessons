---
title:  Vir verdere studie
date:  13/09/2024
---

Lees die volgende gedeeltes in Ellen G. White se geskrifte: “Before Annas and the Court of Caiaphas” en “Judas” (_The Desire of Ages_, bl. 698-722).

“Terwyl Petrus al vloekende sweer [dat hy nie vir Jesus ken nie] en die haan se skrille gekraai hoor weerklink, verskuif die Verlosser sy blik van die fronsende regters na Petrus. Hy kyk direk na sy arme dissipel. Op daardie presiese oomblik kan Petrus nie anders as opkyk na die Meester nie. Hy sien die innige deernis en hartseer in daardie sagte blik, maar geen tekens van woede nie.

“By aanblik van daardie bleek gesig, so vertrek van die pyn, en daardie bewende lippe, sien Petrus die medelye en vergifnis. Dit tref hom diep. Meteens pla sy gewete hom. Ja, iets kom by hom op. Petrus onthou die belofte wat hy enkele ure tevore gemaak het, dat hy saam met die Meester tronk toe sou gaan, saam met Hom sou sterwe. Hy onthou sy ontsteltenis oor die Heiland se woorde in die bovertrek: vanaand nog sal jy My drie keer verloën! En hier het hy sopas verklaar dat hy Jesus nie ken nie. Met bittere smart besef hy hoe goed die Meester hom ken, hoe goed Hy deur hom sien. Jesus sien inderdaad die valsheid, waarvan Petrus self nie eers bewus was nie, raak” (Ellen G. White, _The Desire of Ages_, bl. 712 en 713).

**Vrae vir bespreking**:

`Hoe sien ’n mens, deur bloot Jesus se voorspelling in Markus 14:9 te lees, hoedat ’n verdere voorspelling daadwerklik vervul word — ’n hoogs onwaarskynlike voorspelling gegee die omstandighede waarin dit gemaak is?`

`Vergelyk Judas en Petrus, en identifiseer die ooreenkomste en verskille tussen die twee met betrekking tot hulle handelinge in die Passieverhaal.`

`Bespreek die betekenis van die Nagmaal. Hoe kan ’n mens dit meer betekenisvol binne die gemeente vier en meer lidmate daarby betrek?`

`Bespreek die feit dat die Vader nie toegegee het vir die wegneem van die lydingsbeker nie. Wat beteken dit wanneer die Here vir ’n mens ‘nee’ sê?`

`Petrus het liederlik misluk toe hy vir Jesus verloën het. Tog het die Heiland hom nie verwerp nie. Watter hoop kan jy persoonlik hieruit put?`