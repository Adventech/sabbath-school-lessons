---
title:  Alles prysgee — om te vlug of te volg?
date:  11/09/2024
---

`Lees Markus 14:43-52. Wat gebeur hier wat van kardinale belang vir die verlossingsplan is?`

Dit is skokkend om te dink dat iemand uit Jesus se vriendekring Hom verraai het om aan die vyand oorgelewer te word. Die Evangelies bekyk egter nie Judas se beweegredes van nader nie. Ellen G. White skryf wel: “Hoewel Judas ’n voorliefde vir geld gehad het, was hy nooit so verdorwe dat hy geld vir die uitlewering van ’n ander sou neem nie. [Ongelukkig] het hy die afskuwelike gees van hebsug so gekoester dat dit sy enigste lewensdoelwit geraak het. Die liefde vir Mammon het swaarder as die liefde vir Christus geweeg. Judas het die slaaf van sy eie ondeug geword. Sodoende het hy hom aan Satan oorgegee, slaggereed om voor die sweepslag van sonde te spring” (Ellen G. White, _The Desire of Ages_, bl. 716).

Verraad word alom as verfoeilik beskou, selfs deur diegene wat van verraaiers gebruik maak (vgl. Matt. 27:3-7). Wat Judas se optrede so boosaardig maak, is die feit dat hy sy verraad met vriendskap probeer vermom het. Sy instruksie aan die gepeupel is om die man wat hy soen, te arresteer. Dit wil voorkom of Judas sy vertrouensbreuk teenoor Jesus en die ander dissipels wou wegsteek.

Die oomblik toe Jesus gearresteer word, is dit pure chaos. Iemand trek ’n swaard uit sy skede (Joh. 18:10 en 11 sê dit was Petrus) en kap die dienskneg van die hoëpriester se oor af. Jesus praat met die gepeupel, bestraf hul papbroekigheid: hoekom kom arresteer hulle Hom in die geheim, en nie in die openbaar by die tempel terwyl Hy die mense daar geleer het nie? Jesus eindig sy bestraffing deur te sê dat ’n bepaalde skrifgedeelte pas vervul is. Dit is weereens tekenend van die tweeledige storielyn wat ’n mens deurgaans in die Passieverhaal aantref — dat die wil van God in vervulling gaan, ongeag die menslike wil se verbete pogings om die Messias terselfdertyd te vernietig.

Die dissipels slaan almal op die vlug, insluitende Petrus. Nietemin keer hy terug en volg Jesus op ’n afstand, ’n besluit wat hom uiteindelik in die moeilikheid sou bring. Markus 14:51 en 52 praat van ’n jongman wat Jesus volg, wat nêrens anders in die kanonieke Evangelies te vinde is nie. Party dink dat dit Markus self was, ’n aanname wat egter nie bewys kan word nie. Opvallend is die feit dat die jongman sy klere verloor [toe die gepeupel hom beetkry] en dus poedelnaak weghardloop. Plek van alles prysgee om Jesus te “volg,” gee hy alles prys om van Jesus af “weg te vlug!”

`Dit is vreesaanjaend om te dink dat verslawing aan ’n enkele swak gewoonte Judas op die paadjie na verraad gebring het. Wat behoort dit vir ’n mens oor die volgende te sê: dat die gelowige ’n totale afkeur in alle vorme van sonde moet hê en enige troetelsondes deur die genade van God moet oorwin?`