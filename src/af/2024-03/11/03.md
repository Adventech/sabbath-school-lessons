---
title:  Die laaste Avondmaal
date:  09/09/2024
---

`Lees Markus 14:22-31 en Eksodus 24:8. Watter hoogs betekenisvolle sakrament in die Christelike geloof tref ’n mens hier aan?`

Markus 14:12 noem dat dit die eerste dag van die Fees van die Ongesuurde Brood was, toe die Paaslam geoffer is. Die maaltyd was op die aand.

By die Laaste Avondmaal, stel Jesus ’n nuwe gedenkdiens in. Dit gebruik die Joodse Pasga as vertrekpunt, met laasgenoemde wat direk spruit uit Israel se uittog uit Egipte en hoedat hulle daarna God se verbondsvolk by Sinai geword het. Met die sluiting van die verbond wat in Eksodus 24:8 beskryf word, sprinkel Moses die bloed van die offerdiere op die volk en sê: “‘Kyk, dit is die bloed van die verbond wat die Here met julle sluit op grond van al hierdie woorde’” (AFR20).

Besonder opvallend in die Nagmaaldiens wat Jesus hier instel, is dat geen verwysing na die Joodse Paaslam gemaak word nie. Dit is omdat Jesus die Paaslam is (vgl. Joh. 1:29). Die brood van die Nagmaaldiens verteenwoordig die liggaam van Christus. Die nuwe verbond (vgl. Jer. 31:31-34) word met die bloed van Jesus beseël, wat deur die Nagmaalbeker versinnebeeld word. Christus sê: “‘Dit is my bloed, die bloed van die verbond wat vir baie uitgegiet word’” (Mark. 14:24, AFR20).

Te midde van dié gewyde sakrament voorspel Jesus dat sy dissipels Hom gaan versaak. Hy haal Sagaria 13:7 aan, wat sê dat die herder met ’n swaard getref word wat tot die verstrooiing van die skape lei. Jesus is [natuurlik] die herder en sy dissipels is die skape. Dit is ’n skrille, neerdrukkende en ontmoedigende boodskap. Nietemin voeg die Heiland ’n tikkie hoop by deur opnuut sy opstanding te voorspel. Hy noem egter ook dat Hy voor hulle sal uit gaan na Galilea. Dit is hierdie voorspelling waarna die jongman by Jesus se graftombe verwys, waarvan ’n mens in Markus 16:7 lees. Hierdie profesie is dus besonder betekenisvol.

Hierdie dinge is eens te veel vir die arme dissipels, veral vir Petrus wat kapsie maak en sê dat hy nie Jesus soos die ander sal versaak nie. Die gewigtige atmosfeer duur egter voort, met Jesus wat voorspel dat Petrus Hom drie maal sal verloën voordat die haan ’n tweede maal kraai. Hierdie profesie speel uiteindelik ’n deurslaggewende rol in die verhoor- en verwerpingstonele van die Heiland se lydingsweg. Dit is dus van kardinale belang hier in Markus 14.

`Dink aan die kere wat jy al die Here belowe het dat jy iets sou doen (of nie sou doen nie), net om daardie belofte uiteindelik te verbreek. Wat leer ’n mens uit sulke voorvalle?`