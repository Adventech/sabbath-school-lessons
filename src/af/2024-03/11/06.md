---
title:  Wie is Jy?
date:  12/09/2024
---

`Lees Markus 14:60-72. Vergelyk Jesus se reaksie op krisisgebeure met dié van Petrus. Watter lesse kan ’n mens daaruit leer?`

Markus 14:53-59 beskryf hoe Jesus voor die Sanhedrin gebring word, die eerste been van sy verhoor. Dit is ’n frustrerende proses vir die raadslede. Herhaaldelik probeer hulle Jesus sovêr kry om Homself te inkrimineer, maar hul aanklagte teen Hom is telkens ongegrond. Die Evangelieskrywer noem dat vals getuienis teen Hom ingebring is, maar dat daardie persone se getuienis nie mekaar wedersyds bevestig het nie.

Uiteindelik staan die hoëpriester op en stel direk ’n vraag aan Jesus. Eers antwoord Hy nie die vraag nie. Dan sê die hoëpriester dat Jesus voor die Here moet sweer om die waarheid te praat (lees Matt. 26:63) en vra prontuit of Hy die Messias is. Jesus antwoord hom eerlik en erken ruiterlik dat Hy is; waarna Hy Daniël 7:13 en 14 aanhaal, die gedeelte aangaande die Seun van die mens wat aan God se regterhand sit en op die wolke van die hemel aankom. Vir die hoëpriester is dit een te veel. Hy skeur sy klere en versoek dat Jesus van godslastering skuldig bevind word, waartoe die raad onmiddellik instem. Toe begin die leiers om Jesus te verneder. Hulle spuug op Hom. Hulle bind ook sy oë toe, slaan Hom en vra dan dat Hy moet profeteer.

Terwyl Jesus binnemuurs verhoor word en eerlik getuig, staan Petrus buite en pleeg meineed. Hierdie is die sesde en laaste toebroodjie-verhaal in Markus. Die ironie skreeu ten hemele. Hier is twee parallelle karakters — Jesus en Petrus — maar hul optredes verskil soos dag en nag. Jesus getuig eerlik en Petrus lê valse getuienisse af. Drie maal wys mense hom uit as ’n volgeling van Jesus (die eerste twee maal ’n diensmeisie en daarna van die ander bystaanders), maar telkens ontken hy dat hy enigiets met Jesus te doen het of Hom ken. Die derde keer ontken Petrus weer valslik dat hy nie vir Jesus ken nie en vloek sommer ook.

Op daardie presiese oomblik kraai die haan ’n tweede maal. Skielik onthou Petrus Jesus se profesie, dat die dissipel dieselfde nag nog vir Jesus drie maal sou verloën. Hy bars in trane uit en huil hartstogtelik. Die hele affêre getuig van uiters wrange ironie. Aan die einde van sy verhoor, word Jesus deur die raadslede van die Sanhedrin geblinddoek, geslaan en beveel om te “profeteer.” Hulle skeer die gek met Hom omdat Hy nie kon sien wie Hom geslaan het nie. Op daardie presiese oomblik is Petrus besig om Jesus in die voorhof te verloën en vervul sodoende Jesus se profesie. Met ander woorde, deur sy verloëning toon Petrus dat Jesus die Messias is.

`Watter woorde van hoop het jy vir iemand wat graag die Heiland wil volg, maar wat soms in sy of haar pogings misluk? Ons weet wat Jesus van ons verwag en tog versuim ons om daardie einste dinge te doen. Almal van ons was al hieraan skuldig, nie waar nie?`