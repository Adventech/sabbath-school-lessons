---
title:  Getsemane
date:  10/09/2024
---

`Lees Markus 14:32-42. Waarvoor het Jesus in Getsemane gebid? Is sy gebed verhoor?`

Jesus verlaat die ommuurde Jerusalem, waarin hulle die Paasmaal geëet het. Hy steek saam met sy dissipels die Kedronvallei oor en gaan na ’n tuin teen die hange van die Olyfberg. Die naam Getsemane, uit die Aramees _Ga Šmānê_ [alternatiewe Engelse transliterasie: _Gad Shmānê_], beteken oliepers en dui waarskynlik op die persing van olywe in daardie omgewing. Die presiese ligging is egter onbekend omdat die Romeine al die bome op die Olyfberg gedurende die beleëring van die stad in 70 n.C. afgekap het.

Daar aangekom, laat Jesus sy dissipels agter. Net Petrus, Jakobus en Johannes gaan saam met Hom verder. Dan laat Hy hulle ook agter en gaan alleen voort. Hierdie ruimtelike distansiëring dui op die toenemende verskerping van Jesus se isolasie, dat Hy vereensaam namate sy lydingsweg al nader kom.

Jesus bid vir die lydingsbeker om weggeneem te word, maar slegs as dit die wil van God is (Mark. 14:36). Hy gebruik die Aramese term Abba wat Markus self as “Vader” vertaal. Die Engelse “daddy” is nie ’n goeie vertaling soos party mense verkeerdelik meen nie. [Dit sou waarskynlik oordadig familiêr wees, met die Afrikaanse pa as ’n meer gepaste ekwivalent.] Die korrekte aanspreekvorm wat ’n kind destyds vir sy of haar pa gebruik het, was ’ābī (lees Raymond E. Brown, _The Death of the Messiah_, Anchor Bible Reference Library [New York: Doubleday, 1994], vol. 1, bl. 172 en 173). Nietemin het die begrip wat die sinsnede “Abba, Vader” probeer oordra, wel betrekking op die hegtheid van die gesinsband. Dit bly ’n aspek waaraan ’n mens nie afbreek behoort te doen nie.

Jesus vra of die Vader die lydingsbeker sal wegneem. Nietemin buig Hy die knie voor die Godswil (vgl. Die Onse Vader in Matt. 6:10). Regdeur die Passieverhaal sien ’n mens dat God se antwoord hierop duidelik nee is. Hy gaan nie die beker wegneem nie, aangesien hierdie lydingsweg die wyse is waarop God die gawe van verlossing aan die wêreld skenk.

Te midde van swaarkry is dit vertroostend om vriende te hê wat jou bystaan. In Filippense 4:13 skryf Paulus dat hy deur die krag van Christus tot alles in staat is. Dikwels word die “Nietemin” van vers 14 buite rekening gelaat. Dit sê: “Nietemin het julle goed gedoen deur my in my moeilike omstandighede by te staan” (NAB). Dít is wat Jesus in Getsemane begeer het: bystand. Drie maal het Hy vertroosting by sy dissipels gaan soek. Elke keer was hulle in droomland. Oplaas, maak Hy hulle wakker om saam met Hom sy groot beproewing tegemoet te gaan. Hy was gereed, maar nie hulle nie.