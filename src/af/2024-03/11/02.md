---
title:  Onvergeetlik
date:  08/09/2024
---

`Lees Markus 14:1-11. Watter twee verhale is vervleg hier, en watter onderlinge tussenspel bespeur ’n mens?`

Markus 14:1 dui aan dat dit oor twee dae Pasga sou wees. Hierdie ontmoeting [tussen die priesterhoofde en skrifgeleerdes] het waarskynlik op die Dinsdagaand of Woensdag van daardie week gebeur. Daartydens het hulle op ’n plan en die geskikte tydsberekening ooreengekom. Al wat hulle kortgekom het, was ’n manier om dit te verwesentlik. Uiteindelik kry hulle toe hulp waar hulle dit die minste te wagte was.

Hierdie gedeelte is die vyfde toebroodjie-verhaal in Markus (wat in Les 3 behandel is). Die verhaal van die komplot teen Jesus word verbind met een oor ’n vrou wat Jesus se hoof met duur reukolie salf. Twee ooreenstemmende [of parallelle] karakters tree hier op teenoorgestelde maniere op, wat ’n ironiese kontras skep.

Wie is dié vrou? Markus verswyg haar identiteit. Haar wonderbare geskenk aan Jesus staan in skrille kontras teenoor Judas se agterbakse verloëning van die Meester. Sy is naamloos, maar hy [het wel ’n naam en] is een van die twaalf; dit is bekend dat haar geskenk van onskatbare waarde is, terwyl Judas bloot ’n som geld ontvang.

Markus sê nie wat die vrou se beweegrede was nie, maar die gaste aan tafel is ontsteld oor dié gebaar wat hulle as ’n geweldige vermorsing beskou. Dit was byna ’n jaar se lone. Jesus tree egter tussenbeide en verdedig die salwing. Hy sê dat dit deel van die verkondiging van die evangelie sal word, ter nagedagtenis aan haar. Dit is [inderdaad] onvergeetlik. Al vier Evangelies het ’n weergawe van hierdie verhaal, bes moontlik omdat Jesus self haar gebaar gevier het.

Judas se verloëning is ook onvergeetlik. Markus impliseer dat dit hebsug was. Die Evangelie volgens Johannes sê dit pertinent (hfst. 12:4-6).

In Markus maak die teks [hoofsaaklik die OAB, maar met ’n bietjie hulp van die NLV] ’n woordspeling met “goed” en toon sodoende hoedat twee uiteenlopende beweegredes (en ook storielyne) in hierdie toebroodjie-verhaal in werking is. Jesus noem in Markus 14:6 dat die vrou ’n “goeie” ding gedoen het. Hy sê ook dat ’n mens op enige oomblik aan die armes “goed” kan doen (Mark. 14:7, NAB) en in vers 9 noem Hy dat haar liefdesgebaar deel van die “Goeie Nuus” is (slegs in die NLV). In vers 11 wag Judas vir ’n “goeie geleentheid” (slegs in die OAB) om Jesus te verraai. Wat hierdie woordspeling oordra, is dat hierdie mensgemaakte komplot om die Messias uit die weg te ruim, in werklikheid deel van die verhaal van die blye boodskap word. Dit is so omdat die Godsplan — wat bepaal dat die Seun ter verlossing van die mensdom prysgegee moet word — sodoende tot uitvoer gebring word.

`Hoe verklaar Romeine 8:28 die dinge wat hier op die punt is om te gebeur?`