---
title:  Twispunte
date:  13/07/2024
---

### Skrifverwysings vir hierdie week se studie
Markus 2:1 tot 3:6, Miga 6:6-8, 1 Samuel 21:1-6, Markus 3:20-35, asook Lukas 12:53 en hfst. 14:26.

> <p>Geheueteks</p>
> “Hy het ook vir hulle gesê: ‘Die Sabbat is gemaak vir die mens, en nie die mens vir die Sabbat nie; daarom is die Seun van die Mens Here ook van die Sabbat’” (Markus 2:27 en 28, AFR20).

Markus 2:1 tot 3:6 bevat vyf verhale wat Jesus se leer met dié van die godsdienstige leiers kontrasteer. Hierdie Bybelverhale neem ’n bepaalde patroon aan. Met behulp van ’n ooreenstemmende tema word elke opeenvolgende storie met die voorafgaande verbind. Boonop sluit die laaste verhaal by die eerste aan.

Elke verhaal toon bepaalde aspekte van wie Jesus is, soos beliggaam in sy woorde in Markus 2:10, 17, 20 en 28. Sondag, Maandag en Dinsdag se gedeeltes sal hierdie Bybelverhale, asook die dinge wat Christus daarin sê, van nader bekyk.

Hoofstuk 3:20-35 is Woensdag en Donderdag se onderwerp.

Wat ons ook aanstons sal teëkom, is ’n interessante verteltegniek wat die Evangelieskrywer in Markus gebruik, wat “toebroodjiestories” genoem word. Hierdie tegniek verskyn minstens ses kere in Markus. Bepaalde aspekte van die aard en wese van Jesus asook sy rol as Messias, of selfs die aard van dissipelskap, kom telkens in hierdie toebroodjiestories onder die loep.

Vandeesweek bekyk ons dus ’n aantal verhale oor die doen en late van Jesus, met die doel om lesse daaruit te put.

_*Bestudeer hierdie week se les ter voorbereiding vir Sabbat, 20 Julie._