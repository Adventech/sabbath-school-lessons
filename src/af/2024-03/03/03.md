---
title:  Die roeping van Levi en die vas-kwessie
date:  15/07/2024
---

`Lees Markus 2:13-22.Wie was Levi, die seun van Alfeus? Waarom dié kapsie teen sy versoek om ’n dissipel van Jesus te wees?`

Die tollenaars van Jesus se tyd was staatsamptenare wat óf onder die gesag van die plaaslike regering óf onder dié van die Romeinse regering gestaan het. Hulle was ongewild onder die Jode van Judea omdat hulle dikwels meer as die voorgeskrewe belasting ingevorder het. So het hulle hulself dus deur die uitbuiting van hul landgenote verryk. In dié verband sê die Misjna, ’n Joodse kommentaar oor godsdienstige wette, in die sesde gedeelte bekend as die Tohorot: “As belastinggaarders [oftewel tollenaars] ’n huis binnegaan is, is daardie woning [en alles daarin] onrein…”

Dit is dus geensins verrassend dat die skrifgeleerdes met afkeuring vra nie: “‘Waarom eet hy saam met tollenaars en sondaars?’” (NAB).

Hoe het Jesus op hul vraag gereageer? Hy verwerp nie die vraag nie. Nee, Hy draai die argument bloot om, deur te sê dat siek mense, en nie gesondes nie, behoefte aan ’n dokter het. Hy tree dus in die hoedanigheid as ’n geestelike dokter op, die een wat genesing aan die sonde-siek mens bring. Sy teenvraag is dus: behoort ’n dokter dan nie by sy pasiënte te wees nie?

Markus 2:18-22 roer ’n nuwe tema aan. Dit is reg in die middel van die vyf verhale wat met stryd- of twispunte (oftewel godsdienstige tameletjies) te make het. Hoewel die vorige afdeling ’n feesmaal by Levi se huis insluit, gaan die verhaal wat ons nou teëkom oor die vas-kwessie. Dit bevat ’n navraag: waarom Jesus se dissipels, in teenstelling met Johannes die Doper s’n asook die Fariseërs, dan nie vas nie. Jesus beantwoord dit met ’n gelykenis waarin Hy sy teenwoordigheid met ’n feesmaal vergelyk. Hy noem dat dit uiers vreemd sou wees as al die gaste by ’n bruilof moes vas. Tog voorspel Jesus dat die bruidegom eendag weggeneem sal word, wat ’n indirekte verwysing na sy kruisiging is. Dán sal die mense oorgenoeg rede hê om te vas.

Dit volg Jesus met nog twee beelde (oftewel kort gelykenisse) op, waarmee hy onderskeid tussen sy leer en dié van die godsdienstige leiers tref: die ou klere wat met ongekrimpte materiaal gelap word, en die nuwe wyn wat in ou velsakke gegooi word. Wat ’n interessante manier om die kontras tussen die twee tipes leer mee aan te toon! Dit toon hoe verdorwe die leermeesters van daardie tyd was. Dit is ’n waarskuwing vir die gelowige — selfs ware godsdiens kan die pad byster raak!

`Wie kan as die spreekwoordelike tollenaars van ons tyd beskou word? Hoe verander ons ons houding jeens daardie mense?`