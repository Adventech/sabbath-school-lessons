---
title:  Die genesing van ’n verlamde
date:  14/07/2024
---

`Lees Markus 2:1-12. Wat wou die verlamde man van Jesus hê? Wat het hy uiteindelik ontvang?`

Die man was verlam, met die gevolg dat sy vier vriende hom tot by Jesus moes dra. Eers maak hulle ’n opening in die dak. Toe laat sak hulle hul vriend tot by Jesus. Let op vers 5: Jesus sien hulle geloof. Hoe “sien” ’n mens egter iemand se geloof? Dit werk net soos liefde. Dade bring dit aan die lig, soos duidelik blyk uit die mans se volgehoue pogings om hul verlamde vriend by Jesus uit te bring.

Die man se behoeftes was ongetwyfeld liggaamlik. Toe die verlamde uiteindelik egter reg voor die Meester lê, sê Jesus eers dat sy sonde vergewe is. In hierdie toneel is dit nie die verlamde wat iets te sê het nie. Nee, dit is die godsdienstige leiers. Nie mondelings nie, maar in hul gedagtes, maak hulle kapsie teen Jesus se uitspraak. Na hul mening het Hy teen God gelaster, deur aanspraak te maak op ’n voorreg wat slegs die Almagtige toekom.

Op hul eie turf sê Jesus hierdie beswaarmakers die stryd aan. Hy gebruik ’n tipiese rabbynse debatteringstegniek bekend as “_kleiner tot groter_.” Ja, om vir ’n verlamde te sê dat sy sondes vergewe is, is gewis geen ligte saak nie. Om hom egter _daadwerklik te laat loop_, is ’n perd van ’n ander kleur en oortref die eerste. Kortom, as Jesus die man deur die krag van God kan laat loop, is sy aanspraak om sondes te kan vergewe mos geldig.

`Lees Miga 6:6-8. Hoe verklaar hierdie teksverse wat op daardie oomblik tussen Jesus en die leiers aan die gang was?`

Hierdie godsdienstige leiers het al die belangrike dinge uit die oog verloor: genade, geregtigheid en ’n nederige wandel voor God. Hulle was so behep met hul eie sienings oor God en die verdediging daarvan, dat hulle die klinkklare werking van God skoon misgekyk het. Wat hul sienings oor Christus betref, was daar geen teken van ’n ommeswaai nie. Jesus se handel en wandel was afdoende bewyse dat Hy wel deur God gestuur is. Benewens die feit dat Hy duidelik hul gedagtes kon lees (wat opsigself ’n wonderwerk was), het Hy ook die verlamde man reg voor hulle genees, en boonop op ’n onaanvegbare wyse.

`Dit is so maklik om in dieselfde strik as dié mans te beland, naamlik om sobehep met die uiterlike aspekte van godsdiens te raak dat jy die gees en vrug van ware godsdiens uit die oog verloor (lees Jak. 1:27). Hoe vermy ’n mens dit?`