---
title:  'Toebroodjie-verhaal: Deel 2'
date:  18/07/2024
---

`Lees Markus 3:20 en 21. Jesus se moeder-hulle meen hier dat Hy die kluts kwyt is. Watter gebeurtenis het tot hierdie oortuiging gelei?`

Om te sê dat iemand versteurd is, is ’n ernstige aanklag. Dit volg gewoonlik op ’n gebeurtenis waarin daardie persoon hul eie lewe of ’n ander s’n bedreig het. Jesus se geliefdes het so oor Hom gevoel omdat Hy te besig was om te stop vir ete. Nou is hulle slaggereed om in te gryp. Dit is hier waar deel een van die eerste verhaal [oftewel die “boonste sny” van die toebroodjie-verhaal] eindig. Nou kom die onderbreking [wat as die “vulsel” van die toebroodjie-verhaal beskryf kan word], waarin die skrifgeleerdes Jesus se wonderdade aan die duiwel toedig.

Dit is tussen hierdie “boonste sny” en die “vulsel” van die toebroodjie-verhaal dat mens ’n eienaardige ooreenkoms bespeur. Jesus se eie mense huldig sienings wat soortgelyk aan dié van die skrifgeleerdes is. Die ma en broers en susters sê Hy is versteurd, die skrifgeleerdes sê Hy heul met die duiwel.

`Lees Markus 3:31-35. Wat wil Jesus se mense hê? Hoe reageer Hy daarop?`

Hierdie toneel klink ietwat vreemd. As ’n mens se geliefdes die moeite doen om jou in die openbaar te kom sien, doen jy immers moeite om saam met hulle te kuier. Jesus bevind Hom egter hier in ’n ongemaklike situasie omdat sy mense se houding by daardie geleentheid nie in pas met God se wil was nie. Jesus sien egter hoe sake staan. So herdefinieer Hy dan die begrip geliefdes (oftewel die AFR20 se “my mense”) in hierdie skrifgedeelte. Diegene wat die wil van God doen, is sy broers, sy susters en sy moeder. Hy is die Seun van God en elkeen wat by die wil van God hou, is dan sy geliefdes.

Die twee verhaaltjies wat saam ’n toebroodjie-verhaal in Markus vorm, is boonop vreeslik ironies. In die vulsel-gedeelte sê Jesus dat ’n huis wat innerlik verdeeld is, nie staande kan bly nie. Met die eerste oogopslag lyk dit egter in die broodjie-gedeelte of daar in Jesus se eie huis — d.w.s. tussen sy eie geliefdes — tweespalt heers! Hierdie raaisel los Jesus egter op deur die begrip geliefdes (oftewel “my mense” in die AFR20) te herdefinieer. Sy geliefdes is elkeen wat saam met Hom die wil van God doen (lees Luk. 12:53 & 14:26).

In die geskiedenis sien ’n mens deurgaans hoedat sommige Christene vanweë [’n wanbegrip oor hul geloof] van hul eie geliefdes vervreemd geraak het. Dit is ’n besonder pynlike ervaring. Hierdie skrifgedeelte in Markus toon dat Jesus dieselfde probleem beleef het. Hy het begrip vir diegene wat daardeur moet gaan en kan, te midde van die pynlike isolasie wat dit veroorsaak, vertroosting bring.