---
title:  'Toebroodjie-verhaal: Deel 1'
date:  17/07/2024
---

`Lees Markus 3:20-35. Watter ooreenkomste bespeur ’n mens in hierdie twee vervlegte verhale?`

Hierdie skrifgedeelte bevat die eerste sogenaamde “toebroodjie-verhaal” in Markus. Dit wil sê: die verteller begin met ’n verhaal (die boonste sny), onderbreek dit halfpad met ’n volledige tweede verhaal (die vulsel), en keer daarna terug na die eerste om dit te voltooi (die onderste sny).

Die “snye”-verhaal gaan oor Jesus se geliefdes wat probeer ingryp om Hom “tot sy sinne” te probeer bring (Mark. 3:21). Die “vulsel”-verhaal gaan oor die skrifgeleerdes van Jerusalem wat Jesus daarvan beskuldig dat Hy kop in een mus met die duiwel is. In vandag se gedeelte kom die vulsel-storie, wat in hoofstuk 3:22-30 opgeteken is, onder die loep.

Die skrifgeleerdes se aanklag in Markus 3:22 is dat Jesus se genesingvermoë van die duiwel kom. As grondslag vir sy verweer vra die Meester dus: “Hoe kan Satan homself uitdryf?” (NLV). Dit maak tog nie sin dat die duiwel homself sal ondermyn nie. Jesus wys op die absurditeit van verdeeldheid in eie geledere — in ’n koninkryk, in ’n huishouding, en onder Satan en sy bose magte. Sonder samehorigheid is daar geen sprake van sukses nie. In die tweede been van sy verweer, word die bordjies egter verhang. Jesus praat van ’n sterk man wat eers vasgebind moet word voordat sy huis geplunder kan word. In hierdie laaste beeld is Jesus die dief wat by Satan se huis inbreek, waarna Hy die aartsbedrieër vasbind en die gevangenes vrylaat.

`Lees Markus 3:28-30. Wat is die onvergeeflike sonde en wat behels dit?`

Die onvergeeflike sonde is sonde teen die Heilige Gees, en gebeur wanneer ’n mens die Gees se handewerk vir dié van die duiwel aansien. Die rede vir die dinge wat Jesus in Markus 3:28 en 29 sê, kom aan die lig in vers 30: die skrifgeleerdes sê dat Hy ’n onrein gees in Hom het, terwyl Hy in werklikheid onder ingewing van die Heilige Gees optree. As ’n mens die Heilige Gees se handewerk die duiwel se handewerk noem, sal jy jou nie steur aan die influistering van die Heilige Gees nie. Wat meer is, niemand by sy of haar volle verstand sal immers leiding by die duiwel soek nie.

`Party gelowiges is doodbenoud dat hulle dalk “die onvergeeflike sonde” gepleeg het. Waarom is hierdie vrees juis ’n teken dat jy dit nie gepleeg het nie?`