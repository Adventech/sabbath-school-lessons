---
title:  Heer van die Sabbat
date:  16/07/2024
---

In Markus 2:23 en 24 beskuldig die Fariseërs die dissipels van Sabbatsontheiliging. In die destydse Joodse tradisie was 39 vorms van arbeid verbode op die Sabbat, wat volgens die Fariseërs ook die dissipels se optrede op daardie dag ingesluit het.

`Lees Markus 2:23-28. Hoe staan Jesus die Fariseërs se aanklag van Sabbatsontheiliging teë?`

Jesus gebruik die verhaal van Dawid wat die gewyde toonbrode geëet het as sy verweer (1 Sam. 21:1-6). Neem egter in ag dat die ou toonbrode op die Sabbatdag uit die tempel verwyder is. Waarskynlik was Dawid se reis dus op ’n Sabbat, toe hy onverwags op die vlug moes slaan. Jesus se argument is soos volg: as die eet van die toonbrode dan Dawid en sy lojale dienaars geoorloof was, dan is die pluk van koringare en uitvryf van koringkorrels as ’n middagete ook sy dissipels geoorloof.

Jesus dui ook daarop dat die Sabbatdag ter wille van die mensdom geskep is, en nie andersom nie. Voorts berus sy argument op die aanname dat Hy Here van die Sabbat is.

`Lees Markus 3:1-6. Hoe demonstreer Jesus m.b.v. hierdie verhaal dat die Sabbat vir die mensdom gemaak is?`

Hier is Jesus alweer in die sop by die godsdienstige leiers oor die Sabbat. (LW: Dit gaan telkens oor die korrekte wyse van Sabbatsonderhouding. Die dag waarop die voorgeskrewe Sabbat geval het, was nooit ’n kwessie nie.) In hierdie gedeelte trek hulle te velde teen die feit dat Jesus siek mense op ’n Sabbat genees het, wat volgens hulle Sabbatsontheiliging was. Jesus staan egter nie terug vir die leiers nie. In sy teenargument kontrasteer Hy twee maniere van optree in vraagvorm. Wat is beter? Om iets goeds vir iemand te doen of om iemand leed aan te doen, om ’n lewe te red of ’n lewe te neem? Die antwoord hierop is voor die hand liggend — om goed te doen en lewens te red, tel gewis as meer geskikte vorms van Sabbatviering.

Tot groot konsternasie van sy teëstanders gaan Jesus dus voort en genees die man. Net daar begin die leiers om planne vir sy ondergang te beraam. Die wrange ironie is dat die einste mense wat Jesus so graag op die Sabbatdag wou uitvang, self oortree het deur moordplanne op God se rusdag te smee.

`Watter beginsels vir ware Sabbatsonderhouding leer ’n mens uit hierdie Bybelverhale, inaggenome die uitdagings waarmee ons as hedendaagse gelowiges in dié verband te kampe het?`