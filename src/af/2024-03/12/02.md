---
title:  “Is jy die koning van die Jode?”
date:  15/09/2024
---

`Lees Markus 15:1-15. Watter ironiese situasies word hier uitgebeeld?`

Pontius Pilatus was vanaf 26 tot 36 n.C. die goewerneur van Judea. Hy was nie ingestel op sy onderdane nie en sy optrede het ’n aantal kere konsternasie by die inwoners van daardie landstreek veroorsaak (vgl. Luk. 13:1). Met sy Joodse verhoor is Jesus skuldig bevind aan godslastering wat ’n doodvonnis beteken het. Volgens Romeinse reg, waaraan die Jode onderhewig was, kon hulle in die meeste gevalle nie iemand teregstel nie. Dit is hoekom die Joodse leiers vir Jesus voor Pontius Pilatus gebring het.

Die aanklag waarop Jesus voor die goewerneur gebring is, word nie genoem nie. Tog kan ’n mens dit aflei uit Pilatus se bondige vraag aan Jesus: “‘Is jy die koning van die Jode?’” (Mark. 15:2, NAB & AFR20). In Ou-Testamentiese tye is kandidate tot koning van Israel gesalf. Duidelik sou dit maklik wees om die term Messias (wat “die Gesalfde” beteken), te verdraai sodat dit met die begrip koning verwar word. Om te erken dat jy die Messias is, beteken dus dat jy die hulde wat ’n koning toekom vir jouself toeëien; wat jou derhalwe die keiser se teëstander maak. So die aanklag voor die Sanhedrin was godslastering; terwyl dié voor die goewerneur opstoking was, wat die doodstraf beteken het.

Ironies genoeg is Jesus beide die Messias en die Koning van die Jode. Hy is verkeerdelik aan godslastering en opstoking skuldig bevind. Hulde en aanbidding is wat Hy eintlik verdien het. Nietemin tree Jesus op ’n koninklike wyse op. Wat antwoord Hy Pilatus? “U sê dit” (Mark 15:2, OAB). Jesus verbind Hom dus nie tot ’n bevestiging of ’n ontkenning nie. Hiermee dui Hy moontlik aan dat Hy wel ’n koning is, maar nie die soort waaraan sy beskuldigers dink nie (vgl. Joh. 18:33-38).

Mark. 15:6 vertel van die gebruik om ’n gevangene gedurende Pasga vry te laat. In vers 9 vra Pilatus dus of hy die “koning van die Jode” (NAB & AFR20) moet vrylaat. Hierdie titel gebruik hy waarskynlik op ’n ironiese wyse [let ook op die kleinletter k in moderner vertalings, wat help om dit na vore te bring] — ’n ironie wat stadig maar seker teen hom ontvou.

Markus 15:9 en 10 toon op ’n meesterlike wyse die tussenspel tussen ’n goeie en gebrekkige waarnemingsvermoë. Pilates merk dat die godsdienstige leiers vir Jesus uit pure afguns aan hom uitgelewer het. Terselfdertyd is hy blind; want deur die skare te vra wat hulle wil hê, het hy juis die godsdienstige leiers se saak bevorder. Hulle sweep die mense op om vir Jesus se kruisiging te vra. Pilatus deins terug. Kruisiging is so ’n wrede manier om tereggestel te word, veral vir iemand wat hy as onskuldig beskou. Hoe pynlik ironies — die heidense goewerneur wou die Messias vrylaat, maar die godsdienstige leiers wou Hom kruisig.

`Wat verhoed dat ’n mens voor groepsdruk swig, veral wanneer die druk so geweldig groot is?`