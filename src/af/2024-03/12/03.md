---
title:  “Ons groet U, Koning van die Jode!”
date:  16/09/2024
---

`Lees Markus 15:15-20. Wat het die soldate aan Jesus gedoen? Waarom is dit so betekenisvol?`

Die Romeine het ’n vreeslik wrede vorm van lyfstraf vir ter doodveroordeeldes gehad. Die slagoffer is kaal uitgetrek, aan ’n paal vasgemaak; en dan gegesel met ’n leersweep waaraan stukkies been, glas, klip en spykers vasgemaak is.

Ná Jesus se geseling het die soldate wat aangesê is om Hom te kruisig, die gek met Hom begin skeer. Hulle het ’n purper mantel om sy skouers gehang en ’n doringkroon op sy kop gesit, waarna hulle op ’n spottende wyse Hom as koning van die Jode vereer het. Hierdie “afdeling” (NAB), “leërafdeling” (OAB) of “kohort” (AFR20) wat hier genoem word, kon enigiets tussen 200 tot 600 soldate gewees het.

Die feit dat die soldate spottenderwys hulde aan Jesus gebring het, is duidelik ironies vir die leser. Jesus ís immers die Opper-Koning. Die soldate se gekskeerdery basuin hierdie waarheid uit. Dit is ’n nabootsing van die wyse waarop hulle die Romeinse keiser begroet het: “Wees gegroet, Caesar, die keiser!” Hier word Jesus dus op ’n indirekte wyse met die keiser vergelyk.

Hierdie spottende verering van Jesus as koning sluit die volgende in: Hy is met ’n stok oor die kop “geslaan” (NAB), hulle het op Hom “gespoeg” (NAB) en voor hom “gekniel” (ABA) om kamma eer aan Hom te bewys. Al drie hierdie handelinge word in die Koinegrieks in die onvoltooide verlede tyd (oftewel die imperfektum) uitgedruk. Binne hierdie konteks dui hierdie tydvorm op handelinge wat herhaaldelik uitgevoer word. Met ander woorde hulle het Hom aanhoudend geslaan [soos die NAB, ABA, DB, NAB en AFR20 tereg aandui], en aanhoudend op Hom gespoeg, en aanhoudend voor Hom gekniel om kamma hulde aan Hom te bring. Jesus verduur al hierdie dinge sonder om ’n dooie woord te sê.

Romeinse teregstelling deur kruisiging het gewoonlik beteken dat die terdoodveroordeelde nakend sy kruis tot by die teregstellingsplek gedra het. Hierdie was ’n verdere metode om die persoon te verneder en om hom geheel en al in oneer voor die gemeenskap te bring.

Die Jode het egter ’n geweldige afsku in openbare naaktheid gehad. Markus 15:20 noem dat die soldate die purper mantel uitgetrek en weer vir Jesus sy ou klere aangetrek het. Hierdie blyk ’n eenmalige toegewing van die Romeine se kant te wees.

Dit is deurspek van die ironie: die soldate wat knielend hulde aan Jesus as “Koning van die Jode” bring — alles om die gek met Hom te skeer — dit terwyl Jesus nie net die Koning van die Jode was nie, maar ook die Koning van alle nasies [en wesens] insluitende die Romeine was.

`Hierdie mans het nie die vaagste benul gehad dat hulle besig was om die Hemelkoning om die lewe te bring nie. Waarom sal hul onkunde egter geen verskoning op die oordeelsdag wees nie?`