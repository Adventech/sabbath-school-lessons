---
title:  Deur God Versaak
date:  18/09/2024
---

`Lees Markus 15:33-41. Wat is Jesus se enigste woorde aan die kruis in Markus se Evangelie? Wat beteken Jesus se dood uiteindelik vir elkeen van ons?`

Die Evangelie volgens Markus beeld die kruis as ’n totale laagtepunt uit, beide in ’n liggaamlike en geestelike sin. Daardie Vrydag het ’n duisternis op Golgota neergedaal, vanaf die middaguur tot drieuur die namiddag se kant. “Teen twaalfuur die middag het daar duisternis oor die hele land gekom en dit het tot drie-uur geduur” (Mark. 15:33, NAB).

Die woorde wat Jesus aan die kruis uiter, word deur Engelssprekende Bybelkenners die “Cry of Dereliction” (oftewel “die Verlatenheidskreet”) genoem — ’n soort gebed, ’n uitroep, waarin die Seun vra waarom die Vader Hom versaak het. Jesus haal Psalm 22:1 hier aan. Ander verwysings na dieselfde psalm verskyn ook in Markus 15:24 en 29, ’n aanduiding dat die Skrif met die dood van Jesus in vervulling gegaan het. Selfs te midde van die mens se bose planne, kom die wil van God tot sy volle uitdrukking.

Jesus se woorde aan die kruis word in die oorspronklike Aramees oorgedra, met ’n meegaande vertaling. Die woorde wat as “my God, my God” vertaal is, is volgens die vers self “Eloï, Eloï” (AFR20, sonder skuinsskrif in die NAB). Dit is egter ’n [Koinegriekse] transliterasie van die Aramees ’elahi. Let egter op die Aramees vir Elia: ’eliyyah wat “My God is YHWH” beteken. Dit is maklik om die twee met mekaar te verwar, die fout wat party van die omstaanders inderdaad gemaak het.

Besonder treffend in hierdie skrifgedeelte is die vele opsigte waaraan dit met Jesus se doop in Markus 1:9-11 ooreenstem.

| Jesus se Doop: Mark. 1:9-11 | Die Kruis: Mark. 15:34-39 |
| --- | --- |
| Johannes doop Jesus | Die doop waarmee Jesus gedoop word — d.w.s. ’n vuurdoop (Mark. 10:38) |
| Johannes as Elia-figuur (lees Mark. 9:11-13) | Die mening dat Jesus na Elia roep |
| “Hy [het] die hemel sien oopskeur” (NAB) | “Die voorhangsel in die heiligdom is in twee geskeur” (AFR20) |
| “die Gees” (Koinegrieks: _pneuma_) | Jesus blaas sy asem uit (Koinegrieks _expneō_) |
| “’n stem uit die hemel: “Jy is my geliefde Seun” (NAB) | Centurio wat sê: “Hierdie man was werklik die Seun van God” (NAB) |

Waarop sinspeel hierdie ooreenstemmende aspekte? Net soos Jesus se doop in Markus 1 die begin van sy sending aantoon (soos dit inderdaad in Daniël 9:24-27 voorspel is), is Jesus se vuurdoop aan die kruis wat in Markus 15 beskryf word, die volvoering van sy bediening, ’n soendood “as losprys vir baie” (Mark. 10:45, AFR20) waarmee Hy sy groot doelwit bereik het. Jesus se kruisdood vervul ook ’n deel van die profesie in Daniël 9:24-27. Die voorhangsel wat middeldeur skeur (Mark. 15:38) dui op die vervulling van die offerstelsel — ’n ontmoeting tussen beeld en teëbeeld — met ’n nuwe fase van die verlossingsgeskiedenis wat ingelui word.

`Ten spyte van die mens se duistere plannetjies gebeur dinge soos God dit beskik het. Hoe leer ’n mens hieruit dat jy steeds op God kan vertrou met die wete dat sy goedheid uiteindelik sal seëvier, ongeag al die euwels en krisisse waarmee jy te kampe het.`