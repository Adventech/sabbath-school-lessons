---
title:  Die kruisiging
date:  17/09/2024
---

`Lees Markus 15:21-38. Hierdie gedeelte getuig van ’n verskriklike, pynlike en wrange ironie. Hoe so?`

Op hierdie punt in die Passieverhaal is Jesus ’n stille slagoffer, in die mag van mense wat sy ondergang met mag en mening bewerk. Regdeur die Evangelie, tot by sy inhegtenisneming, was Hy die een wat opgetree het, die Meester wat goeie dade voortgebring het. Nou is Hy die ontvanger van ander se misdade. As ’n rondgaande prediker was Hy fiks en gesond; maar die aanranding wat Hy ontvang het, en die gebrek aan kos en slaap, het Hom so afgetakel dat ’n vreemdeling uiteindelik sy kruis moes dra.

By die kruis is Jesus se klere verwyder. Daarna is dit deur die trekking van lootjies deur een van die soldate gewen (vgl. Ps. 22:18). Kruisiging was ’n taamlik bloedlose vorm van teregstelling. Die spykers waarmee die terdoodveroordeelde aan die kruis genael is (vgl. Joh. 20:24-29) is waarskynlik onder die handpalms, deur die gewrigte waar geen hoofslagare loop nie, ingeslaan. (In beide Hebreeus en Koinegrieks kan die woord hand op beide die hand en die voorarm dui.) Die handpalms het nie die nodige strukture om die gewig van ’n gekruisigde persoon te dra nie. Let verder op die feit dat die mediaansenuwee deur die middel van die voorarm loop. Die spykers wat deur die voorarm gegaan het, sou dus daardie senuwee vergruis, wat ondraaglike pyn in die boarms beteken het. Asemhaling was ook moeilik. Ten einde ’n behoorlike asemteug te kry, moes die gekruisigde met sy vasgenaelde voete vastrap en sy boarmspiere saamtrek, wat met elke probeerslag ’n verdere foltering was. Wanneer diesulkes uiteindelik gesterf het, was versmoring vanweë uitputting dikwels een van die oorsake.

Jesus het verskriklik baie bespotting en vernedering gedurende sy kruisiging deurgemaak. Die Evangelie volgens Markus bevat ’n deurlopende openbaring-engeheimhoudingsmotief, waarin Jesus mense aansê om sy Messiasskap te verswyg. Titels wat dus met Jesus se verlosserskap te make het (soos “Here,” “Seun van God” en “Christus”) kom bitter min in die vertelling voor.

Hierdie verander egter by die kruis. Nou kan Jesus as die Christus nie meer weggesteek word nie. Ironies genoeg gebruik die godsdienstige leiers hierdie titels om ’n bespotting van Jesus te maak. Wat ’n verskriklike oordeel bring hierdie mans net nie hier oor hulself nie!

Besonder opvallend in hierdie gekskeerdery is die stelling in Markus 15:31. “‘Foeitog, hy het ander gered, maar hy kan homself nie red nie’” (NLV). Die leiers wys pertinent op Jesus se hulpeloosheid aan die kruis. In werklikheid bevestig hulle daarmee dat Hy wel ander mense gehelp het. Neem hier in ag dat die Griekse werkwoord wat merendeels as “red” (NLV, AFR20, NAB, ABA) vertaal is, ook op die begrippe genees, help (DB) en verlos (OAB) kan dui. Hiermee erken hulle, ironies genoeg, dat Hy die Verlosser is. Die ironie eindig ook nie daar nie — die rede waarom Hy nie Homself kon (of liewer wou) red nie, was omdat Hy met sy kruisdood besig was om andere te red.

`Lees Johannes 1:1-3. Dit gaan oor dieselfde Jesus wat hier in Markus 15 gekruisig word. Bepeins wat ons hieruit oor Hom leer? Hoe kry ’n mens vatplek aan die volle betekenis van Christus se soendood vir elkeen liewe mens?`