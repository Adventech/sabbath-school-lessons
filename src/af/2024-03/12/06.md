---
title:  Afgehaal en begrawe
date:  19/09/2024
---

`Lees Markus 15:42-47. Waarom is Josef van Arimatea se ingryping so noemenswaardig, siende dat Jesus se dissipels skoonveld was?`

Ná afloop van Jesus se dramatiese dood, volg die meer “gewone” dinge wat gedoen moet word. Ten eerste, die feit dat die persoon begrawe moet word. ’n Aantal aspekte van die gebeure wat op Jesus se dood volg, is geestelik-gesproke hartroerend, terwyl ander histories-gesproke van groot belang is.

Hier het ons Josef van Arimatea se eerste en laaste verskyning in Markus. Hy was ’n gesiene lid van die Sanhedrin, iemand wat in Jerusalem se elite kringe beweeg het. As ’n ryk en gerespekteerde persoon het hy die goewerneur se guns geniet. Dit verklaar waarom hy gewaag het om Pilatus te nader en vir Jesus se liggaam te vra. Dit is besonder roerend dat ’n raadslid by Jesus se begrafnisreëlings betrokke was. Waar was sy dissipels terwyl dit gebeur het?

’n Uiters belangrike geskiedkundige feit is die bevestiging dat Jesus inderdaad dood was. In Markus 15:43 vra Josef vir Jesus se liggaam. Pilatus was verbaas om te hoor dat Jesus alreeds dood was (vers 44) en laat roep toe die Romeinse soldatewag in bevel van die kruisiging om te vra of dit wel so is. Die soldate-hoofman het dit bevestig.

Waarom is dit so geweldig belangrik? Neem in ag dat party 18de- en 19de-eeuse historiese figure beweer het dat Jesus bloot flou geraak het aan die kruis. Hy was kwansuis nooit dood nie, maar slegs in ’n beswyming, en het weer in die graftombe sy bewussyn herwin. Dit word in Engels die “swoon hypothesis” (oftewel die beswyming-hipotese) genoem. Die centurio se getuienis voor die Romeinse goewerneur weerlê hierdie bewering. Die Romeine het immers geweet hoe om mense tereg te stel.

Josef van Arimatea het ’n linnekleed saamgeneem om Jesus mee toe te draai, waarna sy liggaam in ’n graftombe wat uit ’n rotswand gekap is, neergelê is. Dit was groot genoeg om in rond te beweeg (hfst. 16:5). Dit was nie net Josef van Arimatea wat die graftombe gesien het nie. Die Evangelieskrywer noem ook dat twee vroue daar was: Maria Magdalena; asook Maria, die moeder van Joses. Hierdie vroue, tesame met Salome, het tydens die kruisiging op ’n afstand gestaan en toekyk. Al drie dié vroue sou op die oggend die graftombe besoek, met die bedoeling om Jesus te balsem (Mark. 16:1).

Waarom verwys die Evangelieskrywer na dié drie vroue? – omdat dit hulle is wat op die leë graftombe in Markus 16 afkom en derhalwe getuies van Jesus se opstanding word.

`Hoe ironies dat Jesus se volgelinge steeds skoonveld is, terwyl ’n lid van die Sanhedrin (’n lid van die einste instelling wat Jesus ter dood laat veroordeel het) as die “held” van die verhaal na vore tree. Hoe keer ’n mens as gelowige dat jy nie op kritieke oomblikke in jou wandel met Christus ook “skoonveld” is nie?`