---
title:  Vir verdere studie
date:  20/09/2024
---

Lees die volgende gedeeltes in Ellen G. White se geskrifte: “In Pilate’s Judgment Hall,” “Calvary” en “‘It Is Finished’” (_The Desire of Ages_, bl. 723-764).

“Pilatus wou bitter graag vir Jesus vrylaat. Hy kon dit egter nie doen sonder om sy amp en sy aansien in gevaar te stel nie. Hy wou nie sy wêreldse mag kwyt wees nie en kies toe eerder om ’n onskuldige persoon tereg te laat stel. Dink net aan al [die gelowiges] wat op ’n soortgelyke wyse hul beginsels prysgee, en dit om verlies en lyding vry te spring. Hulle kom voor ’n keuse te staan: sal dit die nou paadjie van plig en gewete, of die breë pad na [ego en] eiebelang wees? Groot is die aantrekkingskrag van die verkeerde weg. Elkeen wat tot ’n skikking met die bose kom, word op daardie donker snelweg meegevoer, totdat die donker doodloopstraat van skuldgevoelens hulle verswelg” (Ellen G. White, _The Desire of Ages_, bl. 738).

“Op Christus, as ons plaasvervanger en verlossingsekerheid, is die ganse mensdom se sonde gelê. Hy is as ’n misdadiger gereken sodat Hy ons van die veroordeling van die wet kon red. Die skuld van al Adam se nasate het swaar op Hom geweeg. God se gramskap teen sonde, die afgryslike tentoonstelling van sy ontevredenheid oor die afvalligheid van die mens, het die Seun met ’n siele-angs vervul. Sy lewe lank het Christus die blye boodskap oor die Vader se genade en kwytskeldende liefde aan ’n gevalle mensdom verkondig. Verlossing vir die ergste sondaar was sy tema. Noudat Hy egter die verskriklike gewig van die sondelas op Hom voel, kan Hy nie die Vader se versoenende blik sien nie. Die feit dat God hier in Jesus se donkerste uur van sielesmart anderpad kyk, het Hom te diep verwond om in mensetaal verwoord te word. So akuut was hierdie gevoel van verwerping dat Hy skaars die liggaamlike pyn kon voel” (bl. 753).

**Vrae vir bespreking**:

`Kyk net hoe deurslaggewend die leer van Christus as ons plaasvervanger vir Ellen G. White was (en ook in die Bybel is, soos bv. uit Jesaja 53 blyk). Let op die deurslaggewende rol van Christus as verlosser en soenoffer, wat met sy hele wese en lewe die prys vir ons sondes betaal het. Waarom is enige teologie wat op een of ander wyse hierdie leer afwater of ondermyn, vals?`

`Wat of wie is die “Barabbasse” wat deesdae bo Jesus verkies word?`

`Ons behoort nie mense op die baadjie te takseer nie. Hoe leer ’n mens hierdie les uit die verhaal van Josef van Arimatea?`

`Hersien Daniël 9:24-27. Waarom behoort elke gelowige op aanvraag ’n Bybelstudie oor hierdie skrifgedeelte te kan gee? Kan jy?`