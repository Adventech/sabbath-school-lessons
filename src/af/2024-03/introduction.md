### Die Evangelie volgens Markus

Van die begin af maak Markus dit duidelik wie Jesus is: die Messias en die Seun van God (hfst. 1:1). So, die leser weet hoe sake staan. Tog blyk dit uit die ontvouende Evangelie dat vanmelewe se mense nie die aard en sending van Jesus mooi begryp het nie. Net die besetenes het insig getoon! Die demone in daardie persone het Hom dadelik as die Seun van God herken. Wanneer Hy praat, het hulle oombliklik geweet dat dit die Almagtige is wat praat, en hulle het gesidder.

Tog beveel Jesus telkens dié wat weet wie Hy is, om dit nie bekend te maak nie. Waarom dié bevel tot geheimhouding? Dit is ’n vraagstuk waaroor Bybelstudente reeds eeue lank gis. Dit het selfs ’n benaming onder vakkundiges: die Messiaanse Geheim. Die vraag is net: waarom sal ’n Bybelboek (en een van die Vier Evangelies om alles te kroon!) die indruk skep dat ons Jesus se ware identiteit behoort te verswyg?

Soos ons aanstons sal sien, gaan die Evangelie volgens Markus nie net oor geheimhouding nie. Nee, wonderbaarlike dinge word ook daarin geopenbaar. Hierdie voortgesette afwisseling kan tereg as die “openbaring-en-geheimhoudingsmotief” beskryf word. ’n Mens kom dit deurgaans in Markus teë. Verrassend genoeg kom al hierdie geheimhouding oplaas tot ’n einde, gevolg deur ’n kragtige openbaring van Jesus Christus.

Eintlik kan Markus in twee afdelings verdeel word. Vanaf hoofstuk 1 tot na-aan die einde van hoofstuk 8 kom die volgende allerbelangrike vraagstuk onder die loep: wie is Jesus? Die antwoord hierop blyk uit sy leer en die wonderwerke wat Hy verrig het. Keer op keer oorwin Hy die bose, bring hoop aan die onderdruktes, en onthul deur sy leer boeiende waarhede wat die hart en wese van die mens blootlê. Die klinkklare boodskap wat dit by die leser tuisbring, is: Jesus is die Messias! Hy is die Christus! Hy is die een waarop die Joodse volk so lank gewag het!

Die eerste persoon wat besef het wie Jesus werklik was en wat nie ’n duiwelsbesetene was nie, verskyn eers in die middel van Markus. Daardie persoon beantwoord dan die deurslaggewende vraag wat in die eerste deel van dié Evangelie gestel word, naamlik wie Jesus is. Dit is Petrus wat hier duidelikheid gee, wanneer hy sê: “‘U is die Christus!’” (Mark. 8:29, NAB).

Die tweede helfte van Markus — d.w.s. vanaf hfst. 8:31 tot by die einde — beantwoord ’n verdere vraag: Waarheen lei Jesus se aardse sending? Die antwoord hierop is skokkend. Sy sending lei tot sy kruisiging, die mees oneervolle en skandelike dood in die ganse Romeinse Ryk. Wie sou kon dink dat die Messias se lewenspad daarop sou uitloop? Sy volgelinge was immers ’n triomfantelike einde te wagte: die omverwerping van Rome en die vestiging van Israel as ’n wêreldmoondheid.

Jesus wys hulle op sy komende lydensweg, maar dit dring nog nie deur tot die stomme dissipels nie. Namate sy sending in Markus ontvou, roer hulle dus hierdie pynlike onderwerp al hoe minder aan. Dan begin die nare werklikheid deurskemer. Die prentjie raak duidelik al somberder. Jesus konfronteer die godsdienstige leiers wat heimlik sy ondergang bewerk. Dan kom die groot ontnugtering: die hoop dat Jesus ’n glorieryke koninkryk op aarde sou vestig, word verpletter. Geskok kyk hulle toe hoe Jesus gevange geneem en verhoor word, en daarna gekruisig word. Al hul Messiaanse drome het aan skerwe gelê.

Te midde van hierdie ontvouende hartseer en trauma is Jesus se boodskap oor sy aardse bestemming, en die ware betekenis van sy dood en opstanding, klinkklaar en deurgaans dieselfde. Jesus sê tydens die laaste Avondmaal dat die brood en die beker op sy liggaam en sy bloed wys (Mark. 14:22-25); en by ’n vorige geleentheid, dat Hy ’n losprys vir baie mense sal wees (hfst. 10:45).

Dit beteken nie dat Hy die kruis met ’n onverstoorbare kalmte tegemoet gegaan het nie. In Getsemane worstel hy met die besluit (hfst. 14:32-42). Aan die kruishout roep Hy later ook wanhopig uit: “‘My God, my God, waarom het U My verlaat?’” (hfst. 15:34, NAB). Die Evangelie volgens Markus toon die duiselingwekkende dieptes waarmee Christus psigies te kampe gehad het, die ware prys wat Hy vir ons verlossing betaal het. Tog is die kruis nie die einde van die verhaal nie. Ná sy opstanding ontmoet Hy doelbewus sy dissipels in Galilea — ’n gebeurtenis wat (soos ons almal weet) die geboortedag van die Christelike kerk is.

Die verhaal van die Messias is so merkwaardig. Hier in Markus word dit op ’n bondige en behendige wyse, met min kommentaar van die Evangelieskrywer oorgedra. Markus vertel bloot die verhaal. Die woorde, dade en handelinge word nie verfraai nie, maar spreek duidelik en direk oor Jesus van Nasaret se lewe en dood.

_Thomas R. Shepherd PhD, DrPH (Doktorsgraad in Openbare Gesondheid), is ’n senior navorsingsprofessor in Nuwe-Testamentiese Studies, verbonde aan die Teologiese Fakulteit van die Sewendedag-Adventiste Kerk te Andrews Universiteit. Hy en sy vrou, Sherry, het twee volwasse kinders en ses kleinkinders._