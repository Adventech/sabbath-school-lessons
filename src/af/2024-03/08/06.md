---
title:  “Wat wil jy hê moet Ek vir jou doen?”
date:  22/08/2024
---

`Lees Markus 10:46-52. Wat was Bartimeus se reaksie toe hy verneem dat Jesus daarlangs verbygaan?`

Tot hiertoe in die Evangelie volgens Markus het Jesus grotendeels die mense aangesê om nie vir andere van sy wonderwerke te vertel of te sê wie Hy is nie. Die verhaal begin met Jesus wat Jerigo verlaat. ’n Blinde man wat langs die pad sit en bedel, hoor dat Jesus van Nasaret daarlangs verbygaan. Hy begin toe te skreeu: “‘Jesus, Seun van Dawid, ontferm U tog oor my!’” (Mark. 10:47, NAB). In pas met die openbaring-engeheimhoudingsmotief in dié Bybelboek, tree die skare onwetend as “stilmakers” op, in ’n poging om die raserige boemelaar tot bedaring te bring.

Bartimeus laat hom egter nie van stryk bring nie, en skreeu nog harder: “‘Jesus, Seun van Dawid, ontferm U tog oor my!’” (Mark. 10:48, NAB). Sy woorde is beide ’n geloofbelydenis in Jesus as die Messias en ’n getuienis dat hy glo dat Jesus hom kan genees. In Jesus te tyd is die titel “Seun van Dawid” i.v.m. twee begrippe gebruik — die koms van ’n persoon wat ’n geneser en uitdrywer van duiwels sou wees, asook die herstel van die koningskap oor Israel (vgl. Jes. 11, Jer. 23:5 en 6 & hfst. 33:15, Eseg. 34:23 en 24 asook hfst. 37:24, Miga 5:2-4, Sag. 3:8 en hfst. 6:12).

Jesus stop en vra dat hulle die blinde man nader moet bring. Besonder noemenswaardig is die feit dat Bartimeus sy bokleed agterlaat toe hy opspring om nader te gaan. Blinde mense was destyds deel van die laagste klas mense, tesame met weduwees en weeskinders. Hierdie persone kon nie eers ’n arbeidersbestaan voer nie en was vreeslik weerloos. Sy bo-kleed was sy enigste besitting. Die feit dat hy dit agtergelaat het, toon sy geloof in Jesus se vermoë om hom te genees.

Jesus stel ook nie die man teleur nie, en ook nie enigeen anders wat in die Evangelies by Hom om hulp kom aanklop het nie. Christus vra hier in vers 51 dieselfde vraag as wat Johannes en Jakobus in Markus 10 vers 36 gevra het: “Wat wil jy hê moet Ek vir jou doen?” (OAB). Sonder om te huiwer, vra hy dat Jesus sy sig herstel, wat Jesus dan oombliklik doen; waarna die blinde man Hom op dieselfde pad agter Jesus aan gaan.

Hierdie verhaal bring die afdeling in Markus wat oor dissipelskap gaan [wat mens ’n “boek-binne-in-’n-bybelboek” kan noem], tot ’n einde. Dié genesingsverhaal vorm ’n soort “agterblad,” met die genesing van die blinde man in hoofstuk 8:22-26 as die “voorblad”. Hierdie genesingsstories toon hoedat dissipelskap met die vernuwing van ’n mens se geestelike sig [en derhalwe met in-sig] te make het. Hierdie vernuwing van jou geestelike sig is ’n proses. Die insig kom mettertyd namate ’n mens getrou volg waar Jesus lei.

`“Jesus, Seun van Dawid, wees my genadig!” — op watter maniere het jy ook al hierdie woorde geuiter? Wat het gebeur en wat het jy uit daardie gebeurtenis geleer?`