---
title:  God se doel met die huwelik
date:  18/08/2024
---

`Lees Markus 10:1-12, asook Genesis 1:27 en hfst. 2:24. Watter strik het die Fariseërs met hul vraag oor egskeiding vir Jesus probeer stel? Watter lesse het Jesus in reaksie daarop geleer?`

In hierdie gedeelte vra die Fariseërs vir Jesus of dit geoorloof [oftewel Bybels] is om te skei. Die Fariseërs het egskeiding as ’n aanvaarbare praktyk beskou. Die vraag was egter: om watter rede wou iemand skei? Bet Sjammai was ’n Joodse skool met ‘n filosofie wat bes moontlik meer beperkend betreffende egskeiding was. ’n Mens mag net oor kinderloosheid, stoflike of emosionele verwaarlosing, of oor ontrou geskei het. Daarenteen was Bet Hillel se filosofie heelwat meer toegeeflik, en het egskeiding om bykans enige rede toegelaat, hoewel die proses wat vir die toestaan van egskeiding gevolg is, meer ingewikkeld as Bet Sjammai s’n was. Dit het egskeidings tot ’n mate gedemper.

Hierdie vraag oor die aanvaarbaarheid van egskeiding — ’n baie algemene vraag inaggenome die uiteenlopende antwoorde wat die twee kompeterende filosofiese denkskole daarop gehad het — is nogal eienaardig. Die Fariseërs het egter ’n verskuilde agenda gehad. Hulle wou Jesus in moeilikheid by Herodes Antipas bring, die regeerder aan die oostekant van die Jordaan, waar Jesus hom in daardie stadium bevind het. Antipas het van sy vrou geskei en met sy skoonsuster, Herodias, getrou. Neem in ag dat Herodes Johannes die Doper in die tronk laat stop en later laat onthoof het omdat die woestynprediker sy buite-egtelike verhouding met Herodias veroordeel het (lees Matt. 14:1-12).

Jesus kom egter met ’n teenvraag. Hy vra hulle wat Moses oor die kwessie te sê het. Die gedeelte wat die Fariseërs in hul repliek aanhaal, is Deuteronomium 24:14, waarin hertrou om ’n bepaalde rede vermeld word. So in Moses se tyd het die Israeliete alreeds egskeiding toegelaat. Die wet wat in Deuteronomium 24 beskryf word (wat ’n vorm van uitspraakreg was, d.w.s. iets wat as wettig aanvaar word omdat ’n regter dit so beslis het), het ten doel gehad om vroue te beskerm. In Jesus se tyd het die Bet Hillel-denkskool dit so verdraai dat mense byna om enige rede kon skei. Sodoende is die einste wet wat veronderstel was om vroue te beskerm, misbruik om hulle in ’n ommesientjie weg te gooi.

In plaas daarvan om hierdie wet se uitspraak in Deuteronomium 24 te bespreek, keer Jesus terug na God se oorspronklike doel met die huwelik soos dit in Genesis 1 en 2 beskryf word. Hy noem dat God die mens as ’n man en ’n vrou — d.w.s. as twee individue — geskep het (Gen. 1:27). Hierdie waarheid kombineer Hy met Genesis 2:24, naamlik dat ’n man sy ouers verlaat, met ’n vrou trou, en dat die twee dan een vlees word. Met hierdie eenwordingsbegrip as die grondslag, onderskryf Jesus opnuut die huweliksband. Wat God bymekaargevoeg het, behoort nie deur die mens geskei te word nie.

`Wat kan julle gesamentlik doen om jou gemeente se huwelike sterker te maak? Hoe help ’n mens diegene wie se huwelike alreeds gevou het?`