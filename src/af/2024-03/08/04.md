---
title:  Die beste belegging
date:  20/08/2024
---

`Lees Markus 10:17-31. Watter onontbeerlike lesse oor geloof en die prys van dissipelskap word hier na vore gebring, ongeag of jy ryk of arm is?`

Die man se benadering [in hierdie verhaal] dui op opregtheid asook respek vir Jesus. Hy haas hom tot by Jesus, val op sy knieë voor Hom neer, en vra die groot vraag wat die lotsbestemming van elke siel bepaal: _Wat is die vereistes om die ewige lewe te kan bekom?_ Vir sy antwoord verwys Christus na die tweede kliptafel van die tien gebooie. Vir ’n tweede keer kom die man se idealisme te voorskyn — hy sê dat hy al van kindsbeen af getrou al hierdie gebooie onderhou.

Van die Vier Evangelies is dit net Markus wat noem dat Jesus die man liefgekry het. Daar is iets moois in die jongman se idealisme. Tog toets Jesus sy opregtheid en vra dat hy al sy besittings moet verkoop en daarna Hom moet volg. Skielik is die jongman terneergedruk omdat hy skatryk is. So, in werklikheid het hy nie al die gebooie onderhou nie. Hy het die eerste gebod gebreek deur iets bokant God in sy lewe te stel. Hy het sy besittings verafgod.

Toe verduidelik Jesus hoe verleidelik stoflike rykdom is en dat dit makliker vir ’n groot dier soos ’n kameel is om deur die piepklein oog van ’n naald te gaan, as vir ’n ryk persoon om die hemel te haal.

Die dissipels was verstom hieroor. Wie kan dan gered word? Die deurslaggewende antwoord op hierdie raaisel gee Jesus in hoofstuk 10 vers 27: “‘Vir mense is dit onmoontlik maar nie vir God nie, want vir God is alles moontlik’” (NAB).

Vers 27 lyk net mooi na die regte plek om die verhaal te eindig: ’n mens kan nie die hemel op eie stoom bereik nie, jy benodig die genade van God ten einde gered te word.

Op daardie oomblik vlieg Petrus op, en sê dat hy en sy makkers dan alles agterweë gelaat het om die Meester te volg. Hierop sê Jesus toe: die dinge wat julle moes prysgee om My te volg, weeg glad nie op teen die dinge wat julle nou, asook in “in die bedeling wat kom” (NAB & AFR20) of “in die eeu wat kom” (OAB), gaan ontvang nie.

Kortom: dit is die dood van Christus wat ’n mens van skuld onthef; en dandie genade van Jesus, asook die opstandingslewe in Hom, wat jou tot aktiewegehoorsaamheid aan sy voorskrifte bemagtig.

`Lees Romeine 6:1-11. Hoe toon hierdie verse dat God se genade ’n werklikheid in ons lewens is, ’n genade wat ons beide regverdig maak, asook ons in en deur Hom herskep?`