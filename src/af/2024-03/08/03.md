---
title:  Jesus en kinders
date:  19/08/2024
---

`Lees Markus 10:13-16. Wat het Jesus gedoen vir diegene wat kinders na Hom toe gebring het?`

Hoewel die mense van ouds graag kinders (veral seuns in die destydse mansgerigte kultuur) wou hê, was dit nie maklik om te kraam of om ’n kind te wees nie. Sonder die mediese sorg wat ons deesdae tot ons beskikking het, was die gevare vir kramende moeders en vir pasgebore babas, asook vir ouer babas en kinders, heelwat hoër as vandag. Baie antieke kulture het tradisionele medisyne en amulette gebruik om hierdie kwesbare individue teen bose magte te beskerm.

Hoewel die mense dus kinders wou hê, het laasgenoemde ’n lae sosiale status gehad. Hulle was min of meer op dieselfde vlak as slawe, om die waarheid te sê (Gal. 4:1 en 2). In die Grieks-Romeinse wêreld is misvormde of ongewenste babas in die oopte gelos of selfs in riviere gegooi. Seuntjies is bo dogtertjies verkies. Soms is dogtertjies ook in die oopte gelos. Partymaal is hierdie weggooibabas “gered” om grootgemaak en later as slawe verkoop te word.

Dit wil voorkom of die dissipels nie Jesus se lering in Markus 9, dat ’n mens die koninkryk van God soos ’n kind moet ontvang, verstaan het nie (verse 33-37). Hier bestraf hulle diegene wat kinders na Jesus gebring het om geseën te word. Die Meester het nie tyd vir so ’n nietige taak gehad het nie, het hulle seker gemeen.

Die dissipels het hulle egter lelik misgis. Jesus was verontwaardig. Regdeur Markus toon Jesus fassinerende reaksies op ander mense. Dit is besonder insiggewend dat persone wat kinders van Hom af weggehou het, een van die dinge was wat ’n hewige reaksie by Hom ontlok het.

Hy dring ten sterkste daarop aan dat die dissipels nie kinders moet verhinder nie, aangesien die koninkryk van God aan hulle behoort. Dit is ’n koninkryk wat slegs ontvang kan word as ’n mens die ingesteldheid en uitkyk van ’n kind het — moontlik verwysende na ’n eenvoudige en spontane vertroue op God.

“Moenie toelaat dat ’n onchristelike karakter tot ’n wanvoorstelling van Jesus in julle geledere lei nie. Moenie die jongspan van die Here af weghou deur hulle die koue skouer te gee en kwaai met hulle te wees nie. Die kinders moet nooit enige rede gegee word om die hemel as ’n onaangename lotsbestemming te sien nie. Moenie van godsdiens praat asof dit iets is wat bo die kind se vuurmaakplek is nie, of deur jul doen en late toon dat oorgawe aan Christus iets is wat nie van kinders verwag word nie. Moenie ’n verkeerde indruk oor die godsdiens van Christus skep nie; dat dit ’n somber affêre is, dat oorgawe aan die Heiland op die opgee van alle vreugdevolle aktiwiteite neerkom nie” (Ellen G. White, _The Ministry of Healing_, bl. 43 en 44).

`Hoe kan jy Jesus op ’n beter wyse aan alle kinders met wie jy in aanraking kom, openbaar?`