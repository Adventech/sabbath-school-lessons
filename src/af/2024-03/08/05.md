---
title:  Kan jy my lydensbeker drink?
date:  21/08/2024
---

`Lees Markus 10:32-45. Hoe toon hierdie verse die dissipels se voortgesette onkunde, nie net aangaande Jesus se sending nie, maar ook wat sy navolging behels?`

Jesus se reise bring Hom al nader aan Jerusalem. Op pad soontoe maak Hy al duideliker wat daar gaan gebeur. Hierdie prentjie wat Hy skilder, wil hulle egter nie glo nie en ook nie aanhoor nie. Besonder treffend is die spesifiekheid van die opeenvolgende gebeure m.b.t. sy dood en opstanding wat Jesus hier skets. Ongelukkig is dit so dat ’n mens al te maklik die dinge afmaak wat jy nie wil hoor nie.

Dit is klaarblyklik wat Jakobus en Johannes gedoen het, toe hulle met ’n persoonlike versoek na Jesus toe gaan. Jesus vra tereg vir groter duidelikheid. Hierop versoek hulle openlik om aan Jesus se linker- en regterkant te sit wanneer Hy sy regmatige plek inneem. Dit is maklik om hul versoek as onverbloemde selfgesentreerdheid af te maak. Neem egter in ag dat dié twee mans hulself heelhartig tot Jesus se bediening verbind het, met die gevolg dat hul begeerte dalk nie summier as pure selfsug afgemaak kan word nie.

So probeer Jesus toe om hulle ’n beter begrip te gee, want hulle verstaan nie mooi wat hulle vra nie. Hy vra of die twee sy beker kan drink; of met dieselfde doop as die een wat op Hom wag, gedoop kan word. Die beker is die lydensbeker wat Hy in Getsemane gaan deurmaak asook sy kruisiging (vgl. Mark. 14:36); en die doop waarmee Hy gedoop gaan word, is sy dood en teraardebestelling (hfst. 15:33-47). Laasgenoemde stem ooreen met gebeure tydens sy doop (wat in Markus 1 beskryf word).

Johannes en Jakobus verstaan nie hierdie beker en doop nie. Hulle kan hierdie dinge doen, antwoord hulle oppervlakkig. Dan voorspel Jesus dat hulle inderdaad sy beker sal drink en met sy doop gedoop sal word. Jakobus was die eerste apostel wat ’n marteldood sou sterf (Hand. 12:2). Johannes was die langlewendste apostel en sou as banneling op Patmos beland (Op. 1:9). Jesus wys hulle egter daarop dat die Vader beskik wie watter ereplekke ontvang.

Hoe het die ander dissipels op Jesus se antwoord gereageer? Nie te goed nie. Let op die Koinegrieks aganaktein (’n verbuiging van die grondwoord aganakteō), “om ontsteld of verontwaardig te wees.” Hierdie einste woord in Markus 10:41 verskyn ook in vers 14 van dieselfde hoofstuk (toe Jesus omgekrap oor die verhindering van die kinders was).

Jesus roep toe almal byeen om een van sy mees diepsinnige leringe te gee. Hy wys daarop dat die nie-Joodse konings hul mag vir eie gewin misbruik. In die koninkryk van God dien mag egter altyd ’n ander doel: tot seëning en opheffing van andere. Hierin stel Jesus, as heerser van God se koninkryk, die grootste voorbeeld. Hoe doen Hy dit? Deur sy eie lewe as ’n losprys vir andere te gee — nie juis wat sy volgelinge te wagte was nie.

`Wat beteken dit om as Christen ’n “dienaar” vir jou medemens te wees? Met ander woorde, hoe leef ’n mens hierdie beginsel in jou daaglikse interaksie met andere uit?`