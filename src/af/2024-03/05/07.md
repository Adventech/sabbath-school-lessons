---
title:  Vir verdere studie
date:  02/08/2024
---

Lees die volgende gedeeltes in Ellen G. White se geskrifte: “Peace, Be Still” en “The Touch of Faith” (_The Desire of Ages_, bl. 333-348).

“Elkeen wat by die Here in opleiding is, behoort ’n lewe te lei wat ooglopend wêreldse dinge, tradisies en gebruike vermy. Die aktiewe nastreef van God se wil is iets wat elkeen eerstehands moet beleef. Elke gelowige moet diep in hul binnenste hoor wat die Here vir hom of haar te sê het. Sodra alle ander stemme stilgemaak is en ’n mens kalm op die Here wag, kan jy in daardie innerlike stilte uiteindelik sy stem duidelik hoor. ‘Wees stil en weet Ek is God,’ sê die Here (Ps. 46:11, NLV). Dit is al waar ’n mens ware gemoedsrus kan vind. Boonop is dit die enigste doeltreffende voorbereiding vir enigeen wat in diens van God wil staan. Te midde van al die menslike wanorde, die ooreising en gejaag van die alledaagse lewe; sal elkeen wat op so ’n wyse verkwik word, lig en vrede uitstraal. Dit is die soort lewe wat in elke opsig ’n lieflike geur vrystel, ’n lewe wat andere se harte met die krag van God aanraak” (Ellen G. White, _The Desire of Ages_, bl. 363).

“Die dissipels was ontevrede. Hulle het al sy wonderwerke eerstehands beleef, maar hoe is dit dat Jesus dan nie krag, gesondheid en rykdom aan al sy volksgenote wou skenk nie? Waarom wou Hy hulle nie uit die Romeinse juk bevry, die mag en naam van die Joodse nasie in ere herstel nie? Jesus het gesê dat God Hom gestuur het, tog het Hy geweier om Israel se koning te wees. Dit was totaal verbysterend. Hierdie weiering om die troon te bestyg, is mettertyd verkeerd vertolk. Baie het tot die slotsom gekom dat Jesus nie kon waag om die pligte van sy belyde Messiasskap op te neem nie omdat Hy Self die Godgegewe aard van sy sending betwyfel het. Derhalwe het hierdie mense hulle aan ongeloof oorgegee. Die saad [van vertwyfeling] wat Satan geplant het, het hul bitter vrug afgewerp — misverstand en afvalligheid het gevolg (_The Desire of Ages_, bl. 385).

**Vrae vir bespreking**:

`Hoe sal jy antwoord as iemand jou moes vra: waarvan het Jesus jou bevry?`

`Bespreek die volgende: waarom die Here soms toelaat dat goeie mense, soos Johannes die Doper, in die tronk gestop en tereggestel word. Watter hoop en vertroosting het ons te midde van hierdie aaklige gebeure?`

`Watter lesse kan ’n gemeente met karige hulpbronne uit die voeding van die 5,000 leer?`

`Vergelyk populêre, eietydse sienings oor Jesus met die wyse waarop Hy in Markus 5 en 6 uitgebeeld word. Met ander woorde, wat kan ’n mens sê van die gebruik om Jesus vir politieke gewin en die oorheersing van andere in te span?`