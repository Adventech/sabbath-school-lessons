---
title:  Die storm word stilgemaak
date:  28/07/2024
---

`Lees Markus 4:35-41. Wat gebeur in hierdie verhaal? Watter lesse aangaande wie Jesus in werklikheid is, kan ons daaruit leer?`

Aan die begin van Markus 4 klim Jesus in ’n skuit ten einde die menigte wat op die strand saamdrom, te leer. In verse 10 tot 12 wil dit voorkom asof Hy in ’n stadium uitgeklim het, want Hy praat eenkant met sy dissipels. Nou, na ’n uitputtende dag van onderrig, neem die dissipels vir Jesus saam met hulle, “net soos Hy was” (vers 36, OAB) — ’n sinsnede wat daarop dui dat Hy moeg was — en vaar uit oor die meer. Met sy kop op die skuit se kussing, wat in die agterstewe van die vaartuig sou wees, raak Hy onmiddellik aan die slaap. ’n Geweldige storm bars los op die meer en die skuit dreig om te sink. Dit is op daardie oomblik dat die dissipels Hom wakkerskud. ’n Dramatiese gebeure volg: Jesus beveel die wind en water om tot bedaring te kom, en dit gebeur ook! ’n Groot kalmte daal op die See van Galilea neer. Dit is te verstane dat die dissipels skielik vreesbevange was — hulle het sopas ’n tentoonstelling van Goddelike mag eerstehands beleef.

`Lees Psalm 104:1-9. Hoe vergelyk hierdie uitbeelding van Jahwe met Jesus wat die storm stilmaak?`

Die verhaal in Markus 4:35-41 vorm deel van ’n algemene verskynsel in die Bybel. Dit is ’n sogenaamde “teofanie” — God of een van sy engele wat aan ’n mens verskyn. Hierdie soort gebeurtenisse beskik oor vyf algemene kenmerke: (1) die tentoonstelling van Goddelike mag, (2) vrees by die persoon wat dit aanskou, (3) die bevel “Moenie vrees nie,” (4) ’n boodskap wat God of die engel oordra, (5) die aanskouer se respons op die verskyning/boodskap. Vier van die vyf eienskappe is hier in Markus 4 te vinde: die stilmaak van die storm is ’n tentoonstelling van Goddelike mag en die aanskouer se vrees bespeur ’n mens by die dissipels. Die bevel om nie te vrees nie, is hier: “‘Hoekom is julle so verskrik?’” (NLV). Die aanskouer se respons op die verskyning is die dissipels wat vra: “‘Wie is Hy werklik?’” (NLV). Wat weliswaar ontbreek, is die boodskap wat aan die menslike aanskouer oorgedra word. Hierdie teofanie in hoofstuk 4 skakel egter netjies by Markus se deurlopende openbaring-en-geheimhoudingsmotief in, naamlik dat die waarheid oor Jesus nooit verborge bly nie, maar altyd openbaar word. Die dissipels se vraag, “‘Wie is Hy werklik? Selfs die wind en die see luister na Hom!’” (NLV), noop die leser om self te antwoord en sodoende die ontbrekende boodskap te verwoord: Hy is die Seun van God, die Hemelheer.

`Bepeins die mag van God. Hoe leer ’n mens om op Sy mag staat te maak en jou hele lewe aan Hom toe te vertrou?`