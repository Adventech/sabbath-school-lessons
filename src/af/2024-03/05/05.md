---
title:  Verwerping en verwelkoming
date:  31/07/2024
---

`Lees Markus 6:1-6. Waarom het die mense van Jesus se geboortedorp Hom verwerp?`

Wanneer iemand van ’n klein dorpie beroemd raak, baai die dorpenaars gewoonlik in al die aandag wat daardie persoon ontvang. Tog was dit nie die geval in Nasaret nie. Jesus se sukses as leermeester en geneser was vir sy dorpsgenote ’n onaangename verrassing en het aanstoot gegee. Dat ’n skrynwerker in ’n leermeester kon ontpop was iets wat hulle net nie kon verwerk nie. Miskien was daar ook negatiewe gevoelens oor Hy die meerderheid van sy wonderwerke in Kapernaum verrig het (lees Luk. 4:23). Boonop het Hy reeds ’n uitval met sy moeder, broers en susters gehad (Mark. 3:31-35).

`Lees Markus 6:7-30. Vergelyk die uitstuur van die twaalf dissipels met die onthoofding van Johannes die Doper. Hoe verskil die twee van mekaar?`

Dit is die derde toebroodjie-verhaal in Markus (’n begrip wat in Les 3 behandel is). Die uitstuur van die 12, ten einde die blye boodskap oor Jesus alom te verkondig, staan in stille kontras teenoor die opsluiting en stilmaak van Johannes die Doper. Die dissipels word aangesê om hul bagasie so lig as moontlik te hou, en om op andere vir lewensmiddels en ‘n dak oor die kop staat te maak. Hierdie strategie maak die sendelinge afhanklik van die mense wat hulle met die Woord bedien, wat hegte bande tussen eersgenoemde en laasgenoemde help smee.

Ongelukkig het Johannes die Doper geen sulke bande met Herodes en sy huishouding nie. Die skokgebeure van Johannes se dood word tot in die fynste besonderhede vertel, van hoe die sluwe Herodias die koning se huigelary en wellus teen hom gebruik het om haar sin te kry. Herodias se dogter vererger boonop dié skandalige plan met die groteske versoek dat Johannes die Doper se kop op ’n silwer skinkbord aan haar gebring moet word.

Op presies dieselfde tyd dat Johannes die Doper se roepstem uitgedoof is, word sy werk egter voorgesit met die twaalf wat die bekeringsboodskap verkondig. Johannes se dood wys vooruit op dié van Jesus. Johannes word tereggestel, begrawe, met gerugte dat hy daarna uit die dood opgestaan het (Mark. 6:14-16 en 29), soos dit later ook met Jesus sou gebeur (hfst. 15 en 16). Hierdie gelyklopende verhale wys vooruit op ’n krisis, een wat Jesus en sy volgelinge tegemoet sou gaan.

`Het jy ook al, soos Jesus, verwerping beleef of dalk ’n krisis deurgemaak wat moeilik is om aan andere te verwoord? Wat het jy uit hierdie ervarings geleer wat jou dalk in die toekoms deur soortgelyke krisisse kan help?`