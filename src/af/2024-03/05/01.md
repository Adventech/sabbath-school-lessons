---
title:  Wonderwerke al om die Meer
date:  27/07/2024
---

### Skrifverwysings vir hierdie week se studie
Markus 4:35-41, Psalm 104:1-9, Markus 5:1-43 en Numeri 27:17.

> <p>Geheueteks</p>
> “Hy het hom nie toegelaat nie, maar vir hom gesê: ‘Gaan na jou huis, na jou mense, en vertel hulle alles wat die Here vir jou gedoen het en dat Hy medelye aan jou betoon het’” (Markus 5:19, AFR20).

Jesus se bediening was grootliks afgestem op Galilea, veral in die dele om die See van Galilea, ’n meer wat ongeveer 21 km lank en 13 km wyd is. Dit is die grootste watermassa in die gebied waaruit die mense van daardie omgewing ’n bestaan gemaak het.

Markus 4 eindig met Jesus en sy dissipels wat oor die See van Galilea vaar. ’n Storm bars los wat Jesus dan tot bedaring bring deur die wind en die golwe te gebied. Hoofstuk 6 eindig met ’n soortgelyke toneel, maar dié keer met Jesus wat op die water tot by sy dissipels in die skuit loop. Tussen hierdie watertonele is etlike wonderwerke wat Jesus op vaste grond verrig, asook sy dissipels se eerste sendingtaak. Dié verhale is waaroor hierdie week se studie gaan.

Hierdie dramatiese verhalte het ’n gedeelde doelstelling, te wete - om die leser te wys wie Jesus regtig is. Hy is die een wat in staat is om ’n storm stil te maak, om ’n besetene te genees, om ’n vrou te genees bloot omdat sy sy klere aangeraak het, om ’n dogtertjie uit die dood te laat opstaan, om te preek in sy tuisdorp, om Sy dissipels uit te stuur om te preek, om meer as 5,000 mense met vyf broodjies en twee visse te voed, asook om op water te loop — alles ongelooflike tentoonstellings van sy mag, wat die dissipels algaande tot die besef bring dat Hy die Seun van God is.

_*Bestudeer hierdie week se les ter voorbereiding vir Sabbat, 3 Augustus._