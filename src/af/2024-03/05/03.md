---
title:  Kan mens ’n fluistering te midde van ’n geskreeu hoor?
date:  29/07/2024
---

`Lees Markus 5:1-20. Wat, aangaande die groot stryd en weereens aangaande die mag van Jesus, kan ’n mens uit hierdie skrifgedeelte leer?`

Die nag op die meer was onvergeetlik en indrukwekkend, net so die dissipels se aankoms in die landstreek van die Geraseners die volgende oggend. Die duiwelsbesete man se hartverskeurende verhaal voordat hy vir Jesus ontmoet het, word tot in die fynste besonderheid hier beskryf. Alle kettings waarmee die mense hom probeer bedwing het, het hy stukkend gebreek. So het hy dan tussen die graftombes gaan woon, waar hy homself met klippe geslaan het. “Niemand kon hom beheer nie” (Mark. 5:4, AFR20) — totdat hy natuurlik vir Jesus ontmoet het.

Die man het op Jesus afgestorm. Die dissipels het klaarblyklik nie ’n dooie woord gesê of ingegryp nie. (Dalk het hulle die hasepad gekies.) Toe die man by Jesus kom, val hy voor hom neer. Die Afrikaanse werkwoord “neergeval” kom uit die Koinegrieks prosekynēsen (’n verbuiging van die grandwoord proskyneō), wat normaalweg as “om te aanbid” vertaal word. Klaarblyklik het die man besef “waar sy hulp vandaan kom” (Ps. 121:1, eie parafrase). Toe hy egter wou praat, skreeu die demone binne-in hom op Jesus. Hoewel die demone se geskreeu die arme man se noodkreet tot ’n fluistering gereduseer het, kon Christus dit hoor. Uiteindelik vra die demone om in ’n trop varke gedryf te word, ’n versoek wat Jesus toestaan. Toe spring die hele trop, bestaande uit sowat 2,000 varke, by die krans af en versuip in die water. Dit was ’n geweldige finansiële slag vir die eienaars.

Wonder bo wonder het die demone presies geweet wie Jesus is en ook dat hulle magteloos voor Hom was. Dit verklaar waarom hulle Hom twee maal “gesmeek” het (Mark. 5:10 en 12, AFR20) om aan hul versoek gehoor te gee. Duidelik het hulle besef dat Hy mag oor hulle het.

Hierdie verhaal het twee hoofeienskappe. Ten eerste bevat dit dinge wat volgens die Ou-Testamentiese wette as onrein of ’n vorm van seremoniële verontreiniging beskou is. Grafte en die dooies was onrein (Num. 19:11 en 16). Die aanraak van gestorte bloed het ’n mens onrein gemaak (Lev. 15). Varke was ook onrein (hfst. 11:7).

Benewens hierdie stortvloed van verontreiniging, het ons, ten tweede, die wipplank-effek tussen goed en kwaad. Jesus dryf die demone uit (twee punte vir Jesus). Die demone maak egter die varke dood (twee punte vir Satan). Die Genasereners vra Jesus om die dorp te verlaat (twee punte vir Satan), maar Jesus stuur die geneesde man terug as ’n getuie (drie punte vir Jesus). In ’n sekere opsig was hierdie man nie juis op die oog af die beste kandidaat vir sendingwerk nie. Nietemin het hy ’n aangrypende getuienis gehad om met andere te deel.

`Jesus is by magte om ’n mens te help, ongeag die krisis of probleem. Watter hoop put jy in dié verband uit vandag se verhaal?`