---
title:  Emosiebelaaide oomblikke met Jesus
date:  30/07/2024
---

`Lees Markus 5:21-24. Watter van Jaïrus se eienskappe is besonder opvallend?`

Godsdienstige leiers soos Jaïrus was nie normaalweg vriende met Jesus nie (lees Mark. 1:22, hfst. 3:2 en 6 & Luk. 13:14). So, hy was waarskynlik desperaat en blyk uit die feit dat hy toe op sy knieë voor Jesus neerval. Alle ouers het begrip vir sy pleidooi — sy dogter lê op sterwe. Nietemin glo hy dat Jesus hom kan help. Sonder om iets te sê, gaan Jesus dus saam met die man na sy huis.

`Lees Markus 5:25-34. Op pad soontoe word Jesus en Jaïrus egter opgehou. Wat het gebeur?`

Die verhaal word skielik deur ’n tweede verhaal onderbreek. Dit is besonder hartseer — ’n vrou wat al 12 jaar lank siek is, verskyn op die toneel. Hierdie verhaal van Jaïrus en die vrou wat aan bloedvloeiing gely het, is die tweede toebroodjieverhaal in Markus (’n begrip wat in Les 3 behandel is, lees Mark. 3:20-35). In hierdie toebroodjie-verhaal nader twee uiteenlopende karakters Jesus, op soek na hulp.

Die vrou beweeg tot by Jesus totdat sy reg agter Hom loop, en raak toe die soom van sy kleed aan. Dadelik is sy gesond. Jesus staan meteens botstil en vra: “Wie het aan my bo-kleed geraak?” (AFR20).

Na jare van ’n uitmergelende siekte was die vrou skielik gesond, maar nou is sy vreesbevange dat Jesus ontstoke oor haar optrede sou wees. ’n Magdom emosies pak haar beet. [Wat sy nie besef het nie], is dat Jesus nie net ’n liggaamlike genesing in haar wou bewerkstellig nie, maar ook ’n innerlike transformasie.

Hierna keer ons terug na Jaïrus se verhaal (lees hfst. 5:35-43). Hierdie sinagogeleier was net so ’n warboel van emosies soos die arme vrou. In ’n stadium laat Jesus niemand toe om verder saam met Hom en Jaïrus-hulle na die sinagoge-leier se huis te gaan nie; behalwe vir Petrus, Jakobus en Johannes. Met sy aankoms kondig Jesus aan dat die kind nie dood is nie, maar slaap. Daarna jaag Hy al die roubeklaers uit en gaan na die kamer waar die ontslape dogter lê. Hy neem haar by die hand en sê: “‘Talita koem’” (AFR20). Volgens Markus se eie vertaling het Jesus gesê: “‘Dogtertjie, Ek sê vir jou: Staan op!’” (AFR20). In werklikheid beteken Talita “Lammetjie,” wat dus binne gesinsverbind ’n troetelnaam vir ’n kind sou wees. Ná die genesing kom die bevel om dit geheim te hou. Dit vorm deel van Markus se deurlopende openbaring-en-geheimhoudingsmotief — ’n soort leidraad vir beide Bybelfiguur en leser, wat toon wie Jesus in werklikheid is en dat Hy uiteindelik nie verborge kan bly nie.