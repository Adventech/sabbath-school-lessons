---
title:  “Volg My”
date:  07/07/2024
---

`Lees Markus 1:16-20. Wie is dié mans wat Jesus hier as dissipels roep? Hoe reageer hulle daarop?`

Markus 1 bevat nie juis veel van Jesus se eie woorde nie. Nietemin boekstaaf vers 17 sy woorde aan twee vissermanne, Simon wat later Petrus genoem word en sy broer Andreas. Die twee mans is op die oewer van die See van Galilea, besig om hul nette in die see te gooi.

Hier is geen aanduiding van ’n skuit of enige ander hengeltoerusting nie, wat moontlik daarop dui dat hulle dit nie besonder breed gehad het nie. In verse 19 en 20 is Jakobus en Johannes in ’n skuit met hul pa en handlangers. Dit wil dus voorkom of hulle beter daaraan toe was as Petrus en Andreas. In Lukas se beskrywing het Petrus wel ’n skuit. Om die waarheid te sê, Jakobus en Johannes het volgens hom saam met Petrus en Andreas visgevang (lees Luke 5:1-11). Dalk kontrasteer Markus hierdie twee broers met mekaar, om te toon hoedat Jesus beide behoeftige en meer welgestelde persone tot dissipelskap roep.

Hoe dit ook al sy, Jesus se oproep is eenvoudig, direk en profeties. Hy vra hulle om Hom te volg, d.w.s. om sy dissipels te word. Jesus noem ook dat Hy bereid is om hulle vissers van mense te maak as hulle sou instem om Hom te volg.

`Waarom het die mans daar en dan hul visserslewe agterweë gelaat en Jesus gevolg? (Mark. 1:16-20). Dink hieroor na.`

Die Evangelie volgens Johannes werp lig op hierdie vraag (lees hfst. 1:29-42). Klaarblyklik was die broers volgelinge van Johannes die Doper. Hulle het dus gehoor toe Johannes sê dat Jesus “die Lam van God [is] wat die sonde van die wêreld wegneem” (vers 29; OAB, NAB & AFR20). Hierdie vissermanne het dus vir Jesus ontmoet en was by Hom in die Jordaanriviergebied. Die feit dat hulle onmiddellik Jesus se oproep tot bediening aanvaar het, was dus nie uit pure verspottigheid of vir afleiding nie. Nee, teen daardie stadium was dit ’n weldeurdagte besluit.

Die vraag is net: waarom verskaf Markus nie al hierdie besonderhede nie? Dalk beklemtoon hy daarmee dat die woorde uit Jesus se mond kragtig en transformerend is. Die Heiland roep en gewillige vissermanne aanvaar daardie roeping — en hul lewens en die ganse wêreld is nooit weer dieselfde nie.

`Wat vra Jesus jou om agterweë te laat sodat jy Hom kan volg? (Deurdink ’nbietjie die implikasies van jou antwoord, veral as jy aan niks kan dink watagterweë gelaat moet word nie.)`