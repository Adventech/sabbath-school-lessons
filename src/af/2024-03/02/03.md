---
title:  ’n Onvergeetlike aanbiddingsdiens
date:  08/07/2024
---

`Lees Markus 1:21-28. Watter onvergeetlike gebeurtenis het in die Kapernaumsinagoge plaasgevind? Watter geestelike waarhede kan ’n mens daaruit put?`

Die meeste Christene het ’n aantal onvergeetlike oomblikke in hul wandel met God — soos die oomblik toe hulle besluit het om Jesus te volg of dalk hul doopdag, of dalk ’n kragtige preek waartydens hulle die teenwoordigheid van God kennelik ervaar het. Party van hierdie oomblikke is nie net onvergeetlik nie, maar soms selfs lewensveranderend.

Dalk was die Sabbat in Kapernaum wat in Markus 1 beskryf word, vir party van die mense ook so ’n ervaring. “En hulle was verslae oor sy leer, want Hy het hulle geleer soos een wat gesag het en nie soos die skrifgeleerdes nie” (Mark. 1:22, OAB). Terwyl Jesus die mense onderrig, tree ’n duiwelsbesetene na vore, ongetwyfeld beïndruk deur die krag van sy leer, en skreeu kliphard: “‘Wat het ons met U te doen, Jesus van Nasaret? Het U gekom om ons te verdelg? Ek weet goed wie U is; U is die Heilige van God!’” (vers 24, NAB). Toe dryf Jesus die bose gees uit die man.

Deurdink die implikasies van die bose gees se woorde.

Ten eerste besef hy dat Jesus “‘die Heilige van God’” is, en gee, ten tweede, te kenne dat Jesus die heilige gesant van die Almagtige is; in teenstelling met Satan se magte wat onrein en onheilig is. In ’n aanbiddingsdiens is ’n mens immers geheiligde persone en dinge te wagte, nie onheiligheid en onreinheid nie. Hierdie verhaal onderstreep die skrille kontras tussen die hemelse magte en dié van die bose magte. Dit is ’n aanskouingsles, en sê vir ons dat die groot stryd ’n werklikheid is. Selfs al het die mense nie presies geweet wie Jesus is nie, het die demoon dit geweet en boonop voor almal te kenne gegee.

Voordat Jesus die onrein gees beveel om die man te verlaat – ’n bevel wat inderdaad sin maak – sê Jesus vir hom: “‘Bly stil’” (OAB & AFR20). Waarom sê Hy dit? Hier het ons die begin van ’n merkwaardige leidmotief in Markus: Jesus wat mense aansê om sy ware identiteit te verswyg. Bybelkenners noem dit die ‘Messiaanse Geheim’.

Die feit dat Jesus mense beveel om sy identiteit te verswyg, maak sin inaggenome die politieke inslag van die destydse Messiaanse verwagtinge. Jy het jou lewe gewaag om te sê dat jy die Messias is. Tog word hierdie swyg-bevel periodiek afgewissel met onmiskenbare openbarings van wie Jesus in werklikheid op aarde was. Wat mettertyd duidelik word, is dat Jesus se identiteit nie verborge kan bly nie; en daarmee saam, die feit dat dié waarheid oor wie Hy is, uiteindelik die kern van die evangelieboodskap word. Om te weet wie Jesus presies was, was egter net die begin; want daarna moes hulle besluit hoe hulle op sy koms sou reageer, asook wat daardie koms vir hulle beteken het — [’n besef, ’n besluit en ’n bepeinsing waarvoor ons vandag ook te staan gebring word.]

`Dink aan ons pogings om “die bestaande waarheid” (1 Pet. 1:12, AFR20) met andere te deel. Wanneer is dit dalk verstandig om nie al ons oortuigings dadelik aan mense bekend te maak nie?`