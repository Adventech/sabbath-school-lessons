---
title:  Die geheim van Jesus se bediening
date:  10/07/2024
---

`Lees Markus 1:35-39. Watter belangrike lesse kan ’n mens uit Jesus se optrede hier leer?`

Jesus het voor dagbreek opgestaan en na ’n stil, afgeleë plek gegaan om daar te bid. Markus 1:35 beklemtoon dat gebed die rede vir dié douvoordagse onttrekking was. In party Engelse vertalings dui al die werkwoorde op voltooide aksies [en is inderdaad ook in die oorspronklike Koinegrieks in die sogenaamde onbepaalde verlede tyd of verhalende tyd]. Let op die New American Standard Bible: “He got up, went out, and made his way…”Die bid-gedeelte, daarenteen, is in die onvoltooide verlede tyd oftewel imperfektum, ’n tydvorm wat hier veral op ’n voortgaande proses dui — “and was praying there.” In Afrikaans toon slegs Die Boodskap ’n verskil in die tydvorm vir die bid-gedeelte – “om… met God te gaan praat” [d.w.s. in die infinitiefvorm, ’n handeling sonder tydbepaling]. Hoe dit ook al sy, die Koinegrieks beaam die idee van Jesus wat bid, as ’n persoonlike dissipline. Vers 35 beklemtoon ook hoe vroeg dit was toe Jesus die huis verlaat het om te bid, wat daarop sinspeel dat sy oggend-stiltetyd besonder lank was.

In die Evangelies sien ons deurgaans dat Jesus ’n biddende mens was (lees Matt. 14:23, Mark. 6:46 & Joh. 17). Klaarblyklik was dit een van Jesus se geheime tot sendingsukses.

`Lees Lukas 6:12. Wat leer ons hieruit oor Jesus se gebedslewe?`

Baie Christene het vasgestelde tye vir gebed. Dit is prysenswaardig. Tog kan dit in afgesaagde roetine ontaard, blote herhaling sonder om daaroor te dink. Een manier om eentonigheid of vormgodsdiens te voorkom, is om af en toe die tyd waarop jy bid, te verander. Jy kan ook langer as normaalweg bid. Die punt hier is om nie ’n onveranderlike formule te volg nie.

Petrus en sy makkers het nie saam met Jesus gegaan wanneer Hy gaan bid het nie. Dalk het hulle geweet waarheen Hy gaan. Ons weet egter ook dat hulle Hom ná ietwat van ’n gesoek daar gevind het. Hulle sê toe vir Jesus dat almal na Hom gesoek het, seker hopende op ’n herhaling van die vorige dag se opwinding met al die genesings en sy interessante leer. Verbasend genoeg is Jesus nie daarvoor te vinde nie, en wys daarop dat sy sending ’n wyer fokus as Kapernaum het en derhalwe ander dorpe insluit. “Jesus het egter geantwoord: ‘Ons moet ook nog verder gaan na die omliggende dorpe sodat Ek ook daar kan preek. Dit is immers waarvoor Ek gekom het’” (Mark. 1:38, NLV).

`As Jesus self so baie tyd in gebed moes deurbring en dit daagliks moes doen, des te meer ons. Wat leer ’n mens uit sy voorbeeld?`