---
title:  Kan jy ’n geheim hou?
date:  11/07/2024
---

`Lees Markus 1:40-5. Wat leer ons hieruit oor Jesus en hoe Hy omgegaan het met mense wat na die ‘kantlyn van die destydse samelewing’ uitgeskuif is?`

Die “melaatsheid” waarvan hierdie skrifgedeelte praat en wat ’n mens ook regdeur die Ou Testament teëkom, is nie [noodwendig] die siekte wat deesdae as Hansen se siekte (d.w.s. ware melaatsheid) bekend staan nie. ’n Beter vertaling van die Bybelse term _melaatsheid_ is “’n gevreesde velsiekte” en dui dus op die moontlikheid van ’n reeks epidermiese ongesteldhede. Hansen se siekte het moontlik die Ou Nabye Ooste [eers] in die derde eeu na Christus bereik (lees David P. Wright en Richard N. Jones, “Leprosy,” _The Anchor Bible Dictionary_, deel 4 [New York: Doubleday, 1992], bl. 277-282). Die “melaatse” waarvan die gelese gedeelte in Markus praat, kon heel moontlik aan Hansen se siekte gely het, hoewel ons dit nie met sekerheid kan sê nie. Al wat ons wel weet, is dat dit ’n ernstige velsiekte was.

Die melaatse stel sy vertroue in Jesus. Hy glo dat die Leermeester in staat is om hom te reinig. Volgens Levitikus 13 was melaatses seremonieel onrein en moes kontak met _alle ander mense vermy_ (lees verse 45 en 46).

Jesus kry egter die man innig jammer en raak hom aan. Markus sê: “Hy het sy hand uitgesteek en Hy het aan hom geraak en gesê: ‘Ek wil dit vir jou doen. Ek maak jou gesond’” (vers 41, ABA). Hierdie daad was veronderstel om Jesus tot daardie aand toe onrein te maak, wat tot ’n verpligte bad sou lei om Hom weer seremonieel te reinig (vgl. Lev. 13-15). Markus sê egter pertinent dat hierdie aanraking van die siek man hom van sy melaatsheid genees het. Met hierdie handeling het Jesus Hom dus nie verontreinig nie.

Jesus stuur die man na ’n priester en sê hom aan om Moses se voorgeskrewe offer, soos dit in Levitikus 14 beskryf word, te bring. Regdeur Markus se Evangelie beywer Jesus Hom vir die Mosaïese voorskrifte en volg dit getrou (lees hfst. 7:10, 10:3 en 4, asook 12:26 en verse 29-31). Jesus se benadering staan in skrille kontras teenoor die destydse godsdienstige leiers, wat in Markus 7, 10 en 12 die oorspronklike bedoeling van Moses se voorskrifte ondergraaf. Hierdie dinge verklaar die Heiland se bevel aan die man in hoofstuk een vers 44, om nie vir ander mense te sê dat dit Jesus was wat hom genees het nie. Indien hy ander daarvan vertel het, sou dit dalk die priester se houding negatief beïnvloed het, met slegte gevolge vir Jesus.

Die man wat weer rein gemaak is, verstaan egter nie Jesus se bevel nie. Hy hou nie daarby nie en verkondig wyd en suid wie hom genees het, en maak dit sodoende onmoontlik vir Jesus om openlik sendingwerk in ander dorpe te gaan doen.

`Soms bedoel ’n mens om iets goeds te doen. Ongelukkig belemmer daardie handeling dan die uitbreiding van die evangelie. Hoe gemaak om sulke handelings te vermy?`