---
title:  Nog Sabbat-sendingwerk
date:  09/07/2024
---

`Lees Markus 1:29-34. Hoe het Jesus een van Petrus se huisgenote gehelp en watter lesse leer ons hieruit vir ons geestelike lewens?`

Ná die wonderlike diens in die sinagoge gaan Jesus en sy groepie dissipels (Petrus, Andreas, Jakobus en Johannes) na Petrus se huis; klaarblyklik om daar te kuier en saam te eet, en die res van die Sabbat daar deur te bring.

Die feestelike atmosfeer word egter deur ’n sorgwekkende situasie gedemper: Petrus se skoonma het siek geraak en lê met ’n koors in die bed. Destyds het dit een van twee dinge beteken: jy het óf gesond geraak óf daaraan beswyk. Hulle sê toe vir Jesus van Petrus se skoonma. Hy neem haar by die hand en help haar regop. Meteens is sy genees. Sy begin dadelik om die kuiergaste te bedien. Wat ’n kragtige voorbeeld het ons hier, hoedat dat diegene wat deur Jesus gered en genees word dadelik tot getuienis oorgaan!

’n Mens sien deurgaans in Markus dat Jesus siek mense met blote aanraking genees (lees Mark. 1:41 en hfst. 5:41), hoewel daar somtyds geen sprake van aanraking is nie (lees hfst. 2:1-12, 3:1-6 & 5:7-13).

Jesus was egter nog nie klaar met sy persoonlike bediening na die genesing van Petrus se skoonma nie. Na sononder het vele na die dissipel se huis toe gekom om genees te word, ongetwyfeld omdat hulle gesien of gehoor het wat vroeër die dag by die sinagoge gebeur het. Let op die feit dat die Evangelieskrywer nie sê waarom die mense eers na sononder gekom het nie. Hy doen dit omdat hy van die leser verwag om te weet hoe die Bybelse Sabbat werk, dat dit eers verby is nadat die son ondergegaan het. Hierdie kenmerk van Markus dui daarop dat sy vroeg-Christelike lesers Sabbatariërs was.

Markus sê dat die hele dorp daardie aand by Petrus se voordeur saamgedrom het (Mark 1:33). Dit sou dus lank gevat het om almal te help.

“Elke uur het ’n nuwe sarsie mense gekom en gegaan, want niemand was seker of die Geneser nog die volgende dag tussen die skare sou wees nie. Die Kapernaumers het nog nooit so iets beleef nie. Uitroepe van oorwinning en bevryding het voortdurend opgeklink. In daardie atmosfeer van ongekende vreugde het die Heiland Hom verheug. Sy hart was week van simpatie oor al die lyding waaronder die mense gebukgegaan het. Hy het gejubel in die vermoë om hulle te genees en so vreugde te bring.

“Jesus het nie opgehou met sy genesingswerk totdat die heel laaste persoon gehelp is nie. Die skare het eers laat daardie nag uiteengegaan, waarna dinge in Simon [Petrus] se huis tot bedaring gekom het. Die lang, opwindende dag was oor en verby. Uiteindelik kon Jesus rus. Maar in die na-nag, terwyl die dorp nog in sluimering was, was Jesus alweer op ‘en [het] buitentoe gegaan na ’n eensame plek en daar gebid’ [Mark. 1:35, NAB]” (Ellen G. White, _The Desire of Ages_, bl. 259).