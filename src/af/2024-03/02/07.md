---
title:  Vir verdere studie
date:  12/07/2024
---

Lees die volgende gedeeltes in Ellen G. White se geskrifte: “At Capernaum” en “Thou Canst Make Me Clean” (_The Desire of Ages_, bl. 252-66).

Hoe beeld die Evangelieskrywer vir Jesus in Markus 1 uit? Jesus beskik oor die gesag om dissipels te roep en daarna volg hulle Hom. Hy is heilig in teenstelling met die onrein geeste onder aanvoer van die duiwel. Duidelik heers ’n groot stryd tussen goed en kwaad, en Jesus is magtiger as die demone. Jesus het medelye met siek mense en help hulle. Hy raak hulle aan wanneer niemand anders dit wil doen nie.

“In die sinagoge praat Jesus oor die koninkryk wat Hy kom vestig het, asook sy sending om mense uit die kettings van Satan te bevry. Meteens weerklink ’n bloedstollende gil. ’n Waansinnige man storm vorentoe en skreeu kliphard: ‘Wat het ons met U te doen, Jesus van Nasaret? Het U gekom om ons te verdelg? Ek weet goed wie U is; U is die Heilige van God!’ [Mark. 1:24, NAB].

“Verwarring heers onder die verskrikte skare. Die mense se aandag is afgelei. Hulle luister nie meer wat Christus sê nie. Dit verklaar hoekom Satan hierdie man wat in sy greep was, na die sinagoge gelei het. Jesus spreek egter die demoon skerp aan en sê: ‘“Bly stil en gaan uit hom uit.” Die onrein gees het die man stuiptrekkings laat kry, hard geskreeu en toe uit hom uitgegaan’ [verse 25 en 26, NAB & AFR20] …Hy wat Satan in die woestyn van versoeking oorwin het, bevind Hom opnuut van aangesig tot aangesig met die vyand. Die demoon het alles in sy vermoë gedoen om beheer oor sy slagoffer te behou. Om hier te verloor sou ’n oorwinning vir Jesus beteken. …Die Verlosser het egter met [hemelse] gesag gepraat en die man van demoniese gevangenskap bevry” (Ellen G. White, _The Desire of Ages_, bl. 255 en 256).

Vir sy aardse bediening volg Jesus ’n strawwe skedule, want Hy beweeg van dorp tot dorp, byna voortdurend in kontak met skares mense. Tog bly Hy koel en kalm terwyl Hy sendingwerk doen. Hy laat Hom ook nooit deur mense of omstandighede van stryk bring nie. Dit kan net daaglikse gebed wees wat Hom daartoe in staat gestel het.

Dink ’n bietjie aan die tyd wat jy vir gebed en Bybelstudie opsy kan sit. Wat sou jy as ’n sinvolle skedule vir hierdie aktiwiteite beskou? Bepaal wat vir jou werk. Vólg dit ten einde ’n stille gees aan te kweek, een wat deur die Heilige Gees en die Woord gerig word.

**Vrae vir bespreking**:

`Bespreek in klastyd waarom gebed so belangrik vir ’n mens se geloofslewe is. Dink aan party van die tipiese vrae wat mense in hierdie verband vra, soos die doel van gebed en of dit as doeltreffend beskou kan word?`

`Bespreek die volgende in klastyd: wanneer en waarom dit soms beter is om minder oor jou geloof te sê. Hoe doen ’n mens dit sonder om jou getuienis vir Christus in die wiele te ry?`

`Wie is die “melaatses” — d.w.s. die uitgeworpenes — van die samelewing waarin jy jou bevind? Hoe kan jou gemeente na hierdie mense uitreik en hulle figuurlik-gesproke aanraak sodat hulle die evangelie kennelik kan ervaar?`