---
title:  Die prys van dissipelskap
date:  12/08/2024
---

`Lees Markus 8:31-38. Wat leer ons uit hierdie skrifgedeelte oor die prys wat die navolging van Christus inhou?`

Die dissipels het nou ’n uiters belangrike keerpunt in hul vriendskap met Jesus bereik. Hulle weet nou dat Hy die Messias is. Die leser weet dit natuurlik reg van die begin af (Mark. 1:1) en is dus die arme dissipels (wat soms so onbeholpe is), een voor.

Met die eerste roeping van die dissipels, het Jesus gesê dat Hy hulle vissers van mense sou maak (hfst. 1:17). Toe was daar geen sprake van moeilikheid nie. Nou dat hulle weet wie Hy regtig is, begin Jesus om die doel van sy sending te onthul: dat Hy noodgedwonge baie lyding moes deurmaak; om verwerp en doodgemaak te word, waarna Hy drie dae later uit die dood sou opstaan.

Wat ’n skokkende onthulling! Petrus wat pas bely het dat Jesus die Messias is, neem Hom eenkant en bestraf Hom oor hierdie dinge wat Hy kwytgeraak het. Al hierdie dinge word in die indirekte rede oorgedra [m.a.w. niemand word direk aangehaal nie], maar skielik boekstaaf die Evangelieskrywer Jesus se direkte woorde, wat ook seermaakwoorde is, aangesien Petrus dit gehoor het. Jesus noem hom “satan” en sê dat Petrus nie in sy pad moet staan nie, aangesien die dissipel se teregwysing nie in pas met die wil van God is nie.

“Met die groot beproewing wat vir Hom voorgelê het, was Petrus se woorde nóg nuttig nóg vertroostend. Dit was strydig met God se genadige verlossingsplan vir ’n gedoemde wêreld, en uit pas met die les van selfopoffering wat Jesus in handel en wandel kom uitleef het” (Ellen G. White, _The Desire of Ages_, bl. 415.

Om dieselfde doelwit as die Meester te hê, dit is ons roeping: te wete om die kruis op te neem en in sy voetspore te volg. Kruisiging was die wreedste, vernederendste en intimiderendste vorm van teregstelling in die Romeinse regstelsel van ouds. Almal het dit vermy. Waarom sou enigeen dus vrywillig kies om die opneem van die kruis as simbool vir hul toewyding aan Jesus te hê?

Jesus verduidelik nie net wat die prys van dissipelskap behels nie, maar ook die groot waarde wat dit inhou. Dit is die paradoksale aard van die Christelike geloof: deur jou lewe prys te gee, bekom jy dit [in oorvloed]. Om, daarenteen, die hele wêreld te wen, maar die ewige lewe te verloor, kom op dwaasheid neer. Soos die sendeling Jim Elliott dit so elegant in sy dagboek beskryf het: “Jy is [gewis] geen swaap nie, as jy prysgee wat jy nie kan behou nie en dit bekom wat jy nooit kan verloor nie” (28 Oktober 1949).

> <p></p>
> “‘Wie sy lewe liefhet, verloor dit; maar wie sy lewe in hierdie wêreld gering ag, sal dit vir die ewige lewe behou’” (Joh. 12:25, AFR20).

`Op watter wyse het jy al dié woorde as ’n werklikheid beleef?`