---
title:  'Die dissipels leer by Jesus: Deel 1'
date:  10/08/2024
---

### Skrifverwysings vir hierdie week se studie
Markus 8:22-38, Mattheus 20:29-34, Johannes 12:25, Markus 9:1-50, Maleagi 4:5 en 6, asook Lukas 9:30 en 31.

> <p>Geheueteks</p>
> “En toe Hy die skare saam met sy dissipels na Hom geroep het, sê Hy vir hulle: Wie agter My aan wil kom, moet homself verloën en sy kruis opneem en My volg” Markus 8:34, OAB).

In die eerste helfte van Markus val die soeklig op die vraag: wie is Jesus? Sy kragtige leer en wonderwerke dui op dieselfde antwoord: Hy is die Messias. Nou kom die deurslaggewende keerpunt in die vertelling, met Jesus wat sy dissipels pertinent vra: wie dink _julle_ is Ek?

Petrus se antwoord hierop is ’n wekroep, waarna Jesus sonder meer begin om te verduidelik waarheen sy paadjie as Messias Hom neem — na die kruis, soos ons reeds weet.

Vanaf die laaste deel van Markus 8 tot by die einde van Markus 10 is Jesus hoofsaaklik doenig met die leer van sy dissipels, om hulle van sy Messiaanse lot bewus te maak. In hierdie hoofstukke maak Hy bepaalde voorspelling oor die kruis. Daarna gee Jesus spesiale onderrig in dissipelskap. Dié kragtige lesse is steeds relevant.

Hierdie afdeling van die tweede Evangelie word netjies afgebaken met twee afsonderlike genesings — beide van blinde mans — een in die middel van Markus 8 en die ander aan die einde van Markus 10. Hierdie twee wonderwerke is soos die buiteblaaie van ’n boek. Dit illustreer op ’n dramatiese wyse hoedat dissipelskap bepaalde geestelike insigte insluit, oor wie Jesus is en waarheen Hy op pad is. 2,000 jaar terug het Jesus 12 dissipels voor ’n uitdagende leer gestel. Die moderne dissipel word voor dieselfde uitdagende leer en lewe te staan gebring — dat mens ’n hoë prys vir die navolging van Jesus betaal, maar terselfdertyd ook die wonderlikste voordele pluk.

_*Bestudeer hierdie week se les ter voorbereiding vir Sabbat, 17 Augustus._