---
title:  Die berg en die menigte
date:  13/08/2024
---

`Lees Markus 9:1-13. Wat het Petrus, Jakobus en Johannes een nag met Jesus beleef?`

Party van die dissipels sou nie die doodgaan voordat hulle eers die koninkryk van God met krag sien kom het nie. Hierdie voorspelling wat Jesus in Markus 9:1 gemaak het, is enkele dae later vervul; toe Jesus vir Petrus, Jakobus en Johannes alleen na ’n hoë berg geneem het. Reg voor hulle word Jesus in die heerlikheid van die hemelse koninkryk getransformeer [vandaar die Afrikaanse uitdrukking “die verheerliking van Jesus”].

Elia en Moses kom uit die hemelse sfeer om met Jesus te praat. Lukas sê waaroor hulle gepraat het: Jesus se vertrek — oftewel sy exodon (’n verbuiging van die grondwoord exodos) in Koinegrieks — wat Hy aanstons in Jerusalem sou volvoer (Luk. 9:30 en 31). Sodoende word die berg van verheerliking met Jesus se komende kruisdood verbind (vgl. Mark. 9:9). Dit sou hulle eersdaags hoop bring wanneer hulle vir Jesus aan die kruis sou sien hang.

Toe hulle die volgende oggend uit die hoogtes afkom, vra die drie dissipels vir Jesus oor die koms van Elia. Hierdie idee hou waarskynlik verband met die verwagting dat Elia voor die Messias sy herverskyning sou maak (vgl. Mal. 4:5 en 6). Jesus sê toe dat Elia alreeds gekom het, verwysende na Johannes die Doper. Net soos dit die geval met Johannes was, sal Jesus ook deur die owerhede doodgemaak word, hoewel Hy na drie dae uit die dood sal opstaan.

Ná die nag op die berg van verheerliking, is dit egter net hartseer chaos aan die voet van die berg (lees Mark. 9:14-29). Die ander nege dissipels het intussen ’n duiwelsbesete seun teëgekom wat hulle nie kon help nie. Toe Jesus daar aankom, hardloop die skare Hom tegemoet. Die verhaal ontvou van die demoon wat ’n houvas op die seun het. Dit wil voorkom of Jesus vreeslik gedraai het met sy navraag oor die besetenheid. In ’n stadium raak dit een te veel vir die seun se pa. Meteens sê hy: “‘Maar as U iets kan doen, ontferm U oor ons en help ons’” (vers 22, AFR20).

Jesus merk die vertwyfeling in hierdie onverwagse woorde. Die Heiland se reaksie word besonder eenvoudig en netjies in die Bybel vir almal uiteengesit: “‘Hoekom sê jy “As U kan?” Iemand wat glo, kan enige iets doen’” (Mark. 9:23, ABA). Dit tref die man soos weerlig. Net daar besef hy dat dit nie net sy seun is wat ’n probleem het nie. Syne is ongeloof. Wat meer is, sy ongeloof kan maak dat genesing nie kom vir sy seun nie. Die desperate man gee hom heelhartig aan die genade van Jesus oor. Sy woorde is onvergeetlik. “‘Ek glo!’ roep die kind se pa dadelik uit. ‘Help my tog om nie meer te twyfel nie!’” (vers 24, NLV). Toe genees Jesus die seun.

`“Ek glo! Help my tog om nie meer te twyfel nie!” het die pa uitgeroep. In watter situasies, indien enige, moes jy ook al hierdie woorde uiter? Wat het jy uit daardie ervarings geleer?`