---
title:  Wie is die grootste?
date:  14/08/2024
---

`Lees Markus 9:30-41. Hoe is Jesus se tweede voorspelling oor sy dood en opstanding anders as die eerste? (vgl. hfst. 8:31). Waaroor stry die dissipels en watter onderrig gee Jesus in dié verband?`

In die eerste voorspelling praat Jesus van diegene wat Hom gaan verwerp en doodmaak. In die tweede een praat Jesus van die feit dat Hy verloën gaan word. Die verraaier word nie in daardie stadium uitgewys nie, maar die leser weet reeds wie dit is omdat die Evangelieskrywer [aan die begin van die Bybelboek reeds] Judas as die verraaier identifiseer (lees Mark. 3:19). Weereens wys die Here daarop dat Hy om die lewe gebring gaan word en dan drie dae later uit die graf gaan verrys. Die dissipels stel klaarblyklik nog minder in hierdie tweede voorspelling as in die eerste belang. Onwelkome nuus werk nie juis gesprekvoering in die hand nie!

In Markus 8:27 bevind Jesus Hom noord van die See van Galilea, naby Sesarea-Filippi. In hoofstuk 9:30 gaan Hy deur Galilea en in vers 33 kom Hy in Kapernaum aan. Dit is dus nie moeilik om Jesus se reis voor jou geestesoog te roep nie: Hy reis basies van die noorde na die suide. Hy kom egter alleen in Kapernaum aan omdat die 12 agter is. Toe almal uiteindelik tuis is, vra Jesus oor die dinge wat hulle gedurende die terugtog bespreek het. Almal is tjoepstil, ’n gewisse teken van hul ongemak oor dié vraag, byna soos kinders wat weet dat hulle verkeerd gedoen het. Waaroor het hulle gepraat? Oor wie die grootste [in Jesus se nuwe koninkryk] is. Bitter min mense is bereid om dit te erken, maar hierdie meting van mense om te bepaal wie bo uitkom, is iets wat deur almal se koppe gaan. Wanneer dit by die koninkryk van God kom, word hierdie begrip egter op sy kop gedraai.

Hierdie kwessie oor wie die grootste is, los Jesus in twee stappe op. Ten eerste stel Hy dit onomwonde dat elkeen wat eerste (oftewel die grootste) wil wees, eers ’n dienaar moet word. Dit illustreer Jesus met ’n praktiese gebaar. Klaarblyklik was daar ’n kind in die gehoor. Jesus laat hom in die middel staan waar almal hom kan sien, ’n intimiderende situasie vir die kind. Maar dan tel Jesus hom op en hou hom in sy arms. Die kind ontspan. Toe begin Hy hulle te leer: as jy ’n kind ontvang, ontvang jy ook vir My; en as jy vir my ontvang, ontvang jy die Vader. Kortom, die geringste onder hulle is verbind aan God.

Daarna vra Johannes ’n vraag oor buitestaanders. Jesus se les is uiters belangrik: enigeen wat ons nie teëstaan nie, is met ons. Die Heiland bevestig ook dat elkeen wat hulp verleen aan persone wat Christelike sendingwerk doen — selfs al is dit net iets kleins — eendag beloon sal word.

`Dink aan die Bybelse idee van grootsheid. Hoe verskil dit van die wêreldse benadering tot grootsheid? Watter een van die twee streef jy na?`