---
title:  Om duidelik te kan sien
date:  11/08/2024
---

`Lees Markus 8:22-30. Waarom verg dit twee aanrakings vir Jesus om die blinde man te genees? Watter lesse leer ’n mens uit hierdie verhaal?`

Die Vier Evangelies boekstaaf ’n aantal genesings van blinde mense. Benewens die een in Markus 8, het ons die genesing van die blinde Bartimeus in hoofstuk 10:46-52. In Matteus genees Jesus twee blinde mans (hfst. 20:29-34) en in Johannes 9 genees Hy ’n blindgebore man wat sy gesig in die Siloambad moes gaan was.

Hierdie verhaal in Markus 8 is egter uniek. Dit verskyn slegs in die Evangelie volgens Markus, en dit is die enigste van Jesus se wonderwerke wat twee aanrakings vereis om genesing te bring. ’n Hartroerende gebaar wat by die storie ingesluit is, is dat Jesus die man by die hand geneem en uit die dorp gelei het. Dit maak sy simpatie vir die man se gestremdheid tasbaar.

Die vraag is net: waarom twee aanrakings? Aangesien dit die enigste wonderwerk is wat ’n dubbele aanraking bevat [met vele ander wat ’n enkele of selfs geen aanraking bevat nie], was die dubbele aanraking van die blinde man in Betsaida nie aan ’n swakheid in Jesus toe te skryf nie. Allermins. Dit is waarskynlik ’n gedramatiseerde gelykenis, om te illustreer hoe geestelike insig met die tyd saam ontvou. Hierdie interpretasie word gerugsteun deur die letterkundige struktuur wat in hierdie deel van Markus gevolg word, waar die onderrig van die dissipels oor Jesus se komende dood en opstanding, deur die genesing van ’n blinde ingelui en afgerond word. Die herstel van iemand se sig word [dus] ’n metafoor vir die paadjie van dissipelskap wat met insig bewandel word.

Onderwysers verwelkom vrae. Dit is dikwels die sleutel tot begrip. In hierdie deel van Markus 8 het ons nou ’n keerpunt in hierdie Evangelie bereik. Drie eienskappe bevestig dat hierdie aanname korrek is. Ten eerste rig Jesus die vraag aan sy dissipels: wie dink julle is Ek? — iets wat Hy tot dusver nog nie gedoen het nie. Ten tweede het ons die heel eerste nie-besete persoon (te wete Petrus) wat bely dat Jesus die Messias is. Ten derde val Jesus direk na Petrus se openbaring oor sy Messiasskap weg met voorspellings oor die kruis, die hoogtepunt van sy aardse sending.

Hoekom sê Jesus vir sy dissipels om nie sy Messiasskap bekend te maak nie? Dit kom teenintuïtief voor, siende dat Christus besig is om die koninkryk van God te vestig. Neem egter in ag dat die begrip Messias destyds ’n politieke inslag gehad het, dat dit met die verlangde omvêrwerping van Romeinse heerskappy verbind is. Jesus het nie gekom om daardie soort Messias te wees nie, vandaar die voorskrif om sy ware identiteit te verswyg.

`Somtyds moet ’n mens iets verswyg al is dit ook hoe waar. Hoe leer ’n mens dit uit vandag se skrifgedeelte?`