---
title:  Onverminktes in die hel
date:  15/08/2024
---

`Lees Markus 9:42-50. Wat is die hoofgedagte wat al die lesse in hierdie skrifgedeelte saambind?`

Met die eerste oogopslag blyk hierdie gedeelte ’n versameling losstaande leringe te wees, ’n lukrake potpourri. Van nader beskou, sien ’n mens egter dat elke opeenvolgende lering ’n [opvallende] skakelfrase bevat wat dit met die vorige lering verbind. Die skrifgedeelte draai om drie hoofbegrippe wat die oorkoepelende lering stapsgewys uitbou — “afvallig laat word,” “vuur” en “sout” (NAB).

Die eerste lering gaan oor “hierdie kleintjies” (NAB), verwysende na bekeerlinge. Diegene wat andere leer en lei in die koninkryk van God het die verantwoordelikheid om baie mooi na nuwe gelowiges om te sien. Hierdie verpligting is soortgelyk aan die Ou-Testamentiese etos waarvolgens die mees weerlose lede van die antieke Joodse samelewing — te wete weduwees, weeskinders en uitlanders — spesiale versorging geniet het. Jesus gebruik oordrywing as tegniek en sê dat dit beter sou wees om in die see te verdrink as om een van “hierdie kleintjies” tot ’n val te bring.

Die skakelfrase “afvallig laat word” gee aanleiding tot die langste lering van hierdie skrifgedeelte. Dit laat die leser twee maal kopkrap. Ten eerste vra ’n mens jou af: kan dit wees dat Jesus ons hier leer om hande en voete af te kap, en om oë uit te pluk? Ten tweede kom die vraag: leer Hy boonop dat ’n ewigdurende hel wel bestaan? Die antwoord op die eerste vraag, is nee. Jesus leer ons nie om onsself te vermink nie, ’n praktyk wat verbode in Judaïsme was en is (vgl. Deut. 14:1, 1 Kon. 18:27 en 28). Christus oordryf hier om ’n belangrike punt tuis te bring. As die verlies aan ’n hand, ’n voet of ’n oog verskriklik is, des te meer die tragedie van sonde doen vir die Christen!

Die tweede antwoord is ook nee. Nee, Jesus verkondig nie hiermee ’n ewigdurende hel nie. Hoe weet ’n mens dit? Ten eerste bevat hierdie skrifgedeelte ’n tikkie humor. Stel jou dit voor: mense gaan die hemel met een oog, een voet of een been binne. Stel jou ook voor dat ander mense onvermink hel toe gaan. Behoort die verminktes nie hel toe te gaan en die onverminktes hemel toe te gaan nie? Nie hier nie — diegene met werkende ledemate en sintuie gaan hel toe. Bid jou dit aan! Dit is gewis komies. Humor by so ’n ernstige onderwerp [soos die individu se ewige lotsbestemming] bring ’n mens tot die slotsom dat Jesus bloot oordryf vir opvoedkundige effek. Sy lering gaan oor die erns van sonde. Verloor liewer ’n hand, ’n voet of ’n oog, solank jy net nie sondig nie.

Betreffende ’n ewigdurende hel: dit is die gevolge wat ewigdurend is, nie die vuur of die hel nie. “Want so lief het God die wêreld gehad, dat Hy sy eniggebore Seun gegee het, sodat elkeen wat in Hom glo, nie verlore mag gaan nie, maar die ewige lewe kan hê” (Joh. 3:16, OAB; klem verskaf). Diegene wat verlore gaan, brand nie vir ewig nie. Allermins. Hulle is wel vir ewig verlore. Gewis ’n reuse verskil!