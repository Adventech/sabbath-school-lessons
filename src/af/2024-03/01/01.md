---
title:  Die begin van die Evangelie
date:  29/06/2024
---

### Skrifverwysings vir hierdie week se studie
Handelinge 13:1-5 en 13 & hfst. 15:36-39, Markus 1:1-15, Jesaja 40:3 en Daniël 9:24-27.

> <p>Geheueteks</p>
> “Nadat Johannes gevange geneem is, het Jesus na Galilea gegaan, waar Hy die evangelie van God verkondig het. Hy het gesê: ‘Die bestemde tyd is vervul, en die koninkryk van God is op hande. Bekeer julle en glo die evangelie’” (Markus 1:14 en 15, AFR20).

Wie het die Evangelie volgens Markus geskryf en waarom? Geen van die Vier Evangelies sê pertinent wie die skrywer was nie. Die enigste om hierdie vraag min of meer te beantwoord, is Johannes, waar hy melding van die geliefde dissipel maak (lees Joh. 21:20 en 24).

Nietemin word elke Evangelie in die Bybelse kanon reeds sedert die vroeg-Christelike era met ’n bepaalde apostel (Matteus en Johannes) verbind of met iemand wat met ’n bepaalde apostel bevriend was. Die Evangelie volgens Lukas word byvoorbeeld met Paulus verbind (lees Kol. 4:14, 2 Tim. 4:11 & Filem. 1:24); terwyl Markus se Evangelie met Petrus verbind word (lees 1 Pet. 5:13).

Hoewel die skrywer van Markus nooit sy naam in die teks te kenne gee nie, lees ’n mens vroeg in die kerktradisie dat dié Evangelie aan Johannes Markus toegedig word, iemand wat in ’n stadium saam met Paulus en Barnabas gereis het (Hand. 13:2 en 5), en wat later ’n medewerker van Petrus was (1 Pet. 5:13).

Vandeesweek is basies ’n eerste kykie in hierdie Evangelie. Ons sien wat die Skrif oor Markus te sê het. Eers misluk hy as evangeliewerker, maar neem later weer sy volmatige plek as evangelis in. Daarna verskuif die blik na die inleidende deel van Markus, waarin ons eers vooruit en dan terug kyk. Die toekomsblik sal toon in watter rigting die storie neig. In die terugblik bepaal ons waarom ’n mislukte dog gerehabiliteerde sendeling so ’n teks sou skryf.

_*Bestudeer hierdie week se les ter voorbereiding vir Sabbat, 6 Julie._