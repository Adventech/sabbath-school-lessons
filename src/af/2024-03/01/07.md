---
title:  Vir verdere studie
date:  05/07/2024
---

Lees die volgende gedeeltes in Ellen G. White se geskrifte: “The Voice in the Wilderness” (_The Desire of Ages_, bl. 97-108) en “Heralds of the Gospel” (_The Acts of the Apostles_, bl. 166-176).

Hoe verstommend is dit dat die eerste engel se boodskap in Openbaring 14:6 en 7 ooreenstem met die Jesus se evangelieboodskap in Markus 1:15.

In die eindtyd bring die eerste engel ’n ewige evangelie aan die wêreld ter voorbereiding van die wederkoms van Christus. Net soos Jesus se evangelieboodskap in Markus 1, is die engel s’n ook drieledig. Let op die tabel hieronder:

| Markus 1 (AFR20) | Kategorie | Openbaring 14 (OAB) |
| --- | --- | --- |
| “Die bestemde tyd is vervul…” (soos voorspel in Daniël 9) | ’n Tydprofesie | “die uur van sy oordeel het gekom…” (soos voorspel in Daniël 7 en 8) |
| “Die Koninkryk van God is op hande…” | Die Verbondsbelofte | “’n ewige evangelie…” |
| “Bekeer julle en glo die evangelie.” | ’n Oproep tot Dissipelskap | “Vrees God… gee Hom heerlikheid… en aanbid Hom…” |

Die eerste engel se boodskap kondig die begin van die ondersoekende oordeel aan. Dit vind voor die wederkoms plaas, soos voorspel in die 2,300-dae-profesie in Daniël 8:14. Hierdie oordeel het in 1844 begin. Dit bring mee dat die vervolgde kinders van God die koninkryk in besit neem (Dan. 7:22). Die eerste engel se oproep om God te vrees, en Hóm te verheerlik en te aanbid, is ’n oproep tot dissipelskap. Dit word aan die eindtydvolk gerig aangesien die dier-moondhede van Openbaring 13 die vrees, verheerliking en aanbidding van ’n valse god instel.

Reg aan die begin van die verkondiging van die evangelie toon Jesus se boodskap in Markus 1 ’n noue verbintenis met die profesieë in Daniël. Insgelyks toon die eerste engel se boodskap in Openbaring, aan die einde van die wêreldgeskiedenis, ook ’n noue verbintenis met Daniël.

**Vrae vir bespreking**:

`Vergelyk Johannes die Doper en Jesus in Markus 1:1-13. Let op die verskille en ooreenkomste. Watter spesiale lesse leer ’n mens uit die wyse waarop hierdie twee mans hier uitgebeeld word?`

`Bepeins die betekenis van die doop. Lees Romeine 6:1-4 en Johannes 3:1-8, en vergelyk dit dan met Jesus se doop in Markus 1:9-13. Watter ooreenkomste en verskille bespeur jy? Hoe help dit jou om beter te verstaan wat die doop beteken?`

`Vergelyk die evangelie volgens Jesus in Markus 1:14 en 15, met die eerste engel se boodskap in Openbaring 14:6 en 7. Watter ooreenkomste en verskille kan jy identifiseer? Hoe help hierdie twee weergawes van die evangelieboodskap jou om jou daaglikse sending beter te begryp?`