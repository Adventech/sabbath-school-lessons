---
title:  Jesus se doop
date:  03/07/2024
---

`Lees Markus 1:9-13. Wie woon Jesus se doop by? Wat gebeur daar?`

Johannes doop vir Jesus in die Jordaanrivier. Toe Hy uit die water opkom, sien Jesus die geopende hemel met die Heilige Gees wat soos ’n duif op Hom neerdaal. ’n Stem weerklink uit die hemel wat sê: “‘Jy is my geliefde Seun. Oor Jou verheug Ek My’” (Mark. 1:11, NAB).

Hierdie gebeure toon hoe belangrik Jesus se doop was en is. Die Vader, die Seun en die Heilige Gees is teenwoordig, en beaam tesame dat Jesus se aardse sending pas begin het. Die belangrikheid van hierdie gebeurtenis herhaal sigself by die kruisigingtoneel in hoofstuk 15. Baie elemente van die dooptoneel word later op Golgota weerkaats.

Die Gees het Jesus na die woestyn uitgedryf. Die Koinegrieks wat as “gedryf ” (AFR20) of “uitgedryf ” (OAB) vertaal word, is _ekballei_ (’n verbuiging van die grondwoord _ekballō_), ’n woord wat algemeen in Markus se Evangelie voorkom waar dit op die uitdryf van demone dui. Die Gees se teenwoordigheid hier is tekenend van die kragtige invloed wat die derde lid van die Godheid in Jesus se lewe gehad het. Sy aardse bediening het pas begin en Hy konfronteer dadelik vir Satan. Dat hierdie konfrontasie ’n worsteling was, blyk uit die verwysings na ’n 40-daelange versoeking, die teenwoordigheid van wilde diere, asook die engele wat Jesus versorg het.

’n Ongewone aspek van die openingstonele in die boek Markus is die uitbeelding van Jesus as ’n bybelfiguur wat oor beide goddelike en menslike eienskappe beskik. Betreffende goddelike eienskappe is Hy die Christus, oftewel die Messias (Mark. 1:1), die Hemelheer wie se koms met ’n boodskapper aangekondig word (verse 2 en 3), die een wat magtiger as Johannes die Doper is (vers 7) en die geliefde Seun op wie die Heilige Gees neerdaal (verse 10 en 11). Betreffende die menslike eienskappe onderwerp Hy Hom aan onderdompeling deur ’n mens (vers 9), word soos ’n mens aangedryf deur die Gees (vers 12), is bereid om Satan se versoekings in die woestyn te trotseer (vers 13), in ’n plek waar Hy deur wilde diere omring word (vers 13), en word soos ’n behoeftige mens deur engele versorg (vers 13).

Waarom hierdie kontrastering van menslike en goddelike eienskappe? Dit dui op die wonderbaarlike feit dat dieselfde Christus wat ons Skeppergod, Hemelheer en Heiland is, terselfdertyd ook menslik is; dat Hy ons Broer, en ons Voorbeeld in lewende lywe is. Hierdie raaiselagtige samevloei van God en mens gaan die verstand te bowe. Nietemin kán ons dit gelowig so aanvaar. Ons kan ons verwonder aan die boodskap wat hierdie Bybelwaarheid wil tuisbring, naamlik die omvang van God se liefde vir die mens.

`Wat sê hierdie raaiselagtige samevloei van God en mens (Christus se vleeswording) vir ons? Dink net aan God se wonderbare liefde — Jesus stel sy goddelikheid tersyde, neem ons menslikheid op Hom, en dit om ons te red!`