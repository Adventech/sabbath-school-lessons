---
title:  ’n Tweede kans
date:  01/07/2024
---

`Lees Handelinge 15:36-39. Waarom het Paulus vir Johannes Markus as medesendeling afgekeur? Waarom het Barnabas hom toe ’n tweede kans gegee?`

Die rede waarom Paulus die jongman as medesendeling afgekeur het, is opgeteken in Handelinge 15:38. Tydens ’n vorige sendingreis het Johannes Markus in Pamfilië kop uitgetrek, en nie die beplande werk saam met Paulus en Barnabas voltooi nie. Paulus is skokkend reguit. Nietemin is sy houding jeens Markus te verstane. In die antieke wêreld was die lewe van ’n sendeling ongelooflik veeleisend. ’n Mens moes bereid wees om klippe te kou (vgl. 2 Kor. 11:23-28). Te midde van al die teëspoed en teëstand wat hierdie soort werk meegebring het, moes Paulus op sy sendingreisgenote kon staatmaak om die las te verlig. Syns insiens was ’n medewerker wat sy pos so gou versaak het, nie ’n waardige kandidaat vir ’n nuwe sendingspan wat saam die bose magte die stryd moes aansê nie.

Barnabas het egter nie saamgestem nie. Hy het potensiaal in Markus gesien en wou nie die jongman summier agterweë laat nie. Die meningsverskil oor Johannes Markus het in ’n kopstampery ontaard, soveel so dat Paulus en Barnabas se weë net daar geskei het. Paulus het Silas as sendingreisgenoot gekies en Barnabas vir Markus.

Waarom het Barnabas vir Markus gekies? Handelinge sê nie waarom nie. Om alles te kroon, is dit ook die laaste verwysing na die twee tesame in dié Bybelboek. Tog is dit nie die laaste verwysing na Markus in die Nuwe Testament nie.

`Lees Kolossense 4:10, 2 Timoteus 4:11, Filemon 24 en 1 Petrus 5:13. Wat presies sê hierdie teksverse oor hoe Markus na sy aanvanklike mislukking tot ’n volwaardige sendeling gegroei het?`

Markus het klaarblyklik ’n ongelooflike transformasie ondergaan. In die vermelde teksverse sê Paulus in watter opsigte Markus ’n aanwins vir Paulus en vir die bediening was. Paulus beskou hom as ’n medewerker en wil hê dat Timoteus hom moet saambring. Petrus se eerste sendbrief dui aan dat hierdie Bybelfiguur ook ’n hegte band met Markus gehad het. Die Bybelboeke waaruit die vermelde teksverse geneem is, is waarskynlik aan die begin van die 60’s n.C. deur Paulus en Petrus onderskeidelik geskryf, d.w.s. sowat 15 tot 20 jaar ná die gebeure in Handelinge 15. Markus het duidelik weer die pad - na sy groot mislukking – gevind. Seker grootliks te danke aan die vertroue wat Barnabas, sy neef, in hom gehad het.

`Dink aan ’n keer toe jy of ’n vriend misluk het, maar ’n tweede kans gegun is. Hoe het daardie ervaring jou verander, insluitende die persoon/persone wat jou reggehelp het? In watter opsigte het jou uitreikwerk ’n gedaanteverwisseling ondergaan?`