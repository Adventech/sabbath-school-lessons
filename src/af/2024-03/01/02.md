---
title:  Die sendeling wat misluk het
date:  30/06/2024
---

`Lees Handeling 12:12. Hoe word Markus in die boek Handelinge bekend gestel?`

Die Evangelie volgens Markus is heel moontlik deur Johannes Markus geskryf. Hy was bes moontlik ’n jong man toe die gebeure in Handelinge 12 plaasgevind het, omstreeks 45 n.C. Johannes Markus word in vers 12 bekend gestel as die seun van ’n vrou genaamd Maria. Sy was duidelik ’n welgestelde ondersteuner van die ontluikende kerk. Die veelbewoë biduur van Handelinge 12 is in haar huis gehou. Die verhaal van Petrus se ontsnapping en die daaropvolgende handelinge, gevolg deur koning Herodes se dood, toon in vele opsigte die skrille (en selfs komiese) kontras tussen Petrus en dié heidense heerser. Johannes Markus speel egter nie ’n beduidende rol in hierdie verhaal nie. Die noem van sy naam op hierdie tydstip in die vertelling, berei ’n mens wel op sy latere verbintenis met Saulus en Barnabas voor.

`Lees Handelinge 13:1-5 en 13. Hoe het Johannes Markus en Saulus-hulle se paaie gekruis? Hoe so?`

Handelinge 13 beskryf Saulus en Barnabas se eerste sendingreis, wat omstreeks 46 n.C. begin het. Johannes Markus maak sy eerste verskyning in vers 5, waar hy bloot as die evangeliste se helper of dienaar optree. In die daaropvolgende sewe teksverse het ons geen verdere verwysings oor enige jongmans nie. Dan sien ons hom weer in vers 13, ’n kort notatjie wat sê dat hy na Jerusalem teruggekeer het.

Die teksvers sê nie waarom hy op hierdie punt huiswaarts keer nie. Wat het deur sy kop gegaan? Hoe het hy gevoel? Hierdie verswyging laat ’n mens wonder waarom hy hom aan Saulus-hulle se sendingreis onttrek het, ’n reis wat ongetwyfeld gevare en uitdagings ingehou het. In dié verband skryf Ellen G. White: “Die vrees en mismoed was een te veel vir Markus. So het hy ’n tyd lank op twee gedagtes gehink, onseker of hy hom met hart en siel aan die werk van God moes wy. Aan ongerief en swaarkry was hy nie gewoond nie. Die gevare en ontberings van die sendingreise het hom ondergekry” (_The Acts of the Apostles_, bl. 169). Kortom: die sendelinglewe was te swaar vir hom, hy wou dit nie meer doen nie.

`Wanneer dit by geestelike dinge of projekte kom, gooi ’n mens ongelukkig soms tou op of jy misluk selfs. Dit gebeur met die meeste gelowiges. Het dit al ooit met jou gebeur? Wat het jy daaruit geleer?`