---
title:  Die boodskapper
date:  02/07/2024
---

`Lees Markus 1:1-8. Watter Bybelfigure word in hierdie skrifgedeelte genoem? Wat sê en doen hulle?`

Hierdie verse het drie hooffigure. Markus 1:1 verwys na die eerste: Jesus Christus. Die tweede, m.b.v. ’n indirekte verwysing in vers 2, is God die Vader. Die derde is Johannes die Doper, die boodskapper en prediker wat ’n sentrale rol in die laaste gedeelte van die vermelde skrifgedeelte speel.

Verse 2 en 3 bevat ’n aanhaling uit die Ou Testament, wat Markus gebruik om te verduidelik wat in die verhaal gaan gebeur. Markus se aanhaling is ’n samevoeging van drie Ou-Testamentiese verse: Eksodus 23:20, Jesaja 40:3 en Maleagi 3:1.

`Lees Eksodus 23:20, Jesaja 40:3 en Maleagi 3:1. In watter opsig stem hulle ooreen?`

Eksodus 23:20 verwys na ’n engel wat God vooruit stuur om Israel reg tot in Kanaän te lei. Jesaja 40:3 sê dat God sy opwagting in die woestyn maak, met ’n grootpad wat vir Hom voorberei word. Maleagi 3:1 praat van ’n boodskapper wat voor die Here uitgestuur word om die pad vir Hom voor te berei. Al drie verse praat dus van ’n reis wat onderneem word.

Die vele ooreenkomste tussen die vers in Jesaja en die bediening van Johannes die Doper is duidelik. Beide bevat die allerbelangrike begrip Die pad van die Here. Die Here is inderdaad op reis in die Evangelie van Markus. Die snelbewegende vertelling dra by tot hierdie reis-gevoel, met sy kruisiging en soendood vir die mens as die bestemming.

Tog moet baie nog gebeur voordat Jesus Golgota bereik. Die begin van Markus is bloot die eerste paar treë op ’n lewenspad wat Markus aanstons stapsgewys gaan beskryf.

In pas met die Ou-Testamentiese aanhaling in Markus 1:2 en 3, doen Johannes die Doper ’n beroep op die mense om hulle te bekeer, hul sondige weë te versaak en na God terug te keer (vers 4). Met dieselfde tipe klere as Elia van ouds aan (vgl. 2 Kon. 1:8), praat Johannes die Doper in Markus 1:7 en 8 oor die een wat na hom kom en wat magtiger as hy is. Hy verklaar dat hy nie eers werd is om die komende Messias se sandale (_veters_) los te maak nie. Dit toon hoe ’n aansienlike hoë dunk hy van Jesus gehad het.