---
title:  Die klip was weggerol
date:  23/09/2024
---

`Lees Markus 16:1-8 en 1 Korintiërs 15:1-8. In watter opsigte stem hierdie skrifgedeeltes ooreen?`

Die opstandingsverhaal verskyn in al Vier Evangelies. Hoewel elke Evangelieskrywer dit vanuit ’n eiesoortige perspektief vertel, bevat al die weergawes die kernbegrippe wat ’n mens in 1 Korintiërs 15:1-8 aantref.

Vier begrippe duik herhaaldelik op — _om dood te gaan, om neergelê te word, om op te staan, en om te kyk en te sien._ In Markus verskyn die begrippe om dood te gaan en om neergelê te word in hoofstuk 15. Die ander, om op te staan en om te kyk en te sien, verskyn in hoofstuk 16. Let egter op die onverwagte gebeurtenis in laasgenoemde. Markus 16:7 praat van ’n ontmoeting wat in Galilea sal plaasvind, met die belofte: “Daar sal julle Hom sien” (OAB, klem verskaf; lees Joh. 21).

Vir party mense maak dit nie sin dat Christene in ’n verrese Heiland glo nie. Die bewyse dat Hy wel uit die dood opgestaan het, is aansienlik en maak sin.

Om mee te begin, hoef ’n mens net in die Skeppergod te glo (lees Genesis 1 en 2) en dan is dinge soos wonderwerke en die opstanding rasioneel-gesproke sinvolle gebeure. Hy wat die heelal en daarna lewe op aarde geskep het, was en is beslis by magte om Jesus uit die dood te wek. Die bestaan van God beteken dat Jesus se opstaan uit die dood onvermydelik sou wees en dus wel rasioneel sin maak.

Neem ook in ag dat die graftombe beslis leeg was. Selfs ongelowige geskiedskrywers aanvaar dit as feitelik korrek. As dit nie geval was nie, sou die aanname dat Jesus uit die dood opgestaan het, van meet af verkeerd wees. Met ’n tasbare liggaam in die graf sou alle bewerings dat Hy wel opgestaan het immers misluk.

Voorts is die gebrek aan ’n tasbare liggaam wat aan diefstal toegeskryf word, ook nie sinvol nie. Hoe het die dissipels verby die soldate gekom? Selfs al het hulle dit reggekry om die soldate uit te oorlê en die liggaam te steel, wonder ’n mens waarom hulle nooit daarvoor in hegtenis geneem is nie? Die antwoord is eenvoudig: die godsdienstige leiers het geweet dat die dissipels dit nie gedoen het nie.

Wat meer is, ’n hele aantal mense het gesê dat hulle die verrese Christus gesien het. Baie, insluitende die dissipels, wou dit eers nie glo nie. ’n Baie groot vyand van die ontluikende kerk, Saulus wat later Paulus geword het, beweer nie net dat hy die verrese Christus gesien het nie; maar dat daardie belewenis hom ook op ’n totaal nuwe lewenspad gebring het, ’n transformasie wat in sekere opsigte radikale gevolge gehad het.

Hoewel daar vele ander redes is om die opstanding van Jesus as ’n daadwerklike gebeurtenis te aanvaar, kan ’n mens ten slotte ook vra: hoe verklaar ’n mens dan die totstandkoming van die Christelike kerk, ’n instelling wat steun op die getuienis dat bepaalde historiese figure die verrese Heer gesien het? As hierdie mense dan geweet het dat die opstanding ’n versinsel is, ontstaan ’n verdere vraag: waarom het hulle hul lewens vir ’n leuen opgeoffer? [Maklik — omdat dit nie ’n leuen was nie.] Hul volgehoue getuienis, beide direk ná Jesus se dood (Hand. 3:15) en jare later (1 Pet. 1:3) verskaf kragtige bewyse dat sy opstanding wel ’n werklikheid is.

`Wat sou jy sê as iemand jou moes vra: watter bewyse het jy vir die opstanding van Christus?`