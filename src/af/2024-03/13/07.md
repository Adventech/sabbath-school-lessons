---
title:  Vir verdere studie
date:  27/09/2024
---

Lees die volgende gedeeltes in Ellen G. White se geskrifte: “‘The Lord Is Risen’” en “Go Teach All Nations” (_The Desire of Ages_, bl. 779-787 en 818-828).

“Vir die gelowige is Christus die opstanding en die lewe. Vir diegene wat hul lewens deur sonde verloor het, bring die Verlosser herlewing. Hy is immers die oorsprong van alle lewe en is dus by magte om dit na sy goeddunke te herstel. Die reg om onsterflikheid te skenk, behoort aan Hom. Dieselfde lewe wat Hy ter wille die mensdom afgelê, neem Hy weer op, en bring ook [nuwe] lewe aan die mens. ‘Ek het gekom sodat hulle lewe kan hê, en dit in oorvloed’ (Joh. 10:10, NAB & AFR20); ‘maar wie van die water drink wat Ek hom gee, sal tot in ewigheid nooit dors kry nie. Die water wat Ek hom gee, sal in hom ’n fontein van water word wat opborrel tot die ewige lewe’ (hfst. 4:14, AFR20); ‘Hy wat my vlees eet en my bloed drink, het die ewige lewe, en Ek sal hom opwek in die laaste dag’ (hfst. 6:54, OAB).

“Vir die gelowige is die dood nie so ’n ernstige saak nie. Christus praat daarvan asof dit ’n blote oogwink is. Jesus sê: ‘as iemand my woord bewaar, sal hy die dood in der ewigheid nie sien nie,’ ja ‘die dood in der ewigheid nie smaak nie’ (Joh. 8:52 en 52, OAB). Vir die Christen is die dood net ’n slaap, ’n oomblik van stilte en donkerte. Ons lewe is saam met Christus in God verborge. ‘Wanneer Christus, wat julle lewe is, by sy wederkoms verskyn, sal julle ook saam met Hom verskyn en in sy heerlikheid deel’ (Kol. 3:4, NAB)” (Ellen G. White, _The Desire of Ages_, bl. 786 en 787).

Let op die geskiedskrywers wat ateïste is, dié wat nie die opstanding as ’n werklike gebeurtenis kan aanvaar nie. Nie net erken hulle dat Jesus wel doodgemaak is nie, maar praat inderdaad ook van die mense wat beweer het dat hulle die verrese Messias ná sy dood gesien het; en dat hierdie mense die begin van die ontluikende kerk was. In ’n poging om hierdie bewerings te verklaar, sê party dat Jesus ’n tweelingbroer gehad het of dat die eerste dissipels gehallusineer het toe hulle kwansuis Jesus gesien het. Ander sê weer dat Jesus nooit dood is aan die kruis nie, maar bloot flou geraak het en toe later bygebring is. Iemand beweer selfs dat buiteruimtelike wesens neergedaal en Jesus se liggaam kom haal het. Ten einde al hierdie argumente van nader te bekyk en te sien dat hulle ongeslaagd is, lees gerus Clifford Goldstein se boek Risen: Finding Hope in the Empty Tomb (Pacific Press, 2021).

**Vrae vir bespreking**:

`Waarom sou die dissipels kwansuis leuens vertel oor die opstanding van Jesus? Die geskiedenis en die Bybel leer dat haat, vervreemding en vervolging hul lot was vanweë hul oortuigings. Hoe sou hulle tog baat vind uit ’n versinsel wat net probleme sou bring?`

`Watter bewys ten gunste van die letterlike opstanding van Christus is vir jou die oortuigendste? Deel jou redes met die klas.`

`Let op die groot hoop wat Jesus se opstanding ons bied. Bepeins dit nou verder. Lees 1 Korintiërs 15. Hoe belangrik ag Paulus die opstanding van Jesus?`