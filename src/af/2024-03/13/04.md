---
title:  Die vroue by die graftombe
date:  24/09/2024
---

“Die vroue wat by Jesus se kruis gestaan het, moes ure lank waaksaam wag vir die Sabbat om verby te gaan. Bitter vroeg, op die eerste dag van die week, baan hulle hul weg na die graf. By hulle het die vroue duur speserye gehad om die Heiland mee te balsem. Dat Hy dalk uit die graf verrys het, dié het hulle nie kon dink nie. Hulle was op moedverloor se vlakte, hul gemoedere in skemer gehul. Onderweg praat hulle oor Jesus se genadedade en trooswoorde. Sy belofte, ‘Ek sal julle weer sien’ (Joh. 16:22, AFR20), van dié het hulle skoon vergeet” (Ellen G. White, _The Desire of Ages_, bl. 788).

`Lees Markus 16:1-8. Wat het gebeur en wat was die vroue se eerste reaksie?`

Reg van die begin af weet die leser van Markus dat Jesus die Messias is. Dit is ’n ander saak [vir die persone] in die Evangelie self. Die eerste een wat verklaar dat Jesus die Messias is, maar wat nie duiwelsbesete is nie, is Petrus. Hierdie geloofsbelydenis gebeur egter eers in Markus 8:29, halfpad deur dié Evangelie!

’n Mens sien deurgaans hoedat Jesus mense aansê om sy ware identiteit te verswyg of ’n genesing geheim te hou. In hoofstuk 1:44 sê Hy vir ’n melaatse om niemand van sy genesing te vertel nie. In hoofstuk 5:43 word Jaïrus en sy vrou aangesê om die opwekking van hul dogter geheim te hou. In hoofstuk 7:36 sê Hy aan ’n groep mense om die genesing van ’n doofstom man geheim te hou. Voorts beveel Hy ook sy dissipels om nie vir enigeen te vertel dat Hy die Messias is nie (hfst. 8:30, lees ook hfst. 9:9). Die hoofrede vir hierdie voorgeskrewe geheimhouding was waarskynlik sodat Jesus genoeg tyd kon hê om sy bediening in ooreenstemming met die tydgebonde profesieë in Daniël 9:24-27 te volvoer.

In hierdie toneel met die vroue by die graf is daar ook stilswye. Selfs nadat hulle vertel word dat Jesus uit die dood gewek is, is die vroue uit die veld geslaan en bevrees. Hulle verlaat daardie plek haastig en uiter — wel, ten minste aanvanklik — nie ’n dooie woord oor die oggend se gebeure nie.

Hulle stilswye was egter van korte duur. Teen die einde van Markus lees ons dus: “Maar hulle het uitgegaan en oral gepreek, en die Here het saamgewerk en die woord bevestig deur die tekens wat daarop gevolg het. Amen” (Mark. 16:20, OAB).

Die geheimhoudingsmotief oor Jesus — oor wie Hy is en wat Hy gedoen het — word eensklaps beëindig. Die boek sluit af met die vroue wat “oral” preek.

`Waarom kan ons nie stilbly oor Jesus en wat Hy vir ons gedoen het nie? Vir wie kan jy van Jesus en die verlossingsplan vertel?`