---
title:  “Gaan die hele wêreld in”
date:  26/09/2024
---

`Lees Markus 16:14-20. Wat het Jesus aan sy dissipels gesê toe Hy aan hulle verskyn het? Wat beteken dit vir die hedendaagse gelowige?`

Jesus se eerste woorde aan sy dissipels ná sy opstanding is opgeteken in Markus 16:14, weliswaar in die indirekte rede [m.a.w. dit is nie ’n direkte aanhaling nie]. Hy bestraf hulle vir hul ongeloof en hardkoppigheid. Die kwessie van ongeloof is nie net ’n eietydse probleem nie. Soos ons reeds gesien het, het Jesus se eerste dissipels gesukkel om werklik te glo (Matt. 28:17, Joh. 20:24-29) — ten spyte van die feit dat hulle fisies by Jesus was en hulle keer op keer sy wonderwerke eerstehands aanskou het.

Op allerhande maniere lewer Hy egter bewyse dat sy opstanding werklik gebeur het. [Hierdie bewyse beleef die dissipels sintuiglik.] So vorm hul gevolglike getuienis tesame met dié wat in Maandag se gedeelte uiteengesit is, dan die grondslag van hul geloof.

Daarna gee Jesus sy dissipels opdrag om die blye boodskap die ganse wêreld in te neem. Dit is egter ’n ingewikkelde onderneming. Hulle moet wêreldwyd die evangelie aan die ganse mensdom gaan verkondig. Dan verduidelik Jesus wat die gevolg van hul evangelisasiewerk, wat in tye van voor- en teëspoed verrig word, gaan wees: verlossing vir dié wat glo en die verdoemenis vir dié wat nie glo nie.

Jesus beskryf ook dat hul werksaamhede met bepaalde wondertekens gepaard sal gaan — die uitdrywe van demone, die praat van vreemde tale, beskerming teen leed, asook die genesing van siekes. Party mense interpreteer egter Markus 16:18 verkeerd, naamlik dat ’n mens jou geloof ten toon moet stel en dit moet verifieer deur giftige slange op te tel. Sulke aanmatigende gedrag word geensins hier voorgeskryf nie. Wat Jesus wel hier [met ’n voorbeeld] beskryf, is beskerming vir diegene wat aktief by sy werk betrokke is, soos die medemens-gerigte werk (soos dit in Hand. 28:3-6 beskryf word) wat Paulus later sou verrig.

Die Bybel leer natuurlik geensins dat Christene altyd teen leed beskerm sal word nie. Partymaal ag die Here dit nietemin nodig om wonderwerke ter vooruitgang van die evangelie te verrig. Ander kere ly gelowiges vir hul getuienis en oortuigings. In sulke tye is hul geduldige uithouvermoë en volharding ’n verdere getuienis aan ongelowiges, naamlik dat hul geloof kragtig is.

Toe, nadat Jesus al sy werke op aarde verrig het, “is Hy in die hemel opgeneem en het Hy aan die regterhand van God gaan sit” (Mark. 16:19, NAB). Ná Jesus se hemelvaart bevind Hy Hom dus aan die regterhand van die Vader, die setel van die allerhoogste mag. Dit is Syne omdat Hy oor die kwaad getriomfeer het.

Let egter op die laaste vers. Hoewel die dissipels “oral gepreek” het, het hulle dit nie op eie stoom gedoen nie. “Die Here het met hulle meegewerk en die prediking bevestig met wondertekens wat daarop gevolg het. Amen.” (Mark. 16:20, AFR20). Hy was by sy eerste dissipels en belowe ook om by ons te wees namate ons die Nuwe-Testamentiese evangelie-opdrag voortsit.

> <p></p>
> “En kyk, Ek is met julle al die dae tot aan die voleinding van die wêreld” (Matt. 28:20, OAB).

`Watter vertroosting kan ons, en behoort ons, uit hierdie belofte te put namate ons ook die blye boodskap “oral” preek?`