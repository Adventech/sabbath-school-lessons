---
title:  Jesus verskyn aan Maria en andere
date:  25/09/2024
---

`Lees Markus 16:9-20. Wat voeg hierdie verse tot die opstandingsverhaal toe?`

Bykans die hele Markus 16:9-20 het ooreenstemmende gedeeltes in die ander Evangelies: Maria Magdalena wat Jesus by die graftombe sien (Matt. 28:1, 9 en 10; Joh. 20:11-18; vgl. Luk. 8:2); die twee mans op reis in die platteland (Luk. 24:1335); asook die uitstuur van die elf (Matt. 28:16-20, Luk. 24:36-49 & Joh. 20:19-23).

Die eerste persoon wat Jesus lewend gesien het, was Maria Magdalena (Joh. 20:11-18). Ander vroue het Hom ook gesien (Matt. 28:8-10). Besonder noemenswaardig is die feit dat die mense wat Hom die eerste sien, vroue is. Neem in ag dat vroue in die Ou Nabye Ooste minder aansien as mans geniet het, met die gevolg dat hulle nie juis as getuies opgetree het nie. As Jesus se opstanding ’n versinsel was, [met die doel om andere te mislei], sou mans as eerste getuies die maklike uitweg wees. In werklikheid is dit nóg mans, nóg die twaalf, wat die eerste getuienis bring. Nee, dit is ’n vrou. Sy haas haar na die dissipels met die goeie tyding, maar tipies glo hulle nie wat sy sê nie; bes moontlik omdat dit vêrgesog klink en omdat Maria ’n vrou in ’n uiters mans-gerigte tydvak is.

Verdedigers van die opstandingsverhaal wys graag op dié feit, te wete dat vroue die eerste was om Jesus te sien. Vir hulle is dit ’n kragtige bewys vir die waaragtigheid van hierdie verhaal.

`Wat gebeur in Markus 16:14 wat glad nie sou sin maak indien die opstanding ’n versinsel was nie?`

As die dissipels alles opgemaak het, wonder ’n mens waarom hulle hulself so sleg sou laat lyk het. In vers 14 spreek Jesus hulle oor hul “koppige onwilligheid” (NLV) aan. Let op die vreeslik negatiewe uitbeelding van die dissipels in hierdie Evangelie, vanaf Jesus se inhegtenisname reg tot by al sy verskynings nadat Hy uit die dood opgestaan het: hulle slaan op die vlug, hulle verloën Hom, hulle wil nie die getuienisse glo nie, e.s.m. Geen van hierdie dinge maak sin indien die opstanding ’n versinsel was nie.

In teendeel, lewer die dissipels se latere dapper en doelgerigte verkondiging van die verrese Heiland, asook die hoop wat dit die mensdom bied, ’n kragtige bewys dat hulle die waarheid gepraat het.

`Hoe vermy ’n mens die geestelike strik van twyfel en ongeloof? Waarom moet ons daagliks in kontak met die verrese Jesus kom?`