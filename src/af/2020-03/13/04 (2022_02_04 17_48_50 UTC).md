---
title:  'Paulus: God se gekose werktuig'
date:  22/09/2020
---

Met Paulus se bekering het sy lewe ’n totale omwenteling ondergaan. Jesus het hom ’n splinternuwe toekoms gegee. Hy het Paulus uit sy gemaksone geneem en het hom die soortervarings gegee wat hy nooit te wagte was nie. Deur die leiding van die influisterende Geeshet Paulus die woord van God aan derduisende mense regoor die Middellandse Seegebied verkondig. Sy getuienis het inderdaad die verloop van die kerk- en wêreldgeskiedenis verander.

`Lees Handelinge 9:3-6 en verse 10-20. Hoe blyk dit uit hierdie verse dat Jesus ’n hoër, Godgegewe doel met Paulus se lewe gehad het?`

Jesus kies dikwels die soort mense om vir Hom te getuig wat ander waarskynlik van die hand sal wys. Dink net aan die mense wat Hy tydens sy aardse sending gekies het: die besetenes, die Samaritaanse vrou by die put, die prostituut, ’n tollenaar, Galilese vissermanne, en toe vir Paulus wat besig was om die destydse Christene met mening te vervolg. Al hierdie mense is egter deur genade verander. Daarna is hulle uitgestuur, en het oraloor oorgeloop van die dinge wat Christus in hul lewens vermag het. Geeneen het moeg geraak vir getuig nie. Oor die wonderbaarlike dinge wat Jesus vir hulle gedoen het, kon hulle beslis nie stilbly nie. Hulle moes eenvoudig die blye boodskap bring!

`Vergelyk Handelinge 28:28-31 met 2 Timoteus 4:5-8. Paulus het sy hele lewe aan Christus en die onverpoosde verkondiging van die evangelie gewy. Watter aanduiding het ons in hierdie skrifgedeeltes dat dit wel die geval was?`

Aan die einde van sy lewe, terwyl hy onder huisarres in Rome was, bevestig Paulus sy doelwit: “Laat dit dan aan julle bekend wees dat die heil van God aan die heidene gestuur is, en hulle sal luister!” (Hand. 28:28, OAB). Uit die Nuwe Testament blyk dit dat Paulus daar, in Rome tydens sy huisarres, elke besoeker ontvang het en ook aan hulle getuig het (verse 30 en 31). Net voor sy dood doen hy ook ’n beroep op Timoteus om sy evangelisasiewerk voort te sit. Paulus kon dus met reg sê: “Ek het die goeie stryd gestry; ek het die wedloop voleindig; ek het die geloof behou” (2 Tim. 4:7, OAB). Hoewel ons roeping dalk nie so dramaties soos Paulus s’n is nie, roep die Here ook vir jou en my om deel te neem aan sy transformasiewerk in die mens. Ten spyte van al die swaarkry wat hy oor die jare heen beleef het (lees 2 Kor. 11:25-30), het Paulus duidelik getrou aan sy roeping in die Here gebly. Sy verhaal – van hoe iemand wat voorheen die volgelinge van Jesus vervolg het uiteindelik, naas Jesus, die mees invloedryke en mees konsekwente voorstander van die Christelike geloof geword het – bly ’n kragtige getuienis dat God groot dinge kan vermag deur enigeen wat sy of haar lewe aan die werk van die Here wy.