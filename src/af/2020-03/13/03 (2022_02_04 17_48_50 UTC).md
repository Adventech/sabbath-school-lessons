---
title:  Die oproep tot oorgawe
date:  21/09/2020
---

Verbeel jou jy is Petrus of Johannes. Dit is dagbreek en die eerste sonstrale verdryf die nagkoue en verlig die pragtige Galilea. Al waaraan jy en jou makkers kan dink, is visvang. Julle wil soveel as moontlik vis vang. Die vangste is deesdae nogal goed, en jy en jou medevissers sien uit na ’n suksesvolle vangs. Dan gewaar jy Hom in die vroegoggendlig. Dit is Jesus van Nasaret wat aangestap kom. Op daardie oomblik besef jy nog nie dat jou hele lewe binnekort gaan verander nie. Om die waarheid te sê, dit sal nooit weer dieselfde wees nie.

`Lees Matteus 4:18-20. Waarom dink jy was Petrus en Johannes bereid om hulle so radikaal tot Christus te verbind? Watter aanduiding het ons dat Jesus hulle hier tot ’n hoër doel as visvang geroep het?`

Uit Johannes se Evangelie blyk dit dat hierdie mans meer as ’n jaar lank van Jesus bewus was voordat hulle hulle tot Hom en sy sending verbind het. Tog was hulle aangetrokke tot Hom. Dalk oor sy manier van optree, wat van bomenslike edelheid getuig het. Dalk was dit sy voorkoms of manier van praat, of dalk die dinge wat Hy gedoen het. Hoe dit ook al sy, iets in of aan Hom was vir hierdie Galileërs ’n teken dat hulle geroepe is. Die rede waarom hulle hul visserskuite en hul beroep verlaat het, waarom hulle die bekende ter wille van Jesus vir die onbekende verruil het, was omdat hulle die roeping tot ’n hoër strewe kon aanvoel. Hierdie doodgewone vissermanne het besef dat hulle vir ’n buitengewone doel geroep is. Dalk roep die Here jou nie om jou beroep of werk prys te gee nie. Die doel waartoe Hy jou wel roep, is egter ook buitengewoon: om van sy liefde en waarheid te getuig, en so sy Naam te verheerlik.

Let ’n bietjie op die roeping en oorgawe van die tollenaar, Matteus, in hoofstuk 9:9 van sy Evangelie. Wat is besonder merkwaardig in hierdie skrifgedeelte?

Die tollenaars was dikwels uitbuiters en afpersers wat hul amp misbruik het om gewone mense te onderdruk. Hulle was van die mees gehate en veragte mense in die tyd toe Israel onder Romeinse beheer was. Uit Jesus se uitnodiging aan Matteus – “Volg My!” – kan ’nmens egter aflei dat hy geweet het wie Jesus was, en bes moontlik ’n geruime tyd reedsheimlik begeer het om die Heiland te volg. Toe die uitnodiging dus kom, was Hy gereed om ja te sê. Nietemin was hy verbaas dat Christus vir h – ’n tollenaar – as dissipel geroep het. In elkeen van ons is die hartsverlange na ’n meer betekenisvolle lewe. Net soos die tollenaar wil ’n mens eintlik grootse en hoër dinge – ’n edele doel – nastreef. So roep Christus ’n mens dan – net soos vir Matteus – om Hom te volg.

`Dink net aan al die opofferings wat volgelinge van Jesus soms moet maak. Hoekom is dit op die lange duur altyd die moeite werd?`