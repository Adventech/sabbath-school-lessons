---
title:  Die voordele van die bestudering van Godse Woord
date:  11/08/2020
---

Die bestudering van Gods Woord hou vele voordele in. Die apostel Petrus sê dat ons deur die beloftes in die Woord “deelgenote kan word van die goddelike natuur” (2 Pet. 1:4, OAB). Jakobus praat van die “die ingeplante woord, wat in staat is om julle siele te red” (hfst. 1:21, OAB). Voorts sê Paulus in ’n preek in Handelinge: “‘Die woord van sy genade… is magtig om julle op te bou en julle in die seëninge te laat deel wat Hy aan al die gelowiges as erfdeel belowe het’” (Hand. 20:32, NAB). Die Bybel het ten doel om te red. Om Jesus oral in die Skrif raak te sien, is transformerend. Deur daardie aanskoue – van Christus in die Woord – woord ’n mens soos Hy (2 Kor. 3:18). “Dit is ’n beginsel wat beide in die wêreld van die intellek en van geestelike dinge geld: dat ’n mens deur aanskoue verander word. Die verstand pas geleidelik aan by die dinge waaraan ’n mens jou denke blootstel” (Ellen G. White, The Great Controversy, bl. 555).

`Lees 2 Timoteus 3:14-17 en Johannes 17:14-17. Watter bykomstige voordele trek ’n mens uit die bestudering van God se Woord?`

In sy skrywe hier doen Paulus ’n ernstige beroep op sy jong medewerker, Timoteus, om getrou te bly aan die Skrif. Hy wys hom ook op die voordele van bybelstudie. “Dit kan jou die kennis bybring wat tot verlossing lei” sê Paulus aangaande die Bybel (NAB), d.w.s. dit bring die waarheid na vore en onthul dwaalleer. Dit bied die leser ’n uiteensetting van God se plan vir die mens. Dit wys ’n mens op jou sondes, stel ’n mens se verkeerde maniere van dink reg, en lei jou in die weë van geregtigheid. Die Skrif openbaar immers die geregtigheid van Christus. Dit lei ons weg van dwaasheid – die dwaasheid van ons sondige weë – en rig ons skrede na die skoonheid van sgeregtigheid. Die Woord vul ’n mens met verwondering ten aanskoue van die skrille kontras tussen Jesus se onbaatsugtige liefde en die sondaar se eie selfgesentreerdheid. Namate ’n mens die diepte van Sy medelye en tedere omgee in die Skrif besef, word jou lewe verander. Wanneer jy die Woord van God en Christus met ander deel, word daardie mense ook radikaal getransformeer. Deur Jesus in sy Woord te aanskou, word ’n mens al meer soos Hy. Om vir Jesus te getuig, gaan egter nie oor die oordra van die gelowige se eie idees en geloofsoortuigings nie, maar uitsluitlik oor die deel van ewige waarhede uit die Woord van God. ’n Mens put wonderbaarlike seëninge uit die Woord van God, en dit maak jou getuienis eg en geloofwaardig wanneer jy die uitnodiging aan ander rig om ook daardie geseënde lewe deelagtig te word.

`Dink ’n bietjie aan ’n moeilike tyd waardeur jy gegaan het en hoe die Woord van God jou die krag gegee het om te volhard. Wat het jy uit daardie ervaring geleer?`