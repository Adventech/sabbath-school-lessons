---
title:  Om die Woord met ander te deel
date:  13/08/2020
---

Goeie nuus behoort gedeel te word. Dink aan al die kere in jou lewe wat jy al met goeie nuus verras is. Dalk was dit jou verlowing of die geboorte van ’n kind, of ’n nuwe werk, of die koop van ’n nuwe motor of huis. Hoe dit ook al sy, jy was seker so opgewonde dat jy nie kon wag om ander daarvan te vertel nie. Dit is so lekker om ’n mens se vreugde met ander te deel. Tog is die heelbeste nuus om met ander te deel, die verhaal van Jesus. Wanneer jy bybelstudie doen, en dit jou tot dieper insigte aangaande die mens se verlossing in Christus Jesus bring, borrel ’n mens skoon oor van vreugde. Dan wil ’n mens iemand anders daarvan vertel. Let op Petrus se woorde, toe die destydse godsdienstige leiers die apostels se prediking in die wiele probeer ry het: “‘Wat ons betref, dit is onmoontlik om nie te praat oor wat ons gesien en gehoor het nie’” (Hand. 4:20, NAB).

“Skaars het ’n mens ’n oorgawe aan Christus gemaak of die begeerte pak jou om aan ander bekend te maak wat ’n kosbare vriend jy in Jesus ontdek het. Daardie reddende en heiligmakende waarheid kan jy dan [beslis] nie vir jouself hou nie. As ’n mens met die geregtigheid van Christus beklee word en oorloop van die vreugde oor die inwonende Gees, sal jy jou [definitief] nie kan beteuel nie” (Ellen G. White, Steps to Christ, bl. 78). In Romeine 1:14-16 skryf Paulus: “Teenoor Grieke sowel as nie-Grieke, teenoor wyse sowel as onverstandige mense is ek ’n skuldenaar. Vandaar die verlange van my kant om ook aan julle wat in Rome is, die evangelie te verkondig. Want ek skaam my nie oor die evangelie van Christus nie, want dit is ’n krag van God tot redding vir elkeen wat glo, eerste vir die Jood en ook vir die Griek” (OAB). Die apostel Paulus het nooit moeg geraak om sy bekeringsverhaal aan ander te vertel nie. Hy het oorgeloop van Jesus-vreugde. Vir hom was die blye boodskap inderdaad ’n blye boodskap – iets waaroor hy nie kon stilbly nie en eenvoudig aan ander moes oorvertel.

`Watter noodsaaklike beginsels aangaande die verkondiging van Gods Woord put ’n mens uit Jesaja 50:4, Prediker 3:1 en 2 Timoteus 4:2?`

Wanneer mens ’n oorgawe aan Christus en sy diens maak, sal Hy die geleenthede vir jou skep “om die regte woorde te gebruik,” en ook om op die regte oomblik te praat met diegene wat Hy ontvanklik gemaak het vir die Woord. In ons getuienis moet ons deurgaans by drie bybelse beginsels hou: Let op wat jy sê, hoe jy dit sê, en wanneer jy dit sê.

`Met wie is jy deesdae in kontak, en hoe kan jy ’n beter getuienis vir Christus teenoor daardie persoon/persone wees?`