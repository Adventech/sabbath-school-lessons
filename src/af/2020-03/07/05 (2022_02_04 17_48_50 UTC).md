---
title:  Die toepassing van God se Woord
date:  12/08/2020
---

Iemand het al bepaal dat daar meer as 3,000 beloftes in die Bybel is. Elkeen van daardie beloftes is die opregte wense van ’n liefdevolle God, ’n God wat “magtig is om oneindig meer te doen as wat ons bid of dink” en “wat deur sy krag… in ons werk” (Ef. 3:20, NAB). Deur die beloftes wat Hy maak, verbind God Hom natuurlik tot bepaalde handelinge. Hy stel homself onder verpligting ter wille van elke mens. Namate ons gelowig op sy beloftes aanspraak maak, en ander mense leer om dit ook te doen, sal gelowiges oorvloedige seëninge van Bo ontvang. Die apostel Paulus beklemtoon hierdie Godgegewe werklikheid in Romeine 8: “Hy het sy eie Seun nie gespaar nie, maar Hom oorgelewer om ons almal te red. Sal Hy ons dan nie al die ander dinge saam met Hom uit genade skenk nie?” (vers 32, NAB). Petrus verduidelik hoe hierdie belofte werk, deur te sê: “Sy Goddelike krag het ons alles geskenk wat ons nodig het om te lewe en Hom te dien” (2de Sendbrief, hfst. 1:3, NAB). Deur Christus se kruisdood, en sy oorwinning oor Satan en die magte en kragte van die bose, het Hy al die nodige hulpmiddels verskaf sodat die gelowige ’n vrome lewe gerigop geestelike dinge kan lei. Boonop belowe Hy ook om in ons basiese, stoflike behoefteste voorsien.

`Vergelyk 1 Johannes 1:7-9 en Filippense 4:13 en 19. Hierdie beloftes verskil tot ’n mate hemelsbreed van mekaar. Wat sê dit nogtans vir ’n mens, oor die karakter van God? Hoe het hierdie beloftes jou lewe geraak?`

Die beloftes in die pasgelese skrifgedeeltes verskil inderdaad van mekaar. Tog laat dit ’n mens met dieselfde indruk oor die soort wese wat God is. Dit toon dat God ’n God van liefde en vergifnis, met eindelose mag is; ’n koesterende God wat in ons basiese behoeftes voorsien. Uit hierdie beloftes put ons die versekering dat die Here vreeslik baie vir ons omgee.

`Lees Hebreërs 3:19 en hfst. 4:1-3, asook Matteus 13:58. Wat leer ons uit hierdie skrifgedeeltes oor die feit dat ’n mens geloof aan die dag behoort te lê?`

Die Bybel is vol van God se wonderlike beloftes. Wanneer ’n mens gelowig daarop aanspraak maak en dit glo omdat Jesus dit belowe het, word die seëninge wat dit meebring ook ons s’n. Dit is ’n gebrek aan geloof in God se vermoë om te doen wat in sy Woord belowe het, wat maak dat daardie beloftes nie behoorlik in ons lewens vervul word nie. Vra die Here om jou hierdie week te lei na iemand wat dringend moet hoor van die beloftes in Gods Woord en die hoop wat dit bring.