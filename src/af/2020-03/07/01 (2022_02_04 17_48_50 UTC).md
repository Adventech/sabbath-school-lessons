---
title:  Om die Woord met ander te deel
date:  08/08/2020
---

### Skrifverwysings vir hierdie week se les
Ps. 119:105, Jer. 23:29, Heb. 1:1-3, 2 Tim. 3:14-17, 1 Joh. 1:7-9, Pred. 3:1, asook 2 Tim. 4:2.

> <p>Geheueteks</p>
> “So sal my woord wees wat uit my mond uitgaan: dit sal nie leeg na My terugkeer nie, maar doen wat My behaag en voorspoedig wees in alles waartoe Ek dit stuur” (Jesaja 55:11, OAB).

Wanneer ons vir Christus getuig, praat ons oor Hom. Ons sou egter nie veel van Hom geweet het sonder die Bybel nie, of hoe? Om die waarheid te sê, sonder die Skrif sou ons nie veel van die groot stryd en die liefde van God; of van die geboorte, lewe, bediening, dood, opstanding en wederkoms van Jesus geweet het nie.  Die natuur getuig wel van God se mag en majesteit. Tog onthul dit nie die verlossingsplan nie. Deur die influistering van die Heilige Gees, besef ons weliswaar dat Jesus die “ware lig [is] wat elke mens verlig” (Joh. 1:9, NAB). Tog is die openbaring van die waarheid – via die Gees in ons binnenste – in ’n sekere sin beperk sonder die toeligting van die waarheid deur die Skrif. God se geskrewe Woord is die duidelikste en volledigste openbaring van Jesus, die lewende Woord. Hoewel die godsdienstige leiers van Jesus se tyd die Woord van God bestudeer het, het hulle die kernboodskap knaend misgekyk. Dit is waarom Jesus vir hulle gesê het: “‘Julle ondersoek die Skrif, omdat julle dink dat julle die ewige lewe daarin kry. En dit is juis die Skrif wat oor My getuig’” (Johannes 5:39, NAB). Waar die Skrif egter reg verstaan word, weerspieël elke bybelleerstelling die skoonheid van Jesus se karakter. Wanneer ons die Woord van God verkondig, is die hoofdoel egter nie om onsself reg en ander mense verkeerd te bewys nie, maar om deur elke faset van die waarheid wat ons oordra Jesus na vore te bring.

_* Bestudeer hierdie week se les as voorbereiding vir Sabbat, 15 Augustus._