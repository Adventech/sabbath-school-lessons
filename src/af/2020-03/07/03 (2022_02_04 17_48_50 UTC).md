---
title:  Die skeppende krag van die Woord
date:  10/08/2020
---

`Vergelyk Hebreërs 1:1-3, en hfst. 4:12, asook Psalm 33:6 en 9. Wat sê dit vir ’n mens oor die krag van Gods Woord?`

Die woord van God is ’n lewende woord (in alle opsigte van die woord, beide met ’n klein-en ’n hoofletter!). Dit is kragtig omdat dit gespreek word en dan dinge tot stand bring.

Die mens kan slegs oor bestaande dinge praat, maar die Here praat oor dinge wat nog nie bestaan nie, en skep hulle dan deur die mag van sy woord. Die dinge wat God spreek, is dus ook skeppend. Die letterlike woorde wat uit sy mond kom, is by magte om te skep sodra dit geuiter word.

In die skeppingsverhaal in Genesis 1 lees ’n mens herhaaldelik die sinsnede “toe het God gesê” (Gen. 1:3, 6, 11, 14, 20, 24, 26 en 29). God se uitsprake was so kragtig dat droë land te voorskyn gekom het. Ja, plante het opgekom, blomme het oopgegaan, vrugtebome het uitgespruit en welig gegroei, en selfs diere het te voorskyn gekom.  Die Klassieke Hebreeus het ’n fassinerende werkwoord wat op God se skeppende aktiwiteit dui: bara. In hierdie vorm dui die werkwoord op ’n Goddelike handeling, naamlik om iets uit niks te skep. Bara word dus slegs gebruik wanneer God die doener is. Met ander woorde: God is al een wat kan bara, en Hy doen dit deur die mag van sy gesproke woord.

Nie net het God die wêreld deur die mag van sy woord geskep nie, maar hou dit ook daardeur in stand en aan die gang. Dieselfde krag wat in die gesproke woord van God is, is ook in sy geskrewe Woord. Dieselfde Heilige Gees wat by die skepping betrokke was, was ook betrokke by die ingee van die Skrif. Die Gees is boonop ook teenwoordig wanneer ’n mens die Bybel lees of dit met ander deel. Die Woord van God het die vermoë om lewe te gee, lewens te verander, en in die lewe te roep. “Dieselfde skeppingskrag wat wêrelde in die lewe geroep het, is ook in die Woord van God te vinde. Hierdie Woord skenk krag. Dit is lewensgewend. Elke bevel daarin is ’n belofte, ’n belofte wat ’n mens aanvaar en kies om jou mee te vereenselwig, en wat lewe van die oneindige God bring. Dit transformeer ’n mens se aard en wese, en herskep jou van binne na die beeld van God” (Ellen G. White, Education, bl. 126). Namate ’n mens die beloftes in Gods Woord self begin verstaan, word jou lewe getransformeer; en namate ’n mens ander help om daardie wonderbaarlike beloftes te begryp, sal die Heilige Gees ook hul lewens verander.

`Stel jou dit voor: God het gespreek en dinge het tot stand gekom. Wat beteken dit? Wat sê hierdie wonderbaarlike feit vir ’n mens oor die mag van God? Waarom behoort hierdie waarheid oor God se skeppende mag die gelowige te bemoedig?`