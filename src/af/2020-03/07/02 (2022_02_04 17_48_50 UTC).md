---
title:  Versinnebeeldings van God se Woord
date:  09/08/2020
---

`Lees Psalm 119:105, Jeremia 23:29, Lukas 8:11 en Matteus 4:4. Watter vyf simbole word hier gebruik om die Bybel mee te versinnebeeld? Waarom dink jy is hierdie simbole gekies?`

Die onderskeie simbole wat in hierdie skrifgedeeltes gebruik word, beskryf die hooffunksies van die Woord. Wanneer ’n mens die Bybel met ander deel, verlig dit jou ganse lewe, m.a.w. dit is jou lewenslig. Jesus – “die lig van die wêreld” verdryf die duister van wanbegrip oor wie God is, en wat die aard van sy karakter is. Mense wat voorheen in donker doolhowe van mistasting vasgevang was, se denke en lewenspad word via die Bybel deur die Heilige Gees verlig. Volgens Jeremia is die Woord van God soos ’n hamer en vuur. Dit loog ons lewens van die onsuiwerhede van sonde en breek die skanse van hoogmoed om ons harte af. Wanneer ons ander help om die heerlikheid van Jesus in die Bybel raak te sien, word die skanse van die onboetvaardige hart omgegooi. Deur die vuur van Gods liefde word lewens van onsuiwerhede – van die selfsug, gierigheid, wellus en selfgesentreerdheid – geloog.

Die Woord van God word ook met ’n saadjie vergelyk. Die sleutel-eienskap van saad is dat dit lewensgewend is. Saad benodig natuurlik tyd om te groei. Die onderskeie saadjies neem nie ewe lank om te ontkiem nie. Net so, groei die saailinge nie teen dieselfde tempo nie. Die punt is: onder die regte omstandighede ontkiem die saad en bring lewe voort uit die grond. Wanneer ’n mens die saadjie van Gods Woord in ander se gedagtes en harte plant, sien jy nie altyd kitsresultate nie. Tog groei die saadjie stilletjies, op sy tyd, soos God dit beskik. Dit gebeur natuurlik net as die persoon in wie se hart dit geplant is, ag slaan op dieinfluisterende Gees. Dan sal dit uiteindelik ’n ryke oes vir Gods koninkryk voortbring.

Jesus vergelyk ook sy Woord met ’n heilsame kossoort, brood. Soos baie van ons reeds weet, is daar min dinge so versadigend, bevredigend soos lekker brood. Die Woord van God is versadigend, want dit stil die honger van die gees en voed die innerlike. Namate ’n mens die beloftes in die Woord met ander deel en hulle help om Jesus as die Woord te ontdek, word hul lewens radikaal verander. Dit gebeur vanweë die goedheid van God wathulle beleef, sy liefde wat hulle bekoor, sy onbeskryflike genade wat hulle verras, en syteenwoordigheid wat die innerlike versadig.

`Dink opnuut aan al die waarhede wat ons slegs deur die Bybel ken. Wat sê dit vir ’n mens oor die mate waartoe ons al die dinge wat ons daaruit leer, behoort tekoester?`