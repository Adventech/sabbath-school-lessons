---
title:  Hoe Jesus ander behandel het
date:  17/08/2020
---

Jesus se strewe was om die beste in mense na vore te bring. Selfs wanneer die omstandighede besonder uitdagend was, het Hy dit met grasie gehanteer. In Lukas 4:22 lees ’n mens: “Almal… was verwonderd oor die aangename woorde wat uit sy mond kom” (OAB) en in Johannes 1:17 voeg die geliefde dissipel by dat “die genade en die waarheid… deur Jesus Christus gekom [het]” (NAB). Hy het ‘n innemende benadering tot mense gehad. Sy ontfermende woorde het aanklank gevind in hulle harte en hulle ontvanklik vir Sy leer gemaak.

`Lees Matteus 8:5-10 en Markus 12:34. Watter woorde van hoop het Jesus gespreek teenoor twee ongewensde persone – ’n Romeinse hoofman oor honderd en ’n Joodse skrifgeleerde?`

Jesus se woorde aan die Romeinse hoofman oor honderd was ongelooflik rewolusionêr.

Dink net hoe verbaas dié beroepsoldaat oor Jesus se uitlating moes gewees het: my geloof oortref dié van die Jode? En wat het deur die Joodse skrifgeleerde se kop gegaan toe Jesus vir Hom sê: “Jy is nie vêr van die koninkryk van God af nie” (NAB). Jesus het inderdaad die vermoë gehad om die beste in mense na vore te bring. Wanneer dit by sieleredding kom, het ware komplimente ’n uitwerking soos min. Soek na die goeie in die mense om jou, en toon in woord en daad dat jy hulle waardeer.

`Vergelyk die volgende skrifgedeeltes – Jesaja 42:3, Kolossense 4:5 en 6, asook Efesiërs 4:15. Watter kernbeginsels put ’n mens uit hierdie teksverse, veral oor jou getuienis vir Christus en jou verhouding met die luisteraars van daardie getuienis?`

Wanneer ’n mens se woorde bemoedigend en deurweef is met barmhartigheid, het dit ’n positiewe uitwerking op ander. Let op Jesaja se profetiese woorde aangaande Jesus: Die geknakte riet sal Hy nie verbreek en die dowwe lamppit nie uitblus nie” (OAB). Met ander woorde, Jesus se barmhartigheid was van so ’n aard dat Hy nie babatjies in die geloof onnodiglik met sy woorde of gesindheid (houdings) seergemaak het nie. Hy was versigtig om nie die geringste vlammetjie van geloof te blus nie.

`Daar is wat ’n mens sê, en ook hoe jy dit sê. Waarom is laasgenoemde net so belangrik, of dalk selfs belangriker, as eersgenoemde? Let op die volgende stelling: “Die waarheid is die waarheid. Aanvaar dit of verwerp dit;  dit is nie onderhandelbaar nie.” Hoe voel jy daaroor? Wat is fout met hierdie ware stelling?`