---
title:  'Jesus se helende bediening: Deel 1'
date:  18/08/2020
---

Die Heiland se evangelisasie behels meer as net gememoriseerde toesprake en netjiesvoorbereide aanbiedings;  dit is net so veelvuldig en dinamies soos die lewe self. Daagliks kom ons in aanraking met mense wat allerhande behoeftes het – liggaamlik, verstandelik, emosioneel en geestelik – en Christus begeer om in daardie behoeftes te voorsien. Hy doen dit deur ons besorgheid oor ander se eensaamheid, pyn en smart; en ook deur ons belangstelling in mense se vreugdes, hoop en drome.

Jesus het die mense se tasbare behoeftes raakgesien en hulle daarmee gehelp, sodat hulle uiteindelik die grootste van alle behoeftes in hul lewens kon raaksien. Met “tasbare behoeftes” word eintlik daardie soort behoeftes bedoel wat mense reeds radeloos of hooploos laat; ook met die besef dat hulle nie self daardie probleem kan oplos nie. Byvoorbeeld, die besef dat ’n mens beslis moet ophou rook, gewig moet verloor, beter moet eet of stoom moet afblaas. Dit kan ook ’n behoefte aan kos, behuising of mediese dienste wees. Die behoefte aan gesins- of huweliksberading kan ook hierby ingesluit word.  Die grootste behoefte in die mens is egter die behoefte aan ’n boesemvriendskap met God, asook die persoonlike besef dat ‘n mens se lewe ’n ewige betekenis het. Versoening met God in ’n gebroke wêreld is die kernbehoefte van die mens.

`Lees die verhale van die verlamde man in Matteus 9:1-7 en van die vrou wat aan bloedvloeiing gelei het in Markus 5:25-34. Vir Jesus lei liggaamlike heling vanselfsprekend  tot ’n voorsiening in mense se grootste behoefte: die behoefte aan God. Watter aanduidings het ons in elke verhaal dat dit wel die geval is?`

Jesus se genesingsbediening het meer as net liggaamlike en emosionele heling behels. Jesus het begeer dat die mense wat Hy gehelp het, weer die soort heelheid moes ervaar voordat sonde gebrokenheid op aarde gebring het. Vir Hom was liggaamlike heling sonder geestelike genesing ’n halwe genesing. As die liefde van God ons sover bring om ander se liggaamlike en emosionele welstand te begeer, sal dit nog ’n dieper begeerte by ons wek om hulle geestelik gesond te wil sien, sodat diesulkes hier op aarde en eendag in die hiernamaals voluit kan leef. Neem in ag dat elkeen wat Jesus tydens sy aardse bediening genees het, uiteindelik te sterwe gekom het. So, benewens al die tasbare behoeftes wat hulle destyds gehad het, was hul behoefte aan ewige dinge eintlik die grootste, nie waar nie?

`Watter soort projekte kan die kerk loods om in die plaaslike gemeenskap se behoeftes te voorsien en sodoende te toon dat ons werklik omgee? Dink ’n bietjie aan die mense in jul plaaslike gemeenskap. Wat doen die gemeente om ’n verskil in daardie mense se lewens te maak?`