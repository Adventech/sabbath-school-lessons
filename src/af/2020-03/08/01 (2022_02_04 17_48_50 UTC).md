---
title:  Om te dien soos Jesus gedien het
date:  15/08/2020
---

### Skrifverwysings vir hierdie week se les:
Matt. 5:13 en 14, Fil. 2:15, Mark. 12:34, Ef. 4:15, Matt. 4:23-25, asook Matt. 25:31-46.

> <p>Geheueteks</p>
> “En toe Hy die skare sien, het Hy innig jammer gevoel vir hulle, omdat hulle moeg en uitgeput was, soos skape wat geen herder het nie” (Matteus 9:36, OAB).

Jesus was opreg besorg oor ander. Hul sorge en behoeftes was belangriker as sy eie. Sy lewe het dus om mense gedraai en sy bediening was een van tedere medelye. Hy het in die liggaamlike, verstandelike en emosionele behoeftes van die mense om Hom voorsien, met die gevolg dat hulle ontvanklik was vir die geestelike waarhede wat Hy geleer het. Jesus se genesing van melaatses, blindes en dowes; Sy bevryding van besetenes; die wyse waarop Hy die hongeres gevoed het, en Sy versorging van die behoeftiges – dit alles het mense se harte geroer en hulle lewens verander.

Ten aanskoue van Jesus se opregte omgee vir ander, wou hulle hoor wat Hy te sê gehad het. “Christus se benadering is die enigste manier om ware sukses in sieleredding te behaal. Die Verlosser het tussen mense verkeer, soos een wat hul welstand begeer het. Hy was hulle openlik simpatiekgesind en het in hul behoeftes voorsien. Op dié wyse dan het Hy hul vertroue gewen. Eers daarna het die roeping gekom: ‘Volg My’” (Ellen G. White, The Ministry of Healing, bl. 143). Jesus het besef dat die mensdom ’n diepe behoefte het: om die evangelie in praktyk te sien. Dit was net so belangrik as die verkondiging van die evangelie. Om die vergestalting van Jesus- én naastediens-gerigtheid te wees, is ’n kragtige bewys vir die dinge wat ’n mens sê. Dit verleen geloofwaardigheid aan jou persoonlike getuienis vir Christus.

_*Bestudeer hierdie week se les as voorbereiding vir Sabbat, 22 Augustus._