---
title:  'Jesus se helende bediening: Deel 2'
date:  19/08/2020
---

`Lees Matteus 4:23-25 en hfst. 9:35. Watter drieledige benadering vorm die grondslag van Christus se bediening? Hoe het Hy in mense se behoeftes voorsien en watter uitwerking het dit op hul lewens gehad?`

Jesus het ’n drieledige bediening gehad – ’n kombinasie van onderrig, prediking en genesing – waardeur Hy ewige beginsels aan die mensdom deurgegee het sodat elkeen ’n betekenisvolle en doelgerigte lewe kan lei. Jesus het immers gesê: “‘Ek het gekom sodat hulle die lewe kan hê, en dit in oorvloed’” (Joh. 10:10, NAB). Sy bediening was openbarend, van genade in oorvloed. Jesus het juis gekom dat ons lewens van “oorvloed” kan lei – in die teenswoordige bestel en in die ewige bestel wat vir ons voorlê.

`Lees Markus 1:32-39. Hier sien ’n mens hoedat Jesus heeldag lank die siekes genees en demone uitgedryf het. Die volgende oggend, na Jesus eenkant stiltetyd gehou het, sak nog siek mense op Hom toe. Dit was ’n magdom mense. Dan lees ’n mens dat Hy meteens daardie plek verlaat om na ’n ander stad te gaan. Hoekom het Hy nie die genesings op die tweede dag voortgesit nie? Let op die redes wat Hy in verse 38 en 39 verstrek.`

Hierdie is ’n besonder insiggewende verhaal. Die een dag genees Jesus die skare siek mense wat na Hom toe kom, en die volgende dag verlaat Hy daardie plek sonder om die nuwe aankomelinge, wat Hom ook wou spreek of deur Hom genees wou word, te help. Sy rede vir dié besluit? – Hy het eintlik aarde toe gekom om die evangelie te verkondig. Dit wil sê, Jesus het nie hierheen gekom om skouspelagtige genesings te verrig nie. Hy was die Seun van God, op ’n spesiale verlossingsending. Jesus se grootse uitgangspunt was dus nie om slegs liggaamlike siekte te genees nie. Sy vurige begeerte was dat mense die ewige lewe – die gawe wat Hy hulle aangebied het – moes ontvang. Jesus het ook pertinent genoem wat die doel van sy eerste koms was: “Want die Seun van die mens het gekom om te soek en te red wat verlore was” (Luk. 19:10, OAB). Elke genesing was inderdaad ’n verligting van pyn, maar was ook ’n geleentheid om God se karakter te openbaar en om aan daardie persoon die ewige lewe te bied.

`Kan ’n siek of ’n arm persoon die lewe in oorvloed waarvan Jesus hier praat, beleef? Het Jesus die mense van sy tyd iets dieper as liggaamlike genesing gebied? Op watter praktiese maniere kan ons mense na geestelike waarhede lei deur in hulfisieke en emosionele behoeftes te help voorsien?`