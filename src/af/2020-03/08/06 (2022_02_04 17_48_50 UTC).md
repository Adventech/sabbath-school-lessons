---
title:  Wat vir Jesus saak maak
date:  20/08/2020
---

Jesus se boodskap aan sy dissipels in Matteus 24 is ’n mengsel van gebeure, deels aangaande die verwoesting van Jerusalem en deels aangaande eindtydgebeure. Daarna vertel Hy drie gelykenisse oor die eindtyd, in hoofstuk 25. Met hierdie gelykenisse beskryf Jesus, in breë trekke, hoe gelowiges is wat waarlik op sy wederkoms wag. Hier sien ’n mens wat vir Jesus – en nie vir die wêreld nie – saak maak. Die gelykenis van die tien maagde beklemtoon die noodsaaklikheid van ’n opregte en egte Geesvervulde lewe. In die gelykenis oor die tien talente kom die onontbeerlikheid van rentmeesterskap oor ons Godgegewe talente onder die loep. Die gelykenis van die skape en die bokke toon weer dat ware Christenskap die daaglikse bediening van diegene om ’n mens behels.

`Lees Matteus 25:31-46. Hoe beskryf Jesus ware Christenskap hier? Maak ’n lys van die soort dinge wat ’n ware Christen doen.`

Hierdie gelykenis gaan oor die voorsiening in mense se tasbare, fisiese behoeftes, ’n aspekwat beslis nie verwaarloos behoort te word nie. Maar steek daar nie iets dieper in hierdie bediening aan die behoeftiges waarvan Jesus hier praat nie? Daar is immers ’n ongesproke honger en dors na Jesus in die mens, ’n dieper behoefte wat na vervulling smag (Joh. 6:35 en hfst. 4:13 en 14). Ons is almal vreemdelinge totdat ’n mens natuurlik jou ware identiteit in Christus ontdek (Ef. 2:12, 13 en 19). Ons is almal geestelik naak totdat ’n mens met die geregtigheid van Christus beklee word (Op. 3:18, en hfst. 19 verse 7 en 8).

Die Ou Testamentiese profete beskryf dikwels die ongeredde mens as een wat ongeneeslik siek is (Jes. 1:5, Jer. 30:12-15). Die sondesiekte is gewoonlik fataal, maar volgens die profeet is daar wel ’n kuur. “Ek sal jou gesond maak, jou wonde genees, sê die Here” (Jer. 30:17, NAB). Jesus is die kuur vir die lewensbedreigende siekte in die hart van die mens. Die gelykenis van die skape en die bokke is ’n vermaning: dat ons in die tasbare behoeftes van die mense om ons moet voorsien. Tog het dit ’n dieper betekenis. Dit is die verhaal van Christus wat in die diepste hartsbehoefte van die mens voorsien, en is ook sy uitnodiging om saam met Hom te werk ter bediening van die mense om ons. Deur selfgerigte lewens te leien die fisiese, verstandelike, emosionele en geestelike behoeftes van ander te verwaarloos,stel ’n mens jou ewige lot in gevaar. In dié gelykenis word diegene wat hul lewens aan ander gewy het deur die Here geloof. Hulle beërwe die ewigheid. Daarenteen word diegene wat egosentriese lewens gelei het – wat eiebelang nagejaag en hulle nie aan ander se behoeftes gesteur het nie – deur die Here verdoem.