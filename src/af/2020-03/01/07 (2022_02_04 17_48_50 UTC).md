---
title:  Vir verdere studie
date:  03/07/2020
---

Lees Ellen G. White se “God’s Purpose for His Church” (bl. 9-16 in The Acts of the Apostles, en bl. 822-828 in The Desire of Ages). Die Nuwe Testamentiese kerk het byna haar ware bestaansrede uit die oog verloor. Ellen G. White beskryf dié dreigende gevaar soos volg: “Die vervolging wat die kerk in Jerusalem te beurt geval het, het die verkondiging van die evangelie in die stad [eintlik] ’n hupstoot gegee. Sieleredding het dus hoër hoogtes bereik. Tog het dit tot ’n nuwe gevaar gelei – dat die dissipels te lank daar sou vertoef, en dat hulle van die Heiland se opdrag om die evangelie wêreldwyd te verkondig, sou vergeet. Dat ’n mens krag ter teëstaan van die bose uit [volgehoue] en passievolle naastediens put, is iets wat hulle algaande uit die oog verloor het. Hulle hooftaak, het hulle gemeen, was om die kerk in Jerusalem teen ander se teëkanting te beskerm. Pleks van nuwe bekeerlinge leer om die evangelie uit te dra, was hulle byna gereed om gesamentlik agteroor te sit, en veels te opgemaak met hul vorige prestasies” (The Acts of the Apostles, bl. 105).

**Vrae vir bespreking**:

`1. Kyk mooi na die Ellen G. White-aanhaling hierbo, veral na die laaste sin. Waarom moet ons vandag steeds teen hierdie gevaar waak? Waarom is dié houding so vreeslik verkeerd – selfs ’n tragedie – inaggenome die reuse taak wat aan ons toevertrou is? `

`2. Waarom dink jy eindig elke Evangelie met dieselfde opdrag? Lees Matteus 28:18-20, Markus 16:15 en 16, Lukas 24:46-49, asook Johannes 20:21. Wat het hierdie opdrag vir die eerste-eeuse gelowiges beteken? En wat van ons, die hedendaagse gelowiges? `

`3. Kan getuienis en naastediens ooit ’n plaasvervanger vir ware geestelikheid word? Indien wel, hoe so? Hoe gemaak om nie daardie denkfout te maak nie? `

`4. Let op almal se antwoorde op die vraag aan die einde van Dinsdag se les, oor hoe getuienis en naastediens jou persoonlike wandel met Christus beïnvloed het. Watter lesse het jy geleer wat vir jou medegelowiges tot nut kan wees? Watter benaderings kan jy aanbeveel en watter moet liefs vermy word? Bespreek hierdie dinge tesame. `

`5. Bepeins die wonderbare feit dat God elkeen van ons persoonlik liefhet. Hoe verstaan jy dit? Hoe behoort dié waarheid – wat sekerlik die belangrikste feit in die ganse heelal is – jou lewe te beïnvloed? `