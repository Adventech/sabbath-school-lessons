---
title:  Om Jesus te verbly
date:  29/06/2020
---

Vra mense jou soms: “Hoe gaan dit met jou vandag?” of “Gaan dit werklik GOED met jou?” Wat as ’n mens dié soort vrae aan God sou rig? “Here, hoe gaan dit met U vandag?” Wat dink jy sou Sy antwoord wees? Moontlik soos volg: “Sleg. Baie sleg. My hart pyn ten aanskoue van ’n duisend vlugtelingkampe, kampe vol kinders wat koud kry, kinders wat honger het en kinders wat huil van pure verdriet. Die strate van die wêreld se mees digbevolkte stede het ek bewandel, en oor die lot van die haweloses en behoeftiges geween.

My hart is flenters oor mishandelde vroue en verskrikte kinders wat as seksslawe verkoopword. Die vernietiging wat oorlog bring, die verwoesting wat natuurrampe saai, het Ek aanskou; ook die pyn en angs van siektes, dié wat aftakel en doodmaak.” Op dié antwoord sou ’n mens kon vra: “Maar, Here, is daar dan iets wat U hart bly maak? Iets wat U vreugdevol stem? Iets wat U laat jubel?”

`Lees Lukas 15:6, 7, 9 en 10; asook verse 22 tot 24 en 32. Hoe eindig die onderskeie gelykenisse en wat sê dit telkens vir ons oor die Here?`

Met elke verlorene wat gevind word, vier die hemel fees. In ’n wêreld vol siekte, rampe en die dood kan ons die Here se hart bly maak deur die blye boodskap – die goeie verlossingsnuus – met ander te deel. Een van die grootste beweegredes vir die verkondiging van Christus se liefde is die wete dat ons getuienis die Here groot vreugde bring. Elke keer wat ons Sy liefde aan ander openbaar, verbly die hemelskare hulle.

`Lees Sefanja 3:17. Hoe reageer die Here wanneer ons sy reddende genade aanvaar?`

`Stel jou dit voor: as gevolg van jou getuienis aanvaar iemand – ’n man of ’n vrou of ’n seun of ’n dogter – vir Jesus as sy of haar persoonlike Saligmaker. Jesus verheug Hom daaroor. Die ganse hemelskare trek los en sing ’n verruklike loflied, met ons magtige Verlosser wat by hulle aansluit om daardie bekeerling en sy of haar besluit te vier. Wat is meer lonend, meer vervullend, as die wete dat jou getuienis die Here se hart bly maak, en dit in ’n wêreld vol hartseer en pyn?`