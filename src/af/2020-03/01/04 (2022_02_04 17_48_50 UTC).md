---
title:  Gee, en groei in Christus
date:  30/06/2020
---

Let op die Dooie See se ligging. Teen ongever 423 meter onder seevlak is dit die laagliggendste see op aarde. Die Jordaanrivier vloei uit die See van Galilea en kronkel afwaarts, al die pad deur die Jordaanvallei, totdat dit doodloop in die Dooie See. Dit het ’n warm en droë klimaat, met intense sonlig en in ’n woestynagtige landstreek. Dit beteken dat water uiters vinnig daar verdamp. Aangesien die Dooie See se sout- en mineraalinhoud 33.7 persent is, kan bitter min in die water oorleef. Daar is geen vis of plante nie, net mikrobes en bakterieë wat op die bodem leef.  In die geloofslewe is dit ook so: as God se genade invloei in ’n mens se lewe, maar nie na ander mense uitvloei nie, stagneer jy – totdat jy geestelik dood is. As Christen wil ’n mens nie so leef nie.

`Lees Johannes 7:37 en 38, en Lukas 6:38. Wat gebeur outomaties met diegene wat wel die verkwikkende lewenswater van Christus aanstuur, m.a.w. met diegene wat die teenoorgestelde van ‘n “Dooie See-Christen” is?`

“God kon sy doelstelling – om sondaars te red – sonder ons hulp bereik het. Ons moet egter [aktief] aan die verlossingsplan deelneem ten einde ’n Christosentriese karakter te ontwikkel. As ons die vreugde van Christus deelagtig wil word – naamlik om te sien hoe mense deur sy soenoffer verlos word – moet ons deel van Jesus se pogings ter redding van ons medemens wees” (Ellen G. White, The Desire of Ages, bl. 142).

“Diegene wat oorwinning [oor sonde] begeer, moet uit ’n lewe van afsondering gebring word. Al wat [egter] hierdie ommeswaai kan meebring, is om daadwerklik by sieleredding betrokke te raak” (Ellen G. White, Fundamentals of Christian Education, bl. 207).

Ons groei namate ons vir ander vertel van die dinge wat Christus in ons lewens vermag het. Inaggenome alles wat ons deur ons verbondenheid met Christus ontvang het, is dit werklikwaar die laagste vorm van selfsug om nie God se groot genadegawe met ander te deel nie, of hoe? Wat meer is, as ’n mens versuim om jou geloof met ander te deel, sal jy as Christen gewis stagneer en soos die Dooie See word.

`Dink aan jou Christelike getuies, hoe jy saam met mense bid en in ander sebehoeftes voorsien. Hoe ervaar jy jou pogings tot sieleredding? Het dit ’n verskilin jou eie geloofslewe en in jou wandel met God gemaak?`