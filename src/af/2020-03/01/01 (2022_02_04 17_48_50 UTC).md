---
title:  Waarom getuig?
date:  27/06/2020
---

### Skrifverwysings vir hierdie week se studie
Jak. 5:19, 20; Luk. 15:6; Sef. 3:17; Joh. 7:37, 38; 1 Tim. 2:3, 4; 2 Kor. 5:14, 15.

> <p>Geheueteks</p>
> “So is dit goed en aanneemlik vir God, ons Verlosser, wat wil hê dat alle mense gered word en tot kennis van die waarheid kom” (1 Tim. 2:3 en 4, NAB).

Dat elke kosbare mens op sy liefde sal reageer, sy genade sal aanvaar, deur sy Gees getransformeer sal word, en vir die koninkryk gered sal word – dít is God se grootse verlange. Ons verlossing is waarna Hy smag. Sy liefde versit alle grense. Sy genade is onmeetbaar groot. Sy medelye ken geen einde nie. Sy vergifnis is onuitputbaar. Sy krag en mag is oneindig. Daarenteen dring die heidense afgode op allerhande offerandes aan, en dit terwyl die lewende God die grootste soenoffer ooit gebring het. Hoe groot ons begeerte na verlossing ook al is, God se begeerte na ons verlossing is altyd groter. “Want dit is goed en aangenaam voor God, ons Verlosser, wat wil hê dat alle mense gered word en tot kennis van die waarheid kom” (1 Tim. 2:3, 4, OAB). Sy hartsverlange is jou en my verlossing.

Om vir Jesus te getuig is om van Jesus te getuig. Hy is die hoofsaak van ons getuienis. Ons getuig oor die dinge wat Hy ter wille van ons verlossing gedoen het, oor hoe Hy ons lewens verander het. Ons getuig ook oor die wonderlike waarhede in sy Woord, waarhede wat vir ons sê wie Hy is en wat die skoonheid van sy karakter openbaar. Hoekom moet ons getuig? – wonder party gelowiges. Wanneer ’n mens egter verstaan wie Jesus is, en jy die wonders van sy genade en die krag van sy liefde ervaar het, kan jy nie stilbly nie. Waarom moet ons getuig? Die antwoord is eenvoudig: wanneer mens uiteindelik ’n medewerker in God se verlossingsplan geword het, beleef jy ’n nuwe soort vreugde – om te sien hoe mense deur God se genade gered en deur sy liefde getransformeer word.

_*Bestudeer hierdie week se les as voorbereiding vir Sabbat, 4 Julie._