---
title:  Liefde as dryfveer
date:  02/07/2020
---

In hierdie week se les het ons die vraag beantwoord: “Waarom getuig?” Wat ons ontdek het, is dat deelname aan God se groot reddingspoging ten bate van die mensdom ’n bron van vreugde is, en dat ’n mens daardie vreugde ervaar namate jy jou geloof met ander deel. Om van sy liefde te getuig, skep meer geleenthede vir mense om die verlossingsboodskap te hoor en te aanvaar. Dit gebeur omdat die genade en waarheid van die Here deur ons getuienis vir hulle duideliker word.

Terselfdertyd is getuienis ook een van die maniere waarop die Here innerlike groei by die gelowige stimuleer. Die versuim om vir ander te vertel wat Christus vir jou gedoen het, en ook die nalaat van naastediens, pers die lewe uit ware geestelikheid.  Getuienis bring ’n mens egter in voeling met die Vaderhart, met die God wat begeer dat die ganse mensdom gered moet word. Deur vir Christus te getuig, toon ’n mens jou gehoorsaamheid aan sy opdragte en voorskrifte. In vandag se les bekyk ons die groot beweegrede vir getuienis.

`Lees 2 Korintiërs 5:14 en 15, asook verse 18-20. Wat was Paulus se rede vir die deurmaak van allerhande beproewinge, verdrukking, moeilikhede en swaarkry ten einde die evangelie te verkondig? Hoe kan hierdie beweegrede ook ons beweegrede vir ons diens aan Christus word?`

Liefde was Paulus se groot beweegrede. Liefde is die dryfveer wat ’n mens tot dinge in staat stel wat jy daarsonder nie sou kon vermag nie. Let op die apostel se woorde: “Die liefde van Christus dring ons” (NAB). Hier roer hy ’n ewige waarheid aan. Die woordjie dring beteken “om ’n weg te baan” en ook “om te dwing, te noodsaak of te verplig” (Verklarende Afrikaanse Woordeboek, Labuschagne & Eksteen 2010). Die liefde van Christus het Paulus se dade en sy getuienis aangedryf en gerig. Onverskrokke, koersvas en doelgerig het hy die verlossingsplan met die Mediterreense mense van die Nuwe Testamentiese era gedeel. “Liefde moet in ’n mens se binnenste leef. ’n Ware Christen se beweegrede spruit uit sy [of haar] diepe en opregte liefde vir die Meester. Dit skiet wortel in die hart en bring ’n onbaatsugtige medelye vir jou medemens voort” (Ellen G. White, The Adventist Home, bl. 425). Wanneer ’n mens terdeë besef watter ongelooflike opoffering Christus vir elkeen opaarde gemaak het, oorweldig die liefde van Christus jou. Dit noop ’n mens om aan ander te vertel wat Hy alles vir jou gedoen het.

`Die einste God wat die ganse skepping – die hemelruim; die ganse kosmos; die sterre en sterrestelsels, en ander wêrelde; asook die engeleskare – voortgebring het, het ook ter wille van die mens aan die kruis gesterf. Behoort hierdie verbasingwekkende waarheid dan nie ’n liefde vir God asook ’n begeerte om ander daarvan te vertel, by ons aan te wakker nie?`