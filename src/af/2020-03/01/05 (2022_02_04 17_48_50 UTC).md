---
title:  Getrou aan Christus se opdrag
date:  01/07/2020
---

Lojaliteit aan Christus vereis ’n verbintenis tot die uitleef van sy wil. Dit vereis gehoorsaamheid aan sy voorskrifte en opdragte. Uiteindelik is die ware gelowige se lewe in pas met die Meester se lewe – ’n lewe gewy aan sieleredding. Om in pas met Hom te wees, beteken dus dat ons voorkeur gee aan alles wat by Jesus voorrang geniet.

`Lees 1 Timoteus 2:3 en 4, asook 2 Petrus 3:9. Wat sê hierdie skrifgedeeltes vir ons oor die hart van God? Wat geniet voorkeur in sy lewe?`

God is passievol oor sieleredding. Niks is meer belangrik vir Hom as dit nie. Dit is sy opregte begeerte dat “alle mense gered word en tot kennis van die waarheid kom” (1 Tim. 2:4, NAB). Hy “wil nie hê dat sommige moet vergaan nie, maar dat almal tot bekering moet kom” (2 Pet. 3:9, OAB). Met betrekking tot dié skrifgedeelte wys die SDA Bible Commentary op die Griekse woord wat in Afrikaans as “hê” vertaal word – boulomai – en dui op die begrip “ingesteldheid” d.w.s. ‘om te hê’ of ‘om te begeer.’” Daarna maak die bybelkommentaar ’n interessante opmerking oor die woordjie maar. Die Koinegrieks vir “maar” is natuurlik alla. In hierdie teksvers word dit gebruik “om ’n [bepaalde] kontras uit te lig – tussen ’n wanopvatting oor die aard en wese van God [en die korrekte opvatting]; naamlik dat Hy Hom kan vereenselwig met party se ondergang, enersyds [die wanopvatting], en die begeerte dat almal gered moet word, andersyds [wat die korrekte siening is]” (die SDA Bible Commentary, vol. 7, bl. 615). Aan elke gelowige gee Christus die opdrag, dat ons by sy reddingspoging moet aansluit deur getuies van sy liefde, genade en waarheid te wees. Hierdie opdrag tot deelname is ’n uitvloeisel van sy begeerte dat die ganse mensdom gered moet word.

`Lees Handelinge 13:47 en vergelyk dit met Jesaja 49:6. Op wie was hierdie skrifgedeelte aanvanklik van toepassing? Hoe gebruik die apostel dit hier in Handelinge?`

Somtyds het Ou Testamentiese profesie meer as een toepassing. Hier neem die apostel byvoorbeeld ’n profesie wat eintlik op Israel van ouds betrekking gehad het, en in ’n profetiese sin op die Messias (lees Jes. 41:8, Jes. 49:6 en Luk. 2:32), en pas dit op die Nuwe Testamentiese kerk toe. Versuim om Christus se opdrag uit te voer of om dit as minder belangrik af te maak, kom dus daarop neer dat die kerk haar bestaansrede ondermyn en faal in haar profetiese roeping op aarde.

`Die kerk – en ook die plaaslike gemeente – kan so selfbehep raak dat sy haarbestaansrede en doel uit die oog begin verloor. Tot watter ander gevare lei dit?`