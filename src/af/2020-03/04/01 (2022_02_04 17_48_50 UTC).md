---
title:  'Gebedskrag: Voorbidding vir ander'
date:  18/07/2020
---

### Skrifverwysings vir hierdie week se studie
Op. 12:7-9, Ef. 6:12, Heb. 7:25, Ef. 1:15-21, Dan. 10:10-14, 1 Joh. 5:14-16.

> <p>Geheueteks</p>
> “Bely julle sondes eerlik teenoor mekaar en bid vir mekaar, sodat julle gesond kan word. Die gebed van ’n gelowige het ’n kragtige uitwerking” (Jakobus 5:16, NAB).

Die Nuwe Testamentiese gelowiges het vanweë ’n diepe behoefte graag gebid. “Nadat hulle gebid het, het die plek waar hulle bymekaar was, geskud. Hulle is almal met die Heilige Gees vervul en het met vrymoedigheid die Woord van God verkondig” (Hand. 4:31, NAB). Kyk wat gebeur hier: die dissipels bid, beleef die uitstorting van die Heilige Gees, en evangeliseer toe vreesloos en met vrymoedigheid.

Hier het ons ’n direkte verband tussen die dissipels wat bid, die uitstorting van die Gees, en die kragtige verkondiging van Gods Woord. “Die dissipels… het nie net gebid om self geseën te word nie. Sieleredding was vir hulle ’n gewigtige saak. Die dissipels het besef dat die evangelie aan die ganse wêreld gebring moet word, en daarom het hulle gebid dat God die krag wat Christus belowe het aan hulle sou stuur” (Ellen G. White, The Acts of the Apostles, bl. 37). Wanneer ’n mens tot God in gebed gaan en vir ander bid (m.a.w. wanneer jy voorbidding doen), werk God in die harte van die bidder. So bring Hy jou nader aan Hom en skenk ’n mens goddelike wysheid om diesulkes vir die koninkryk te bereik (Jak. 1:5). Wat meer is, Hy werk op ’n kragtige wyse in die lewe van diegene vir wie jy bid. Hy doen dit ongesiens en op maniere wat ’n mens nie eers verstaan nie, en trek hulle na Hom toe (1 Joh. 5:14-17).

_*Bestudeer hierdie week se les as voorbereiding vir Sabbat, 25 Julie._