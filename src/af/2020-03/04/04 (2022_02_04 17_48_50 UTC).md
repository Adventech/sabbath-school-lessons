---
title:  Paulus se voorbidding
date:  21/07/2020
---

Voorbidding – d.w.s. om namens, en vir, ander te bid – is ’n bybelse begrip. Neem in ag dat Paulus tydens sy sendingreise heelwat gemeentes op die been help bring het. Dit is vir die bekeerlinge by dié gemeentes dat die apostel gereeld gebid het. Volgens hom het gebed ’n uitwerking gehad. Dinge het gebeur wat nie daarsonder moontlik was nie. Hoewel Paulus dikwels vêr van sy geliefdes in Christus was, het hy besef dat hulle deur wedersydse gebed saamgesnoer kon word.

`Lees Efesiërs 1:15-21. Gebruik die lyntjies hieronder en maak ’n lys van al die dinge wat Paulus vir die Here gevra het om vir die Efesiërs te doen. Paulus het ook vir ietsspesifieks gevra. Wat was dit?`

Paulus se voorbidding vir die Efesiërs is besonders. Hy bid dat hulle wysheid en geestelike onderskeidingsvermoë sal ontvang, asook insig in die waarheid en die hoop op die ewige lewe. Hy bid ook dat hulle die krag en mag van die Here op ’n daadwerklike wyse sal ervaar. Paulus vra hierdie dinge vanweë God se almag. Hy het immers vir Jesus uit die dood opgewek, ’n gebeurtenis wat die grondslag van die Efesiërs se hoop op die ewige lewe in Christus is. Paulus sluit sy gebed af – ’n gebed wat hy hier op skrif stel en aan die Efesiërs rig – deur gemeentelede aan “die rykdom van die heerlikheid” en aan “sy erfdeel onder die heiliges” te herinner. Vir die gelowiges in Efese was dit seker vreeslik bemoedigend om te hoor dat Paulus vir hulle bid, en ook waaroor hy gebid het.

`Lees Filippense 1:3-11 en let op die trant van sy gebed. Gestel jy was ’n lid van die gemeente in Filippi en julle ontvang ’n brief soos dié van Paulus, waarin hy nie net noem dat hy vir julle bid nie, maar ook die inhoud van daardie gebede bekend maak. Hoe sal jy daaroor voel, en hoekom? Van watter beloftes maak Paulus melding in sy skrywe? Tog sluit hy ook bepaalde vermanings in. Waarteen maan hy?`

Hier het ons van die mees besielende en bemoedigende woorde in die Bybel. Dit is propvol beloftes. Hier is ook beroepe op die gelowige om met die liefde, kennis en onderskeidingsvermoë van God gevul te wees – alles dinge wat kom deur ’n persoonlike wandel met Jesus – sodat ons alles kan wees wat God begeer ons in Jesus moet wees.