---
title:  'Jesus: Die magtige Middelaar'
date:  20/07/2020
---

`Lees Lukas 3:21, 5:16 en 9:18. Wat leer ons uit hierdie teksverse oor die verband tussen Jesus se gebedslewe en die doeltreffendheid van sy werk tydens sy aardse sending?`

Die lewe wat Jesus gelei het, was een van voortdurende gesprekvoering met die Vader. Ten tye van sy doop, toe Hy sy Messiaanse sending van stapel gestuur het, het Hy gebid vir die nodige krag om reg aan die wil en woord van God te laat geskied. So ontvang Hy dus die nodige krag om die Vader se wil te doen en om die taak wat vir Hom voorlê, te volvoer. Hetsy by die voeding van die 5,000 of die genesing van die melaatse man of die bevryding van ’n besetene – het Jesus maar al te goed geweet: in die stryd tussen goed en kwaad is gebed ’n magtige wapen om die bose te verdryf. Gebed is die hemelse manier om ons hulpeloosheid in verbinding met God se almag te bring. Deur gebed word die innerlike na God gevoer, na die enigste wese wat die harte kan aanraak van diegene vir wie ons voorbidding doen.

`Lees Lukas 22:31-34 en Hebreërs 7:25. Watter versekering het Jesus aan Petrus gegee om Hom vir die versoekings wat hom aanstons te beurt sou val, voor te berei? Watter versekering ontvang ons, as moderne gelowiges, te midde van versoeking?`

Diegene wat sukses met sieleredding behaal, is mans en vroue van gebed. Petrus was in Jesus se gebede. Boonop het Hy aan Petrus die versekering gegee: Ek bid vir jou in die uur van jou grootste versoeking. Satan het al te goed verstaan wat Petrus se potensiaal was, dat hy ’n deuslaggewende rol in die uitbreiding van Gods koninkryk sou speel. Derhalwe het hy alles in sy vermoë gedoen om Petrus se opbouende invloed onder die eerste gelowiges te vernietig. Ten spyte van die versoeking waarmee die dissipel te kampe gehad het, het Jesus nietemin vir Petrus gebid – en sy gebede is verhoor. Dit is voorwaar opwindende nuus, om te hoor en te weet dat die Verlosser vir ons ook bid! Hy nooi ons ook om saam met Hom voorbidding te doen, om vir ons medemens in te tree en hulle sodoende voor die troon van genade te bring.  Om in gebed te volhard, is ook ’n belydenis – dat ons te midde van ons uitreikpogings na die persoon vir wie ons bid, totaal van God afhanklik is.

`Vir wie bid jy op die oomblik? Waarom is dit so belangrik om nooit op te gee nie,hoe moeilik die situasie ook al mag wees?`