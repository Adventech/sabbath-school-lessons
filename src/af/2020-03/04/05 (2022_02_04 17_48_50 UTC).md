---
title:  Magte wat die mens nie kan sien nie
date:  22/07/2020
---

Voorbidding is ’n magtige wapen in hierdie stryd tussen goed en kwaad, ’n stryd wat ons sommer kortweg “die groot stryd” noem. Die kom veral duidelik na vore in Daniël 10.

Jy onthou seker dat Jeremia die Babiloniese inval en ’n 70 jaar lange ballingskap vir die Joodse volk voorspel het. Daniël was op ’n gevorderde leeftyd toe hierdie tyd veronderstel was om tot ’n einde te kom. Die profeet was egter bekommerd. Dit het nie juis gelyk of Jeremia se woorde bewaarheid gaan word nie. Die Jode was steeds in Babilon. Babilon is reeds deur die Mede en die Perse verower, en tog duur die Jode se ballingskap voort. So besluit Daniël dan om drie weke lank te vas en te bid. Hy gaan op sy knieë en doenvoorbidding vir die volk. Toe, na afloop van die vastyd, verskyn daar ’n engel aan hom.

`Lees Daniël 10:10-14. Wanneer is Daniël se gebede verhoor? Hoekom dié tydelike vertraging?`

Hierdie skrifgedeelte is besonder fassinerend. Kom ons identifiseer egter eers die personena wie Daniël hier verwys, ten einde hiervan sin te maak. Wie is “die vors van die koninkryk van die Perse?” Beslis nie Kores nie (wat die koning van die Persiese Ryk was). Hierdie sinsnede dui waarskynlik op Satan. Jesus het hom immers “die owerste van hierdie wêreld” genoem (Joh. 12:31 en 14:30, NAB en OAB), en Paulus sê dat hy “die owerste van die mag van die lug” oftewel “die vors van die onsigbare magte” (Ef. 2:2, OAB en NAB) is. As die vors van die koninkryk van die Perse dus Satan is, is die vraag net: wie is Migael? Migael is ’n naam wat vyf keer in die Bybel verskyn (in Op. 12:7, Judas 9, Dan. 10:13 en 21, en ook in hfst. 12:1). ’n Noukeurige studie van dié skrifgedeeltes bring aan die lig dat Migael (wat “Die een wat soos God is” beteken) ’n ander naam vir Jesus is. Dit dui op Hom as Bevelvoerder oor al sy engele in die stryd teen Satan en die bose. Christus is die ewig-bestaande, almagtige en hemelse Seun van God. Een van sy funksies as Bevelvoerder oor die engele is om die groot stryd te wen en Satan uiteindelik te vernietig. Daniël 10 is ’n kykie agter die kosmiese skerms en toon die stryd tussen goed en kwaad. Terwyl Daniël bid, kom Migael – die almagtige Jesus – vanuit die hemel om die helse magte te verdring. Hoewel ’n mens dit nie kan sien nie, is Jesus inderdaad ook aktief besig om ons gebede te verhoor wanneer ons vir ander intree. Hy is ’n magtige Verlosser. Hy kyk nie ’n enkele gebed mis nie.

`Hoe beleef jy die groot stryd as ’n werklikheid in jou eie lewe? Wat sê dit vir ’nmens oor die tipe keuses wat die gelowige behoort te maak, siende dat ons onsinderdaad in hierdie kosmiese konflik bevind?`