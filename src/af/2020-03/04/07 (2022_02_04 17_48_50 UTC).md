---
title:  Vir verdere studie
date:  24/07/2020
---

Lees Ellen G. White se “The Privilege of Prayer” op bl. 93-104 in Steps to Christ, asook “Work for Church Members” op bl. 19-24 in Testimonies for the Church, vol. 7. Wanneer ’n mens vir ander bid, sien die Here jou toewyding aan en afhanklikheid van Hom raak; en Hy eer jou pogings deur al die hemelse hulpbronne ter transformering van die mens in te span. Soos ons gebede die troonkamer bereik, spring die engele dadelik in, op bevel van die Here. “Engele wag om Gods troon, slaggereed om die Hemelkoning se mandaat uit te voer – naamlik om elke gebed wat opreg en gelowig gebid word, te verhoor” (Ellen G. White, Selected Messages, book 2, p. 377). Ons het ook die versekering dat elke kosbare gebed Sy aandag geniet. Absoluut niks bly agterweë nie. Nee, elkeen word in die skatkamers van die hemel bewaar, om op die plek en tyd wat Hy bestem het, verhoor te word. “Gebede wat gelowig gebid word, verdwyn nooit bloot ‘tussen neus en ore’ nie. Tog is dit verwaand om te wil beweer dat ons presies sal kry waarvoor ons gevra het en boonop op die presiese manier wat ons dit te wagte was” (Ellen G. White, Testimonies for the Church, vol. 1, bl. 231). Watter bemoediging put ’n mens uit hierdie aanhaling vir daardie kere wanneer jy voorbidding vir ’n ongelowige lewensmaat, vir ’n seun of dogter, vir familielede, vir vriende en vir kollegas doen. Nie ’n enkele opregte gebed bly vergete nie. Hoewel ons gebede nie altyd oombliklik verhoor word nie, werk God wel met diegene vir wie ons bid; en Hy doen dit op maniere wat eers in die hiernamaals aan die lig sal kom.

**Vrae vir bespreking**:

`1. Lees Filippense 1:19, Kolossense 4:2 en 3, asook 2 Tessalonisense 3:1 en 2. Watter versekering het Paulus tydens sy gevangenskap, danksy die Filippense se gebede, gehad? Paulus het vir die Kolossense en Tessalonisense gevra om vir hom te bid. Waarvoor moes hulle namens hom vra? Hoe hou die versoeke wat ’n mens tydens voorbidding opper, verband met siele wen vir Christus? `

`2. Bepeins die groot stryd as ’n werklikheid en die feit dat dit die onderbou van ons gevalle wêreld vorm. Hoe help kennis oor hierdie groot stryd ’n mens om die belangrikheid van gebed te besef? Ons weet wel dat Jesus die oorwinning behaal het, en dat Hy en sy kinders uiteindelik sal triomfeer. Tot dan moet ons egter iets doen: ons moet bid en alles in ons vermoë doen om getrou aan Hom te bly, en ons moet ons vir sieleredding beywer. Waarom is dit so belangrik dat ons ons hiermee besig hou? `

`3. Watter struikelblokke keer dat gelowiges ’n meer doeltreffende voorbiddingslewe lei? Watter soort verskonings gebruik jy (indien jy dit wel doen) om nie meer te bid vir diegene wat voorbidding nodig het nie?  `