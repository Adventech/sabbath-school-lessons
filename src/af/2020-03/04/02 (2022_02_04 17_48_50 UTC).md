---
title:  ’n Kosmiese stryd
date:  19/07/2020
---

`Vergelyk Openbaring 12:7-9, Efesiërs 6:12 en 2 Korintiërs 10:4. Hoe beïnvloed hierdie skrifgedeeltes die manier wat ons voorbidding verstaan?`

Die Bybel lig die gordyn tussen die sigbare en onsigbare. Daar is ’n groot stryd tussen goed en kwaad. Tussen die magte van geregtigheid en dié van die duister. Tussen Christus en Satan. In hierdie kosmiese stryd respekteer die Here egter die vryheid van die mens om te kies. Hy sal ons nooit manipuleer of dwing nie. Hy stuur dus die Heilige Gees om die mens van die waarheid te oortuig (Joh. 16:7 en 8). God se engele tree toe tot hierdie stryd en probeer om mense ter wille van die ewigheid tot beter insigte te bring (Heb. 1:14). Die Here bestier dit ook so dat dinge in mense se lewens gebeur om hulle na Hom te lei.

Een ding wat God egter nie bereid is om te doen nie, is om mense te dwing. Geweld strook nie met God en sy koninkryk nie. Dwang is lynreg teen die liefdesbeginsel, wat die grondslag van God se regering is. Dit is hier waar die waarde van gebed aan die lig kom. Hoewel die Here alles in sy vermoë doen om mense te bereik voor ’n mens vir hulle bid, ontketen ons gebede nietemin die krag van ons almagtige Heer. Die Here respekteer ons keuse om voorbidding te doen. Wat meer is, in die lig van die heersende stryd tussen goed en kwaad, kan Hy meer doen as ons wel bid. Om te bid is dus beter as om nie te bid nie.  Oorweeg Ellen G. White se woorde in dié verband: “Dit is deel van die Godsplan dat wanneer ons gelowig bid, Hy ons verhoor deur daardie dinge te skenk wat Hy andersins nie sou skenk as ons nie daarvoor gevra het nie” (The Great Controversy, bl. 525). In die groot stryd tussen goed en kwaad maak gebed ’n verskil. Wanneer ’n mens vir iemand wat nie die Here ken nie bid, trek dit die sluise oop waarlangs seëninge van Bo hul lewens binnevloei. Die Here eer ons keuse om vir ander te bid, en werk selfs op nog ’n kragtiger wyse ten gunste van hulle.

Wanneer dit by voorbidding kom, moet ons nederig erken dat ons nie die weë van die Here ten volle verstaan nie. Tog behoort dit ons nie af te sit nie. Nee, ons moet voortdurend aktief bid en so die seëninge ervaar wat uit gebed ter wille van self en ander te put is.

`Waarom dink jy werk die Here op ’n veel kragtiger wyse wanneer ons bid as wanneer ons versuim om dit te doen? ’n Mens verstaan nie altyd mooi hoe gebed werk nie. Die vraag is net: waarom behoort die Bybelse voorskrif om voorbidding te doen, ons wel daartoe te noop?`