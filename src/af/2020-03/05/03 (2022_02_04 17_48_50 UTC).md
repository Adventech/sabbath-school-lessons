---
title:  ’n Kerk bemagtig
date:  27/07/2020
---

Handelinge word soms, tereg, “Die Handelinge van die Heilige Gees” genoem. Dit is ’n opwindende avontuur in die wêreld van getuienis, evangelisasie en kerkgroei. Handelinge is die verhaal van gelowiges – geroepe en toegewyd, gevul met die Heilige Gees – besig om vir Christus ’n impak op die wêreld te maak. Hulle was heeltemal afhanklik van die Heilige Gees ten einde te doen wat menslik onmoontlik was. Hulle is ’n uitstekende voorbeeld van wat die Heilige Gees deur mense wat met oorgawe aan Hom gewy is, kan vermag.

`Lees die volgende gedeeltes uit Handelinge – 2:41 en 42, 4:4 en 31, 5:14 en 42, 6:7, en 16:5. Wat beïndruk jou die meeste in hierdie skrifgedeeltes? Watter boodskap probeer Lukas (die skrywer van Handelinge) hier tuisbring met die uitstippel van die kerk se groei?`

Met die skryf van Handelinge het Lukas ten doel gehad om die bediening van die Heilige Gees in die vroeë Christelike kerk met elke bybelleser te deel. Lukas huiwer ook nie om statistiek aan te haal nie. Hy doen dit ten einde die kragtige uitwerking van die Heilige Gees in die eerste eeu na Christus aan te toon. Hier sien ’n mens dat die apostel inderdaad op die doopsyfers gelet het. In Handelinge 2:41 noem hy o.a. pertinent dat 3,000 mense by dieselfde doopdiens gedoop is. In hoofstuk 4:4 praat hy van 5,000 mans wat gedoop is. In hoofstuk 5:14 kom daar menigtes na Jesus en massabekerings en -doop vind plaas.

Soms was daardie suksesse die bekering van ’n enkele persoon, soos die purperverkoopster Lidia; of die Filippensiese tronkbewaarder; of die besete slawemeisie; of selfs die ontmande Etiopiese hofamptenaar. Tog neem Lukas notisie van hierdie verwikkelinge, groot en klein. Hy boekstaaf hoedat die Gees in hierdie mense se harte gewerk het. Die punt hier is dat hierdie massabekerings en hoë doopsyfers ook die verhaal van die individu is, en dat elkeen ’n kind van God was vir wie Jesus Christus gesterf het. Ja, die hoë bekering- en doopsyfers is weliswaar indrukwekkend. Om vir Christus te getuig, geskied egter – op die keper beskou – van mens tot mens (vandaar die Afrikaanse begrip persoonlike bediening). Nuwe gemeentes is gestig ten einde die snelle groei van die Nuwe Testamentiese kerk te bevorder. Die ongekende groei van die vroeë Christelike kerk is inderdaad deels toe te skryf aan die onverpoosde stig van nuwe gemeentes. Wat ’n belangrike les vir die hedendaagse gelowige!

`Die Nuwe Testamentiese kerk het haarself op sendingwerk toegespits. Hoe kanons as moderne gelowiges verseker dat die plaaslike gemeente ook sending-gerigis?`