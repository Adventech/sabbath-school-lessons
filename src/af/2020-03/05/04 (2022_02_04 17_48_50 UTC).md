---
title:  Die Heilige Gees en ons getuienis
date:  28/07/2020
---

Regdeur Handelinge sien ’n mens die kragtige teenwoordigheid van die Heilige Gees. Hy het vir, en deur, die destydse gelowiges gewerk; terwyl hulle op uiteenlopende maniere vir Christus getuig het. Die Gees het hulle versterk ten einde al die beproewinge en uitdagings wat ’n mens se getuienis in ’n vyanddiggesinde kultuur kortwiek, die hoof te bied. Die Gees het hulle na opregte soekers gelei, na persone wat waarlik die waarheid begeer het. Die Heilige Gees het die harte van ganse stede se inwoners op die evangelie voorberei nog voordat die gelowiges daar aangekom het. Die Gees het deure geopen en geleenthede geskep waarvan die kerk nie eers kon droom nie. Danksy die Gees is vanmelewe se gelowiges in woord en daad bemagtig.

`Lees die volgende teksverse in Handelinge – hfste 7:55, 8:29, 11:15, 15:28 en 29, asook 16:6-10. Hoe het die Heilige Gees die getuigende dissipels in elk van hierdie teksverse/ skrifgedeeltes bygestaan? Met ander woorde, watter soort dinge het die Heilige Gees in die onderskeie situasies vermag?`

Dit is wonderbaarlik hoe kaleidoskopies die Heilige Gees se bediening in die eerste eeu na Christus was. Die ervarings waarna ons so pas gekyk het, is maar enkele voorbeelde van alles wat die Heilige Gees destyds verrig het. Dink net aan die wyse waarop Hy vir Stefanus versterk het, omring deur ’n wrede en oproerige skare wat hom letterlik stenig. Dink aan die wonderbaarlike wyse waarop die Heilige Gees vir Filippus tot by ’n invloedryke, waarheidsoekende Ethiopiër gelei het, wat die weg vir die verkondiging van die evangelie in Afrikagebaan het. Dink ook aan die oomblik toe Petrus deur die influistering van die Gees ’nteken ontvang dat die nie-Joodse gelowiges ook nou die gawe van die Heilige Gees ontvang het. Dink net aan die wyse waarop die Gees die kerk verenig het, en dit in ’n tyd toe dit so maklik oor ’n kwessie soos die besnydenis kon geskeur het. Dink laastens ook aan die Gees wat die weg gebaan het sodat Paulus die evangelisering van die ganse Europa kon begin het. Die Heilige Gees was aktief in die Nuwe Testamentiese kerk en is steeds aktief in die hedendaagse kerk. Hy begeer om ons te bemagtig en te versterk, om ons te rig en te onderrig, en om ons te verenig en op die belangrikste sending ter wêreld uit te stuur – om mense na Jesus en sy waarheid te lei. Die punt is, Hy is steeds aktief en vermag steeds dinge, net soos in die tyd van die apostels en die vroeë Christelike kerk.

`Wat kan ons daagliks doen om onsself meer tot die beskikking van die krag vandie Heilige Gees te stel? Hoe kan ’n mens reg kies, sodat Hy in en deur jou kanwerk?`