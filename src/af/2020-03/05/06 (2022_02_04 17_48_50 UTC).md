---
title:  Die lewensveranderende krag van die Heilige Gees
date:  30/07/2020
---

’n Noukeurige studie van Handelinge toon hoedat God deur sy Gees wonderwerke in mense se lewens verrig. Dié bybelboek is ’n gevallestudie – van die evangelie wat oor kulturele vooroordeel triomfeer en wat lewenslange, ingeburgerde gewoontes verander, en van hoe die ganse mensdom in die genade en waarheid van die Here onderrig word. Waar hy hom ook al bevind, dít is waar die Heilige Gees die mens ontmoet. Hy vind mans en vroue daar, én neem hulle boonop verder. Ja, in sy teenwoordigheid word die mens verander, word die individu se lewe getransformeer.

`Lees die volgende gedeeltes in Handelinge – hfst. 16:11-15 en verse 23-34; asook hfst. 17:33 en vers 34; en hfst. 18:8. Hierdie is slegs enkele van die bekeringsverhale in die Bybel. Wat leer ons uit die onderskeie verhale oor die krag van die Here om lewens te verander – ongeag verskille in stand, agtergrond of omstandighede?`

Die soort mense in hierdie skrifgedeeltes verskil in vele opsigte van mekaar. Lidia was byvoorbeeld ’n welgestelde sakevrou en bekeerling tot die Joodse godsdiens, terwyl die Filippensiese tronkbewaarder ’n middelklas Romeinse staatsamptenaar was. Die Heilige Gees kan mense van alle lewensterreine bereik. Ja, die Gees se transformatiewe krag bereik mans en vroue, ryk en arm, geletterd en ongeletterd. Die laaste twee karakters op ons lys is ewe merkwaardig. Handelinge 17:34 praat van die bekering van Dionysius die Areopagiet. Die Ateense Areopagiete het die destydse regters in ’n raadgewende hoedanigheid tydens hofsake bedien. Hulle was dus prominente lede van die Griekse samelewing, mense met aansien. Deur die krag van die Heilige Gees het Paulus se bediening selfs die boonste gestoeltes van sy tyd bereik. Crispus (Hand. 18:8) was die leier van die Joodse sinagoge. Hy het streng by die Joodse, Ou Testamentiese idees gehou. Tog het die Heilige Gees tot hom deurgedring en sy lewe verander. Hierdie gevallestudies uit die Nuwe Testament toon iets belangrik: namate ons getuig vir Christus en sy Woord met ander deel, sal die Heilige Gees merkwaardige dinge in die lewens van mense doen; mense met uiteenlopende agtergronde, kulture, vlakke van skool- en universiteitsopleiding, en geloofsoortuigings. Ons kan nie en moet ook nie allerhande aannames maak oor wie bereik kan word en wie nie. Ons taak is om aan alle mense, en aan elkeen wat oor ons pad gebring word, vir Christus te getuig. Die Here sal die res doen.

`Christus se dood was universeel, m.a.w. dit was vir elke mens wat nog ooit op aarde geleef het. Wat behoort ons uit hierdie uiters belangrike waarheid te leer, betreffende die verkeerde siening dat party mense “te vêr heen is” om gered te word en om dus die verlossingshoop te smaak?`