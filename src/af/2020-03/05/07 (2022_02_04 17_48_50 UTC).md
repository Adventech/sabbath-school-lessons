---
title:  Vir verdere studie
date:  31/07/2020
---

Lees Ellen G. White se “The Gift of the Spirit” op bl. 47-56 in The Acts of the Apostles, en “‘Let Not Your Heart Be Troubled’” op bl. 667-672 in The Desire of Ages. Die Heilige Gees werk saam met die Vader en die Seun ter uitvoering van die verlossingsplan. Deur al die aktiwiteite waarmee ons vir Christus getuig, sluit ons by Hom aan in sy groot sending – die verlossing van die mens. Dit is Hy wat mense tot oortuiging bring, Hy wat deure open en geleenthede skep. Deur sy Woord bring Hy mense tot ware insig en die waarheid. Hy bevry ons van ons partydigheid, en behaal die oorwinning oor kulturele vooroordeel wat ons vermoë om die waarheid te sien, belemmer. Uit die slawerny van slegte gewoontes stel Hy ons vry.  Een ding moet voor oë gehou word terwyl ons so vir Jesus getuig: dat ons medewerkers van die Heilige Gees is. Hy gaan voort, om harte voor te berei op dieevangelie. Hy staan ’n mens ook by – deur sy stille influistering wanneer jy iemand met ’n weldaad verras, wanneer jy jou getuienis met iemand deel, wanneer jy ’n bybelstudie aanbied, wanneer jy leesstof uitgee en so die waarheid verkondig, of wanneer jy aan ’n evangelisasieveldtog/poging deelneem. Wat meer is, Hy sal, lank na jou besoek, aanhou werk met die persoon teenoor wie jy getuig het; en Hy sal alles in sy vermoë doen om daardie persoon te help verstaan wat verlossing beteken en behels.

**Vrae vir bespreking**:

`1. Dink aan ’n keer toe jy op ’n aanvoelbare wyse die kragtige werking van die Heilige Gees in jou getuienis vir Christus ervaar het. Deel dit met die res van die klas. `

`2. Was jy al ooit bang of benoud oor die feit dat jy vir Christus moes getuig? Hoe word daardie vrese algaande deur jou nuutgevonde kennis oor die sending van die Heilige Gees besweer? Hoe bied dit jou geloofsekerheid terwyl jy getuig? `

`3. In hierdie week se les het ons na die soort dinge gekyk wat die Heilige Gees doen terwyl ’n mens getuig. Bespreek nou ’n aantal maniere waarop die Heilige Gees aktief by die gelowige se getuienis-pogings betrokke is. Hoe rus die Heilige Gees ’n mens toe, beide om te getuig vir Christus en om betrokke te wees by die mense teenoor wie jy getuig? `

`4. In die les het ons gesien hoedat die Bybel die kernelement in ons getuienis vir Christus is. Hoekom is die Skrif so onontbeerlik in ons geloofslewens en ons getuienis vir Christus? Party Christene beweer dat hulle in die Bybel glo en tog ondermyn hulle op ’n subtiele wyse die gesag en getuienis van die Woord. Hoe gemaak om nie in daardie strik te beland nie? `