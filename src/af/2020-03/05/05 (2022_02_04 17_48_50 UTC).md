---
title:  Die Heilige Gees, die Woord en getuienisse
date:  29/07/2020
---

Die Nuwe Testamentiese kerk se getuienis vir Christus het die Woord van God as grondslag gehad. Petrus se pinksterpreek, waarin hy bewys het dat Jesus die Messias is, was boonop grotendeels uit die Ou Testament; en Stefanus se laaste getuienis voor sy dood is basies Israel se Ou Testamentiese geskiedenis in ’n neutedop. In Petrus se getuienis voor Kornelius-hulle noem hy “dat God aan Israel sy woord gestuur het” (Hand. 10:36, NAB), waarna Petrus die opstandingsverhaal met sy gehoor deel. Die apostel Paulus het baie dikwels na al die groot Messiaanse profesieë verwys. Let ook op Filippus wat met groot omsigtigheid die betekenis van die Messiaanse profesie in Jesaja 53 aan die soekende Ethiopiese staatsamptenaar verduidelik het. In al hierdie voorbeelde sien ’n mens telkens hoe die apostels van ouds die Woord van God verkondig het, en nie hulle eie nie. Die Geesgevulde Woord van God was hulle gesag.

`Lees die volgende gedeeltes uit Handelinge – hfst. 4:4 en 31, hfst. 8:4, hfst. 13:48 en 49, hfst. 17:2, asook hfst. 18:24 en 25. Wat leer ons hieruit oor die verband tussen die Heilige Gees, die Woord van God en die Nuwe Testamentiese kerk se getuienis vir Christus?`

Die Woord van God is deur die Heilige Gees ingegee, en dieselfde Gees werk deur daardie Woord om lewens te verander. Die Woord is vol lewensgewende krag juis omdat dit, deur die Gees, die lewende Woord van Christus is.

`Lees 2 Petrus 1:21 en Hebreërs 4:12. Waarom is die Woord van God so ’n kragtige transformeerder van lewens?`

“Dieselfde skeppingskrag wat wêrelde in die lewe geroep het, is ook in die Woord van God te vinde. Hierdie Woord skenk krag. Dit is lewegewend. Elke bevel daarin is ’n belofte, ’n belofte wat ’n mens aanvaar en kies om jou mee te vereenselwig, en wat lewe van die oneindige God bring. Dit transformeer jou wese, en herskep jou van binne na die beeld van God” (Ellen G. White, Education, bl. 126).

Die rede waarom die Bybel sulke ongelooflike transformerende krag het, is omdat die dieselfde Heilige Gees deur wie die Bybel in die eerste plek ingegee is, ook sy influisteringaan die leser skenk en in hom/haar ’n verandering teweegbring. Namate ons die Woord van God met ander deel, werk die Gees in hul lewens, en dit gebeur deur dieselfde Woord wat

Hy aan die bybelskrywers gegee het. Die Here het belowe om sý ingefluisterde Woord teseën, en nie ons eie nie. In die Woord van God is krag, en nie in die bespiegelings van die mens nie.