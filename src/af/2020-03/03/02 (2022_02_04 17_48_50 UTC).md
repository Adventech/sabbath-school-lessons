---
title:  Die tweede aanraking
date:  12/07/2020
---

In die hele Skrif is daar slegs ’n enkele wonderwerk wat Jesus in twee dele verrig het: die genesing van die blinde man van Betsaida. Hier is heelwat stof tot nadenke vir die moderne kerk van God. Die wonderwerk toon dat dit God se bedoeling is dat elke gelowige ander na Christus moet bring. Die Skrif sê: “En Hy het in Betsáida gekom, en hulle het ’n blinde man na Hom gebring en Hom gesmeek om hom aan te raak” (Mark. 8:22, OAB). Die twee sleutelwoorde hier is “gebring” en “gesmeek.” Die blinde man het nie op eie stoom gekom nie. Sy vriende het besef dat hy in nood verkeer, en het hom toe na Jesus gebring. Moontlik was die blinde man se eie geloof maar klein. Sy vriende daarenteen het vas geglo dat Jesus hul vriend kon genees.

Ongeveer 25 van die wonderwerke wat Jesus in die Nuwe Testament verrig het, wasspesifiek met die doel om te genees. In meer as die helfte was dit ’n vriend of familielid watdie siek persoon na Jesus gebring het. So is dit ook met die evangelie: die meeste mense sal nooit self na Jesus kom nie, tensy iemand wat wel glo hulle na Jesus bring. As gelowiges word ons geroep om “bekendstellers” te wees, deur mense na Jesus te bring.

Die tweede woordjie in Markus 8:22 waarop ons behoort te let, is gesmeek. Dit beteken om “nederig, ootmoedig of biddend te vra” of om “dringend te versoek” (Verklarende Afrikaanse Woordeboek, Labuschagne & Eksteen, 2010). Dit impliseer ’n sagter, meer beleefde manier van vra; in plaas daarvan om op ’n growwe wyse op iets aan te dring of bevele uit te blaf. Die blinde man se vriende vra dus mooi dat Jesus hom genees, met die vaste geloof dat Jesus beide die begeerte gehad het en by magte was om dit te doen. Soos ons reeds gesien het: selfs al het die blinde nie self geglo dat Jesus hom kon genees nie, het sy vriende wel. Soms moet ’n mens, op die vlerke van jou eie geloof, ander na Jesus dra.

`Lees Markus 8:22-26. Waarom dink jy het Hy die blinde man in twee fases genees? Watter lesse leer ons as getuies vir Jesus uit hierdie verhaal?`

Die blinde man kon, in ’n letterlike sin, eers nie die mense behoorlik sien nie. Kan ditwees dat ons ook, figuurlik gesproke, nie ander mense mooi raaksien nie? Dit is asof onsook somtyds die mense soos “bome sien rondloop” – gedaantes uit fokus – in plaas van kandidate vir die koninkryk van God? Waarom is dit so dat ’n mens soms “fokus verloor” en ander mense oor die hoof kyk?

`Benewens die voor-die-handliggende les – hoedat God ons gebruik om na ander uit te reik – is daar ook ’n ander les uit hierdie verhaal te leer. Dink daaroor na. Wat leer ’n mens, byvoorbeeld, oor die kombinering van die mediese en geestelike aspekte in ’n mens se persoonlike bediening onder ongereddes?`