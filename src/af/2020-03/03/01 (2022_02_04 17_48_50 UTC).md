---
title:  Om mense deur Jesus se oë te sien
date:  11/07/2020
---

### Skrifverwysings vir hierdie week se studie
Mark. 8:22-26; Joh. 4:3-34 en hfst. 1:40, 41; Mark. 12:28-34; Luk. 23:39-43; Hand. 8:26-38.

> <p>Geheueteks</p>
> “Hy sê toe vir hulle: ‘Kom hier! Kom saam met My, en Ek sal julle vissers van mense maak’” (Matt. 4:19, NAB).

Jesus is die bobaas-sielewenner. Deur te let op die wyse wat Hy met mense gewerk het, leer ’n mens om ander tot die kennis van verlossing deur Jesus Christus te bring. Deur saam met Hom op reis te gaan – deur die besige strate van Jerusalem, deur die stowwerige paaie van Judea, en oor die groen heuwelhange van Galilea – ontdek ’n mens hoe Hy die beginsels van die koninkryk aan honger siele geopenbaar het.

Jesus het elke mens as winbaar vir die koninkryk gesien. Elkeen is met goddelike medelye beskou. Hy het nie vir Petrus as ’n growwe, luidrugtige visserman gesien nie, maar as ’n kragtige evangelis. Vir Hom was Jakobus en Johannes nie heethoofde en vurige radikale nie, maar entoesiastiese verkondigers van sy genade. In Maria Magdalena, die Samaritaanse vrou en die vrou wat aan bloedvloeiing gely het, het Hy ’n diepe begeerte na ware liefde raakgesien. Vir Tomas het Jesus nie net as ’n siniese ongelowige beskou nie, maar as iemand met geldige vrae. Jood of nie-Jood, manlik of vroulik, ’n dief aan die kruis, ’n hoofman oor honderd of ’n waansinnige duiwelsbesetene – Jesus het elkeen se Godgegewe potensiaal raakgesien. Deur verlossingslense het Hy hulle beskou.

_*Bestudeer hierdie week se les as voorbereiding vir Sabbat, 18 Julie_