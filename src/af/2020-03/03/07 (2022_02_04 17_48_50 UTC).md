---
title:  Vir verdere studie
date:  17/07/2020
---

Lees Ellen G. White se “The Gospel in Samaria” (op bl. 103-111 in The Acts of the Apostles). Oral om ons heen soek mense na ewige dinge. Jesus beskryf hierdie toedrag van sake besonder netjies: “‘Die oes is wel groot, maar die arbeiders min’” (Matt. 9:37, OAB). Tog lê die fout nie by die oes nie. Gesalf deur die Heilige Gees kyk Jesus met geestelike oë, en sien ’n oorvloedige oes waar die dissipels net teëstand sien. Wat was Christus se oplossing vir dié uitdaging? “‘Bid dan die Here van die oes, dat Hy arbeiders in sy oes mag uitstuur’” (Matt. 9:38, OAB). Gebed is die oplossing. Bid en vra dat God julle na die oesland sal stuur. Hier is ’n gebed wat elke gelowige kan bid: “O Heer, ek vra dat U my ter wille van u koninkryk sal uitstuur. Open my oë sodat ek die geleenthede wat U my daagliks skenk – al die oop deure – kan sien. Leer my hoe om ’n aanvoeling vir die innerlike behoeftes van die mense om my te hê. Help my om woorde van bemoediging en hoop te spreek, en om u liefde en waarheid oor te dra aan dié met wie ek elke dag in aanraking kom.” Bid hierdie gebed en kyk hoe die Here ’n paar buitengewone dinge deur jou vermag.

**Vrae vir bespreking**:

`1. As jy al by persoonlike bediening betrokke was, weet jy seker dat dit nie altyd so maklik is nie of hoe? Hoewel dit inderdaad slegs die Here is wat mense tot inkeer bring, het Hy nietemin in sy grote wysheid besluit om ons deel van daardie proses te maak. Selfs al werk ’n mens net met een persoon, verg dit tyd, moeite, geduld en die soort liefde wat slegs van Bo kom. Watter tipe keuses kan jy maak, sodat jy daagliks die soort onttroning van die eie-ek beleef ten einde ’n doeltreffende getuienis vir Christus te wees? `

`2. Met wie kom jy daagliks in aanraking wat nie die Here ken nie? Wat het jy al gedoen of doen jy op die oomblik, of behoort jy te doen, om aan hulle vir Christus te getuig? `

`3. Dink ’n bietjie aan Saulus voor hy Paulus geword het. Daar is nou vir jou iemand wat nie in die minste na koninkryk materiaal gelyk het nie! Tog weet ons almal wat met hom gebeur het. Wat leer ’n mens hieruit oor die gevare van haastig oordeel, en dit op grond van ’n persoon se voorkoms of sy/haar onbekeerde manier van dink? `

`4. Ten spyte van Saulus se verhaal het ’n mens die onderwysing in Matteus 7 vers 6: “‘Moenie wat heilig is, aan die honde gee nie; en gooi julle pêrels nie voor die varke nie, sodat hulle dit nie miskien met hulle pote vertrap en omdraai en julle verskeur nie’” (OAB). Hoe nou gemaak?`