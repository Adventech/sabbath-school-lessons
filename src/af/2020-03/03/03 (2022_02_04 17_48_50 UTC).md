---
title:  ’n Les oor aanvaarding
date:  13/07/2020
---

Jesus het aan sy dissipels ’n bepaalde voorbeeld gestel, oor hoe ’n mens elkeen wat jy teëkom vanuit ’n nuwe perspektief behoort te beskou. Nou kon hulle hul medemens deur sy oë en deur die oë van die Vader sien. Jesus se sienswyse was radikaal anders. Hy het mense nie gesien vir wat hulle was nie, maar wat hulle kon wees. In al sy interaksies met mense het Hy hulle met waardigheid en respek gehanteer. Hy het dikwels sy dissipels onkant gevang met die wyse waarop Hy ander behandel het. Dit is veral te siene in sy interaksie met die Samaritaanse vrou.

Die Archaeological Study Bible maak die volgende interessante opmerking oor die verhouding tussen die Jode en die Samaritane: “Die onenigheid tussen die Samaritane en die Judeërs het sy oorsprong in die verre verlede. Volgens 2 Konings 17 was die Samaritane afstammelinge van die [destydse] Mesopotamiërs, invallers wat deur die koning van die Assiriërs in die noorde van Israel gevestig is, kort na die ballingskap van 722 v.C. Hulle het die aanbidding van Jahwe met afgodspraktyke vermeng” (die Archaeological Study Bible, Zondervan Publishing, 2005, bl. 1727). Benewens dié afgodspraktyke het hulle boonop met Israel probeer meeding – met ’n eie priestersorde en ’n eie hoogliggende tempel (hulle s’n was op Gerisim). Inaggenome sulke teologiese verskille [en geskille!] tussen die Jode en die Samaritane, kon die dissipels waarskynlik nie hul ore glo toe Jesus sê dat Hy die Samaria-roete tot by Galilea wou volg nie. Daar aangekom, wou Hy op die koop toe nie oor leerstelling debatteer nie. Nee, Jesus fokus direk op die Samaritaanse vrou en haar verlange na liefde, aanvaarding en vergifnis.

`Lees Johannes 4:3-34. Hoe het Jesus die Samaritaanse vrou benader? Wat was die vrou se reaksie op Christus se woorde aan haar? Hoe het die dissipels op hierdie gesprek gereageer, en hoe het Jesus hul denkwyse verruim?`

Die ewige les wat Jesus graag aan sy dissipels wou oordra, en vandag steeds aan ons wil oordra, is: “Elkeen wat die Gees van Christus het, sal elke [liewe] mens met die medelye van God beskou” (Ellen G. White, The Signs of the Times, 20 Junie 1892).

`Op wie is jy geneig om neer te sien of vir wie is jy geneig om minder respek te hê, vanweë die invloed van jou kultuur of die samelewing as ’n geheel? Waarom moet ’n mens jou gesindheid teenoor diesulkes verander, en hoe kan ’n mens daardie verandering teweegbring?`