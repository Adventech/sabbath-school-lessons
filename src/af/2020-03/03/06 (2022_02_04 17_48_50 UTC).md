---
title:  Moenie wik, want God beskik
date:  16/07/2020
---

Handelinge is propvol verhale van hoe die dissipels Godgegewe geleenthede ter bevordering van die koninkryk benut het. Dit is die een fassinerende verhaal op die ander van hoe die vroeë Christelike kerk gegroei het, en dit ten spyte van die uitdagings waarmee dit beide van binne en van buite te kampe gehad het.

In 2 Korintiërs 2:12-13 lees ’n mens, byvoorbeeld, van Paulus se wedervaringe in Troas: “Toe ek in Troas gekom het om die evangelie van Christus daar te verkondig, het die Here die deure vir my wyd oopgemaak. Tog het ek nie gemoedsrus gehad nie, omdat ek my broer Titus nie daar gekry het nie. Daarom het ek van die mense daar afskeid geneem en Masedonië toe vertrek” (NAB). Die Here het Paulus ’n kans gegun om die evangelie op die Europese vasteland te verkondig. Paulus het dit inderdaad ook aangegryp, wetende dat die deur wat God vandag open, dalk me weer toe kan wees. Die apostel sien al die moontlikhede van hierdie geopende deur en vertrek derhalwe onmiddellik na Masedonië. Die God van die Nuwe Testament is die God van oop deure – die Een wat dit so beskik dat ons die geleentheid kry om ons geloof met ander te deel. Regdeur Handelinge bespeur ’n mens die hand van God in sy kinders se evangelisasiepogings. Deure het oopgegaan in lande, in streke, in stede, en bowenal in menseharte.

`Lees Handelinge 8:26-38. Wat leer ons uit hierdie verse oor Filippus se gewilligheid om te volg waar die Here lei, en oor die feit dat hy altyd gereed was om Godgegewe geleenthede te benut?`

“’n Engel het Filippus na die soeker gelei, na die een op soek na insig, na die een wat gereed was om die evangelie te hoor. Dit gebeur vandag steeds. Engele rig die skrede van elke evangeliewerker wat toelaat dat die Gees ’n heiligmakende uitwerking op hul manier van praat het, wat toelaat dat Hy hul optrede verfyn en hul harte veredel. Die engel wat na Filippus gestuur is, kon self die Etiopiër op die regte spoor gebring het, maar dit is nie hoe God te werk gaan nie. Hy het dit so beskik dat die mens hom [of haar] vir sy medemens moet beywer” (Ellen G. White, The Acts of the Apostles, bl. 109). As ons inderdaad ore het om te hoor en oë het om te sien, sal ons ook deur onsienlike engele tot by die soekers gelei word, sodat ons diesulkes wat na die waarheid smag met die koninkrykwaarhede kan bereik.

`Let op die kernrol wat die Skrif in hierdie verhaal speel. Wat meer is, net mooi opdie regte oomblik verskyn iemand op die toneel wat die Bybel ken en dit dus kanuitlê. Watter lesse kan ons hieruit leer?`