---
title:  Hoe om moeilike mense te hanteer
date:  15/07/2020
---

Jesus was ongelooflik bedrewe in die hantering van moeilike mense. In beide woord endaad het Hy sy aanvaarding van sy medemens getoon. Met die grootste simpatie het Hy hul bekommernisse aangehoor, vrae aan hulle gestel, en uiteindelik hemelse waarhede aan hulle bekend gemaak. Jesus kon deur die harde mense sien. Hul hartsverlange. In die grofste sondaars het Hy potensiaal bespeur. Vir Jesus was niemand te vêr heen vir die evangelie nie. Jesus het dit duidelik geglo, soos Ellen G. White dit ook besonder netjies beskryf: “Geeneen is so in sonde vasgevang of so sleg dat hulle nie bevryding in Christus kan vind nie” (The Desire of Ages, bl. 258). Jesus het mense in ’n ander lig beskou as die res van sy tydgenote. In elkeen het Hy die eertydse glorie – die skeppingsvolmaaktheid – van die mens gesien. Jesus het hul aandag op hoër dinge gevestig, op die feit dat hulle wel kan verander. So het baie mense dan hoër gemik en voldoen aan die edel strewe wat die Meester vir elkeen van sy kinders begeer.

`Lees Matteus 4:18 en 19, Markus 12:28-34 en Lukas 23:39-43. Watter ooreenkomste bespeur ’n mens in die beroepe wat Christus onderskeidelik op Petrus, Johannes, ’n nuuskierige skrifgeleerde, en die dief aan die kruis gedoen het? Bekyk telkens hoe Christus elkeen benader het. Wat is besonder opvallend?`

Waar Jesus ook al gegaan het, het Hy elke situasie as ’n koninkryk-geleentheid beskou. By mense waarin daar oënskynlik geen saadjie vir die koninkryk te plante was nie, het Jesus potensiaal gesien – hier is iemand vir die koninkryk! Kom ons omskryf hierdie verskynsel s Jesus het met “gemeentebou-oë” na ander gekyk. Gemeentebou-oë is ’n aangeleerde aanvoeling vir mense, om mense te sien soos Jesus hulle sien: as winbaar vir die koninkryk van God. Dit beteken ook dat ’n mens met “gemeentebou-ore” na ander moet luister –m.a.w. dat jy “die ore van jou hart” vir die ongesproke behoeftes van die mense om jou moet spits, dat jy moet “hoor” wat hulle begeer nog voor hulle daardie behoefte besef of dit kan verwoord.

Bid dat God jou gevoelig vir die influistering van die Gees in ander se lewens sal maak.

Bid ook dat Hy jou, net soos die blinde man, die tweede maal sal aanraak sodat jy die evangelisasie-geleenthede sal raaksien wat Hy daagliks oor jou pad bring. Bid dat God jou geestelike sig sal herstel, jou geestelike ore sal gee wat hoor, ’n geestelike hart wat ander verstaan, en ’n gewilligheid om die Christus wat jy ken en liefhet met ander te deel. Met hierdie dinge is jy sommer in ’n japtrap op die reis van ’n leeftyd. Skielik het die lewe ’n splinternuwe betekenis. Vir die eerste maal beleef jy ’n diepe tevredenheid en vreugde. Slegs diegene wat by sieleredding betrokke is, beleef die bevrediging wat hierdie taak bring.