---
title:  Begin waar jy jou bevind
date:  14/07/2020
---

Iemand het eenmaal tereg gesê: “Waar jy jou bevind – dit is die enigste plek om te begin in dié ou lewe, en daar is werklik geen ander nie.” Jesus beklemtoon hierdie beginsels in Handelinge 1:8 waar Hy sê: “‘Maar julle sal krag ontvang wanneer die Heilige Gees oor julle kom, en julle sal my getuies wees in Jerusalem sowel as in die hele Judea en in Samaria en tot in die uithoeke van die wêreld’” (NAB).

Jesus se boodskap aan sy dissipels is so duidelik, ’n mens kan dit nie verkeerd verstaan nie: begin waar jy jou bevind. Getuig waar God jou geplaas het. Moenie staan en dagdroom oor beter geleenthede vir sieleredding nie. Nee, begin by die mense om jou. Bekyk die lewe deur God se oë, en sien al die geleenthede reg voor jou raak!  Jy hoef nie die mees geleerde of die mees welsprekende of die mees begaafde persoon op aarde te wees nie. Hoewel hierdie gawes soms nuttig kan wees – as dit natuurlik reg ingespan word – het ’n mens eintlik net twee dinge nodig: jou liefde vir God en jou liefde vir mense. As jy bereid is om te getuig, sal God die paadjie vir jou gelykmaak.

`Lees die volgende gedeeltes in Johannes – hfst. 1:40 en 41, asook hfst. 6:5-11 en 12:20 26. Wat leer ’n mens uit hierdie skrifgedeeltes oor Andreas se geestelike insig én sy benadering tot getuienis?`

Die moderne gelowige kan vele lesse uit Andreas se getuienis-ervarings put. Sy getuienis begin by sy ouerhuis, by sy broer Simon Petrus. Later sien ’n mens hoe Andreas ’n gesprek aanknoop met ’n jong seun, wat vir hom die broodjies en vissies gee waarmee Jesus uiteindelik ’n wonderwerk doen. By ’n ander geleentheid weet Andreas net mooi hoe om ’n klompie Griekse Jode te benader. Hy redekawel nie met hulle oor leerstellings nie. Nee, hy sien hul behoefte raak en reël dat hulle die Meester ontmoet.

Om doeltreffend siele vir Christus te wen, is ’n kuns  – die kuns om positiewe omgeebande met ander te smee. Let op die persone naaste aan jou wat nie vir Jesus ken nie. Sien hulle jou as iemand wat medelye vir ander het, wat vir hulle omgee? Bespeur hulle innerlike vrede by jou, ’n hoër doel waarna hulle ook smag? Is jou lewe ’n advertensie vir die evangelie? Onthou net: ons bevriend mense vir die Here, deur Jesus aan hulle bekend te stel. So word hulle ons Christenvriende. Namate ons God se eindtydboodskap en al daardie bybelwaarhede met hulle deel, word hulle soms ook Sewendedag-Adventiste.

`Waarom is dit soms so moeilik om gesins- of familielede na Christus te lei? Hoeveelsukses het jy al met jou getuienis aan gesinslede of met jou getuienis binne jouvriendekring behaal? Deel enige nuttige wenke en beginsels met die klas.`