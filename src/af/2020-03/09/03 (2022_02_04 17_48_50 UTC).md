---
title:  ’n Verandering in gesindheid
date:  24/08/2020
---

’n Mens se gesindheid of houding bepaal dikwels jou oorredingsvermoë. ’n Nors, kritiese en onvriendelike houding gaan mense afstoot. Selfs al kry jy dit reg om te getuig, is die kanse dat mense na jou gaan luister betreklik skraal, al is wat jy sê ook hoe waar. Daarenteen, voel ander tot ’n mens aangetrokke deur ‘n positiewe ingesteldheid en gesindheid.  En deur te toon dat jy in jou medemens glo. Sodoende smee jy vriendskapsbande. Hierdie beginsel het Jesus so netjies toegelig met die dienaar-vriend-beeld: “Ek noem julle nie meer diensknegte nie, omdat die dienskneg nie weet wat sy heer doen nie. Maar Ek het julle vriende genoem, omdat Ek alles wat Ek van my Vader gehoor het, aan julle bekend gemaak het” (Joh. 15:15, OAB). Vriende aanvaar mekaar ten spyte van hul swakhede en foute, en deel hul vreugde en vrese vrylik.

`Lees Matteus 15:21-28 en Markus 14:6-9. Hierdie teksverse praat beide van twee vroue, maar vroue wie se omstandighede hemelsbreed verskil het. Dit lyk of Jesus kwaai met die een was, maar saggies met die ander te werk gegaan het. Watter aanduidings het ’n mens egter in hierdie skrifgedeeltes dat Jesus nietemin met sy reddende genade na albei uitgereik en ’n vertrouensverhouding met hulle probeer bou het?`

Die vrou in Matteus 15 is ’n Kanaäniet. Aanvanklik weier Jesus haar versoek sodat sy, namate sy aanhou probeer, kan toeneem in die geloof. Uiteindelik staan Hy haar versoek toe. Toe sê Jesus iets aangrypends, iets wat geen godsdienstige leier in die destydse Judea ooit aan ’n arm, Kanaänitiese vrou sou sê nie. In die openbaar sê Hy: “‘Mevrou… jou geloof is groot!’” (Matt. 15:28, NAB). Hy gee haar een van die grootste pluimpies wat enige godsdienstige leier ooit kon gee. Kan jy jou dit voorstel? – die blydskap in haar hart en die ommeswaai in haar lewe! Die vrou wat Jesus se voete met duur parfuum gesalf het, was ’n Jood – ’n vroue van losse sedes wat male sonder tal liederlik gefaal en aanhoudend gesondig het – maar wat nietemin vergewe, getransformeer en innerlik vernuwe is. Terwyl ander haar kritiseer, komplimenteer Jesus haar. Die weldaad wat sy verrig het, het sy goedkeuring weggedra. Let op sy woorde: “‘Dit verseker Ek julle: Oral waar die evangelie in die hele wêreld verkondig word, sal daar ook vertel word wat sy gedoen het, tot ’n herinnering aan haar’” (Mark. 14:9, NAB).

`Hierdie twee verhale laat ’n mens met die vraag: wat is die kernbeginsels van ’n innemende gesindheid ter wille van die Meester en ons medemens? Op watter maniere moet ’n mens jou gesindheid verander; en nie net vir sieleredding nie, maar ook teenoor die lewe as ’n geheel?`