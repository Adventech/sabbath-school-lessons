---
title:  ’n Ontvanklikheid vir die Evangelie
date:  23/08/2020
---

`Lees Johannes 4:27-30 en verse 39-42. Let op Jesus se interaksie met die Samaritaanse vrou. Dit onderstreep ’n belangrike waarheid – naamlik dat mense van alle lewensterreine en groeperinge ontvanklik vir die evangelie kan wees, selfs in die mees onverwagse plekke. Waarom is dit so ’n goeie voorbeeld van hierdie werklikheid?`

Samaria was die laaste plek waar die dissipels ’n ontvanklikheid teenoor die evangelie te wagte sou wees. Die Samaritane het gedurigdeur met die Jode kopgestamp oor leerstelling en aanbidding. Hul vyandskap het reeds dekades geduur. Die Samaritane wou aan die tempelherbouingsprojek in Jerusalem deelgeneem het, maar is vanweë hul ondertrouery met persone vanuit die heidense nasies om hulle, en vanweë hul eienaardige sienings, uitgesluit. So het die Samaritane dan hul eie tempel op Gerisimberg gebou. Die dissipels was al te gretig om Samaria oor te sien. Vir hulle was dit onvrugbare grond, ’n plek wat ’n swak sieleoes sou oplewer.  Jesus het egter iets gesien wat die dissipels misgekyk het: ontvanklike harte. Let op die inleidende woorde van Johannes se weergawe van dié verhaal: “Jesus… het… Judea verlaat en weer na Galilea toe gegaan. Hy moes deur Samaria gaan” (hfst. 4 verse 3 en 4, OAB). Al die beskikbare Afrikaanse vertalings dui op ’n noodgedwongenheid, maar die New King James-vertaling dui op ’n behoefte: “He left Judea and departed again to Galilee. But He needed to go through Samaria” (klem verskaf). Met ander woorde: Hywou graag daardeur gegaan het nadat die influisterende Gees Hom op die ontvanklikheidvan daardie mense gewys het, mense by wie die Jode nie so iets te wagte is nie. Wanneer ’n mens die lewe met Geesvervulde oë bekyk, sien jy moontlikhede waar ander net magdom hindernisse sien. Jy sien ’n ryke siele-oes vir die koninkryk waar ander hope onvrugbare grond sien.

`Lees Handelinge 8:4, 5 en 14. Wat was die uiteinde van Jesus se besoek aan, en bediening in, Samaria?`

As dit van die dissipels afgehang het, sou hulle nooit deur Samaria gegaan het nie; met die gevolg dat die Samaritane nie die kans sou kry om die waarheid uit die Woord te hoor nie. Jesus het inderdaad iets gesien wat die dissipels misgekyk het. Hy kon sien dat dieinfluisterende Gees die vrou by die put ontvanklik teenoor die Woord gemaak het. Haardramatiese bekering het talle dorpenaars positief teenoor die blye boodskap gestem. Onthou net: Om vir Christus te getuig, beteken nie altyd kitsresultate nie. As ’n mens egter die saadjies in die harte plant wat God voorberei het, sal dit eendag ’n ryke oes tot eer van die Here oplewer.

`’n Mens weet nooit watter uitwerking jou woorde en dade op ander het nie, hetsyten goede of ten kwade. Hoekom moet ’n mens dus altyd let op die dinge wat jyvoor ander sê en doen?`