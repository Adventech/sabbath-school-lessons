---
title:  Vir verdere studie
date:  28/08/2020
---

“In Christus is die skaapwagter se tederheid, die ouer se toegeneentheid, en die barmhartige Heiland se weergalose genade. Die seëninge wat Hy ons bied, laat Hy so aanloklik klink. Hy noem dit nie net op nie. Nee, daardie seëninge word op ’n interessante wyse oorgedra, op so ’n wyse dat dit die begeerte daartoe wek. Op ’n soortgelyke wyse moet elke medewerker van Christus die diepte van die rykdom van die onuitspreeklike gawe aan ander oordra. Die wonderbare liefde van Christus sal harte versag en onder sy invloed bring, waar die blote herhaal van leerstellings niks kan uitrig nie. [Dit is soos Jesaja tereg skryf]: ‘Troos, troos my volk, sê julle God’ en ‘O Sion, verkondiger van goeie nuus, klim op ’n hoë berg! O Jerusalem, verkondiger van goeie tyding, hef jou stem op met mag; hef dit op, wees nie bevrees nie! Sê aan die stede van Juda: Hier is julle God! Kyk, die Here Here sal kom as ’n Sterke, en sy arm sal heers; kyk, sy loon is by Hom, en sy beloning is voor sy aangesig. Hy sal sy kudde laat wei soos ’n herder; Hy sal die lammers in sy arm vergader en aan sy bors dra; die lammerooie sal Hy saggies lei’ (hfst. 40:1 en verse 9-11)” (Ellen G. White, The Desire of Ages, bl. 826, 827).

**Vrae vir bespreking**:

`1. Dit is ongelukkig so dat sommige mense beter oor hulself probeer voel deur fout by ander te vind. Hoe gemaak dat hierdie ding nie ook in jou lewe posvat nie? `

`2. Oorweeg die volgende scenario: ’n Vriend keer terug na die begrafnis van ’n geliefde en sê: “My tannie is nou by Jesus. Die feit dat sy my nou vanuit die hemel sien, is waarlik vertroostend.” Na aanleiding van die beginsels wat ons in hierdie week se les bekyk het, is die vraag nou: hoe behoort ’n mens op daardie oomblik te reageer? Hoewel die toestand van die dode duidelik ’n belangrike bybelwaarheid is, is die bespreking van dié onderwerp dalk nie aan te bevele direk na ’n begrafnis nie, of hoe? `

`3. Bespreek die volgende stelling met die oog op ons getuienis vir Christus: “Die blote soeke na die kwaad in ander, gee daartoe aanleiding by diegene wat dit soek. Deur ’n beheptheid met die dinge wat ander verkeerd doen, herskep die behepte hom- of haarself in ’n verkeerde beeld. Deur Jesus te aanskou, en deur sy liefde en volmaakte karakter te bespreek, word ’n mens egter na die beeld van Christus herskep. Deur ’n nastreef van die hoë ideale wat Hy vir ons koester, word die gelowige in ’n rein, verhewe en heilige milieu geplaas, en word ’n mens selfs tot in die teenwoordigheid van God gevoer. Wanneer jy jou daar bevind, gee jy lig. Dit is ’n lig wat uitstraal na almal met wie jy te doen het” (Ellen G. White, Gospel Workers, bl. 479). `