---
title:  Die Waarheid, oorgedra met liefde
date:  27/08/2020
---

Jesus het nie “ter wille van liefde” nagelaat om die waarheid oor te dra nie. Dit sou immers nie ware liefde gewees het nie. Om ander lief te hê, is juis om jou vir ander se beswil te beywer. Liefde en die waarheid is dus nie strydig nie. Om die waarheid in alle nederigheid en op ’n beleefde wyse oor te dra, is eintlik ’n liefdesgebaar. Jesus sê: “Ek is die weg en die waarheid en die lewe” (Joh. 14:6). Verlossing kom slegs deur Jesus (Hand. 4:12). Dit is deur sy genade dat ons gered word, sodat ons sy waarheid kan ken en ook sy lewe kan lei. Waarheid sonder liefde lei natuurlik tot ’n allesoorheersende wettiesheid, wat behoorlik die lewe uit ’n mens se geestelikheid pers. Eweneens lei “liefde” sonder die waarheid tot ’n niksseggende en stroperige verdraagsaamheid, en laat die mens doelloos ronddobber met geen sekerheid oor reg en verkeerd nie. Die waarheid wat met liefde oorgedra word, lei egter tot ware Christenskap. Dit is die soort wandel in Christus wat waarlik rigtinggewend is, wat ’n lewensdoel en sekerheid bring.

`Lees 1 Petrus 3:15, 2 Timoteus 4:2, asook Titus 3:4 en 5. Die oordra van bybelwaarheid en die nederige aanvaarding van ander is ewe belangrik. Watter uitdrukkings/ sinsnedes in die voorgelese skrifgedeeltes toon ’n balans tussen die twee?`

Die Nuwe Testamentiese skrywers beklemtoon nie liefde meer as waarheid nie. Hulle skep ’n goeie ewewig tussen waarheid en liefde, die wet en genade, en eerlikheid en medelye. Petrus vermaan sy medegelowiges: “Wees altyd bereid om verantwoording te doen aan elkeen wat van julle rekenskap eis omtrent die hoop wat in julle is, met sagmoedigheid en vrees” (1ste Sendbrief, hfst. 3:15, OAB). Met ander woorde: jy moet weet wat jy glo, waarom jy dit glo, en jy moet beide aan ander kan oordra. Dit beteken natuurlik nie dat jy al die antwoorde het nie of dat jy ander tot jou oortuigings moet kan oorhaal nie. Dit beteken bloot dat jy “met sagmoedigheid en vrees” – oftewel op ’n nederige wyse en met die besef dat hierdie waarhede met die ewige lewe te make het – jou geloof kan oordra en met die Woord kan staaf. In dié verband moedig Paulus sy leerling-evangelis Timoteus aan: “Verkondig die woord; hou aan tydig en ontydig; weerlê, bestraf, vermaan in alle lankmoedigheid en lering” (2 Tim. 4:2, OAB). Voorts wys die apostel vir Titus daarop dat dit danksy die goedhartigheid en liefde van God is dat die wedergebore Christen gered word (Titus 3:5). Ons is dus geroepe tot ’n liefdevolle oordra van die waarheid, in alle nederigheid en met ’n gees van genade. Die Heiland nooi ons om saam met Hom te werk, om sy eindtydboodskap te verkondig aan ’n wêreld wat vergaan sonder Christus, en om dit op ’n liefdevolle wyse en in ’n gees van aanvaarding te doen.

`Gestel iemand vra jou waarom jy ’n Christen is. Wat gaan jy sê, en hoekom?`