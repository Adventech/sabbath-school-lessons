---
title:  Die grondslag van aanvaarding
date:  26/08/2020
---

`Lees Romeine 15:7 en Efesiërs 4:32. Op watter grondslag, dink jy, berus alle aanvaarding? Wat is die essensie van dié houding?`

In hierdie twee skrifgedeeltes gee Paulus die grondbeginsels van ons wedersydse aanvaarding. Kan ons werklikwaar weier om mekaar te vergewe en te aanvaar, siende dat Christus elkeen van ons vergewe en aanvaar het? Om die waarheid te sê, dit is juis omdat Jesus ons ontvang het dat ons mekaar kan ontvang, ten spyte van die foute wat die een in die ander bespeur.

Dink goed hieroor na. Neem bestek van jou lewe en dink aan die dinge wat jy al verkeerd gedoen het, asook swakhede waarmee jy dalk nog steeds spook – dalk dinge waarvan ander mense nie weet nie, dinge waarvan ander mense tog net nooit moet uitvind nie. Kykwat doen Christus ten spyte van hierdie swakhede en flaters: deur geloof ontvang jy syaanvaarding, van die een wat al jou geraamtes in die kas weet. Wat meer is, Hy doen dit nie oor jou eie goedheid nie, maar oor Syne. Wat behoort jou en my gesindheid teenoor ander dus te wees?

Party mense sukkel hiermee. Opregte aanvaarding beteken dat ’n mens ander aanvaar soos hulle is, mét al hulle sondige gewoontes. Waarom? Omdat hulle mense is wat na die beeld van God geskape is. Danksy Christus se soendood “toe ons nog sondaars was” – ’n soendood waardeur Hy ons “met God versoen” het toe ons nog in vyandskap met Hom geleef het – kán ons ander vergewe en aanvaar. Sy liefde teenoor die mens is die ware grondslag van ons aanvaarding en vergewensgesindheid teenoor ander (Rom. 5:6-10, OAB). Sodra bande van omgee en aanvaarding egter gesmee en heg gebind is, moet ’n mens soms ander persoonlik en op ’n liefdevolle wyse met bybelwaarheid konfronteer. Jy verwaarloos die liefde as jy nalaat om dit te doen. As iemand se vriend behoort ’n mens genoeg vir daardie persoon om te gee om lewensveranderende en ewige waarhede met hom/haar te deel.

Jesus se gesindheid was nie: “Maak soos jy smaak en Ek aanvaar jou soos jy is” nie. “Wat jy ook al gedoen het, Ek is bereid om jou te vergewe en om jou die krag te skenk om te verander” – dít was wel sy houding. Bybelwaarheid wat in alle nederigheid en met die gees van Christus oorgedra word – dít wen harte en verander lewens.

`Hoe kan ’n mens iemand van harte aanvaar, maar nie sy sondige gedrag nie? Hoegemaak om ontvanklik teenoor ander te wees maar terselfdertyd die goedkeur enduld van sonde te vermy?`