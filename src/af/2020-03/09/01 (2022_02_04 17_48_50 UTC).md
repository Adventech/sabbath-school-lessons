---
title:  Om ‘n gesindheid vir sieleredding te kweek
date:  22/08/2020
---

### Skrifverwysings vir hierdie week se studie
Joh. 4:27-30 en verse 39-42, asook Matt. 15:21-28, 2 Tess. 1:1-4, Rom. 15:7, Ef. 4:32 en 1 Pet. 3:15.

> <p>Geheueteks</p>
> “In julle harte moet daar net heilige eerbied wees vir Christus die Here. Wees altyd gereed om ’n antwoord te gee aan elkeen wat van julle ’n verduideliking eis oor die hoop wat in julle lewe” (1 Pet. 3:15, NAB).

Hoe meer ’n mens Jesus se lewe bestudeer, hoe groter die verwondering oor die Heiland se vermoë om mense te aanvaar en hul menswees te erken. Hoewel Hy die godsdienstige leiers van sy tyd skerp gekritiseer het, was Jesus vreeslik ontvanklik teenoor diegene wat met sonde gespook het, so ook teenoor diegene wat swaar aan hul sondelas gedra het, en teenoor dié wat as gedoemdes verwerp is. Sy genade was vir hulle. Selfs vir die laagste sondaar het Hy medelye gehad. Die omvang van sy vergifnis was oneindig groter as hul grootste sonde. Aan sy liefde was – en is – daar geen einde nie. Nie eers ’n sweempie hoogmoed of meerderwaardigheid was by Jesus te vinde nie. Elkeen het Hy behandel as een wat na die beeld van God geskape is, wat ongelukkig deur sonde tot ’n val gebring is, maar wat Hy nou gekom het om te red. Almal was sy liefde beskore. Almal – ongeag hul sonde – was binne bereik van sy genade. Aan almal met wie Hy in aanraking gekom het, het Hy respek betoon. Hy het hulle menswaardigheid erken. Hy het ander positief vir die koninkryk beïnvloed omdat Hy in hulle geglo het. In sy teenwoordigheid is hul lewens verander omdat Hy so diepbesorgd oor hulle was. Uit die sak en as van sonde het hulle verrys. Hulle het die hoogtes aangedurf wat Jesus in hulle raakgesien het. In hierdie week se les bekyk ons die volgende van nader: Jesus se houding en gesindheid teenoor mense en hoe om dit as grondbeginsel in ons eie lewens toe te pas.

_*Bestudeer hierdie week se les as voorbereiding vir Sabbat, 29 Augustus._