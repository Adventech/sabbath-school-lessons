---
title:  Die doel van geestelike gawes
date:  04/08/2020
---

`Lees 1 Korintiërs 12:7 en Efesiërs 4:11-16. Hoekom gee die Here een elke gelowige gawes van die Gees? Wat is die doel daarvan?`

Gawes van die Gees dien ’n aantal doele. Dit word, eerstens, geskenk ter versorging en versterking van God se kerk sodat gelowiges sy groot taak – die redding van die mens – kan volvoer. Geestelike gawes het ten doel om die lede te verenig, gereedwees om die kerk se Godgegewe sending op aarde te volbring. Die bybelskrywers gee ons boonop voorbeelde van dié gawes wat God aan sy kinders skenk – soos prediking, evangelisasie, onderrig, bemoediging en vrygewigheid. Dit praat egter ook van gawes soos gasvryheid, barmhartigheid, behulpsaamheid en opgeruimdheid, om slegs ’n paar te noem. Lees gerus Romeine 12 en 1 Korintiërs 12 vir ’n meer volledige lys. Nou wonder jy seker oor die verskil tussen geestelike gawes en die talente waarmee mense gebore word. Gawes van die Gees kom van die Here en word deur die Heilige Gees aan elke gelowige geskenk om hom of haar vir ’n bepaalde bediening in diens van die kerk en die mens toe te rus. Soms sluit sulke roepings gewone talente in, wat dan deur die Heilige Gees geheilig en in diens van Christus gebruik word. Alle talente waarmee ’n mens gebore word, is natuurlik Godgegewe, hoewel hulle nie altyd in diens van Christus gebruik word nie (terwyl geestelike gawes slegs ten doel het om in diens van God en die mens gebruik te word).

“Die gelykenis van die talente [in die OAB] dui nie net op die spesiale gawes van die Gees nie. Dit sluit alle gawes en vorms van aanleg in – hetsy aangebore of verworwe, hetsy as iets natuurliks in die mens of as iets van Bo. Alle hierdie dinge behoort vir evangelisasiewerk ingespan te word. Wanneer ’n mens ’n dissipel van Christus word, maak jy ’n totale oorgawe aan Hom. Alles wat jy het en is, gee jy aan Hom [insluitende jou gawes en talente]. Hierdie dinge wat ons aan Hom oorgee, keer dan terug na ons, geheilig en edel. Hierdie gawes en talente moet tot verheerliking van die Here ingespan word, deur hulle tot seën van ons medemens te gebruik” (Ellen G. White, Christ’s Object Lessons, bl. 328).

Die Here het ook spesiale gawes daargestel, soos die gawe van profesie; asook spesiale kerkampte soos leraar en ouderling, om elke lid in die liggaam van Christus beide te koester en toe te rus vir diens (lees Ef. 4:11, 12). Die funksie van alle leierskapsposisies in die kerk is om elke lid by te staan in die ontdekking van sy/haar gawes van die gees, en om hulle te leer hoe om hul onderskeie gawes tot uitbreiding van die liggaam van Christus te gebruik.

`Met watter talente is jy gebore wat jy tot seën van die kerk kan gebruik, selfs al is daardie talente besonder bruikbaar en voordelig in die wêreld daarbuite?`