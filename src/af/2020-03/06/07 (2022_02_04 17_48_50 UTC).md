---
title:  Vir verdere studie
date:  07/08/2020
---

Lees Ellen G. White se “Talents” op bl. 325-365 in Christ’s Object Lessons. ’n Regte begrip oor die bybelse leer aangaande die gawes van die Gees bring eenheid in die kerk. Die besef dat elkeen van ons ’n waardevolle lid in die liggaam van Christus is, waarsonder die kerk nie kan klaarkom nie, is ’n gedagte wat gelowiges saamsnoer. Elke kerklid word benodig ter uitvoering van die groot opdrag wat Christus ons gegee het. Elke lid het ’n gawe (of gawes) vir naastediens ontvang. “Aan elkeen word iets gegee om vir die Meester te doen. Aan elkeen wat Hom dien, word ’n spesiale gawe of talent toevertrou. ‘En aan die een gee hy vyf talente en aan die ander twee en aan die ander een, aan elkeen na sy vermoë.’ Elkeen wat die Here dien, het iets wat aan hom [of haar] toevertrou is. Waartoe jy in staat is, bepaal die grootte van daardie gawe wat aan jou toevertrou word. Met die uitdeel van gawes het God nie party gelowiges voorgetrek nie. Hy het [bloot] gawes toegeken volgens die dinge waartoe elkeen in staat is, en Hy verwag dienooreenkomstige resultate” (Ellen G. White, Testimonies for the Church, vol. 2, bl. 282). Neem ook in ag dat die gawes van die Gees tot eer van die Here, en nie onsself nie, gegee word. Hy skenk dit ter verheerliking van sy Naam en ter bevordering van sy verlossingsending.

**Vrae vir bespreking**:

`1. Bepeins die feit dat elkeen van ons gawes van die Here ontvang het. Watter praktiese implikasies het dit vir die gemeente waarin jy is? Watter verskil maak hierdie gedagte ten opsigte van elke lid se betrokkenheid by naastediens en persoonlike bediening?`

`2. Vertel vir die res van die klas hoe ’n ander lid se gawe (of gawes) jou al tot seën was. Praat ook ’n bietjie oor jou eie gawes van die Gees – hoe jy dit ontdek het, watter gawes jy meen jy het, en ook hoe jy dit tot seën van ander gebruik. `

`3. Hierdie les het daarop gewys dat gawes kan “vermeerder” namate ’n mens daarmee woeker. Doen selfondersoek:  kan jy aan enige gawes dink waarmee jy ter ere van sy Naam gewoeker het, talente wat nou vermeerder het? Vra jou egter ook die volgende af (’n vraag wat ons inderdaad aan die einde van Donderdag se les die eerste keer aangeroer het): hoe getrou is ek met dit wat God aan my toevertrou het? `