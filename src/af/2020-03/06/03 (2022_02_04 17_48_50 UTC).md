---
title:  'God: Die Gewer van alle goeie gawes'
date:  03/08/2020
---

Volgens 1 Korintiërs 12:11 en 18, Efesiërs 4:7 en 8, asook Jakobus 1:17 kom alle gawes van die Here. Ja “elke volmaakte geskenk” kom van Hom. Wees dus gerus, God ken jou geaardheid. Die gawes van die Gees wat die beste by jou pas, sal Hy aan jou gee. Wat meer is, Hy sal jou gawes ter wille van sy verlossingsplan, en ter ere van sy Naam, op die beste wyse benut.

`Lees Markus 13:34 en 1 Korintiërs 12:11. Aan wie gee die Here gawes van die Gees?`

Die Bybel stel dit onomwonde. God het ’n spesiale taak vir elke gelowige: om vir ander van die evangelie te vertel. In ’n stadium vertel Jesus die gelykenis van ’n man wat sy huishouding in sy diensknegte se sorg gelaat het, terwyl hy op reis gaan. So gee die huisbaas dan aan elkeen ’n bepaalde taak om in sy afwesigheid te verrig (Mark. 13:34). Insgelyks het elke gelowige ’n taak. Die Here gee gawes van die Gees aan al sy kinders, ten einde hul onderskeie Godgegewe roepings of take te volvoer. Wanneer ons ’n totale oorgawe aan Christus maak, en deur die doop ’n lid van die liggaam – die kerk – word, skenk die Heilige Gees ons bepaalde gawes sodat ons die liggaam daarmee kan dien, asook ons getuienis vir Christus aan die wêreld kan bring.

In 1903 rig Ellen G. White ’n brief aan ’n medegelowige, waarin sy die man aanmoedig om sy Godgegewe gawes in diens van die Here te gebruik. Sy skryf onder andere: “Ons is almal deel van God se groot gesin, aan wie Hy, tot ’n mindere of meerdere mate, [bepaalde] talente toevertrou het; talente waarvan die [korrekte] gebruik ons verantwoordelikheid is. Dit maak nie saak of ’n mens se talent klein of groot is nie, dit moet in diens van die Here gebruik word. ’n Mens moet ook besef dat elkeen die reg het om die gawes wat aan hom [of haar] toevertrou is, te gebruik.  “Nooit as te nimmer behoort ons op die kleinste menslikehulpbron – hetsy fisies, intellektueel of geestelik – neer te sien nie” (Brief 260, 2 Desember 1903).

`Lees Handelinge 10:36-38, Matteus 3:16-18 en Handelinge 2:38-42. Wat leer ons uit hierdie skrifgedeeltes oor die beloofde skenking van die Heilige Gees by die doop?`

Met sy doop het Jesus die Heilige Gees ontvang. Dit was ’n spesiale salwing om Hom op sy bediening voor te berei en Hom ten volle daarvoor toe te rus. Net so, belowe die Here ook die Heilige Gees wanneer ons gedoop word. Die Here se groot begeerte is dat ons die sekerheid moet hê dat Hy inderdaad sy Woord gestand sal doen en ons die gawes van die Gees sal skenk om sy kerk en die mensdom tot seën te wees.