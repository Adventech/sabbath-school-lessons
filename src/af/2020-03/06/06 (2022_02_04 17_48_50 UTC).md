---
title:  Om te woeker met ons gawes
date:  06/08/2020
---

`Lees die gelykenis van die talente in Matteus 25:14-30. Gebruik die OAB. Wat dink jy is besonder opvallend in hierdie gelykenis? Waarom is die eerste twee diensknegte deur die eienaar – wat God simboliseer – geprys, terwyl die derde skerp veroordeel is? Wat leer ’n mens hieruit oor die gebruik van ons Godgegewe talente? Let veral op Matteus 25:29.`

In die gelykenis ontvang elkeen talente “na sy vermoë” (Matt. 25:15, OAB). Met ander woorde, elkeen se hoeveelheid verskil. Die een het vyf ontvang, die ander twee, en die laaste een het ’n enkele talent ontvang. Elkeen kon kies hoe hy die talente wat hy by die eienaar ontvang het, wou belê of wou gebruik. Besonder deurslaggewend is die feit dat die talente nie aan hulle behoort het nie. Dit was inderwaarheid ’n ander se eiendom – die eienaar wat dit in hulle sorg geplaas het.  Wie het die “groot” en wie het die “geringe” gawes ontvang? Vir die eienaar was sulke dinge onbelangrik. Hoeveel iemand ontvang het, was inderdaad irrelevant. Wat elkeen met sy gegewe talente gemaak het – dít was vir die eienaar van groter belang. Paulus stel dit soos volg in 2 Korintiërs 8 vers 12: “As die goeie wil daar is en iemand gee volgens wat hy het, neem God die gawe aan. Hy verwag nie van hom wat hy nie het nie” (NAB). Vir God maak dit nie eintlik saak hoeveel jy het nie, maar liewer, wat jy daarmee maak.

Die eienaar van die gelykenis prys die eerste twee diensknegte omdat hulle hul talente getrou gebruik het. Hul het met hul talente gewoeker en dit vermeerder. Daarenteen het die “slegte en luie” dienskneg net mooi niks gedoen met die talent wat die eienaar hom gegee het nie. Hy het nie iets daarvan gemaak nie. Let op Ellen G. White se woorde op bladsy 326 in Christ’s Object Lessons: “Die [kosmiese] beginsel van naastediens word die skakel wat ons met God en ons medemens verbind.” Dit is gewis ’n ewige waarheid dié! Die ontroue dienskneg het al sy kanse om te dien, verspeel. Uiteindelik was hy die vermoë om te dien ook kwyt. Wanneer ons woeker met die talente wat die Here ons tot verheerliking van sy Naam gegee het, sal dit van krag tot krag gaan. Ons bedrewenheid en diensbaarheid sal toeneem. Nou wonder jy seker: hoe kan ek die gawes wat God my gegee het, ontdek? Gaan op jou knieë en vra die Here nederig om vir jou te wys waar en op watter wysejy van diens kan wees. Luister na die influistering van die Gees, en raak betrokke by ’nbepaalde bediening en dié se onderskeie projekte. Sodoende sal jou talente blom, en sal jy tevredenheid uit jou diens aan Christus put.

`Dink ’n bietjie aan hierdie gelykenis en pas dit op jou lewe toe. Watter soortdienskneg is jy? Wat doen jy met die gawes wat God jou gegee het? (Neem hier inag dat alles waaroor jy beskik, en alle stoflike dinge wat jy besit, gawes van Bo is).`