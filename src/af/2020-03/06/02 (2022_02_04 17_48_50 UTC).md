---
title:  Verskillende gawes, maar verenig  in diens
date:  02/08/2020
---

Het jy al agtergekom hoe hemelsbreed die dissipels van mekaar verskil het? Hulle was uiteenlopend in terme van agtergrond, persoonlikheid, temperament en gawes. Tog was dit nie die destydse kerk tot nadeel nie. Dit was, om die waarheid te sê, een van hul sterk punte. Matteus wat voorheen ’n tollenaar was, was noukeurig, presies en akkuraat. Petrus daarenteen was nie op die mond geval nie, en was geesdriftig en impulsief; tog was hy ook ’n gebore leier met die eienskappe wat daarvoor benodig word. Johannes het weer ’n klein hartjie gehad hoewel hy uitgesproke was. Andreas was ’n mens-mens, met ’n fyn aanvoeling vir tyd en plek, en ook vir ander se gevoelens. Tomas het van nature dinge bevraagteken, en het dikwels getwyfel. Hoewel die dissipels dus uiteenlopende persoonlike en gawes gehad het, het die Here elkeen op ’n kragtige wyse gebruik om vir Hom te getuig.

`Lees 1 Korintiërs 12:12, asook verse 13 en 18 tot 22. Wat sê hierdie skrifgedeelte vir ons oor die behoefte aan mense met verskillende gawes en talente in die liggaam van Christus, die kerk?`

Die Here put groot vreugde daaruit om mense van verskillende agtergronde met uiteenlopende talente en vermoëns te neem, en om gawes vir naastediens en persoonlike bediening aan hulle te skenk. Die liggaam van Christus is nie ’n homogene groep mense nie, m.a.w. die lede verskil van mekaar. Dit is nie ’n geslote klub waar al die lede basies dieselfde soort agtergrond het en boonop dieselfde manier van dink het nie. Nee, dit is ’n dinamiese samekoms – van persone met uiteenlopende gawes, saamgesnoer deur die liefde van Christus en die Skrif, en gewy aan die verkondiging van daardie liefde en daardie bybelwaarhede aan die wêreld (Rom. 12:4, 1 Kor. 12:12). Hoewel die lede van die liggaam van Christus dus verskillende gawes het, is elkeen van daardie gawes waardevol; elkeen is van kardinale belang vir die korrekte funksionering van die liggaam van Christus. ’n Mens se oë, ore en neus het verskillende funksies, tog is elkeen noodsaaklik vir die liggaam. Net so is alle gawes in die liggaam van Christus ewe noodsaaklik (1 Kor. 12:21, 22). Let op die liggaam van die mens. Selfs die kleinste deeltjie is op ’n manier onontbeerlik. Neem byvoorbeeld die wimpers. Dit is ’n deel wat lyk of dit ’n minder belangrike rol in die liggaam te speel het. Gestel jy het skielik geen wimpers nie. Wat dan? Wel dan sal stofpartikels jou sig belemmer, wat moontlik tot onherstelbare skade kan lei. Die kerklid wat dus lyk of hy of sy “minder belangrik” is, is inderwaarheid van groot waarde in die liggaam van Christus. Daardie persoon het immers ook ’n gawe (of gawes) van die Gees ontvang. Deur hierdie gawes geheel en al aan die Here te wy, kan elkeen van ons uiteindelik ’n ewige verskil maak.

`Hoe talentvol jy ook al mag wees, is daar soms dinge waarvoor ’n mens nie ’n slag het nie, terwyl ander mense in die gemeente wel oor daardie gawes en talente beskik. Dink ’n bietjie aan sulke gevalle. Hoe kan hierdie toedrag van sake ’n mens help om nie ’n meerderwaardige houding teenoor ander in te neem nie?`