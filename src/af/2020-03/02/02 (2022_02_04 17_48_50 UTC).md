---
title:  Ongewone getuies
date:  05/07/2020
---

`Lees Markus 5:15-20. Waarom dink jy het Jesus die man na Dekapolis gestuur om aan sy vriende en huismense te gaan getuig, in plaas daarvan om by Jesus en die dissipels aan te sluit sodat sy nuutgevonde geloof binne daardie kringetjie versterk kon word?`

Die pleknaam Dekapolis bestaan uit twee morfeme: deka wat “tien” beteken, en polis wat “stad” beteken. Dekapolis was ’n landstreek in die eerste eeu na Christus, bestaande uit tien stede wat al langs die oewer van die See van Galilea geleë was. ’n Gemeenskaplike taal en kultuur het hierdie stede verbind. Die besetene was bekend aan die mense van daardie landstreek. Met sy onvoorspelbare en aggressiewe manier van optree het hy groot vrees by die inwoners ingeboesem. Tog het Jesus ’n diepe verlange na ’n beter lewe by die man bespeur, en daarom het Hy hom bevry van die demone wat hom so knaend geteister het.

Toe die dorpsmense hoor dat Jesus die uitgedryfde demone in hul varke ingestuur het, met die gevolg dat die hele trop by die krans afgespring en in die see versuip het, het hulle kom kyk wat aangaan. Markus sê in sy Evangelie: “Toe hulle by Jesus kom en die besetene in wie die baie bose geeste was, daar sien sit met sy klere aan en by sy volle verstand, het hulle groot geskrik” (Mark. 5:15, NAB). Die man was weer heel – liggaamlik, verstandelik, psigies en geestelik. Die kern van die evangelie is die genesing van mense wat deur sonde gebreek is, ’n terugkeer na hul Godgegewe heelheid.

Hy was net mooi die regte kandidaat om die tien stede van Dekapolis te bereik – of hoe? – ’n geneesde besetene wat sy genesingsverhaal met almal in die streek kon deel. Ellen G. White beskryf dit so netjies: “As getuies vir Christus behoort ons die dinge wat ons weet met ander te deel – wat ons self gesien, gehoor en gevoel het. As ’n mens konstant in die skrede van Christus gevolg het, sal jy iets beduidends hê om oor te vertel, oor die manier waarop Hy jou gelei het. Jy kan getuig dat jy sy beloftes op die proef gestel het, en dat Hy sy woord [en Woord!] inderdaad gestand doen. [As gelowiges] kan ons [eerlik] bely dat ons die genade van Christus eerstehands beleef het. Dit is die soort getuienis waartoe die Here ons roep, en waarsonder die wêreld besig is om onder te gaan” (The Desire of Ages, bl. 340). Die Here gebruik dikwels mense by wie ’n mens nie eintlik ’n getuienis te wagte is nie, persone wat deur sy genade verander is ten einde ’n verskil op aarde te maak.

`Let op jou eie bekeringsverhaal. Wat sê jy aan ander oor die manier wat jy diewaarheid ontdek het? Hoe kan jy jou belewenisse aan ’n onbekeerde oordra sodatdit tot geestelike voordeel van daardie persoon is?`