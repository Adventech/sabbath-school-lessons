---
title:  Die krag van persoonlike getuienis
date:  09/07/2020
---

Kom ons kyk nou weer na Paulus se verskyning voor Agrippa. Hier staan die apostel voor die heel laaste van die Joodse konings, die laaste van die Makkabeërs en van die Herodiaanse dinastie. Agrippa het homself as ’n Jood voorgedoen. Tog was hy in sy binnenste ’n Romein (lees die SDA Bible Commentary, vol. 6, bl. 436.) Die man wat voor Agrippa staan, is bejaard – afgerem van die vele sendingreise wat hy al onderneem het, met die littekens van die goeie stryd wat hy dapper gestry het. Tog loop hy oor van God se liefde. Hy straal van God se goedheid. Ten spyte van alles wat hy al moes deurmaak – die aard van sy vervolgings en die omvang van sy probleme – kon hy opreg verklaar: die Here is goed.

Agrippa was sinies en skepties, ’n harde mens, heeltemal onsimpatiek teenoor enige waardestelsel met meriete. Paulus daarenteen was sterk gelowig, toegewy aan die waarheid en ’n kanniedood-kampvegter vir die geregtigheid van Christus. Die twee het soos dag en nag verskil. ’n Mens kon dit duidelik sien. Tydens sy verhoor vra Paulus vir oudiënsie, wat Agrippa ook dan toestaan.

`Lees Handelinge 26:1-32. Wat was Paulus se getuienis voor Agrippa? Wat kan ’n mens uit daardie getuienis leer?`

Goedhartigheid versag harte terwyl kwasterigheid die teenoorgestelde uitwerking het. Let dus op Paulus se welwillendheid teenoor Agrippa. Hy sê dat die koning “so goed bekend is met al die Joodse gebruike en twisvrae” (Hand. 26:3, NAB). Daarna begin hy dadelik met sy bekeringsverhaal.

`Lees Paulus se bekeringsverhaal in Handelinge 26:12-18 en let veral op die uitwerking wat dit op Agrippa in verse 26-28 het. Waarom dink jy het die koning so gereageer? Waarom was hy so beïndruk met Paulus se getuienis?`

Paulus se getuienis dat Jesus sy lewe verander het, het ’n kragtige uitwerking op die ongelowige koning gehad. ’n Veranderde lewe is inderdaad die beste getuienis. Om van ’n volwaardige bekering te getuig het ’n buitengewoon oortuigende invloed op ander. Lewens wat deur God se genade getransformeer is, kan selfs ongelowige konings tot ander insigte bring. Selfs al is jou verhaal nie so dramaties soos Paulus nie, behoort jy (en ook elke gelowige) ander te kan vertel wat dit beteken om ’n noue wandel met Jesus te hê, en ook hoedat ’n mens deur sy bloed verlos word.