---
title:  Veranderde lewens maak ’n verskil
date:  07/07/2020
---

“En toe hulle die vrymoedigheid van Petrus en Johannes sien en verstaan dat hulle ongeleerde en eenvoudige manne was, was hulle verwonderd en het hulle as metgeselle van Jesus herken” (Hand. 4:13, OAB).

Die Nuwe Testamentiese kerk het ’n ongekende bloeitydperk beleef, met 3,000 mense wat op Pinksterdag by hulle aangesluit het (Hand. 2:41). Duisende ander is ’n paar weke later bygevoeg (hfst. 4:4). Die owerhede en kerkleiers het gou besef wat aangaan: al hierdie Nuwe Testamentiese gelowiges het ’n persoonlike ontmoeting met Christus gehad. Hulle lewens is verander. Deur God se genade is hulle getransformeer en derhalwe kon hulle nie stilbly nie.

`Lees Handelinge 4:1-20. Wat gebeur hierso, veral toe die owerhede probeer het om vir Petrus en Johannes stil te maak? Hoe het Petrus-hulle op daardie pogings gereageer?`

Hierdie gelowiges is nuutgemaak in Christus en hulle moes eenvoudig hul bekeringsverhaal met ander deel. Petrus, ’n luidrugtige visserman, is deur God se genade getransformeer. Jakobus en Johannes, die sogenaamde “seuns van die donderslae” wat vreeslik humeurig was, is deur God se genade getransformeer. Die ongelowige Tomas is ook deur sy genade getransformeer. Die dissipels en al die lede van die vroeë Christelike kerk het elkeen ’n getuienis gehad, ’n bekeringsoomblik waaroor hulle nie kon stilbly nie. Ellen G. White beskryf dit op so ’n kragtige wyse in haar boek Steps to Christ: “Skaars het jy jou oorgegee aan Christus of daar onstaan in ’n mens die begeerte om jou kosbare vriendskap met Jesus bekend te maak. [Daardie] waarheid, wat heiligmaak en red, kan ’n mens nie vir jouself hou nie” (bl. 78).

Let ook op die godsdienstige leiers se reaksie in vers 16 van ons skrifgedeelte. Hulle aanvaar dat Petrus-hulle ’n wonderwerk verrig het, en doen dit openlik. Dit is ’n voldonge feit – die geneesde man het immers reg voor hulle gestaan. Nietemin weier die leiers om van sienswyse te verander, hoewel die genesing die dissipels se getuienis rugsteun. Tog laat Petrus en Johannes hulle nie van stryk bring nie. Hulle hou aan om te getuig.

`’n Mens kan Christus ken en jy kan daardie kennis aan ander oordra. Wat is die verband tussen hierdie twee handelinge? Hoekom is die ken van Christus so onontbeerlik vir ons getuienis oor Hom?`