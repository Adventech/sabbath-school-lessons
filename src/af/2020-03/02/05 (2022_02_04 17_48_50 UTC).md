---
title:  Persoonlike belewenis en persoonlikebediening
date:  08/07/2020
---

In Handelinge 26 verskyn die apostel Paulus as ’n gevangene voor Agrippa. Hy praat direk met die koning en gee sy persoonlike getuienis. Paulus wei uit oor sy verlede, maar nie net oor die tyd toe hy die volgelinge van Jesus vervolg het nie. Hy vertel ook van sy bekering en hoe hy vir Jesus begin getuig het. Die apostel roer ook die beloofde opstanding van die dode aan (Hand. 26:8). Dan kom Paulus by sy bekering, sy Damaskuspad-ervaring uit, en noem dat die Here aan hom gesê het: “‘Ek het aan jou verskyn om jou as my dienaar aan te stel. Jy moet getuie wees van wat jy van My gesien het en van wat Ek jou nog sal laat sien’” (Hand. 26:16, NAB). Om oor jou geloof te getuig, is altyd ’n dinamiese ervaring. Dit gaan oor wat Christus alreeds vir jou gedoen het, wat Hy op die oomblik besig is om in jou lewe te doen, asook die blink toekoms wat Hy vir die gelowige beplan het. Tog draai getuienis nie om die een wat getuig nie. Dit gaan oor Christus – die lewende God wat ons sondes vergewe en ons siektes genees, die een wat ons met liefde en ontferming kroon, en wat ons die goeie in oorvloed laat geniet (Ps. 103:3-5). Om te getuig beteken dat jy aan ander vertel hoe die Here j genade bewys het. Die is ’n eerstepersoonsvertelling, van jou persoonlikeontmoeting met die God wat ons “genade onbeskryflik groot” geskenk het.

`Lees 1 Johannes 1:1-3 en vergelyk dit met Galasiërs 2:20. Watter ooreenkomste bespeur ’n mens hier? In watter opsigte stem Johannes en Paulus se ervarings ooreen?`

Hoewel Paulus en Johannes uiteenlopende belewenisse gehad het, het albei ’n persoonlike ontmoeting met Jesus gehad. Tog was hierdie twee ontmoetings nie eenmalige gebeurtenisse nie. Nee, vir Paulus en Johannes was dit ’n aanhoudende en daaglikse ontmoeting, een waarin die apostels hulle elke dag in die liefde van Christus verheug het, asook in die lig van sy waarheid gewandel het. Is bekering ’n eenmalige gebeurtenis, iets wat tot die verlede behoort? Let op Ellen White se stelling aangaande diegene wat meen dat hulle reeds die belangrikste stap gedoen het en dat hul bekering dus ’n afgehandelde saak is: “Dit is asof hulle nie aan ’n daaglikse bekering behoefte het nie, menende dat die geloofslewe ’n eenmalige kennismaking [met die waarheid] is. Tog behoort ons – elkeen van ons – elke dag tot bekering te kom” (Manuscript Releases, vol. 4, bl.46; klem verskaf).

`Waarom is dit so belangrik om ’n mens se boesemvriendskap met die Here daagliks te vernuwe, om Hom daagliks as die lewende God te vier, om sy krag en mag en goedheid daagliks te vier – ongeag jou vorige ervarings met Hom, selfs al was party van hulle besonder kragtig en dramaties? Bring jou antwoord Sabbatskool toe.`