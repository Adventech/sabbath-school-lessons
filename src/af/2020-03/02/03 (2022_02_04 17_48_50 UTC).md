---
title:  Om die verrese Christus te verkondig
date:  06/07/2020
---

Die twee Marias is douvoordag daar weg, op die Sondagoggend. Hulle haas hulle tot by Jesus se graftombe; nie om raad by Hom te kry nie, want wat kan ’n dooie per slot van rekening doen? Die laaste keer dat hulle die Meester gesien het, was Hy bebloed; sy liggaam gekneus en gehawend. Sy kruisdood en alles wat daar gebeur het, was in hulle geheue gegraveer. Vandag kom doen hulle bloot hulle plig, die laaste deel van die begrafnisritueel. Met diepe smart baan hulle hul weg tot by die graftombe om sy liggaam te balsem. Wanhoop en swaarmoedigheid werp lang skadu’s in hul gemoed. Die toekoms lyk onseker. Hoop is nêrens in sig nie.

By die graf aangekom, kom ’n verdere skok: die graf is leeg! Matteus boekstaaf die gebeurtenis direk daarna. Hy beskryf dit soos volg: “Toe sê die engel vir die vroue: ‘Julle moet nie bang wees nie. Ek weet julle soek Jesus wat gekruisig is. Hy is nie hier nie, want Hy is uit die dood opgewek’” (Matt. 28:5 en 6, NAB). Die vroue was skielik oorstelp van vreugde. Weg was die nagdonkere smart, verdryf deur die aangename lig van die opstandingsme. Die gordyn van innerlike pyn was gelig. Die vroue het behoorlik gestraal van blydskap. Treurliedere het in lofsange verander.

`Lees Markus 16:1-11. Wat het Maria na afloop van haar gesprek met die verrese Heiland gedoen?`

Na haar ontmoeting met die verrese Jesus is Maria dadelik stad toe om die goeie nuus aan ander te bring. Die Afrikaanse benaming vir die evangelie beskryf dit so netjies – dit is ’n blye boodskap, en daarom wil ’n mens dit oordra. Maria kon dus nie stilbly nie – Christus leef! Sy graf is leeg en die ganse wêreld moet dit eenvoudig hoor. Dit behoort ook so by jou en my te wees. Wanneer ’n mens die verrese Jesus op jou lewenspad teëgekom het, moet jy ook gou-gou vir ander daarvan gaan vertel; want die blye boodskap is iets wat ’n mens met blydskap moet bied.

Wat ’n mens in hierdie bybelverhaal dronkslaan, is dat die dissipels nie Maria wou glo nie – dieselfde dissipels wat Jesus gekies het, en vir wie Hy oor en oor vertel het dat hierdie dinge sou gebeur, dat Hy gekruisig en uit die dood opgewek sou word! “En toe hulle hoor dat Hy lewe en deur haar gesien is, het hulle dit nie geglo nie,” sê Markus (hfst. 16:11, OAB). As Jesus se eie dissipels dan nie dadelik die blye boodskap wou glo nie, is dit ook geensins verbasend dat ander ons nie uit die staanspoor wil glo nie.

`Hoe lank gelede het iemand jou getuienis verwerp? Hoe het jy daarop gereageer en wat het jy daaruit geleer?`