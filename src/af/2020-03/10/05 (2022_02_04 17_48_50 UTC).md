---
title:  Kleingroepies in die Nuwe Testament
date:  02/09/2020
---

Die Nuwe Testamentiese kerk het teen ’n ongelooflik-snelle tempo gegroei. Binne slegs ’npaar jaar het ’n klein groepie gelowiges tienduisende aanbidders geword. Baie faktore het tot hierdie geweldige invloei van nuwe gelowiges en die gevolglike snelle groei gelei. Jesus se bediening het oraloor evangeliesaadjies gesaai, en het derduisende harte op die dissipels se prediking voorberei. Na Jesus se hemelvaart, op Pinksterdag, is die Heilige Gees op ’n kragtige wyse op die biddende, gelowige dissipels uitgestort. ’n Bydraende faktor tot die snelle groei wat die Nuwe Testamentiese kerk beleef het, was hul gestruktureerde kleingroepiebenadering tot die werk van die Here. Kleingroepies was inderdaad die deurslaggewende faktor.

`Lees Handelinge 18:1-5 en hfst. 20:1-4. Waarom dink jy noem Lukas hier die name van enkele van die persone met wie Paulus nou saamgewerk het?`

Die feit dat Lukas melding maak van hierdie persone saam met wie Paulus gewerk het, is nogal fassinerend. Vir Paulus was elkeen van hulle belangrik. Hy het hulle by die naam geken en die een het die ander in hul gesamentlike uitreikwerk onderskraag. Hoewel die aantal name wat hy hier noem maar ’n handjievol is, toon dit duidelik die belangrikheid van noue samewerking selfs al is die werksgroep klein. Waarskynlik het Paulus se medewerkers oor uiteenlopende gawes beskik. Hulle was ook van verskillende kulture met uiteenlopende agtergronde. Hul manier van dink was ook nie altyd dieselfde nie. Tog het elkeen ’n waardevolle bydrae tot die werk van Christus gemaak. Hul diverse gawes, agtergronde en ervarings het bygedra tot die groei van die kerk. Elkeen het vanuit die skatkis van sy agtergrond, en vanuit hul wedervaringe op die Godsweg, bygedra tot die verkondiging van die evangelie.

`Vergelyk die volgende twee skrifgedeeltes – Handelinge 16 verse 11-15 en 40, en hfst. 12:11 en 12. Watter uitnodiging rig Lidia aan Paulus direk na hulle gesprek? Waarheen het Paulus en Petrus na hul wonderbaarlike bevryding uit die tronk gegaan?`

Die Nuwe Testamentiese gelowiges het gereeld in mekaar se huise byeengekom. Christelike huisgesinne het dus afsetpunte vir die blye boodskap geword, en ook die spilpunt waarom kleingroepiebediening gedraai het.

Het jy dit al ooit oorweeg om met ’n kleingroepiebediening in jou huis te begin of om by ’n kleingroepie in ’n vriend se huis aan te sluit? Dalk is jy reeds deel van so ’n bediening. Dink dan na oor al die voordele wat daaruit te trek is, en deel dit met die res van die Sabbatskoolklas.