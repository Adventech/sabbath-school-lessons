---
title:  Dinamika van ‘n kleingroepie
date:  03/09/2020
---

Kleingroepies is die middel waarmee God groei in sy kerk aanwakker. Dit is ’n “veilige hawe” waarin ’n mens vir ander van jou probleme kan vertel, en waarin gemeenskaplike belange bespreek kan word. Dit skep die geleentheid vir geestelike groei binne die konteks van omgeebande en vriendskap. Baie nie-Christene is aanvanklik gemakliker met deelname aan ’n kleingroepie wat by iemand se huis byeenkom, eerder as om ’n tradisionele kerkdiens vir die eerste maal by te woon.

`Lees die volgende skrifgedeeltes uit Handelinge – hfst. 4:31, hfst. 12:12 en hfst. 20 verse 17-19 en 27-32. Stel ‘n lys op van die onderskeie elemente wat jy by hierdie Nuwe Testamentiese kleingroepies bespeur. By watter soort aktiwiteite was elkeen betrokke?`

Die eerste Christene het byeengekom om vir mekaar voorbidding te doen, om oor hul gemeenskaplike belange te bid, om die hegte samesyn te geniet, om die Woord van God te bestudeer, om vir diens toegerus te word, om mekaar teen vals leraars en dwaalleer te beskerm, en om tesame na ander uit te reik. Kleingroepies maak ’n verskil. In die groot stryd is die saamstel van gawes ter wille van diens aan God en die mens, en die gesamentlike soeke na die Heilige Gees ter wille van evangelisasie, dus ’n kragtige wapen in God se hand.

`Lees Matteus 9:37 en 38. Wat sê Jesus hier oor die oes, en wat is sy oplossing vir die probleem?`

Vir die dissipels was die geleenthede ter bevordering van die evangelie maar yl gesaai, maar vir Jesus het die koringlande van honger siele reeds geil gegroei. Hy het goeie nuus gehad – ’n blye boodskap oor die blye boodskap! “‘Die oes is groot,’” sê Hy en wys toe op die ware  probleem: “‘maar die arbeiders min’” (Matt. 9:37, NAB). En Christus se oplossing vir dié probleem? “‘Bid dan [en vra] die Here aan wie die oes behoort, om arbeiders uit te stuur vir sy oes’ ” (Matt. 9:38, NAB). Kleingroepies is net mooi die antwoord op daardie gebed, en vermeerder die aantal arbeiders vir die Meester se groot oes eksponensieel. Die fokus van alle doeltreffende kleingroepies is getuienis vir Christus en naastediens. ’n Kleingroepiebediening sal gou doodloop indien die fokus inwaarts in plaas van uitwaarts is. Indien die groepie eiebelang nastreef en bloot ’n besprekingsgroep word, sal dit sy doelwit mis. So verloor dit dan iets onontbeerliks – sy bestaansrede. Uiteindelik faal die groepie. Kleingroepies het juis ten doel om mense na Christus te lei, om hul geloof in Jesus te versterk, en om hulle toe te rus om vir Hom te getuig.

Roep die Here jou om ’n kleingroepie in jou huis te begin? Bid en vra die Here, Hy sal jou wys wat om te doen en hoe om dit te doen. Dalk betree jy nog die meesvervullende tyd van jou geestelike lewe.