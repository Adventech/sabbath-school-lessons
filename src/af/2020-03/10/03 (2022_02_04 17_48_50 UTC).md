---
title:  Kleingroepies in die Bybel
date:  31/08/2020
---

Die Bybel verskaf talle voorbeelde van mense wat in groepies gebid, bymekaargekom, mekaar bemoedig, asook tesame vir Christus gewerk het. Hierdie kleingroepies het aan God se kinders die geleentheid gegee om hul verpligtinge saam na te kom en hul uiteenlopende gawes ten volle te benut. Met ander woorde: kleingroepies skep die geleentheid vir elke gelowige om met God se leiding ’n meer omvattende rol in die kerk se sending te speel.

`Lees Eksodus 18:21-25. Jetro se raad aan Moses was ’n bestiering. Watter deurslaggewende raad het Moses se skoonpa aan hom gegee? Waarom was daardie plan dan so onontbeerlik?`

Die Israeliete is in groepies van tien verdeel. Niemand is uitgelaat nie en elke groepie het ’n vrome en Godvresende leier gehad. Alle probleme is in kleingroepieverband uitgesorteer. Daardie groepies het ook vele ander funksies gehad. Dit het samesyn gebied, ’n plek waar krisisse voorkom is en geestelike lewens gevoed is. Die kleingroepies was God se spesiale skepping waarin sy planne vir Israel aan die mense bekend gemaak is. In hierdie groepies kon mense hegte omgeebande smee; sodat alle betrokke partye uiteindelik dinge kon uitpraat en bespreek, ongeag die aard van die probleme wat hulle die hoof moes bied. Mense het destyds ook met probleme gespook waarmee ander hulle kon help, soos dit nou nog die geval is. Kleingroepies skep dus die geleentheid vir hartlike samesyn en omgee, en vir geestelike groei en probleemhantering.  Dit is fassinerend dat kleingroepdeskundiges sê dat die ideale grootte vir sulke groepies tussen ses en 12 mense is. Dit is die presiese grootte waarby Moses en Jesus vir hul kleingroepies gehou het.

`Lees Lukas 6:12 en 13, Matteus 10:1 en Markus 3:13-15. Wat was Jesus se tweeledige doel met die selektering en roeping van die dissipels om deel van sy kleingroepiebediening te wees?`

Met die roeping van die dissipels wou Jesus hulle beide geestelik en prakties voorberei op hul wêreldwye sending. Deur die bande van samesyn, asook hul samesyn met Christus, sou hulle dan in genade toeneem. Deur daardie kleingroepbyeenkomste sou hulle leer hoe om meer doeltreffend in persoonlike bediening en naastediens te wees. Dag na dag sou hulle kon sien hoe Jesus in die behoefte van die mense om Hom voorsien het, en deur daardie aanskoue sou hulle kon leer hoe om hul gawes en talente te gebruik. Die doel van Jesus se kleingroepiemodel was geestelike opbou van die lede, en uitreik na ander.

`Dink aan ’n keer toe jy saam met ’n klein groepie mense gewerk het – vir watter doel ook al – ’n groepie waarin die lede vir mekaar omgegee en ’n gemeenskaplike strewe gehad het. Het jy iets sinvols daaruit geleer, iets wat jou vandag kan help om die waarde van kleingroepies in geloofsverband beter te besef?`