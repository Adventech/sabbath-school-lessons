---
title:  Vir verdere studie
date:  04/09/2020
---

Etlike jare gelede het ’n klein gemeentetjie besluit om in te gryp en iets daadwerkliks vir die Here te doen. Die kerkie was in Europa, net buite een van daardie vasteland se groot stede. Ongelukkig het hulle oor die jare heen vreeslik gestagneer. Die gemeente het jare laas ’n dopeling gehad. Hulle het besef: ons moet inspring of ons gaan onder! Die leraar en sy gemeente het met groot erns gebid en die moontlike oplossing versigtig oorweeg.  Terwyl hulle die Nuwe Testament bestudeer, kom die gemeente op die kleingroepie-idee af. Nege lidmate – almal leke – sien toe die potensiaal daarin raak, en besluit om dit te verwesenlik. So verbind die lidmate hulle dan tot ’n aksieplan: hulle gaan saam daaroor bid en verdere studie doen om uit te vind hoe om ’n suksesvolle kleingroepiebediening op die been te bring. Kort daarna besluit hulle om elkeen se huis in ’n evangelisasiesentrum te omskep. Die onderskeie groepe het geleer hoe om die gawes tot hul beskikking reg aan te wend. Deur die kleingroepies is gebeds- en gasvryheidsbedieninge op die been gebring. Mense in die gemeenskap is bevriend. Met weldade aan vriende, familie en voormalige Adventiste het hulle na ander uitgereik. Die kliengroepieleiers het bybelstudies in die nege huise gedoen, met altesaam veertig gaste wat dit bygewoon het. Die gemeentetjie was verstom oor die dinge wat die Heilige Gees vermag het. Uiteindelik is 17 van die 40 gaste gedoop. Daardie kerkie wat voorheen gestagneer het, kan nou eerlik getuig dat klein groepies ’n reuse verskil maak. Dit is een van die maniere waardeur God ’n klomp kerklede op ’n slag by die kerk se sending betrek.

**Vrae vir bespreking**:

`1. Bespreek die volgende in klastyd: Wat is die kernelemente van ’n funksionele kleingroepie (let op Donderdag se les)? By watter ander aktiwiteite kan ’n kleingroepie ook betrokke wees? Op watter maniere kan kleingroepies persone met buitengewone gawes help om daardie gawes veel beter as voorheen te benut? `

`2. Waarom is dit so belangrik dat kleingroepies ’n uitwaartse, sending-gerigte fokus behou? Of anders gestel: waarom behoort kleingroepies altyd die verkondiging van die evangelie as kerndoelwit behou, ten spyte van sulke groepies se geweldig positiewe impak op die koestering en ondersteuning van groeplede? Wat meer is, waarom behoort kleingroepies kontak met die plaaslike gemeente te behou? Waarom is dit so belangrik? `

`3. Was jy al ooit deel van ’n kleingroepie (of het jy al gehoor van een) wat nie goed kon funksioneer nie en uiteindelik doodgeloop het? Bespreek die moontlike redes waarom dit gebeur het. `

`4. Dink ’n bietjie oor die verhaal van die gemeentetjie in Europa wat met ’n kleingroepiebediening begin het. Waarom dink jy het dit so goed gewerk? Wat het hulle gedoen wat, in vele opsigte, doodeenvoudig, dog uiters doeltreffend was? Waarom is die hou van kleingroepies in die meer “veilige” huisomgewing, eerder as in kerkgeboue, ’n doeltreffende manier om met uitreikwerk in ’n woonbuurt of gemeenskap te begin? `