---
title:  Kleingroepies – tesame en betrokke!
date:  29/08/2020
---

### Skrifverwysings vir hierdie week se studie
Gen. 1:1, 2 en 26; Eks. 18:21-25; 1 Kor. 12:12-25; Hand. 16:11-15 en 40; asook hfst. 4:31 en 12:12.

> <p>Geheueteks</p>
> “Toe sê Hy vir sy dissipels: Die oes is wel groot, maar die arbeiders min. Bid dan die Here van die oes, dat Hy arbeiders in sy oes mag uitstuur” (Matthew 9:37 en 38, OAB).

Die bekende Engelse spreekwoord lui: “There is strength in numbers.” In ’n sekere sin is dit waar. Het jy al agtergekom: ’n mens het meer motivering om te oefen as jy dit in groepsverband doen, as wanneer jy dit elke dag op jou eie moet doen? Baie mense sluit by gesondheidsklubs, gimnasiums en ander plekke aan, waar mense saam oefen. Waarom? Want hulle voel dat hulle meer gereeld gaan oefen en dit meer gaan geniet as hulle dit saam met ander doen. Dit stem ooreen met die Godgegewe aard van die mens – as  wesens wat na samesyn smag. Die mens is dus sosiaal en die begeerte om saam te oefen, geld ook in ander sye van die lewe. ’n Mens vaar immers beter as jy ’n maatskaplike ondersteuningsnetwerk het. Dit geld veral ook in ’n mens se geestelike lewe. Die Bybel wys deurgaans op kleingroepies as een van die metodes waardeur die Here ons geloof versterk, ons kennis van die Woord verbreed, ons gebedslewens vlerke gee, en ons toerus om vir Hom te getuig. Selfs die Vader, die Seun en die Heilige Gees was [in ’n sekere sin] deel van ’n kleingroepiebediening. Moses was ’n kleingroepieleier. Let ook op Jesus wat ’n klein groepie dissipels op die been gebring het, en ook op die apostel Paulus wat destyds die  Romeinsbeheerde wêreld met sy klein groepie evangeliewerkers platgereis het.  In vandeesweek se les val die soeklig op die bybelse grondslag vir kleingroepies. Kom ons ontdek saam ‘n opwindende manier om tesame te getuig en so betrokke te wees.

_*Bestudeer hierdie week se les as voorbereiding vir Sabbat, 5 September._