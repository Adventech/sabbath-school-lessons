---
title:  Georganiseer vir diens
date:  01/09/2020
---

`Lees 1 Korintiërs 12:12-25. In watter opsig is die liggaam net mooi die regte beeld vir die harmonieuse samewerking wat ’n mens in kleingroepies bespeur?`

Hier toon Paulus nie net die belangrikheid van die gawes van die Gees ter opbouing van die gemeente aan nie, maar kom ook vorendag met ’n model vir die ordelike gebruik daarvan. Hy bespreek gawes van die Gees met betrekking tot die liggaam van Christus, en hoe die gawes reg aangewend kan word. Wanneer ’n mens die vorm, struktuur en werking van ons liggame bekyk, kom dit aan die lig dat ons organe in uiteenlopende dog samehangende stelsels gerangskik is. Die spysvertering-, hartbloedvat-, asemhaling- en beenstelsels is enkele van die liggaam se ingewikkelde orgaanstelsels. Gawes van die Gees is soos die uiteenlopende dele van die liggaam – hulle funksioneer op hul beste as goed-gestruktureerde stelsels of groepe. Om die waarheid te sê, hulle kan gewoonlik nie op hul eie funksioneer nie. Ons organe is nie alleenstaande eenhede wat net in die liggaam saamgegooi is, waar elkeen met mening sy eie ding doen soos ’n wafferse vryskutwerker nie. Elke liggaamsfunksie is georden. Al die dele wat daarby betrokke is, vorm ’n hegte stelsel; wat tesame ’n gemeenskaplike funksie nastreef.

Al die aspekte van hierdie beeld sê vir ons iets oor die geskikte omgewing waarbinne die gelowige sy of haar gawes van die Gees ten volle kan benut. Dit is tog so maklik om moed te verloor wanneer ’n mens dinge op eie houtjie doen. In kleingroepieverband, saam met mense wat jou belangstellings en doelwitte deel, vind ’n mens dat jou pogings meer doelgerig en aansienlik kragtiger is.  Kleingroepies is die mees geskikte plek vir die beoefening van ons Godgegewe gawes, en kan die spilpunt van ’n gemeente se uitreik na die plaaslike gemeente wees. Ellen G. White beklemtoon die waarde van kleingroepies: “Die vorming van kleingroepies as die spilpunt van ons uitreikpogings is deur God aan my getoon – en Hy fouteer nooit nie. In gemeentes met ’n groot ledetal kan die lidmate in groepies opgedeel word; met die doel om hulle nie net vir die lede te beywer nie, maar ook vir ongelowiges. Gestel ’n bepaalde plek het slegs twee of drie lede wat die waarheid aanvaar het, dan kan hulle ’n evangelisasiegroepie vorm. Die lede moet [egter] hul hegte band bewaar. Hulle moet ’n gees van samehorigheid handhaaf, en nou saamwerk en saamstaan; terwyl hulle mekaar aanmoedig om voorwaarts te beur, met die een wat moed en krag uit die ander se bystand put” (Testimonies for the Church, vol. 7, bl. 21 en 22). Kleingroepiebedienings is deur God ingestel sodat elke kerklid geestelik kan groei, hegte samesyn kan geniet, asook sy/haar Godgegewe gawes in diens van God en die mens kan gebruik.

`Bepeins die Ellen G. White-aanhaling hierbo. Kyk na elke sinsnede (inaggenome dat die sinsnedes in die Engels en Afrikaans nie altyd ooreen kan stem nie). Hoe kan jy en jou gemeente hierdie raad wat God aan die kerk gegee het, toepas?`