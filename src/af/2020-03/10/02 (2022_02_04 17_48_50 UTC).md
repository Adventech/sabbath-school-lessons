---
title:  'Kleingroepies: God se voorstel'
date:  30/08/2020
---

`Lees Genesis 1:1, 2 en 26; Hebreërs 1:1 en 2; asook Efesiërs 3:8 en 9. Hoe toon hierdie verse die eenheid wat binne die Godheid heers?`

Die Vader, die Seun en die Heilige Gees het met die grondlegging van die aarde en die skepping van alles daarop, saam geskep. Elkeen het sy eie taak gehad om te verrig. Tog het hulle dit eendragtig gedoen, as ’n onafskeidbare geheel. Die Vader was en is die groot Ontwerper, die Argitek wat alles uitgedink het. Daardie planne het Hy deur Jesus tot uitvoer gebring, as die aktiewe uitvoerder in die skepping, in samewerking met die krag van die

Heilige Gees. Dit was ’n ongelooflik kragtige en bomenslike daad, en is vêr bokant onsbegrip. Wat ons wel verstaan, en wat redelik duidelik is, is dat ons nie net die werklikheid van die geskape wêreld en kosmos verstaan nie, maar ook die werklikheid dat God Self al hierdie dinge geskape het (lees Rom. 1:18-20). Kleingroepies is God se voorstel. Hoewel ’n mens versigtig moet wees waaraan jy die verborge dinge van God gelykstel, kan ons losweg sê dat die Vader, die Seun en die Heilige Gees die eerste “kleingroepie” in die geskiedenis van die verlossingsplan was en is. Hulle het mekaar bygestaan in die gesamentlike skepping van die mens, en selfs na die sondeval met die verlossing van die mens.

`Vergelyk die volgende skrifgedeeltes – Johannes 10:17 en 18, Romeine 8:11, asook 1 Korintiërs 15:15. Hoe toon die opstanding van Christus die samehorigheidsgees tussen Vader, Seun en Heilige Gees in die verlossingsplan?`

Die Vader, die Seun en die Heilige Gees is verenig in ’n “kleingroepie” met die uitdruklike doel om die mensdom te red. “Die verlossingsplan was voor die skepping van tyd reeds in die raadsbesluite van die perkelose God” (Ellen G. White, Fundamentals of Christian Education, bl. 186). Niks is vir die Here van groter belang as die redding van soveel as moontlike mense nie (1 Tim. 2:4, 2 Pet. 3:9). Kleingroepies kan veeldoelig wees en is iets wat ons in hierdie week se les gaan bekyk. Tog is die wen van verlore siele vir Christus die hoofsaak – Dít is sulke groepies se groot strewe. Deur in kleingroepies saam te werk, help die gemeente nie net haarself en die lidmaat nie, maar ook ander mense. Ons kleingroepies behoort dus hoofsaaklik evangelisasie-gerig te wees.

`Dink ’n bietjie aan die eenheid binne die Godheid, iets wat vir die mens ’n verborgenheid is. Dit gaan inderdaad die verstand te bowe, nè? Tog kan ’n mens steeds glo in, en vertrou op, ’n God wie se aard en wese ons nie ten volle verstaan nie. Waarom is hierdie beginsel (om by geloof te hou ten spyte van ons gebrekkige begrip) so belangrik?`