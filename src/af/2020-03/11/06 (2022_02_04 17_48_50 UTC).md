---
title:  Die moeite werd om oor te getuig
date:  10/09/2020
---

“Ek is met Christus gekruisig, en ék leef nie meer nie, maar Christus leef in my. En wat ek nou in die vlees lewe, leef ek deur die geloof in die Seun van God wat my liefgehad het en Homself vir my oorgegee het” (Gal. 2:20, OAB). Wanneer ’n mens jou hart vir Christus gee, is daar gewis opofferings om te maak. Ja, daar is dinge wat Hy ons vra om prys te gee. Om Jesus te volg, is ’n lewe waartoe jy jou verbind; en dit het inderdaad ’n prys. Jesus sê: “As iemand agter My aan wil kom, moet hy homself verloën en sy kruis elke dag opneem en My volg” (Luke 9:23, OAB). Die kruisdood is ’n pynlike dood. Wanneer ’n mens jou lewe oorgee aan die Messias en sy vereistes, en die “sondige mens” gekruisig word (soos Rom. 6:6 dit beskryf), is dit inderdaad pynlik. Om troetelbegeertes en ’n leeftyd se swak gewoontes op te gee, is soms ’n pynlike ervaring. Tog is die beloning veel groter as daardie pyn. Kragtige getuienisse wat ’n lewensveranderende uitwerking op ander het, fokus egter op die dinge wat Christus vir daardie persoon gedoen het, en nie op al die opofferings wat hy of sy vir Jesus moes maak nie. Sulke oortuigende getuienisse draai om die Meester se opofferings, en nie die byna onbenullige opofferinkies wat ons moes maak nie. Elke opoffering wat Christus van ons verwag, is in elk geval altyd vir ons beswil, en nie om dowe neute nie.

Nietemin wemel die kerkgeskiedenis van verhale oor mense wat ongelooflike opofferingster wille van Jesus moes maak. Nie dat diesulkes hul verlossing deur werke probeer verkry het nie. Hulle dade – hoe onbaatsugtig en opofferend dit ook al was – het hulle ook nie in guns by God gebring nie. Inteendeel, in die meeste gevalle was dit juis uit ’n besef dat Christus alles vir hulle opgeoffer het, dat hierdie mans en vroue bereid was om hul lewens, in ooreenstemming met hul roeping, vir Christus op te gee.

`Lees Johannes 1:12, hfst. 10:10 en 14:27, asook 1 Korintiërs 1:30. Wat Christus vir ons gedoen het, moet altyd die grondslag van ons getuienis vir Hom wees. Noem nou ’n paar van die genadegawes wat in die skrifgedeeltes beskryf word.`

Aan die hand van die teksverse wat ons so pas bekyk het, kan jy jou afvra: wat het Christus vir my gedoen? Dalk volg jy die Meester al jare lank, koersvas dog teen ’n gemaklik pas; of dalk het jy in ’n stadium ’n meer dramatiese bekering gehad. Hoe dit ook al sy, dink nou aan al die goeie dinge wat Jesus vir jou gedoen het; asook die lewensdoel, innerlike vrede, en die vreugde wat Hy jou geskenk het en steeds skenk. Dink aan al die kere wat Hy jou krag gegee het om die uitdagings in jou lewe te oorkom.

`Tot watter soort opoffering vir Christus is jy geroepe? Wat het jy uit jou wandelmet Christus geleer wat ander tot seën kan wees?`