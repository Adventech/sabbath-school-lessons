---
title:  Om die verhaal van Jesus te vertel
date:  08/09/2020
---

Wie was die eerste sendelinge wat Jesus uitgestuur het? Interessant genoeg was dit nie ’n dissipel of ’n paar van die dissipels nie. Dit was ook nie mense wat Hom lank reeds gevolg het nie. Nee, die heel eerste sendelinge wat Jesus uitgestuur het, was onder andere mense met sielkundige probleme – mense wat slegs ure tevore besete was en die ganse landstreek geterroriseer en selfs die mense van die naburige streke op hol gehad het. Een van dié besetenes se demone het hom so bomenslik sterk gemaak dat hy die kettings waarmee hy bedwing is, gebreek het. Hy het ook onaardse geluide gemaak en homself met skerp klippe gesny. Die besetenes se benoude gille was tekenend van ’n deurtastende sielsangs (Matt. 8:28, 29; Mark. 5:1-5). Maar toe ontmoet hulle vir Jesus, en die besetenes se lewens word handomkeer verander. Jesus dryf die demone uit, en stuur hulle in ’n trop varke in. Met dié gaan die varke op loop, tuimel oor die afgrond en versuip in die see (Matt. 8:32-34; Mark. 5:13, 14).

`Lees Markus 5:1-17. Wat het met hierdie persoon/persone gebeur? Wie het die dorpenaars begroet toe hulle gaan ondersoek instel het?`

Die besetenes was nou nuwe mense, getransformeer deur die krag van Jesus. Daar aangekom, sien die dorpsmense dat die mans rustig na Jesus sit en luister. Hulle hang behoorlik aan sy lippe. Let wel: in Matteus lees ’n mens van twee besetenes uit wie Jesus demone gedryf het, terwyl Markus slegs op een van die twee fokus. Die feit dat Jesus hulle liggaamlik, verstandelik, psigies en geestelik genees het, is egter die hoofsaak hier.

`Lees Markus 5:18-20. Duidelik wou hierdie voormalige besetenes – wat nou bekeerd was – by Jesus bly. Tog stuur Jesus hulle weg, maar om wat presies te doen?`

“Die geleentheid wat hierdie mans gehad het om na Jesus te sit en luister, was van korte duur. Hulle het Hom nooit ’n volledige preek hoor gee nie, en derhalwe kon hulle nie die mense leer soos die dissipels wat daagliks by Hom was nie. Tog was al die bewyse daar dat Jesus die Messias is. Dit was in hul eerstehandse belewenis. Hulle kon sê wat met hulle gebeur het – hoe hulle die mag en krag van die Messias self gesien, gehoor en gevoel het. Elkeen wat die genade van die Here kennelik ervaar het, kan op dié wyse getuig” (Ellen G. White, The Desire of Ages, p. 340). Deur hul getuienis is die mense van Dekapolis – ’n hele tien stede wat aan die kus van die See van Galilea geleë was – op die evangelie en leer van Jesus voorberei. Dít is hoe kragtig ’n mens se persoonlike getuienis is!