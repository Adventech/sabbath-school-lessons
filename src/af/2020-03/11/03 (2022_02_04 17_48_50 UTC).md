---
title:  Die transformerende krag van ‘n persoonlikegetuienis
date:  07/09/2020
---

`Johannes en Jakobus, die seuns van Sebedeus, het alom as die “Seuns van die Donderslae” bekend gestaan (lees Mark. 3:17). Dit is egter ’n noemnaam wat Jesus hulle gegee het. ’n Goeie voorbeeld van Johannes se verskriklike humeur is toe Jesus en sy dissipels eenmaal deur Samaria gereis het. In ’n stadium soek hulle na ’n plek om te oornag. Niemand wou hulle egter help nie, vanweë die Samaritane se vooroordeel teen die Jode. Selfs die mees beskeie akkommodasie was onbeskikbaar. Johannes en Jakobus het egter ’n oplossing vir dié probleem gehad, oftewel so het hulle gemeen. “Toe die twee dissipels, Jakobus en Johannes, dit sien, sê hulle: ‘Here, wil U hê ons moet vuur uit die hemel afroep om hulle te verteer?’” (Luk. 9:54, NAB). Hieroor het Jesus hulle egter bestraf. Hy en sy dissipels is toe sonder enige bohaai daar weg. Met liefde en nie met geweld nie – dít was hoe Jesus probleme opgelos het. In die teenwoordigheid van Jesus se liefde word Johannes se voortvarendheid en woede in ’n stille gees van goedhartigheid en medelye getransformeer. Let byvoorbeeld op Johannes se gebruik van die woord liefde in sy eerste Sendbrief. In die Engels verskyn dit byna 40 keer; en verbuigings van daardie woord, byna 50 keer.`

Lees die volgende gedeeltes in 1 Johannes – hfst. 1:1-4, hfst. 3:1, hfst. 4:7-11, asook hfst. 5:1-5. Wat sê hierdie skrifgedeeltes vir ’n mens oor Johannes se getuienis vir Christus, asook die wyse waarop sy lewe deur sy interaksie met Jesus verander is?

Hier het ons ’n ewige en kosmiese beginsel. Ellen G. White stel dit so netjies: “Om mense te forseer, druis in teen die grondbeginsels van Gods regering. Hy begeer dat ons Hom uit liefde moet dien. ’n Mens kan immers nie iemand op bevel liefhê nie, en dit kan nie met geweld of deur gesaghebbendheid gewen word nie. Liefde word slegs deur liefde aangewakker” (The Desire of Ages, bl. 22).

Wanneer ’n mens jou tot ’n lewe met Christus verbind het, straal sy liefde uit jou binnenste na ander. Die beste getuienis van die gelowige se Christenskap is ’n veranderde lewe. Dit beteken egter nie dat jy nooit weer ’n fout sal begaan nie of dat jy nooit ooit gaan versuim om ’n kanaal te wees waarlangs die liefde en genade van Christus na ander vloei nie. Die veranderde lewe beteken wel dat jy ’n bepaalde ideaal aktief nastreef – dat die liefde van Christus uit jou sal straal en dat jy die mense om jou tot seën sal wees.

`Hoe goed weerkaats jy die liefde van Christus aan ander? Dink aan die implikasies van jou antwoord.`