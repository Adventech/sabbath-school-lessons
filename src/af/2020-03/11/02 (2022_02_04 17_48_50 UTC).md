---
title:  'Jesus: Die grondslag van ons getuienis'
date:  06/09/2020
---

As gelowiges het ons elkeen ’n persoonlike getuienis, van hoe Jesus ons lewens verander het en wat Hy alles vir ons gedoen het.

**Lees Efesiërs 2:1-10. Hoe was ons voordat ons die Here leer ken het? Wat behoort alles aan ons, sedert ons Christus as Saligmaker aanvaar het?**

`A. Die lewe voor ons Christus leer ken het (Ef. 2:1-3).`

`B. Die lewe na ons Christus leer ken het (Ef. 2:4-10).`

Wat ’n wonderbaarlike verandering! Voor ons Christus geken het, was ons “dood as gevolg van [ons] oortredings en sondes.” Ons “het gelewe soos hierdie sondige wêreld” – “in die begeerlikhede van die vlees” en “van nature kinders van die toorn” (NAB en OAB). Met ander woorde, voordat ons Christus leer ken het, het ons basies doelloos geleef. Ons was heeltemal verlore.  Dalk het ’n mens voorheen ’n soort oppervlakkige geluk beleef. Tog was daar ’n diepe sielsbenoudheid in jou en my, en ’n onvervuldheid wat spruit uit die besef dat ons lewens doelloos is. Om na Christus te kom en sy liefde te ervaar, was die reuse keerpunt. Vandag is ons waarlik “lewend” in Christus. Paulus sê ook: “God is ryk in barmhartigheid en het ons innig lief” en dat ons gevolglik nou die gawe van verlossing ontvang het. Hy het ons “opgewek uit die dood en… saam met Hom ’n plek in die hemel gegee” “sodat Hy in die eeue wat kom, kan betoon die uitnemende rykdom van sy genade in goedertierenheid oor ons in Christus Jesus” (NAB en OAB). In Christus kry die lewe ’n nuwe betekenis en ’n nuwe doel. Dit is soos Johannes tereg sê: “In Hom was daar lewe, en dié lewe was die lig vir die mense” (Joh. 1:4, NAB).

`Lees Efesiërs 2:10. Wat sê hierdie teksvers vir ons oor die kernrol wat werke in die geloofslewe speel? Hoe verstaan ’n mens dit egter binne ’n verlossingsraamwerk, aangesien die mens slegs deur geloof, “sonder die werke van die wet” (Rom. 3:28), gered word?`

`Hoe het Christus jou lewe verander? Is dit ’n verandering waardeur ander dalk Jesus kan leer ken?`