---
title:  Getuig met geloofsekerheid
date:  09/09/2020
---

`Lees 1 Johannes 5:11-13, Hebreërs 10:19-22, asook 1 Korintiërs 15:1 en 2. Watter versekering gee die Skrif ons dat ons wel die ewige lewe in Christus het – ’n geloofsekerheid wat ons in staat stel om met oortuiging oor ons verlossing in Christus te getuig?`

As ’n mens nie self verlossingsekerheid in Jesus het nie, kan jy nie daaroor praat nie. Jy kan nie kennis oordra waaroor jy nie beskik nie. Nietemin is daar pligsgetroue Christene wat voordurend in onsekerheid leef, wat wonder of hulle ooit goed genoeg is om gered te kan word. Dit is egter soos ’n wyse ou predikant eenmaal gesê het: “Wanneer ek na myself kyk, is verlossing totaal onmoontlik. Wanneer ek na Jesus kyk, besef ek egter: om nie gered te word nie, dít is wel heeltemal onmoontlik.” Let op Jesus se Messiaanse woord deur die profeet Jesaja. Dit weerklink deur die eeue heen: “Wend julle tot My en laat julle red, alle eindes van die aarde! Want Ek is God, en daar is geen ander nie” (hfst. 45:22, OAB).

Ons Heer en Heiland begeer dat elke gelowige hom of haar in die verlossing wat Hy die mens vrylik bied, sal verheug. Om kennelik te besef dat ’n mens geregtigheid deur sy genade ontvang, en om bevryding van die veroordeling wat die skuldlas van sonde bring bevry, te smaak – dít is wat Hy graag vir ons wil hê. Dit is soos Paulus in Romeine 5 vers 1 skryf: “God het ons dan nou vrygespreek deurdat ons glo. Daarom is daar nou vrede tussen ons en God deur ons Here Jesus Christus” (NAB). Hy sê ook dat ons voortaan die versekering het, dat daar “nou geen veroordeling [is] vir dié wat in Christus Jesus is nie” (Rom. 8:1, NAB). Die apostel Johannes beaam dit ook: “Wie die Seun het, het die lewe; wie nie die Seun van God het nie, het ook nie die lewe nie” (1 Joh. 5:12, NAB).

As ’n mens deur geloof Jesus aanvaar het en Hy dan deur die Heilige Gees in jou hart woon, het jy die gawe van die ewige lewe ontvang. Tog kan ’n mens daardie gawe wel verloor, selfs al het jy reeds die genade van God beleef en die verlossing in en deur Jesus gesmaak (2 Pet. 2:18-22, Heb. 3:6, Op. 3:5). Die keuse berus deurentyd by ons om ons rug op Jesus te draai. As ’n mens eers die liefde van Christus ervaar het, en dus verstaan hoe groot sy opoffering in werklikheid was, behoort ’n mens egter nooit teen die Een te draai wat jou so liefgehad het en steeds liefhet nie. Inteendeel, jy sal elke dag na geleenthede soek om aan ander te vertel van die genade wat God ons in en deur Jesus geskenk het.

`Het jy verlossingsekerheid in Jesus? Wat is die grondslag van daardie sekerheid,indien jy dit wel het? Waarom het jy verlossingsekerheid? Gestel jy is onseker oorjou verlossing. Waarom is jy onseker? Hoe kan jy geloofsekerheid bekom?`