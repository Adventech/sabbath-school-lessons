---
title:  Vir verdere studie
date:  11/09/2020
---

Lees Markus 5:25-34. “Terwyl die massa saamgekoek om Christus voortbeur, kom niemand dit agter nie. Iemand het die Meester aangeraak en krag het vanaf Hom na daardie persoon uitgegaan. Die siek vrou – die een wat haar hand uitgesteek en Hom aangeraak het, en [boonop] met die geloof dat sy genees sou word – het beslis die genesende krag gevoel. Dit geld ook vir die geestelike lewe. Om op ’n ongeërgde en oppervlakkige wyse oor geestelike dinge te praat, en om sonder ’n daadwerklike honger en sonder ’n lewende geloof te bid, is nutteloos. Die blote belydenis dat mens ’n Christen is en die blote aanvaarding van Christus as die verlosser van die mens, kan nooit innerlike genesing bring nie. Reddende geloof is veel meer as net ’n intellektuele aanvaarding van die waarheid… Dit is nie voldoende om [bepaalde dinge] oor Christus te glo nie. Nee, ’n mens moet in Hom glo. Die enigste geloof wat werklikwaar voordelig is, is die soort waar ’n mens Christus as jou persoonlike saligmaker aanvaar, die soort waar jy jou op sgoedheid beroep…

“Deur die belydenis dat God getrou is – dít is die gekose metode vir die openbaring van Christus aan hierdie wêreld. Aan Gods genade, soos dit deur Godsmanne van ouds bekend gemaak is, moet ons [inderdaad] erkenning gee. Nietemin is die Christen se getuienis oor die dinge wat hy of sy persoonlik beleef het, die mees doeltreffende [belydenis]. Ons getuig vir die Here namate ons die werking van sy bomenslike krag in, en deur, ons lewens na vore bring. Elke gelowige se lewe vertoon ’n eiesoortigheid, ’n geloofsbelewenis wat van ander s’n verskil. God begeer dat ons eerbetoning aan Hom van daardie uniekheid sal getuig. Die kosbare belydenis wat ’n mens ter verheerliking van sy grote genade voor ander gee – een gerugsteun deur ’n Christosentriese lewe – het ’n onweerstaanbare uitwerking op mense. Dit red siele” (Ellen G. White, The Desire of Ages, bl. 347).

**Vrae vir bespreking**:

`1. Wat is die hoofkomponente van ’n aangrypende getuienis? Lees Paulus se getuienis voor Agrippa in Handelinge 26:1-23. Wat gebruik hy as grondslag? `

`2. ’n Mens se persoonlike getuienis oor die dinge wat Christus vir jou gedoen het, is besonder kragtig. Waarom is dit so? Maar hoe nou gemaak met die volgende teenvraag: “Goed dan, dit is wat met j gebeur het, maar dit is nie hoe ék tot dusver God [of Christus of selfs die lewe] beleef het nie? Waarom moet ek nou skielik Christus volg op grond van ’n belewenis wat nie myne is nie?” `

`3. Wat is ’n paar dinge wat jy liefs wil vermy in jou getuienis aan ongelowiges [of selfs aan andersgelowiges]? `

`4. Bepeins die kwessie rakende verlossingsekerheid. Waarom is dit so ’n belangrike deel van die Christen se geloofslewe? Hoe verkry ’n mens dit sonder om in die strik van verwaandheid te beland? `