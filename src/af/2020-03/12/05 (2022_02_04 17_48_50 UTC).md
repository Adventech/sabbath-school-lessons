---
title:  Om God se laaste boodskap beter te verstaan
date:  16/09/2020
---

Openbaring se eindtydboodskap toon Jesus in die volheid van sy reddende genade (Op. 14:6). Hy doen ’n ernstige beroep op die mens om God te “vrees” – oftewel om Hom in al ’n mens se doen en late te eerbiedig, om ter afwagting op die oordeelsdag by sy voorskrifte en gebooie te hou (Op. 14:7). Die bevel, “Vrees God” (OAB), het te make met ons denkwyse. Dit bepleit die lei van ’n lewe wat vir God behaaglik is, en om altyd eerste aan Hom te dink. Dit is ’n gehoorsaamheidsgees waaruit ’n Godgerigte lewe voortspruit (Spr. 3:7, Hand. 9:31, 1 Pet. 2:17). Dieselfde oproep om God te vrees, voeg ’n verdere voorskrif by: “En gee Hom heerlikheid” (OAB). Daardie verheerliking het betrekking op ons daaglikse handel en wandel.

`Lees Prediker 12:13 en vers 14, asook 1 Korintiërs 6:19 en 20. Hoe help hierdie skrifgedeeltes ons om die oproep tot beide die vrees en die verheerliking van God beter te verstaan?`

In ‘n era van immoraliteit, waar miljoene mense voel dat hulle aan niemand behalwe hulleself verantwoordbaar is nie, herinner hierdie oordeels-uur boodskap ons dat ons persoonlik verantwoordelik is vir ons dade.  Daar is inderdaad ’n verhouding tussen ‘n gesindheid van eerbied en ontsag vir God, gehoorsaamheid aan God, en die oordeel. Gehoorsaamheid is die vrug van ’n verlossingsvriendskap met Jesus. Dit is slegs deur die geregtigheid van Christus dat ons die spreekwoordelike “paal” in die oordeel “haal.” Uitsluitlik deur sgeregtigheid is ons veilig en vas. Deur sy geregtigheid word ons in staat gestel om in al ons doen en late tot eer van sy Naam te leef.

`Lees Openbaring 14:7 en hfst. 4:11, asook Genesis 2:1-3 en Eksodus 20:8-11. Wat is die grondslag van alle ware aanbidding, en hoe vind dit uiting in die Sabbat?`

Satan het die Sabbat aangeval omdat hy  weet dat dit die kern van ware aanbidding is. In die Sabbat word Christus as die Skeppergod verheerlik. Voorts doen dit ’n beroep op die ganse mensdom: “Aanbid Hom wat die hemel en die aarde… gemaak het” (Op. 14:7, NAB). Die Sabbat is dus uiters relevant in hierdie tydvak waarin evolusie aangehang word. Die Sabbat roep ons tot ’n terugkeer na die aanbidding van die Jesus wat ons geskep het, van dieselfde Jesus wat die onmeetbare kosbaarheid van die mens in en deur Hom kom herbevestig het.

`Dink aan hoe belangrik die Sabbat is as ‘n gedenkteken van God as ons Skepper,en wat derhalwe beteken dat Hy al een is wat ons aanbidding waardig is. Watterander bybelleerstelling is, per slot van rekening, so belangrik dat God ons beveel – ja beveel – om elke week ’n sewende van ons lewens opsy te sit, sodat ons Hom as ons Skepper kan onthou?`