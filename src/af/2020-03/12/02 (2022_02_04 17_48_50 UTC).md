---
title:  Petrus verkondig sy teenswoordige Waarheid
date:  13/09/2020
---

Regdeur die geskiedenis van die ontvouende verlossingsplan sien ’n mens hoedat die Here periodiek ’n spesiale boodskap in die vorm van profesie deurgee, om sy kinders op bepaalde gebeurtenisse voor te berei. God laat Hom nooit onkant vang nie (Jes. 46:9, 10). Hy berei telkens sy volk voor, deur profete te stuur wat ’n waarskuwing voor die komende oordele bring (Amos 3:7). In aanloop tot die sondvloed het God byvoorbeeld die wêreld betyds deur Noag gewaarsku. Die Here het ook vir Josef in Egipte geplaas, sodat hy in die sewe jaar van oorvloed vir die daaropvolgende hongersnood kon voorberei. Voorts het die Joodse profete die leiers van Israel teen die komende Babiloniese inval en verwoesting van Jerusalem gewaarsku. Johannes die Doper se bekeringsboodskap het die Jode op Jesus se eerste koms voorberei.

`Lees 2 Petrus 1:12 in die OAB en in die King James-vertaling. Watter uitdrukking gebruik Petrus om te toon dat God se boodskap spesiaal vir hom en sy tydgenote was?`

Inn Engels word verwys na “the present truth” oftewel, “die teenswoordige waarheid,” en stem min of meer ooreen met die OAB se “die waarheid wat by julle is” (OAB & NLV). Lees nou 2 Petrus 1:16-21. Wat was dié “waarheid wat by julle is”- (oftewel dié “teenswoordige waarheid”-boodskap) wat Petrus en die ander dissipels verkondig het?

Die boodskap van ewige belang vir die eerste-eeuse Christene was dat die Messias gekom het. Jesus was die Christus en sy soendood was die groot openbaring van die Vader se liefde. Hoewel “die loon van die sonde die dood is,” het Christus die ewige lewe vir elkeen op aarde ’n moontlikheid gemaak. Elkeen moet egter self kies of hy of sy daardie genadegawe in geloof wil aanneem (Rom. 3:23 en hfst. 6:23, Ef. 2:8). Hierdie verlossingsboodskap in Jesus is egter steeds relevant. Dit bly die teenswoordige waarheid vir elke geslag. Die laaste bybelboek, Openbaring, plaas Jesus en die ewige verlossing wat Hy bring in ’n eindtydkonteks, en het ten doel om die ware gelowige op sy wederkoms voor te berei. Dit ontbloot die valsheid van mensgemaakte tradisie en egosentriese godsdienstigheid. In Openbaring geniet Jesus en sy verlossingswerk ten gunste van die mensdom deurgaans voorrang.

`Watter gedagtes kom by jou op wanneer jy aan Openbaring dink? Dink jy meer aan die diere en die profetiese simbole wat daarin beskryf word, of aan Jesus? Waarom dink jy het Jesus ons hierdie profesieë in Openbaring gegee? Hoe toon dit Sy liefdevolle planne vir die mensdom?`