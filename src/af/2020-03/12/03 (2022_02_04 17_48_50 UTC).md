---
title:  Openbaring benadruk die Eindtyd
date:  14/09/2020
---

Die Evangelies gaan hoofsaaklik oor Christus se eerste koms. Dit vertel vir ons van sy geboorte, lewe en sending, asook sy dood en opstanding. Hoewel die wederkoms aangeroer word, is dit nie die hoofsaak in Matteus, Markus, Lukas en Johannes nie. Daarenteen het Openbaring hoofsaaklik met die eindtyd te make, waarin die eeue-oue groot stryd tot die spits gedryf word. Elkeen van daardie boek se hoofprofesieë eindig met die glorieryke terugkeer van ons Heer en Heiland.

Lees die volgende gedeeltes in Openbaring – hfst. 1:7, 11:15, 14:14-20 en 19:11-18. Die situasies wat in hierdie skrifgedeeltes beskryf word, loop telkens op dieselfde gebeurtenis uit. Skryf dit hier neer.

Vanaf die heeleerste tot by die heellaaste hoofstuk bereik elke profesie ’n hoogtepunt met Jesus se wederkoms. “Die Lam wat geslag is” (Op. 5:12, OAB) keer terug as Koning van die konings en Heer van die here (hfst. 19:16). Daardie dag verslaan Hy al sy vyande wat sy kinders vervolg en onderdruk het (hfst. 17:14). Hy red hulle uit die nagmerrie van sonde en neem hulle na hul glorieryke hemeltuiste. So kom die groot stryd tussen goed en kwaad dan tot ’n einde. Die aarde word herskep en die verlostes woon vir ewig saam met hul Heer en Heiland (hfst. 21:1-4). In Openbaring 22:7 (lees ook verse 12, 17 en 20) sê Jesus: “Kyk, Ek kom gou. Salig is hy wat die woorde van die profesie van hierdie boek bewaar” (OAB). Jesus se laaste pleidooi aan die ganse mensdom is dus: ‘reageer op my liefde, aanvaar my genade, en volg my waarheid as julle gereed vir my wederkoms wil wees’. Openbaring sluit juis af met ’n uitnodiging. Jesus rig dit aan die leser: “En die Gees en die bruid sê: Kom! En laat hom wat hoor, sê: Kom!” (hfst. 22:17, OAB).

Die Heiland nooi elkeen wat na die ewige lewe soek, om na Hom toe te kom. Dan nooi Hy dié van ons wat sy verlossingsboodskap van liefde aanvaar het en wat opreg na sy wederkoms uitsien, om saam met Hom dieselfde uitnodiging aan ander te rig. Hy – die Heer van die sending – stuur ons uit om sy boodskap te verkondig sodat die wêreld gereed vir sy spoedige wederkoms kan wees. Ons is dus deel van Jesus se sending aan die mensdom. Wat is meer bevredigend as dít? Om ’n medewerker van Christus te wees, om die afronding van die verlossingsplan in die eindtyd mee te maak – niks kan daarby kers vashou nie!

Christus wat “gou kom?” So het Johannes ongeveer 2,000 jaar gelede geskryf. Let egter op die bybelse leer aangaande die toestand van die dode. Waarom is die wederkoms vir elke gelowige bloot ’n oogwink na die dood? Hoe help dit ’n mens om te verstaan hoe spoedig die wederkoms van Christus in werklikheid is?