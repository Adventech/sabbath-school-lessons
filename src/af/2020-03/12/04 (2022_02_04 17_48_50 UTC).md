---
title:  Openbaring se eindtydboodskap
date:  15/09/2020
---

Hoofstuk 14 vorm die middelpnt van Openbaring.  Hierdie hoofstuk is van kardinale belang vir God se kinders wat in die laaste dae van menslike geskiedenis lewe. Dit ontvou God se eindtydboodskap aan die mensdom. En dit bly ‘n boodskap van uiterste belang vir God se kinders en alle mense van die hele wêreld.

`Lees Openbaring 14:14-20. Met behulp van watter simbole word die wederkoms van ons Heer hier uitgebeeld?`

Die oes word regdeur die Skrif gebruik om die wederkoms van Jesus te versinnebeeld (Matt. 13:37-43, Mark. 4:29). In Openbaring 14 dui die oes van die ryp graan op die redding van die regverdiges, terwyl die oes van die oorryp graan dui op die uitwissing van die bose. Hoofstuk 14:6-12 bevat ’n laaste en dringende boodskap aan die mens, om ons vir die laaste groot oes voor te berei.

`Lees Openbaring 14:6, 7. Wat is die kern van die boodskap wat in hierdie twee verse staan? Hoe help dit ’n mens om die bestaansrede en sending van Sewendedag-Adventiste te verstaan?`

Die eerste engel se boodskap in Openbaring 14 spreek tot ’n diepbehoeftige 21ste-eeuse generasie, ’n mens wat smag na ’n lewensdoel. Dit bring die evangelieboodskap tuis, naamlik dat God uit sy grote genade aan elke liewe mens vergifnis skenk. Hy reinig ons van sondeskuld en gee ons die nodige krag om oorwinnaars in Christus te wees. Hierdie boodskap is die grondslag van alle eiewaarde omdat dit van ons skepping en ons verlossing deur Christus Jesus getuig. Dit wys ook daarop dat alle ongeregtigheid eendag, met God se laaste oordeel, tot ’n einde gaan kom. Dit is uit en uit ’n blye boodskap, want dit toon dat ongeregtigheid nie vir ewig sal voortduur nie.

`“Sewendedag-Adventiste het ’n besonderse roeping op aarde – om nagwagte en ligdraers te wees. Die laaste waarskuwing aan ’n verloregaande wêreld het God aan ons toevertrou. Die wonderbare lig van Gods Woord verlig ons [pad]. Aan Adventiste word die gewigtigste van take toevertrou: die verkondiging van die eerste, tweede en derde engel se boodskappe. Geen ander taak is so belangrik soos dié een nie. Ons moet [dus] nie toelaat dat ander dinge ons aandag hiervan aftrek nie” (Ellen. G. White, Evangelism, bl. 119 en 120). Hoe kan ons as ’n kerkgenootskap, maar ook as individuele lidmate, hierdie woorde ter harte neem?`