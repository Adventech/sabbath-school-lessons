---
title:  ’n Gedissiplineerde wil
date:  02/08/2022
---

`Wanneer dit by ’n mens se wil kom, is gevoelens een van die grootste probleme. Ons leef toenemend in ’n samelewing wat deur beelde en musiek gebombardeer word. Hierdie dinge is op menslike sintuie afgestem. Sonder dat ’n mens dit besef tree hierdie dinge as snellers vir emosies – emosies soos woede, vrees en wellus – op. Dink byvoorbeeld aan die soort dinge wat ’n mens geneig is om te dink: “Wat is ek lus om vandag te doen?” of “Waarvoor het ek vanaand lus?” of “Hoe voel ek oor hierdie verbruikersitem?” Gevoelens is dus ’n integrale deel van die besluitnemingsproses. Emosies is nie noodwendig ’n slegte ding nie. Hoe ’n mens egter oor ’n voorgenome besluit voel het min te make met hoe reg of voordelig dit is al dan nie. Gevoelens kan jou inderdaad om die bos lei. Soos Jeremia 17 vers 9 tereg sê: “Bedrieglik is die hart bo alle dinge, ja” (OAB). Dit kan jou onder ’n valse indruk oor die werklikheid bring, met die gevolg dat jy swak besluite neem, wat dan tot ’n selfopgelegde vuurdoop lei.`

`Dink aan voorbeelde van bybelfigure wat hulle deur gevoelens, in plaas van die Woord, laat lei het. Wat was die gevolge? Let byvoorbeeld op Gen. 3:6, 2 Sam. 11:2-4 en Gal. 2:11 & 12.`

`Lees 1 Petrus 1:13. Waaroor is Petrus bekommerd hier en wat wil hy hê moet sy lesers liewers doen?`

Petrus het verstaan dat ’n mens se verstand die stuur is waarmee die liggaam gerig word. Sodra jy die verstand as beherende element wegneem sal jy aan allerhande verbygaande gevoelens uitgelewer wees.

Stel jou voor jy loop al langs ’n nou paadjie tot by die Herder se huis. Onderweg is daar baie afdraaipaadjies. Sommige van daardie afdraaipaadjies neem ’n mens deur plekke wat jy nie wil besoek nie. Ander lyk aanloklik omdat dit op ’n mens se gevoelens, emosies en begeertes speel. Om enige van hierdie afdraaipaadjies te neem beteken dat jy die regte pad verlaat. So beland jy dan op ’n dwaalspoor wat moeilik is om agterweë te laat as jy op ’n dag na die regte pad wil terugkeer.

`Voor watter belangrike besluite bevind jy jou deesdae? Vra jouself die volgende af (en wees eerlik): “Laat ek my deur my gevoelens, emosies en begeertes lei wanneer ek besluite neem, of laat ek my liewers deur die Woord van God lei? Hoe weet ek watter een van die twee kante my besluitneming rig?”`