---
title:  Radikale toewyding
date:  03/08/2022
---

> <p></p>
> “En as jou regteroog jou laat struikel, pluk dit liewer uit en gooi dit weg van jou af. Dit is vir jou beter dat een van jou liggaamsdele tot niet gaan as dat jou hele liggaam in die hel eindig” (Matt. 5:29, NLV).

`Bepeins Jesus se woorde in die bogenoemde vers. Beskou jy hierdie onderwysing as radikaal? Indien wel, waarom?`

Radikale optrede is hier noodsaaklik. Nie omdat God die Christelike wandel wil bemoeilik nie; maar omdat die mens en die samelewing, wanneer dit by die Godsplan kom, so vêr van koers af is. Dit is dikwels met ’n slag dat mense bykom en skielik wil weet: “Hoe is dit dat ek so vêr van die Here af gedwaal het?” Tog is die antwoord hierop altyd dieselfde: jy het dit treetjie vir treetjie gedoen.

Lees Matteus 5:29 en 30. Seksuele sonde is die konteks waarbinne Jesus hierdie onderwysing gee. Tog kan ’n mens die onderliggende beginsel hier ook op ander sondes toepas. Om die waarheid te sê, hierdie beginsel het ook ’n meer algemene toepassing: op die dissipel se groei in Christus.

`Watter deurslaggewende punt probeer Jesus tuisbring met hierdie woorde in Matteus 5:29 en 30? Verwag die Here werklik van ons om onsself letterlik te skend?`

Jesus verwag nie dat ons onsself liggaamlik moet skend nie. Allermins! Hy doen wel die volgende beroep op die gelowige: beheer jou verstand (m.a.w. beheer jou liggaam), ten alle koste. Let daarop dat hierdie skrifgedeelte nie sê dat ’n mens moet bid en dat God dan jou sondige neigings oombliklik sal wegneem nie. Soms doen die Here dit wel, uit sy grote genade. Meer dikwels roep Hy ons eerder tot ’n radikale verbintenis, om iets op te gee of iets opbouends te begin doen – dinge waarvoor jy nie eintlik lus is nie. Daardie veranderingsproses kan nogal ’n vuurdoop wees! Hoe meer dikwels jy die regte keuses maak, hoe sterker word jy, en hoe swakker die houvas wat versoekings in jou lewe het.

Ons leef in ’n wêreld waarin ’n mens se aandag deur voortdurende geraas afgetrek word, en daarom gebruik die Here soms ’n vuurdoop en smeltkroes om tot ons deur te dring. Dit is in daardie toets-situasies wat jy dan besef hoe vêr jy van die Here afgedwaal het. Soms is die vlamme van beproewing God se wekroep aan die gelowige; ’n radikale verbintenis tot, en terugkeer na, die Godsplan.