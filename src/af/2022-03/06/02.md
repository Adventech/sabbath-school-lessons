---
title:  Die Gees van Waarheid
date:  31/07/2022
---

Het jy al ooit gebid: “Here, maak my asseblief ’n goeie mens!” maar dan verander jou lewe nie juis nie? Met ander woorde, jy bid die Here om sy groot transformerende krag en dan bly jou lewe ooglopend onveranderd. Dit laat ’n mens vra: hoe kan dit dan wees? Ons weet tog dat die Here oor onbeperkte bonatuurlike hulpbronne beskik. Boonop is die Here gretig om ons daardie hulpbronne te skenk en Hy doen dit boonop vrylik. ’n Mens wil van hierdie aangebode geestelike hulpbronne gebruik maak, en tog verander ons lewens nie dienooreenkomstig met daardie oneindige hulpbronne wat God die gelowige bied nie.

Hoe dan so? Een van die redes hiervoor is skokkend eenvoudig: hoewel die Gees se vermoë om ons te verander onbeperk is, kan ons dit deur ons keuses aan bande lê.

`Lees Johannes 16:5-15. In hierdie skrifgedeelte verwys Jesus na die Heilige Gees as “die Gees van die waarheid” (vers 13, NAB/OAB). Wat doen die Gees dus, by implikasie, vir ons?`

Hoewel die Heilige Gees die waarheid aangaande ’n mens se sondigheid aan jou bekend maak, dwing Hy jou nie tot inkeer nie. Insgelyks kan die Gees ’n mens ook tot die hoogste waarheid aangaande God bring, maar nie dwing om daardie hoogste waarheid te glo of dit gehoorsaam te wees nie. Indien die Here ons tot ’n bepaalde besluit sou dwing – selfs al was dit op die geringste wyse denkbaar – sou ons vermoë tot vrye besluitneming in die slag gebly het. Dan sou Satan die Here van manipulasie kon beskuldig, met die verdere aanklag dat God in die groot stryd gekul het. Toe die groot stryd in die hemel ontketen is, het die Here nie vir Satan of enige van die engele gedwing om te glo dat Hy goed en regverdig was nie. Hy het ook nie die rebellerende engele tot inkeer gedwing nie. Later, in Eden, toe so baie op spel was, het God die waarheid aangaande die boom in die middel van die tuin duidelik gestel, maar sonder om Adam en Eva van hul keuse tot ongehoorsaamheid te ontneem en hulle dus tot die regte besluit te dwing. Die Here tree ook nie skielik anders teenoor die hedendaagse mens op nie. So, die Heilige Gees bring ’n mens dus voor die waarheid aangaande God en aangaande sonde te staan. Dan kom die Gees se vraag: “Wat gaan jy nou doen, inaggenome die dinge wat Ek jou sopas getoon het?”

Dit is presies wat gebeur wanneer ’n mens jou in die smeltkroese en vuurdope van die lewe bevind. Soms is daardie beproewing juis daar omdat jy nie die Here gehoorsaam was nie of omdat jy nie jou sonde bely het nie. Vir die Here om in sulke gevalle werksaam te begin raak, moet jy doelbewus die weg na belydenis en gehoorsaamheid kies, sodat die mag van God kan inkom en jou van binne af kan transformeer.

`Tot watter sonde- en waarheidsbesef het “die Gees van die waarheid” jou onlangs gebring? Hoe goed luister jy na die influistering van die Gees? Meer belangrik, watter keuses maak jy met jou Godgegewe reg tot vrye besluitneming?`