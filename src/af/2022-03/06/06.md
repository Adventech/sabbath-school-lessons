---
title:  Die noodsaaklikheid van volharding
date:  04/08/2022
---

`Lees die verhaal oor Jakob wat met God gestoei het (Genesis 32). Wat leer ’n mens hieruit oor volharding, selfs te midde van groot teleurstelling? (Hou die hele konteks van Jakob se situasie in gedagte voordat jy antwoord.)`

’n Mens kán weet wat reg is en jou wil inspan om te doen wat reg is. Wanneer jy egter onder druk verkeer, is dit soms geweldig moeilik om aan die Here en sy beloftes vas te hou. Dit gebeur omdat ons swak en angsbevange is. Dit is waarom volharding een van die belangrikste kragbronne is vir die Christen - die vermoë om deur te druk op die geloofspad ten spyte van die begeerte om te wil moed opgee.

Een van die beste voorbeelde van volharding in die Bybel is Jakob. Jare gelede het Jakob twee mense om die bos probeer lei – sy broer Esau en sy pa – en dit om die geboortereg wederregtelik te bekom (Genesis 27). Daarna was Jakob voortdurend op die vlug, uit vrees dat Esau se begeerte tot vergelding die oorhand sou kry en die patriarg sy lewe sou verloor. Hoewel Jakob wonderlike beloftes ontvang het, oor God wat Hom sou lei en oor die seëninge wat hom te beurt sou val – soos die droom oor die leer wat tot aan die hemel gereik het (Genesis 28) – was Jakob nietemin bevrees. Die patriarg was desperaat. Hy wou van God die versekering hê dat hy aanvaar is, ook dat die beloftes wat jare tevore aan hom gemaak is steeds geldig was. So stoei Jakob toe met ’n hemelwese wat niemand anders as Jesus was nie, met die gevolg dat sy heup ontwrig word. Die oomblik toe dit gebeur het kon Jakob nie fisiek verder baklei nie, want die pyn sou te ondraaglik gewees het. So, daar was ’n subtiele verskuiwing op daardie punt: die patriarg veg nie meer aktief teen God nie, maar klou aan Hom vas. Jakob klou te midde van die ondraaglike pyn aan Jesus vas, totdat hy die versekering ontvang dat God hom wel sal seën. Dit is hoekom Jesus toe vir Jakob sê: “ ‘Los my nou, die dag begin al breek’ ” (Gen. 32:26, NLV).

Jakob se uiteindelike seëning het dus gekom omdat hy deur die pyn heen aan die Here vasgehou het. Dit geld ook vir ons. Dalk ontwrig die Here ook, figuurlik gesproke, jou “heup” en vra dat jy te midde van pyn aan Hom vashou. Die Here het inderdaad toegelaat dat Jakob ’n letsel van daardie pynlike ervaring behou het, want die patriarg het mank geloop toe hy later met sy broer herenig is. Op die oog af het Jakob se letsel soos ’n swakheid gelyk, maar vir hom was dit ’n teken van die krag wat God hom geskenk het.

`Hoe gemaak om te midde van teleurstelling en versoeking beter in Christus te volhard? Dink aan die praktiese keuses wat jy kan maak om beter te volhard (die besluite wat jy betreffende jou vriendskappe met andere, jou lewenstyl, jou leesstof, jou gesondheidsgewoontes en jou geestelike lewe maak).`