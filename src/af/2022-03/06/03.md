---
title:  God-en-mens tesame
date:  01/08/2022
---

Wat is jou grootste prestasie ooit? Ongeag die aard van daardie prestasie, is een ding seker: jy het dit nie vermag deur soggens op te staan en jou normale gang te gaan nie. Ja-nee, om iets sinvols in hierdie lewe te vermag verg tyd en inspanning. Dit geld ook vir die Christen op die pad van dissipelskap.

`Lees Kolossense 1:28 & 29. Paulus noem dat God in hom werksaam was. Op watter maniere toon die apostel egter dat menslike inspanning ook ’n rol te speel gehad het? Lees ook Deut. 4:4, Luk. 13:24, 1 Kor. 9:25 en Heb. 12:4.`

Kolossense 1:29 bied die gelowige ’n interessante kykie in die wyse waarop Paulus sy verhouding met God m.b.t. die werk van God gesien het. Hy sê dat hy hom “inspan” en “beywer”, met die krag wat God gee.

Die oorspronklike Grieks wat in die NAB as “inspan” en in die OAB as “arbei” vertaal word, beteken “om jou uit te put”. Hierdie woord is veral destyds m.b.t. tot die volhardende atleet gebruik. Die ander woord wat hiermee saam gebruik is, is “om te stry” in die OAB of “om jou te beywer” in die NAB. In party tale word hierdie begrip soos volg vertolk: “om te worstel.” Die totale woordprentjie wat ’n mens hier het, is van die atleet wat alles in die stryd werp om te oefen sodat hy of sy kan wen. Tog voeg Paulus ’n draai by hierdie prentjie. Wanneer die apostel “alles in die stryd werp” is dit ’n “alles” wat God hom gee. Die slotsom wat ’n mens dus aangaande Paulus se bediening bereik is dat dit moeite en inspanning geverg het, maar ’n bediening wat nietemin met God se krag vermag is. Hierdie einste verband tussen menslike inspanning en Godgegewe krag geld ook vir wanneer ’n mens die aankweek van Jesus se karakter in jou nastreef.

Hierdie feit is veral belangrik, aangesien die moderne mens al meer en meer, met al minder en minder moeite, wil bekom. Hierdie sienswyse het deesdae ook die Christelike geloof binnegedring. Sommige evangeliste sê dat die gelowige bloot hoef te glo, en dat die Heilige Gees dan met bomenslike krag oor hulle vaardig sal raak en groot wonderwerke deur hulle sal verrig. Tog kan dit gevaarlik en selfs gedeeltelik onbybels wees. Hoe so? – want dit bring gelowiges tot die slotsom dat hulle net handjies gevou hoef te sit en wag totdat die mag van God op hulle neerdaal!

`Paulus sê dus dat dissipelskap ’n stryd is. Hoe beleef jy daardie stryd deur die krag van God? Waarop vestig die Here jou aandag in hierdie stryd? Hoe kan jy leer om jou wil aan God oor te gee?`