---
title:  Jesus in Getsemane
date:  20/09/2022
---

> <p></p>
> “Hy het ontsteld en beangs geword en vir hulle gesê: ‘Ek voel doodsbenoud. Bly hier en waak!’” (Mark. 14:33-34, NAB).

Watter lyding Jesus ook al in sy 33 jaar op aarde moes deurmaak, was dit niks in vergelyking met die pyn wat Hy in die laaste paar uur voor sy kruisiging beleef het nie. Reeds voor die grondlegging van die wêreld (Ef. 1:1-4, 2 Tim. 1:8 & 9, Titus 1:1 & 2) is dit so beskik dat Jesus die soenoffer vir die ganse mensdom se sonde sou wees, en nou was sy dood op hande.

`Wat sê die volgende skrifgedeeltes en verse aangaande Christus se lyding in Getsemane? Matt. 26:39, Mark. 14:33-36, Luk. 22:41-44.`

“Hy het ’n entjie verder geloop om eenkant te wees, maar nie so vêr dat hulle Hom nie kon sien of hoor nie. Daar het Hy op sy aangesig neergeval. Dit was vir Hom asof die [wêreld se] sondelas Hom van die Vader geskei het. So erg was die gaping wat daardie skeidingsgevoel gebring het, so diep en donker, dat sy gees behoorlik gesidder het. Die angs oorval Hom, [want Hy besef]: Ek mag nie my goddelike mag gebruik om hierdie trauma te ontvlug nie. Ja, as mens moes Hy die gevolge van die mensdom se sondes dra, en as mens God se wraak oor die oortredings [van die mensdom] verduur.

“Christus bevind Homself meteens aan die verkeerde kant van God, iets wat Hy nog nooit ervaar het nie. Die foltering wat dit Hom besorg het word netjies deur die profeet Sagaria verwoord: ‘Kom, swaard, tref die herder in my diens, sê die Here die Almagtige, tref die man wat so na aan My is’ (hfst. 13:7, NAB). As die plaasvervanger en losser vir die sondige mens was Christus dus aan die ontvangkant van God se regverdige oordele. Wat geregtigheid werklik beteken, dit het Hy eerstehands ervaar. Tot dusvêr was Hy ander se middelaar, maar nou het Hy self behoefte aan een” (Ellen G. White, The Desire of Age, bl. 686).

`Bepeins wat met Jesus in Getsemane aan’t gebeure was. Die sondes van die wêreld het alreeds swaar op sy gemoed gerus. Probeer jou indink hoe dit moes gevoel het. Geeneen op aarde – beide vóór en ná Jesus – is al ooit gevra om so iets te beleef nie. Wat sê dit vir ’n mens oor die liefde wat God vir ons het? Watter hoop put jy persoonlik hieruit?`