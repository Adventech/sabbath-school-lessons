---
title:  Jesus se vroeë kinderjare
date:  18/09/2022
---

Die Skrif bevat min inligting oor Jesus se vroeë grootwordjare. Enkele verse skets, nietemin, flussies die omstandighede wat die Verlosser met sy geboorte en ook daarna begroet het.

`Lees Lukas 2:7 en verse 22-24 (let ook op Lev. 12:6-8) en Matteus 2:1-18. Let op hierdie verse. Watter aanduiding het ons hier oor die soort lewe wat Jesus van meet af op aarde sou hê?`

Jesus was natuurlik nie die eerste persoon op aarde wat armoede beleef het nie; ook nie die eerste persoon wat te kampe gehad het met mense wat, selfs van kindsbeen af, Hom om die lewe wou bring nie. Tog is daar ’n ander element in Jesus se lewensverhaal wat die uniekheid van die lyding wat Hy van jongs af moes deurmaak, onderstreep en duidelik maak.

`Lees Joh. 1:46. Watter element word hier bygevoeg wat ’n mens help om die lyding wat die jonge Jesus in die gesig moes staar, beter te verstaan?`

Met die uitsondering van Adam en Eva voor die sondeval, was Jesus die enigste sondelose persoon wat ooit op aarde geleef het. Hy wat die vergestaling van suiwerheid en sondeloosheid is – gedompel in ’n wêreld oortrek met die sonde. Wat ’n marteling moes dit net nie vir Hom gewees het nie, selfs as ’n kind! Sy reine gees moes voortdurend in kontak met sonde wees. As mense het ons vanweë ons gevallenheid verhard geraak. Nietemin vermy ons dikwels blootstelling aan sonde en aan boosheid wat ons as verfoeilik beskou. Kan jy jou indink hoe dit vir Jesus op aarde moes gewees het, met sy reine gees wat nie eers deur die geringste bietjie sonde bevlek was nie? Dink net, in dié opsig, aan die skrille kontras tussen Hom en andere. Dit moes uiters pynlik vir Hom gewees het.

`Vra jou af: “Hoe gevoelig is ek vir die sonde waarmee hierdie wêreld ’n mens omring? Pla dit my of is ek tot ’n mate afgestomp?” Indien jy wel afgestomp geraak het, kan jy jou afvra: is dit dalk a.g.v. die dinge wat ek lees, kyk en selfs doen? Dink ’n bietjie daaroor na.`