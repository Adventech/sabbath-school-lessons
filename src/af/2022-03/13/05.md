---
title:  Die gekruisigde God
date:  21/09/2022
---

Teregstelling deur kruisiging was een van die wreedste strawwe wat die Romeine aan oortreders gegee het en was dus, vir die mense van daardie tydvak, die allerverskriklikste manier om dood te gaan. Watter grusame en aaklige lot vir die terdoodveroordeelde van destyds. Om alles te kroon val dit die Seun van God te beurt! Hou deurgaans in gedagte dat Jesus hier op aarde ’n mens van vlees en bloed was. Met al die vuishoue en geselings, die spykers wat deur sy hande en voete geslaan is, die foltering a.g.v. die gewig van sy hangende liggaam wat aan sy wonde geskeur het, was die liggaamlike pyn waarskynlik onuithoudbaar. Hoe wreed, selfs vir die grootste misdadiger. Dit was dus so onregverdig dat Jesus, wat totaal onskuldig was, hierdie trauma moes deurmaak!

Ons weet egter ook dat Christus se liggaamlike lyding byna niks was gemeet aan die groter gebeure wat daardie dag op Golgota ontvou het nie. Jesus se kruisdood was nie bloot die teregstelling van ’n onskuldige persoon nie, maar veel meer.

**Watter gebeure tydens Jesus se lydensweg en kruisiging toon dat Golgota ’n omvangryker betekenis gehad het as wat die omstaanders daardie dag besef het? Wat sê elk van hierdie string gebeure vir die leser aangaande die ware omvang van Jesus se kruisdood?**

`Matt. 27:45`

`Matt. 27:51, 52`

`Mark 15:38`

Duidelik was hier veel meer aan’t gebeure as die dood – hoe onregverdig dit ook al was – van ’n onskuldige man. Volgens die Skrif het God sy toorn oor die sonde van die mens – d.w.s. óns sondes – op Jesus uitgegiet. Aan die kruis was Jesus aan die ontvangkant van ’n regverdige God se regmatige verontwaardiging – sy verontwaardiging oor sonde, die ganse mensdom s’n. Christus se lyding was dus omvangryker, somberder en pynliker as die pyn wat enigeen al ooit beleef het, of ooit in die toekoms sal beleef, of kennis van sal dra.

`Christus het waarlik vir jou aan die kruishout gesterwe. Watter hoop en vertroosting kan jy te midde van beproewing (wat die aard van jou beproewing ook al mag wees) daaruit put?`