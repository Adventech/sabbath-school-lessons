---
title:  Die lydende God
date:  22/09/2022
---

Dit is iets waarmee ons maar vir lief moet neem: terwyl ons nog hier op aarde is, sál ons lyding belewe. Dit is ons lot as gevalle wesens. Nêrens in die Bybel lees ’n mens die teendeel nie. Om die waarheid te sê…

`Wat sê die volgende teksverse vir ons in hierdie verband? Hand. 14:22, Fil. 1:29, 2 Tim. 3:12.`

Ten spyte van die lyding wat ons tans deurmaak moet ons twee dinge in gedagte hou.

Ten eerste, dat Christus, ons Heer en Heiland, swaarder gely het as wat enigeen van ons al ooit gely het. Aan die kruis het Hy “óns lyding op hom geneem, óns siektes het hy gedra” (Jes. 53:5, NAB). Elkeen van ons beleef slegs ons eie lyding – maar, ter wille van die mensdom, het Jesus die ganse mensdom se lyding op Homself geneem. Hy wat sondeloos was, is “sonde gemaak ter wille van ons” (2 Kor. 5:21, NLV). So het Jesus dan ongekende lyding deurgemaak, ’n lyding wat die menslike verstand te bowe gaan.

Ten tweede moet ’n mens, terwyl jy ly, onthou wat die uitwerking van Christus se lyding was. Dit wil sê: dink aan die beloning wat aan ons belowe is danksy Christus se soendood vir ons.

`Lees Joh. 10:28, Rom. 6:23, Tit. 1:2 en 1 Joh. 2:25. Wat word ons hier belowe?`

Wat die aard van ons lyding ook al mag wees, leef ons met die wete dat ons deur geloof nou reeds volmaak in Jesus Christus kan wees en ook die belofte van die ewige lewe het. Hierdie wete het ons danksy Jesus, danksy die feit dat Hy die straf vir ons sondes op Hom geneem het, en danksy God se wonderbare voorsienigheid wat die grondslag van die evangelie is. As gevolg van die dinge wat Christus vermag het en a.g.v. die volledigheid van sy volmaakte lewe en volmaakte offer, het ons die belofte dat ons bestaan in die teenswoordige wêreld – met al die pyn, teleurstelling en verlies wat dit bring – van korte duur is. Ja, dit is in ’n oogwink, in ’n ommesientjie, oor en verby. As teenpool het ons die ewige lewe wat op ons wag, ’n ewigheid op ’n nuwe hemel en nuwe aarde. Daardie plek sal sonder sonde, lyding of die dood wees. Al hierdie dinge word aan ons belowe en gewaarborg slegs danksy Christus en die vuurdoop wat Hy moes deurmaak, sodat Hy eendag – en dit is so te sê om die draai – “weer die lig sal sien en tevrede sal wees” en dit “ná sy bitter lyding” (Jes. 53:11; NLV, woordorde aangepas).