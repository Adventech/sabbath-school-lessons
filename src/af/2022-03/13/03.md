---
title:  Verag en verstoot deur die mensdom
date:  19/09/2022
---

`Lees die volgende skrifgedeeltes. Hou deurgaans in gedagte dat Jesus, wat beide goddelik én die Skepper van hemel en aarde is, Homself as soenoffer vir die sondes van die ganse wêreld gegee het (Matt. 12:22-24, Luk. 4:21-30 en Joh. 8:58 & 59). Hoe help hierdie skrifgedeeltes ’n mens om die lyding waarmee Jesus hier op aarde te kampe gehad, te verstaan?`

Soms was dit die godsdienstige leiers en ander kere selfs die gewone mense wat nie Jesus se lewe, handelinge en onderwysing verstaan het nie. Dit het konstant gebeur. So is hy dan verwerp en gehaat deur die mense wat Hy gekom het om te red. In ’n sekere opsig is dit soos ’n ouer met ’n koppige kind, ’n kind wat nietemin behoefte aan hulp het. Hoewel die ouer bereid is om die kind alles en nog meer te gee, verwerp daardie kind die ouer. Hoewel die grootmens waarskynlik al een is wat daardie jong lewe van totale verwoesting kan red, het die kind net veragting en verwerping vir daardie ouer wat hom of haar probeer help. Dít is waarmee Jesus hier op aarde te kampe gehad het. Vir Hom moes dit uiters pynlik gewees het!

`Lees Matteus 23:37. Hoe het Christus, volgens hierdie teksvers, oor dié verwerping gevoel? Terwyl jy hierdie vers bepeins, vra jou ook af: was Hy bedroef oor sy innerlike wat seergekry het (soos dit dikwels by die mens die geval is wanneer andere jou verwerp), of was Hy om ’n andere rede bedroef? Indien laasgenoemde korrek is, om watter rede dan?`

Daardie skielike en oorweldigende pyn wanneer andere jou verwerp – wie van ons het dit nog nie beleef nie? In sommige gevalle het daardie pyn niks met die eie-ek te make nie, soos dit by Christus die geval was. Met ander woorde: dit is nie pynlik omdat iemand jóú as persoon verwerp het nie, maar omdat jy weet watter gevolge dit inhou vir die een wat die verwerping gebring het (waarskynlik ’n geliefde wat weier om Christus as sy Heer en Heiland te aanvaar). Stel jou egter voor hoe dit waarskynlik vir Jesus gevoel het. Hy het presies geweet wat hier op Hom wag, sy lot omdat Hy as Verlosser van die mens aarde toe gekom het. Tog was Hy ook terdeë bewus van die ewige gevolge vir diegene wat sy soendood sou verwerp. “Dit was juis oor Jesus se onskuld dat Satan se aanvalle Hom soveel pyn besorg het” (Ellen G. White, Selected Messages, vol 3, bl. 129).

`Wat kan ’n mens leer by Christus sodat jy die pyn van verwerping beter kan hanteer? Wat leer jy uit sy voorbeeld? Hoe kan jy dit op jou eie lewe toepas?`