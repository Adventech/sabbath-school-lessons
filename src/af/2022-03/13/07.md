---
title:  Vir verdere studie
date:  23/09/2022
---

Lees Ellen G. White se “Gethsemane” (bl. 685-697) en “Calvary” (bl. 741-757, beide in The Desire of Ages).

“Daardie gebed het Hy al driemaal gebid. Driemaal het sy menslikheid gehuiwer voor die laaste sondoffer, die groot een [wat alle sonde tot ’n einde sou bring]. In daardie oomblik het die Verlosser van die mensdom meteens ’n [panoramiese] blik op die geskiedenis van die mensdom. Hy sien hoedat die oortreders van God se wet hul ondergang tegemoet gaan, indien hulle aan hulself oorgelaat word. [In sy geestesoog] sien Hy die hulpeloosheid van die mens, en die mag van sonde. Voor Hom ontvou die ellende van ’n gedoemde planeet, die aardbewoners se weeklag. Hy aanskou die oordele wat hulle aanstons te beurt sou val. So kom Hy dan tot die besluit: ‘Ek sál die mens red, ongeag die prys wat Ek daarvoor moet betaal.’ Hy aanvaar die doop [van vuur en] bloed waardeur Hy moet gaan, sodat miljoene wat nou op ewige ondergang afstuur deur Hom die ewige lewe kan beërwe. Hy het [immers reeds] die hemelhowe verlaat – daar waar alles van pure reinheid, geluk en heerlikheid getuig – om daardie enkele verlore skaap te red, daardie enkele planeet wat vanweë sonde verlore is. Hy sal dus nie nou van sy sending afsien nie. Hy sál die soenoffer wees vir wesens wat doelbewus besluit het om te sondig. So getuig die gebed wat Hy in daardie oomblik prewel net van onderwerping: “‘My Vader, as hierdie lydensbeker nie by My kan verbygaan sonder dat Ek dit drink nie, laat u wil geskied’” (Ellen G. White, The Desire of Ages, bl. 690, 693).

**Vrae vir bespreking**:

`➊ As die Seun – Jesus Christus – het God meer gely as wat enigeen nog ooit gely het. Hoe help hierdie wete ’n mens te midde van jou eie lyding? Wat behoort Christus se lyding ter wille van die mensdom vir ons te beteken? Watter vertroosting kan ’n mens uit hierdie wonderlike waarheid put? Hou Ellen G. White se volgende woorde in gedagte, terwyl jy die vraag bepeins: “Al die lyding – wat die gevolg van sonde is – is in die hart van die sondelose seun van God uitgestort” (Selected Messages, vol. 3, bl. 129).`

`➋ Bekyk, tesame, die lyding wat Christus in vandeesweek se les deurgemaak het. Watter vuurdope het Christus deurgemaak? In watter opsigte is dit soos ons eie, en in watter opsigte heeltemal anders? Let op die wyse wat Jesus sy uitdagings gehanteer het. Hoe kan dit ons help wanneer ons self deur vuurdoop en smeltkroes gaan? `

`➌ Wat is jou gunsteling bybelbeloftes, beloftes waaraan jy te midde van pyn en smart kan vashou? Skryf hulle neer, beroep jou op hulle, en deel hulle met die ander klaslede.  `

`➍ Maak ’n paragraaf-lengte opsomming waarin jy die hoofpunte uit hierdie kwartaal se lesse opnoem. Watter kwelvrae is daardeur beantwoord? Watter van hulle bly egter onbeantwoord? Hoe kan gelowiges mekaar help om dinge te verwerk wat ons steeds pla en laat kopkrap?`