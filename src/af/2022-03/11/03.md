---
title:  Wanneer dit die Here behaag
date:  05/09/2022
---

`Lees Romeine 5:6 en Galasiërs 4:4. Wat sê dit vir ’n mens oor God se tydsberekening?`

In hierdie twee verse sê Paulus vir ons dat Jesus net mooi op die regte tyd vir ons kom sterf het. Hy sê egter nie waarom dit die regte tyd was nie. Dit is maklik om hierdie tekste te lees en te wonder: waarom het Jesus duisende jare lank gewag voor Hy aarde toe gekom het om met sonde af te reken? Was die heelal teen daardie tyd nie lank reeds bewus van hoe geweldig boos sonde is nie? ’n Mens kan ook vra waarom Jesus so lank vat om weer terug te kom, of ’n soortgelyke vraag: waarom die Here dan so lank vat om my gebede te verhoor.

`Dink, by voorbeeld, aan die 70-weke-profesie in Daniël 9:24-27, die een wat voorspel dat Jesus die Messias sou wees (hersien dit as jy nie kan onthou nie). Hoe lank was daardie tydperk? Wat sê dit vir ’n mens oor geduldig wag, dat God dinge op sy tyd sal laat geskied; selfs al neem dit, vanuit ons perspektief, ’n spreekwoordelike ewigheid?`

Daar is vele belangrike geestelike redes waarom die gelowige wagtydperke beleef. Om te wag help ’n mens, ten eerste, om op die regte dinge te fokus – nie op die “dinge” wat jy wil hê nie, maar op die Here, waar dit hoort. Om te wag bied ’n mens, ten tweede, die geleentheid om duidelikheid oor jou eie motiewe en begeertes te kry. Ten derde bou die wag-proses uithouvermoë – geestelike stamina. Om te wag baan, ten vierde, ook die weg vir die aankweek van vele sterk eienskappe op die geloofspad, soos vertroue en geloof. Ten vyfde gee die wag-proses aan God die geleentheid om ontbrekende stukke van ’n mens se lewenslegkaart by te sit. Laastens, kom jy dalk nooit agter waarom jy moes wag nie, en leer dan so om te wandel in geloof. Kan jy aan enige ander redes dink waarom wag ’n goeie ding is?

`Dink aan voorbeelde in die Bybel van God wat dinge op sy eie tyd gedoen het, voorbeelde waaruit jy kan leer om te vertrou dat die Here op die regte tyd vir jou die regte ding sal doen? (Dink, byvoorbeeld, aan Abraham en Sara, en die seun wat hulle belowe is.) Vra jou terselfdertyd die volgende af: “Wat doen ek wat moontlik die verhoring van my gebede in die wiele ry, gebede wat lankal beantwoord kon gewees het?”`