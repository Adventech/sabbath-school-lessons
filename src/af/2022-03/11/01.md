---
title:  Die smeltkroes as wagkamer
date:  03/09/2022
---

### Skrifverwysings vir hierdie week se studie
Romeine 15:4 & 5 en hfst. 5:3-5, asook 1 Samuel 26 en Psalm 37:1-11.

> <p>Geheueteks</p>
> “Die vrug van die Gees… is… geduld” (Galasiërs 5:22, NKJV).

Navorsers het eendag ’n eksperiment met vierjariges en malvalekkers gedoen. Aan elkeen is gesê dat hulle ’n malvalekker gaan kry. Toe noem die navorser dat daar egter ook ’n ander, beter opsie is. Aangesien die navorser gou iets op ’n ander plek moet gaan doen, kan diegene wat dit so verkies eers wag voordat hulle die eerste malvalekker eet. Dan, by sy terugkeer, kan elkeen wat gewag het om die eerste een te eet, twee ekstra malvalekkers kry. Die navorser was skaars weg toe stop party van die kinders die malvalekkertjie in die mond. Andere het egter geduldig gewag vir die ekstra twee. Hierdie verskille is aangeteken.

Die navorsingspan het tot in die proefpersone se tienerjare met hulle tred gehou. Dié wat as kleutertjies bereid was om vir die ekstra malvalekkers te wag was uiteindelik beter aangepas en beter leerders, en met meer selfvertroue as dié wat nie vir die ekstra lekkers wou wag nie. Klaarblyklik is geduld ’n besonder beduidende karaktereienskap in die mens – belangrik en deurslaggewend. Geen wonder die Bybel sê ons aan om dit aan te kweek nie.

Vandeesweek bekyk ons die moontlike redes vir die moeilikste van alle vuurdope en smeltkroese: die uitdaging om te moet wag.

**Die les met ’n oogopslag**: Waarom moet ’n mens soms so lank wag om bepaalde dinge te ontvang? Watter lesse kan ons daaruit leer om geduld in smeltkroes en vuurdoop aan die dag te lê?

_Bestudeer hierdie week se les as voorbereiding vir Sabbat, 10 September._