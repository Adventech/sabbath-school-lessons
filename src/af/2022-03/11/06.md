---
title:  Leer hoe om vreugde in die Here te vind
date:  08/09/2022
---

> <p></p>
> “Vind jou vreugde in die Here, en Hy sal jou gee wat jou hart begeer” (Ps. 37:4, NAB).

Psalm 37:4 is ’n wonderlike belofte. Stel jou dit voor, om te kry wat jy nog altyd wou hê! Die vervulling van daardie begeertes het egter ’n voorvereiste: dat jy eers vreugde in die Here vind. Dit laat ’n mens wonder: wat beteken hierdie vermaning, “vind jou vreugde in die Here,” dan? Lees Psalm 37:1-11. Let op die konteks van vers 4, wat dalk ’n bietjie verbasend is. Dawid sê dat hy deur vyande omring word, mense wat hom en die Here aktief teëstaan. Die tipiese reaksie wanneer ’n mens sulke teëkanting beleef is om kwaad te raak of om op te kom vir jouself. Dawid beveel egter iets anders aan.

**Let op die volgende verse. Wat is telkens Dawid se raad aan die kinders van die Here wanneer die vyand teen ’n mens werk?**

`Ps. 37:1`

`Ps. 37:5`

`Ps. 37:7`

`Ps. 37:8`

`Lees weer Psalm 37:4. Hou die verse wat ons sopas bekyk het, se konteks in gedagte, en beantwoord nou die vraag: wat beteken dit om “jou vreugde in die Here te vind?”`

Dawid sê hier herhaaldelik en op verskillende maniere: vertrou op die Here. Glo en vertrou dat Hy wel sal optree. ’n Mens moet dus nie ontsteld raak nie. Die Skeppergod is immers ook jou en my God, en Hy beywer Hom aktief vir ons – selfs te midde van krisis. Jy hoef nie in te spring en op eie stoom enigiets of -iemand reg te ruk nie. Ons hemelse Vader is in beheer. Vertrou op Hóm, en doen dit boonop ten volle.

Dit is binne hierdie konteks dat Dawid sê dat ons ons vreugde in die Here moet vind. Dit kom daarop neer dat ’n mens in ’n toestand van volmaakte vertroue op die Here leef. Niks kan jou van jou innerlike vrede ontneem nie, want die Here is teenwoordig, besig om dinge te beskik. Ons kan Hom loof, ons kan selfs glimlag, want niemand kan ons Here uitoorlê nie! Wanneer ’n mens leer om dit te doen, sal ons werklik ontvang wat ons harte begeer. Hoe so? – want ons ontvang dan wat ons liefdevolle hemelse Vader graag aan ons wil gee, en net mooi wanneer dit op sy voordeligste vir ons en vir die koninkryk van God is.

`Hoe kan jy leer om “jou vreugde in die Here te vind?” Ruim tyd in om rustig met die Here daaroor te praat. Bid dat Hy jou sal wys hoe om hierdie dinge in jou lewe te verwesenlik.`