---
title:  'Elia: Oorhaastig en op vlug sonder God'
date:  07/09/2022
---

Die kragmeting op Karmel was verby (1 Konings 18). Vuur het uit die hemel gekom; die hele volk het erken dat daar net een God, die lewende God is; en die vals profete is om die lewe gebring. God het die oorwinning behaal. ’n Mens sou dink dat Elia se geloof deur die loop van daardie dag net van krag tot krag gegaan het, maar toe ontvang hy onverwags nuus en is so verskrik dat hy letterlik net wou doodgaan. Lees die res van die verhaal in 1 Konings 19:1-9. Die slotwoorde in dié skrifgedeelte is kommerwekkend: “Toe het die woord van die Here tot hom gekom en vir hom gesê: ‘Wat maak jy hier, Elia?’” (vers 9, NAB). Klaarblyklik het Elia uit pure vrees die hasepad gekies en nou bevind hy hom op die verkeerde plek.

`Nadat die Here op so ’n kragtige wyse op Karmel ingegryp het, moes Elia eintlik oorgeloop het van die geloof en vertroue. Hy slaan egter op die vlug. Watter les kan ons uit Elia se swak voorbeeld hier leer?`

Hierdie verhaal illustreer iets belangriks: wanneer ’n mens oorhaastig is, kan jy vreeslik maklik op die verkeerde plek beland. In Elia se geval was dit die vrees wat hom so oorweldig het dat hy die woestyn in gevlug het. Moedeloos, verwens hy sy geboortedag. Daar is egter ook ander dinge wat maak dat ’n mens op die vlug laat slaan, en sodoende God se plan vir jou lewe agterweë laat.

`Lees die volgende verse: Gen. 16:1-3, Num. 20:10-12, Rig. 14:1-3, Matt. 20:20 & 21, Luk. 9:52-56 en Hand. 9:1. Watter dinge het gemaak dat die bybelfigure in hierdie gedeeltes van God se wil vergeet en op die vlug geslaan het?`

Hoe maklik veroorsaak dinge soos ambisie, woede en passie; ’n gebrek aan geloof; en selfs ’n oënskynlike geesdrif vir die Here, dat ’n mens holderstebolder ’n rigting inslaan en die geestelike pad byster raak. Niemand is teen hierdie gevaar bestand nie. [Hoe voorkom ’n mens dit?] Die geheim is om ’n diepgaande vertroue in die goedheid en genade van die Here aan te kweek. Ons weet immers dat die Here ons liefhet en net die beste vir ons wil hê. Hierdie diepgaande vertroue kom egter nie vanself nie. Hoewel geloof ’n genadegawe is, is dit weliswaar ’n gawe wat aangekweek, gekoester en nougeset beskerm moet word.