---
title:  Die God van Geduld
date:  04/09/2022
---

`Lees Romeine 15:4 & 5. Wat kan ’n mens uit hierdie verse put?`

Ons is normaalweg ongeduldig wanneer dit kom by dinge wat ons graag wil hê, of dinge wat aan ons belowe is maar nog nie ontvang het nie. Dikwels is ons slegs tevrede wanneer ons begeertes vervul word. Aangesien ons selde kry wat ons wil hê, en ook wanneer ons dit wil hê, beteken dit dat irritasie en ongeduld dikwels ons lewenslot is. In daardie gemoedstoestand is dit byna onmoontlik om innerlike vrede en vertroue in God te handhaaf.

Geduld is per definisie pynlik. Let op die uitdrukking in Psalm 37 vers 7: “geduldig wag” (ABA). Die oorspronklike Hebreeuse woord wat sodanig vertaal is, is uit ’n ander Hebreeuse woord afgelei. Daardie grondwoord kan soos volg vertaal word: “om vreeslik seergemaak te wees,” “om deur ’n skokkende gebeurtenis geruk te wees,” “om te bewe,” “om verwond te wees” of “om verdrietig te wees.” Om te leer om geduldig te wees, is gewis nie maklik nie. Soms is dit, op die keper beskou, wat dit beteken om vuurdoop en smeltkroes deur te maak: om te moet wag.

`Lees Psalms 27:14 en 37:7, asook Romeine 5:3-5. Wat probeer hierdie skrifgedeeltes by ons tuisbring? Waartoe lei geduld?`

In daardie wagtydperk kan ’n mens op een van twee dinge fokus: óf op die dinge waarvoor jy wag, óf op die Here in wie se hande daardie dinge is. Die deurslaggewende faktor in sulke tye is nie soseer hoe lank jy moet wag nie, maar eerder die houding wat jy in daardie tyd inneem; die gesindheid wat jy handhaaf. Eers moet ons aktief op die Here steun, ons lewens in sy hande plaas en ons aan sy wil oorgegee het. Dan kan ons glo en vertrou dat Hy ons daardie dinge sal skenk wat goed vir ons is, en dat Hy dit sal doen wanneer dit goed vir ons is – ongeag hoe moeilik dit soms is om hierdie waarheid te glo.

`Waarvoor wag jy met ’n seer hart? Hoe kan jy leer om alles aan die Here en aan sy tydsberekening oor te gee? Bid totdat jy ’n houding van totale oorgawe en onderwerping aan die Here ingeneem het.`