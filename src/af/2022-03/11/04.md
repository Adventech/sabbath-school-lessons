---
title:  'Dawid: ’n aanskouingsles oor leer om te wag'
date:  06/09/2022
---

In 1 Samuel 16:1-13 sien ons hoe die tienerjarige Dawid deur Samuel as koning gesalf word. Figuurlik-gesproke was die pad vanaf sy pa se landerye tot by die troon in Jerusalem egter ’n lang een. Soms moes dit vir hom, ongetwyfeld, soos ’n vuurdoop gevoel het.

Ten eerste word die seun aangesê om musiek te speel sodat Saulus se gemoed tot bedaring kan kom (1 Samuel 16). Kort daarna word hy ’n volksheld toe hy die reus Goliat doodmaak (1 Samuel 17). Daarop volg baie jare waarin Dawid voortdurend moes vlug [omdat Saul hom om die lewe wou bring]. Tog het die koning en sy seun Jonatan destyds geweet dat Dawid bestem was om die volgende koning te wees (1 Sam. 23:17, 1 Sam. 24:20). In daardie jare doen Dawid egter niks met sy Godgegewe koningskap nie. Om die waarheid te sê, dit lyk of hy net mooi die teenoorgestelde doen. Selfs toe Saul vir Dawid probeer vang om hom dood te maak, en Dawid ’n stuk van die koning se mantel afsny, is Dawid spyt daaroor (1 Sam. 24:5-7). Later, te midde van Saul se voortgesette pogings om die jong man om die lewe te bring, het Dawid weereens ’n gulde geleentheid om Saul om die lewe te bring – ’n situasie wat hom inderdaad voorgedoen het – en tog gryp Dawid dit nie aan nie (1 Sam. 26:7-11).

`Lees 1 Samuel 26:1-11. Waarom weier Dawid om Saul om die lewe te bring? Watter beginsel put ’n mens hieruit oor die wyse waarop God sy planne vir ons lewens tot uitvoer bring?`

`Lees nou 1 Samuel 26:12-25. Dawid weier dus om die koning om die lewe te bring. Watter uitwerking het Dawid se optrede op Saul? Watter voordele hou dit in om vir die Here te wag, soos hieruit blyk?`

Let op Dawid se paadjie tot by die troon. Dit kan waarskynlik in ’n enkele sinnetjie opgesom word: moenie gryp na die dinge wat God jou nog nie gegee het nie. Die gawes wat Hy ons gee moet liewers uit sý hand en op sý tyd ontvang word. Dit kan dalk ’n baie lang wagtydperk beteken. Boontjiesade ontkiem bitter vinnig en vorm binne enkele ure spruite, terwyl ’n eikeboom jare neem om uit te spruit. Wanneer die rukwinde egter kom, is dit die boom wat sal bly staan.

`Gestel Dawid het vir Saul vermoor. Dink net hoe maklik dit dan vir Dawid sou wees om homself te verskoon. (Daar is, per slot van rekening, vir hom gesê dat hy eendag koning gaan wees, en Saul immers ’n afvallige en slegte koning.) Tog spreek Dawid se uiteindelike optrede van ware geloof in God. Watter lesse put jy uit Dawid se voorbeeld, m.b.t. die dinge waarvoor jy ook wag?`