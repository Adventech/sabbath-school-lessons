---
title:  Wie ons Hemelse Vader is
date:  08/08/2022
---

Let op Oswald Chambers se woorde, vry vertaal: “Het jy al ooit gebid: ‘Here wat gaan U nou doen?’ Weet jy wat, Hy gaan jou nooit sê nie. Dit is nie sy dade wat Hy openbaar nie, maar eerder wie Hy is” (My Utmost for His Highest [Uhrichsville, Ohio: Barbour & Company Incorporated, 1963], 2 Januarie).

`Wat probeer Chambers hier tuisbring?`

Soos ons reeds weet begin die boek Job met ’n persoonlike tragedie wat dié Godsman te beurt val. Job verloor alles, behalwe sy lewe en dié van sy vrou. Met dié stel sy vrou voor: “‘Vervloek God en sterf’” (Job 2:9, NAB). Hierop volg ’n gesprek tussen Job en sy vriende, met laasgenoemde wat probeer uitwerk hoekom hierdie tragiese dinge met Job gebeur het. Tydens dié lang gesprek swyg die Here egter.

Skielik, in hoofstuk 38, laat die Here van Hom hoor. “‘Wie is dit wat my wysheid bevraagteken met woorde van onkunde?’” vra Hy in vers 2 (NLV). Sonder tussenpose stel die Here altesaam 60 kopkrapper-vrae aan Job. Vluglees daardeur in Job 38 en 39.

Na die heel laaste vraag antwoord Job: “‘Ek het dwase dinge gesê. Hoe kan ek U antwoord? Ek sit my hand op my mond. Ek het een keer gepraat en te veel gesê. Ek het niks meer om te sê nie’” (Job 39:36-38, NLV). Tog was die Here nie klaar met die kopkrappers nie. Hy stel weer ’n reeks vrae aan Job.

`Lees Job se finale respons in hfst. 42:1-6. Wat het die Here vir Job probeer sê, en watter uitwerking het dit op die Godsman gehad?`

Die Here antwoord nie enige van die hoekom en waaroms wat Job se vriende het nie. Hy skilder wel ’n prentjie van sy ongeëwenaarde grootsheid soos dit uit sy asemrowende skeppingsdade blyk. Daarna benodig Job beslis geen antwoorde nie. Die behoefte aan allerhande verduidelikings word heeltemal oorskadu deur die oorweldigende prentjie van God se majestueuse grootsheid.

In die verhaal van Job vind ’n mens ’n skynbare teenstrydigheid. Dit is besonder fassinerend: dat om bitter min te weet eintlik ’n bron van hoop en bemoediging kan wees. Tipies put die mens vertroosting uit die poging om alles te weet. Om nie die antwoord op bepaalde dinge te vind nie, kan dus ontmoedigend wees. So lê die Here dan soms klem op menslike onkunde, sodat ons kan besef dat ons enigste vastigheid te midde van hierdie soeke na hoop, slegs in ’n Opperwese te vinde is, in een wat ons algeheel oortref.

`Gebeur daar dinge in jou lewe wat jy eenvoudig nie kan verstaan nie? Fokus dan liewers op die karakter van God. Onthou net, ’n mens benodig hoop sodat jy kan volhard op die geloofspad, veral wanneer jy dinge deurmaak wat vir jou in die teenswoordige wêreld nie sin maak nie. Die vraag is net: hoe put ’n mens hierdie hoop uit die karakter van God?`