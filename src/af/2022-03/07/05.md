---
title:  Die Vader se plan vir ons
date:  10/08/2022
---

`Almal soek na hoop, maar hoe gemaak om dit in die hande te kry? Vir sommige is hoop die glimlag op ’n vriend se gesig. Vir andere, iets wat langsamerhand bekom word, soos finansiële sekuriteit of ’n stabiele huwelik. Waaruit put jy normaalweg hoop en lewensmoed?`

Die profeet Jeremia skryf oor mense wat vanweë ballingskap alle hoop verloor het. Die psalmdigter som dit netjies op: “By die riviere van Babel, daar het ons gesit, en ons trane het gevloei as ons aan Sion dink” (Ps. 137:1, ABA). Die volk was dus gebroke. Nietemin noem Jeremia ’n aantal redes hoekom hulle nie nodig gehad het om wanhopig te wees nie.

`Watter redes tot hoop is daar volgens Jeremia in hfst. 29:1-10?`

In hierdie skrifgedeelte vind ’n mens drie belangrike redes vir hoop, redes wat die moeite werd is om te onderstreep.

Die eerste rede waarom die volk nie wanhopig behoort te wees nie, is omdat hulle nie toevallig ly nie en ook nie die slagoffers van ’n onvoorspelbare boosheid is nie. Die Here self praat van “al die ballinge wat Ek uit Jerusalem in ballingskap na Babel toe weggevoer het” (Jer. 29:4, NAB). Hoewel dit lyk of die bose hulle vasgepen het, het Juda deurgaans in God se hand gebly.

Die tweede rede waarom die volk nie wanhopig behoort te wees nie, is omdat God se wil, te midde van Juda se teenswoordige omstandighede, steeds kan geskied. “Bevorder die belange van die stad waarheen Ek julle in ballingskap weggevoer het, bid tot My vir daardie stad, want sy belange is ook julle belange” (Jer. 29:7, NAB).

Die derde rede waarom die volk nie wanhopig behoort te wees nie, is omdat die Here op ’n bepaalde tyd hul ballingskap tot ’n einde gaan bring: “So sê die Here: Oor presies sewentig jaar sal Ek Babel straf en julle onder my sorg neem en dan sal Ek my belofte nakom om julle hier na Jerusalem toe terug te bring” (Jer. 29:10, NAB).

Die Here verduidelik hoe Hy in beheer van Juda se verlede was, steeds in beheer van hul hede is, en ook in beheer van hulle toekoms sal wees. Daarna dra Hy die tederlike sorg wat Hy vir sy volk het, op ’n pragtige wyse aan hulle oor (lees Jer. 29:11-14).

`Lees Jeremia 29:11-14 hardop. Vervang telkens die woord “julle” met jou eie naam, asof God hierdie belofte direk aan jou gemaak het. Pas ook hierdie beloftes op jou eie uitdagings en probleme toe.`