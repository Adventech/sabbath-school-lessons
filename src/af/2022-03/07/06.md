---
title:  Ons Vader se ‘tugtiging’
date:  11/08/2022
---

`Lees Hebreërs 12:5-13. Wat is die boodskap aan ons hier, en hoe skakel dit by die dinge wat ons tot dusvêr bestudeer het, in?`

In Hebreërs 12:5-13 behandel Paulus beproewing binne die konteks van “dissiplinering” (oftewel “tugtiging”). In die 1983-vertaling van hierdie skrifgedeelte word verskeie sinonieme vir die begrip tugtiging gebruik. In die Griekssprekende wêreld van destyds is dit presies ook wat “opvoeding” beteken het: tugtiging. Om dus tugtiging of dissiplinering reg te verstaan, is om te verstaan hoe die Here ons opvoed in die geloofslewe, ’n leerskool wat Paulus reeds in hoofstuk 11 beskryf het.

Regdeur Hebreërs 11 beeld Paulus manne en vroue van geloof uit. Dit was juis hul geloof wat daardie bybelfigure te midde van allerhande beproewings deurgedra het. Dan, reg aan die begin van hoofstuk 12, verskuiwe Paulus sy fokus na ons, die leser. Wat is sy boodskap aan ons? – siende dat so baie gelowiges te midde van ongelooflike teëspoed voor ons deurgedruk het, kan ons ook nou die geloofswedloop enduit hardloop. Die geheim tot sukses is om ons oë op Jesus gerig te hou (Heb. 12:2). Hý is ons groot voorbeeld vir wanneer ons swaarkry (vers 3). Hoofstuk 12 is ’n leesbril vir die oë van geloof. Daarsonder word ons sig geestelik-gesproke belemmer. Ons oë van geloof kan dus nie reg fokus nie, met die gevolg dat ons nie swaarkry in die regte lig sien nie. Met hierdie leesbril aan, raak ons egter ontslae van die heersende dofheid, van die samelewing se verkeerde sienings aangaande swaarkry en lyding wat op ons afgedwing word. Danksy die Hebreërs-12-leesbril kom ons tot die regte insig en is ons in staat om intelligent op beproewings te reageer.

**Lees deur die leesbril van Hebreërs 12:1-13 en let op verse 5-13 en beantwoord dan die volgende vrae:**

`Wat is die bron van ons tugtiging?`

`Wat is ons respons op daardie tugtiging?`

`Wat is die doel van daardie tugtiging?`

`Lees weer deur Hebreërs 12:1-13. Maak nou ’n lys van al die dinge in hierdie skrifgedeelte wat, volgens jou, ’n mens rede tot hoop gee. Het jy al ooit hierdie hoop te midde van jou eie geestelike “opvoeding” ervaar?`