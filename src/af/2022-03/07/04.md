---
title:  Die Vader se teenwoordigheid
date:  09/08/2022
---

> <p></p>
> “Ek is die Here jou God, Ek vat jou hand, Ek sê vir jou: Moenie bang wees nie, Ék help jou” (Jes. 41:13, NAB).

Iemand het eenmaal gesê: “Wie is dit wat weggeskuiwe het wanneer dit lyk of God vêr van die mens af is?” Wanneer teëspoed tref neem ’n mens gewoonlik aan dat die Here jou in die steek gelaat het. Inderwaarheid het Hy nêrens heen gegaan nie.

Vir die volk in ballingskap het dit destyds gelyk of God hulle verlaat het. Tog verseker Hy hulle deur die profeet Jesaja dat hulle wel eendag verlossing sal smaak. Hoewel die Jode se fisiese terugkeer na Jerusalem eers jare later sou kom, bring Hy iets belangriks onder sy volk se aandag hier: dat Hy hulle nie verlaat het nie en dat daar wel rede tot hoop is.

`Lees Jesaja 41:8-14. Watter redes tot hoop is daar, volgens jou, vir elkeen wat gretiglik op toekomstige verlossing wag? Hoe help hierdie belofte in Jesaja ons terwyl ons die einde van ons aardse ballingskap inwag?`

Een van die kragtigste beelde in hierdie skrifgedeelte staan in vers 13. Die almagtige Skeppergod – die God van die heelal – sê dat sy kinders nie bang hoef te wees nie omdat “‘Hy ons regterhand vasgryp’” (NLV, woordorde aangepas). In ’n mens se geestesoog sien jy hoe die Here, ligjare van die aarde af, die geskiedenis van die mensdom vanuit sy hemelse troonkamer rig. Dan kry mens egter ’n heel ander prentjie van Hom in Jesaja 41, waar Hy so na-aan sy kinders is dat Hy ons by die hand neem.

In die gewoel en gewerkskaf van die lewe is dit maklik om te vergeet dat God binne reikafstand is, soos Jesaja inderdaad hier sê. Dit maak egter ’n reuse verskil wanneer ’n mens onthou dat die Here Immanuel – “God met ons” – is. Wanneer die teenwoordigheid van die Here ’n mens kennelik naby is, is sy planne, sy beloftes en sy transformerende krag ook binne reikafstand.

`Hier is iets wat jy gedurende die volgende paar dae kan toets. Gebruik jou verbeelding en dink jou, op elke denkbare oomblik van die dag, in hoedat die Skeppergod na genoeg aan jou is om jou by die hand te neem, en hoedat Hy jou persoonlik die belofte van sy hulp skenk. Hou tred met die wyse waarop hierdie bepeinsings jou lewe verander, deur jou belewenisse neer te skryf. Wees bereid om daardie belewenisse met die Sabbatskoolklas te deel.`