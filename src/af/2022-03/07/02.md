---
title:  Die groter verhaal
date:  07/08/2022
---

> <p></p>
> Wanneer ’n mens seerkry is dit maklik om aan te neem dat daardie gebeurtenis al is wat saak maak. Tog is die dinge wat met ’n mens gebeur deel van ’n heelwat groter verhaal [prentjie] (lees Op. 12:7 en Rom. 8:22).

`Lees Habakuk 1:1-4. Wat het Habakkuk-hulle in die gesig gestaar?`

Hier wil ’n mens half hê dat God tot die krisis moet toetree en aan die profeet moet sê: “Ai, Habakkuk, dit is darem iets allerverskrikliks! Kom, dan help Ek jou sommer dadelik.” Tog doen die Here net mooi die teenoorgestelde. Hy sê aan die profeet dat die volk se situasie gaan versleg. Lees in Habakuk 1:5-11 hoe dinge ontvou het.

Israel is reeds deur die Assiriërs in ballingskap weggevoer, maar dan het die Here slegter nuus vir die volk: die Babiloniërs gaan nou kom en ook die mense van Juda in ballingskap wegvoer. Habakkuk roep weer uit tot die Here in verse 12-17, en wag dan om te hoor wat God oor die noodtoestand te sê het.

`Let op die belofte in Habakkuk 2:2 en 3 dat Babilon verwoes gaan word. Hoe bring God se toetrede tot hierdie krisisverhaal hoop?`

Habakkuk 2 is God se belofte dat Babilon van ouds verwoes sou word. Habakkuk 2:3 word later in Hebreërs 10:37 aangehaal. Daar sinspeel dit op ’n toekomstige, messiaanse toepassing van dié voorspelling. Habakkuk-hulle ontvang dus destyds die versekering dat die Babiloniese Ryk gewis tot ’n val gebring sou word. Insgelyks het ons die versekering dat “die groot Babilon” van Openbaring 18:2 (OAB) gewis ook tot ’n val gebring sal word.

Habakkuk bevind hom dus tussen die spreekwoordelike “duiwel en die diepblou see” – die “duiwel” in die vorm van die Assiriërs wat reeds hom en die volk omring het, en “die diepblou see” in die vorm van die belofte oor ’n erger lot wat Habakuk-hulle ingewag het. So, volk en profeet was vasgepen. Tog is die moderne gelowige ook vasgekeer. In terme van die geskiedenis van die verlossingsverhaal het ons weer die “Habakkuk-punt” bereik – die wêreld is in die wurggreep van groot boosheid en tog voorspel die Bybel dat erger dinge vir ons voorlê. Die sleutel tot Habakuk se oorlewing was die feit dat hy die groter verhaal – die verlossingsverhaal – kon sien. Dit is hoekom die profeet in hoofstuk 3, wonder bo wonder, ’n lofgebed kon bid – want hy besef dat God in die toekoms groot dinge gaan verrig.

`Lees Habakkuk 3:16-19. Wat sê Habakkuk is die rede vir sy hoop? Watter hoop het ons as kinders van die Here terwyl ons die ontvouing van die laaste profetiese gebeure op aarde inwag? Hoe kan jy as ’n individu daardie hoop jou eie maak?`