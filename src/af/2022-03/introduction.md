### Die Gekruisigde Skeppergod

“Alles het deur Hom tot stand gekom: ja, nie ’n enkele ding wat bestaan, het Jsonder Hom tot stand gekom nie” (Joh. 1:3, NAB).

Ja, Jesus het “alles” geskep. Tog sê die Skrif ook: “Jesus het geween” (Joh. 11:35, OAB). Die Skeppergod in trane? Hoe kan dit wees? Dit is ook nie al nie. Jesaja voorspel die volgende oor Jesus: “Hy was verag en deur die mense verstoot, ’n man van lyding wat pyn geken het, iemand vir wie die mense die gesig wegdraai. Hy was verag, ons het hom nie gereken nie” (Jes. 53:3, NAB). Hier het ons die Skeppergod, en tog was Hy terselfdertyd ’n verstoteling en uitgeworpene, iemand wat pyn en lyding deurgemaak het! ’n Mens kan dit byna nie glo nie. Ja, dieselfde Jesus het uitgeroep: “‘My God, my God, waarom het U My verlaat?’” (Matt. 27:46, OAB).

Hoe is dit dan moontlik? Dit is so omdat Jesus – wat ons Skepper is – ook ons Verlosser is. Jesus is dus die Gekruisigde God. Hoe dan so? – want die Skepper het mens geword, en het in daardie aangenome menslikheid ’n lewe van ontbering en moeisaamheid deurgemaak, waarna Hy boonop aan ’n Romeinse kruis gesterwe het.

So het ons Skeppergod – die een deur wie ons “lewe... beweeg... en bestaan” (Hand. 17:28, NAB) – dan gely as ’n mens, en boonop op allerlei maniere wat ons nie eers in staat is om te verduur nie. Ons kan slegs ons eie smarte, ons eie sorge beleef. “Tog was dit ons swakhede wat... [Jesus aan die kruis] gedra het. Hy het ons pyn verduur” (Jes. 53:4) – Ja, Hy het alles en almal op sy skouers geneem. Dit is so aangrypend en verstommend dat geen ander weldaad in die ganse heelal daarby kan kers vashou nie.

Dit is teen dié alles-deurtastende agtergrond – van die gekruisigde God – dat ons in die volgende paar maande sal poog om die onbegryplike te begryp: die feit dat ons as Christene, as individue wat ons lewens aan Christus gewy het, inderdaad lyding beleef. Met hierdie lesse probeer ons nie sê dat ons al die antwoorde op hierdie vraagstuk het nie, of selfs dat ons minstens ’n groot deel daarvan uitgepluis het nie. Allermins. “God is liefde” (1 Joh. 4:8, OAB) – dít is wat ons volhou – en daarmee saam, twee ander stellings: dat ons, ten spyte van die lyding wat ons deurmaak, wel op God kan vertrou; en dat dit inderdaad, deur sy genade, ook ’n leerskool is, hoe pynlik daardie proses ook al mag wees.

Hierdie kwartaal sal ons die Woord van God bestudeer om te sien hoe ander mense – mense van vlees en bloed – ten spyte van hul diepe geloof met allerhande beproewinge te kampe gehad het: wanhoop, verraad, teleurstelling, verlies, onreg en mishandeling (uitdagings waarby die moderne gelowige beslis aansluiting kan vind, nie waar nie?). Hoe het hulle daardie dinge gehanteer? Watter lesse het hulle sodoende geleer? Wat kan ons by hulle leer?

Hierdie bybelfigure se lewens – die dinge wat hul deurgemaak het, hul worstelstryd en die toetsing van hul geloof (’n vuurdoop, ’n smeltkroes, ’n loging, een wat in vele opsigte met ons s’n ooreenstem) – is ’n studie wat ons deurgaans met die groter verhaal van die kruis wil bekyk en vergelyk. Ongeag die dinge wat enigeen op aarde al deurgemaak het, of tans deurmaak, moet ons altyd die volgende in gedagte hou: Jesus Christus, ons Skepper en Heiland, het dit veel erger gehad.

Ons God is ’n lydende God. Selfs die skrywer Albert Camus, wat kwalik ’n Christen was, kon party van die implikasies van God se kruisiging en lyding verstaan: “Daardie donker dag op Golgota is so belangrik in die geskiedenis van die mensdom. Net op die sombere Golgota het die Godheid sy tradisionele voorregte opgegee, [en dáár] der laaste druppel siele-angs, asook wanhoop, uit die beker van die dood gedrink” (Albert Camus, The Rebel [New York: Vintage International, 1991], bl. 33). Ellen G. White stel dit só: “Golgota ruk ons uit ons afgestomptheid, en openbaar die pyn wat sonde al sedert sy ontstaan die Godheid besorg het” (Education, bl. 263).

Hierdie lesse is nie ’n sogenaamde teodisee nie. M.a.w. dit is nie ’n argument ter verdediging van God teen die aanklag dat Hy die ontstaan van boosheid kon verhoed het nie. Pleks daarvan is dit (soos ons reeds gesê het) eerder ’n poging om die leser te help om lyding te verwerk – die lyding wat almal hier op aarde onvermydelik te beurt val, en dit in ’n wêreld waar sonde nie aangehelp hoef te word nie, maar sommer van nature kom. Wat ons poog om te toon is dat pyn, lyding en verlies nie beteken dat God ons verwerp het nie; maar net dat ons, selfs as gelowiges, ook deel in die lot wat die ganse mensdom te beurt geval het. Al verskil is dat ons deur Jesus, en die hoop wat Hy ons bied, betekenis en ’n lewensdoel kan put uit ’n bestaan wat op die oog af betekenisloos en sinneloos blyk te wees; en dat ons wel, selfs al weet ’n mens nie altyd mooi hoe nie, kan peil trek op die belofte “dat God alles ten goede laat meewerk vir dié wat Hom liefhet” (Rom. 8:28, NAB). Ja, die einste God wat die wêreld geskape het, het boonop ook die hele wêreld se lyding deurgemaak (en dit is hoekom ons Hom liefhet).

_Gavin Anthony, wat dié kwartaal se hoofskrywer is, het as sendelingkind in Sri Lanka grootgeword. Later werk hy as ’n leraar in Engeland, en in ’n stadium as konferensiepresident in Ysland. Hierdie lesse is tydens sy presidentskap geskryf._