---
title:  Om op jouself staat te maak
date:  14/09/2022
---

Toe Eva in die tuin van Eden gesondig het, was dit nie net omdat sy God se Woord in twyfel getrek het nie. Die siening dat sy oor al die nodige kennis beskik het om self te besluit wat reg en verkeerd is – dít was die kern van die probleem. Eva het dus op haar eie oordeel – haar eie insigte – staatgemaak. Wanneer ’n mens op jou eie oordeel staatmaak, in plaas daarvan om op die Woord van God te vertrou, lei dit tot allerhande probleme.

Koning Saul is iemand wat uiteindelik op homself begin staatmaak het. Hoe hy op daardie paadjie beland het word stapsgewys in die Bybel beskryf, asook die tragiese gebeure wat dikwels so gou op so ’n sienswyse volg. Die verhaal begin by Samuel wat vir Saul as Israel se Godgegewe koning salf (1 Sam. 10:1). Daarna gee hy vir Saul bepaalde instruksies (1 Sam. 10:8), wat eersgenoemde egter versuim het om te volg.

`Lees die volgende deel van dié verhaal in 1 Samuel 13:1-14. Wat het Saul gedoen wat tot sy uiteindelike val gelei het?`

Drie stappe het daartoe gelei dat Saul op homself begin staatmaak het, en dit so gou na sy salwing as koning. Die probleem is egter dat geen van hierdie stappe opsigself vreeslik sleg was nie. Tog was dít die saadjies wat tot ’n misoes gelei het. Hoekom? – want elk van hierdie besluite is sonder die Here geneem. Let op die volgorde van hierdie dinge wat lei tot Saul se val.

1. Saul sê vir Samuel: “Ek het gesien” (NAB & OAB). Wat het die koning gesien? – hoedat sy troepe rigtingloos begin rondmaal, asook Samuel se afwesigheid (1 Sam. 13:11). Saul was dus onder druk. So evalueer hy die situasie soos hý dit sien.

2. Saul beweeg van “ek het gesien” na “ek het gedink,” toe hy reken dat die Filistyne teen hulle sou seëvier (1 Sam. 13:12, NLV). So, eers bekyk hy sy situasie sonder God se hulp en toe beïnvloed dit sy uiteindelike beoordeling daarvan.

3. Daarna beweeg die koning van “ek het gesê” na “ek het… gevoel” – toe hy besluit om self die brandoffer te bring (1 Sam. 13:12, NLV). Saul se denke beïnvloed nou sy gevoelens.

Ons het dit al almal gedoen: ’n mens bekyk die wêreld deur mense-oë wat daartoe lei dat jy op jou eie insigte staatmaak, wat op die beurt daartoe lei dat jy op gevoelens staatmaak. Dan gee ons uitvoering aan daardie gevoelens.

`Waarom was dit so maklik vir Saul om op sy oordeel staat te maak, dit terwyl die Here se uitdruklike voorskrifte nog vars in sy geheue was? Ons is maar al te bewus van ons broosheid en hoe gebrekkig ons kennis is. Waarom probeer ons dan steeds op jou eie insigte staatmaak? Ons moet leer om op die Here se voorskrifte en sy leiding staat te maak. Dít moet voorrang geniet, en nie ons eie oordeel nie. Die vraag is net: hoe leer ’n mens om dit te doen?`