---
title:  Vir verdere studie
date:  16/09/2022
---

Lees Ellen G. White se “Eli and His Sons” (bl. 575-580) en “The Presumption of Saul” (bl. 616-626, beide in Patriarchs and Prophets).

“Onderwerping aan God se wil kom namate ’n mens toelaat dat die begeertes en ambisie van die eie-ek afsterwe. Dit baan die weg vir ware naastediens. Sonder opoffering en ’n gees van ontvanklikheid teenoor die roepstem van die Here is ’n Godgerigte lewe buite die kwessie. Om op jouself of op plaasvervangers vir die woord en mag van God staat te maak – die gevare wat hierdie dinge inhou, dié moet ons eers besef, anders kan ’n mens nie waarlik jou wil aan dié van God ondergeskik stel nie. Onderwerping aan die wil van God is die kern van die Christelike lewe, derhalwe laat die Here soms vuurdope in ons lewens toe sodat ons op Hóm kan leer vertrou.

“Eli se nalatigheid was [en is] ’n klinkklare les vir elke pa en ma in die land. Miskien is sy liefde vir hulle nie deur Godgegewe perke getemper nie of dalk was die tugtiging van sy seuns vir hom té onaangenaam. Wat ook al die rede vir sy nalatigheid as ouer was, deur sy verworde seuns het Eli uiteindelik die vrug van sy verkeerde weë gepluk. Beide partye was egter skuldig in die oë van die Here – die ouer wat hierdie bose gedrag toegelaat het én die kinders wat so opgetree het – en die Here sou geen brandoffer vir hul oortreding aanvaar nie” (Ellen G. White, Child Guidance, bl. 276).

**Vrae vir bespreking**:

`➊ Die Seun van God het Homself op ’n ongelooflike wyse verneder deur aarde toe te kom om vir ons sondes te sterwe. Bespreek dit in klastyd. ’n Vraag vir elkeen om te beantwoord: wat leer ’n mens uit Jesus se optrede oor selfopoffering en -ontsegging ter wille van andere, en wat dit werklik beteken? Hoewel ons nie naastenby kan doen wat Jesus gedoen het nie, het ons steeds sy voorbeeld as ’n beginsel wat ’n mens altyd voor oë moet hou. Op watter maniere kan ons elkeen, in ons eie lewensterrein, die soort onderwerping en selfopoffering wat Jesus aan die kruis getoon het, nastreef? `

`➋ Onderwerping aan God sonder om te weet wat daarna gaan gebeur is vir baie mense ’n vreesaanjaende gedagte. Watter raad het jy vir diegene wat op hulself i.p.v. op God staatmaak? Diesulkes is dus bang omdat hulle nie weet wat die toekoms inhou nie en omdat hulle ook nie beheer daaroor het nie. Wat sou jy sê om hul vrese te besweer?`

`➌ Ruim tyd in om in klastyd gesamentlik voorbidding te doen vir bepaalde persone wat sukkel om hul wil aan dié van God ondergeskik te stel. Bid dat hulle tot die volgende besef sal kom: dat vertroue op God se wil die enigste pad na blywende vrede is. Watter praktiese hulp kan julle, terselfdertyd, ook vir diesulkes bied – om tot die besef te kom dat hulle wel tot ’n oorgawe aan God in staat is en dat die Here se manier van doen inderdaad die beste is? Hierdie vraag kan ook anders gestel word: hoe kan God jou as sy werktuig gebruik sodat andere van sy liefde en van sy gewilligheid om in ons behoeftes te voorsien, kan hoor?`