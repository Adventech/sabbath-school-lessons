---
title:  Plaasvervangers
date:  15/09/2022
---

Soos ons gister gesien het, kan onderwerping aan die wil van God ondermyn word wanneer ons op ons eie krag probeer staatmaak. ’n Mens kan egter ook op plaasvervangers vir God probeer staatmaak. In tye van depressie gebruik party mense inkopies as ’n opbeurmiddel. Andere probeer ’n ontoereikendheidsgevoel met die najaag van roem verdrywe. Wanneer party mense probleme met hul lewensmaat het soek hulle intimiteit en opwinding by iemand anders.

Baie van die dinge wat ons gebruik verlig wel die druk, en tog los hulle nie noodwendig die probleem op nie en leer ’n mens ook nie hoe om die situasie volgende keer beter te hanteer nie. Slegs bonatuurlike hulp – hulp van God – kan dít regkry. Die probleem is dat ons dikwels op plaasvervangers i.p.v. die Here staatmaak.

Hier is drie sulke plaasvervangers:

1. Om jou op menslike logika of ervarings van die verlede te beroep, terwyl jy inderwaarheid nuwe insigte van Bo benodig.

2. Om van ’n mens se probleme te probeer vergeet, terwyl hulp van Bo beskikbaar is.

3. Om beide die werklikheid en God te probeer ontvlug, terwyl jy juis in gesprek met sy almag behoort te tree.

Hier help Sagaria ons om reg te fokus. Die indirekte boodskap is dat ons ons nie deur plaasvervangers moet laat verlei nie. Ná baie jare van ballingskap, keer die volk uiteindelik terug uit Babilon en begin dadelik met die herbouing van die tempel. Ongelukkig kry hul nuutgevonde projek ongelooflik baie teëkanting (lees meer hieroor in Esra 4-6). Dit is in dié tyd dat Sagaria ’n boodskap van bemoediging aan Serubbabel, die projekleier, bring.

`Lees dié boodskap in Sagaria 4. Wat bedoel die Here in vers 6? Watter invloed kan die Heilige Gees op die voltooiing van ’n bouprojek hê? Wat leer ’n mens hieruit oor die verband tussen die Heilige Gees en die praktiese dinge wat ons aanpak?`

Interessant genoeg het God nie die opposisie teen die bouwerk voorkom nie. Hy het ook nie die spanning waarmee Serubbabel gevolglik te kampe gehad het, weggevat nie. Neem in ag dat die Here ons nie altyd teen teëkanting beskerm nie. Wanneer dit wel kom, kan die Here dit as ’n smeltkroes gebruik. Sodoende leer ons om op Hom te vertrou.

`Wat is jou onmiddellike reaksie wanneer spanning sy opwagting maak – is dit kos, of televisie, of gebed? Wat van onderwerping aan die Here? Let op jou antwoord. Wat sê dit vir jou aangaande jou lewe, en die dinge wat jy dalk moet leer, of in watter opsigte jy moontlik moet verander?`