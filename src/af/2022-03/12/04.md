---
title:  Gewillig om te luister
date:  13/09/2022
---

> <p></p>
> “Die Here kom staan toe daar en roep soos die vorige kere: ‘Samuel, Samuel!’ Samuel het geantwoord: ‘Ja, Here, u dienaar luister’” (1 Sam. 3:10, NLV).

Het jy al ooit die sagte stem van die Heilige Gees gehoor, maar dit geïgnoreer, met die gevolg dat alles skeefgeloop het. Later vra jy jou af: “Ag, waarom het ek nie eerder geluister nie?”

Die eerste boek van Samuel bevat die verhaal van ’n bejaarde man en sy twee goddelose seuns wat nie wou luister na die Here nie, en van ’n klein seuntjie wat dit wel gedoen het. Hoewel die Here die skuldige partye streng gewaarsku het, het hulle nie van hul verkeerde weë afgesien nie.

`Lees hul verhaal in 1 Samuel 2:12 tot hfst. 3:18. Watter duidelike verskil tussen diegene wat na God luister, en diegene wat dit nie doen nie, kom hier aan die lig?`

Eli se seuns het nie hul aandag by die dinge van die Here bepaal nie, maar by hul eie dinge. Hoewel die man sy seuns aangespreek het ná die Here met hom gepraat, het Eli geen verdere pogings tot daadwerklike ingryping aangewend nie. Duidelik was sy seuns ook nie gereed om hul lewens ten volle na God se wil te skik nie. Dit staan in skrille kontras teen die jonge Samuel!

Die prediker Charles Stanley beskryf hoe onontbeerlik die aankweek van ’n ontvanklike houding teenoor die roepstem van die Here is. Hy noem dit “om die kar uit rat te haal.” Stanley skryf: “Die Heilige Gees… praat nie net om inligting oor te dra nie. Hy praat om ’n respons te ontlok. Hy weet wanneer ons eie agendas die meerderheid van ons aandag in beslag neem, soveel so dat dit ’n mors van tyd sou wees om enigiets voor te stel wat daardie agendas enigsins sou teëgaan. Wanneer dít die geval is, swyg Hy dikwels. Die Gees wag vir ons om ons lewensmotortjie eers uit rat te haal, en om dit boonop lank genoeg te doen, sodat ’n mens Hom kan hoor en Hom op die ou einde gehoorsaam kan wees” (Charles Stanley, The Wonderful Spirit-Filled Life [Nashville, Tennessee: Thomas Nelson Publishers, 1992], bl. 179 & 180).

`Stanley skryf dat ons ons figuurlik-gesproke ons lewens uit rat moet haal, en dat dit dan “lank genoeg” (oftewel “neutral enough” in Engels) moet wees, om ’n verskil te kan maak. Wat bedoel hy daarby? Dink aan jou eie ontvanklikheid vir die influistering van die Heilige Gees. Vra jou af: “Watter dinge keer dikwels dat ek my ‘lewensmotortjie eers uit rat… haal, en dit boonop lank genoeg doen, sodat… ek die Gees kan hoor en op die ou einde aan Hom gehoorsaam kan wees?’” Hoe moet ’n mens maak om ontvanklik vir die influistering van die Heilige Gees te wees en om dan, op ’n besliste wyse, aan God se leiding gehoorsaam te wees?`