---
title:  Sterwe éérs, voordat jy God se wil ken
date:  12/09/2022
---

Baie Christene begeer opreg die wil van God vir hul lewens. “As ek maar net kon weet wat sy wil vir my lewe is sou ek alles vir Hom opoffer.” Hierdie versugting klink byna soos ’n gelofte. Ten spyte daarvan wonder ’n mens dikwels steeds: maar wat presies is sy wil vir my lewe dan? Die rede vir hierdie verwarring word in Romeine 12:1 en 2 aangeroer. Paulus beskryf hierin hoe die gelowige kan weet wat God se wil is, en beklemtoon daarmee saam iets belangriks: as jy wil weet wat God se wil is, moet jy eers jouself aan Hom opoffer!

Lees Romeine 12:1 en 2. Die apostel skryf: “Dan sal julle ook kan onderskei wat die wil van God is, wat vir Hom goed en aanneemlik en volmaak is” (Rom. 12:2, NAB). Wanneer is daardie “dan” egter?

1. Wanneer ons “die groot ontferming van God” – d.w.s. die grote genade wat Hy vir ons – waarlik verstaan (Rom. 12:1, NAB).

2. Wanneer ons ons as lewende offers aan God skenk (Rom. 12:1).

3. Wanneer ons denke vernuwe is (Rom. 12:2).

Dit is slegs dié nuutgemaakte denke wat werklik God se wil kan verstaan. Hierdie nuutmaking (of vernuwing) rus egter op die dood van die eie-ek. Christus het nie net vir ons gely nie – dit was nie genoeg nie – Hy moes ook sterwe.

`Vra die Heilige Gees om te wys in watter sy van jou lewe die eie-ek nog nie dood is nie. Watter dinge wil die Gees hê moet jy opgee sodat jy “’n lewende offer” vir die Here kan wees?`

Wanneer gedeeltes van ’n mens se lewe nog trekke van die eie-ek vertoon laat God die vuurdope en smeltkroese toe, sodat daardie dinge aan die lig gebring kan word. Tog help sulke lyding ons nie net om sonde te konfronteer nie. Nee, dit gee ’n mens ook insig in Jesus se self-oorgawe aan die mensdom. Elisabeth Elliot skryf: “Die oorgee van ons hartsbegeertes is waarskynlik die enigste manier wat ons naastenby Jesus se kruis-ervaring kan verstaan… ons eie kruise – hoewel dit onmeetbaar kleiner as dié van ons Heiland is – bied ’n mens [darem] die geleentheid om as deelgenote in sy lyding Hom beter te begin verstaan. In elke vorm van lyding wat ons deurmaak roep Hy ons tot daardie deelgenootskap” (Elisabeth Elliot, Quest for Love [Grand Rapids, Michigan: Fleming H. Revell, 1996], bl. 182).

`Lees Romeine 12:1 en 2, en bid daaroor. Dink nou aan die dinge wat jy sal moet prysgee sodat jy ’n lewende offer vir Christus kan wees. Hoe help dit jou om die lyding wat Jesus ter wille van jou aan die kruis moes deurmaak, beter te verstaan? Hoe kan hierdie kennis jou help om saam met Jesus in “’n deelgenootskap van lyding” te wees?`