---
title:  Onderwerping vir naastediens
date:  11/09/2022
---

`Lees Filippense 2:5-9. Watter belangrike boodskap word hier aan ons oorgedra?`

Hoofstroomkultuur hou vol dat ons op bepaalde dinge moet aandring, dat ons op ons regte moet staan. Al hierdie dinge is goed en reg, en is dikwels hoe dit veronderstel is om te wees. Soos dit egter die geval met Jesus was, vra die wil van God soms dat ’n mens jou regte vrylik opgee, sodat jy die Vader op maniere kan dien wat ’n ewige impak ten gunste van sy koninkryk kan maak. Hierdie opgee-proses is soms moeilik en onaangenaam – dit bevat net die regte bestanddele vir ’n smeltkroes.

Kom ons kyk hoe Jesus dit gedoen het (Fil. 2:5-8). Hierdie verse beskryf drie stappe wat Jesus gedoen het ten einde Homself aan die wil van sy Vader te onderwerp. Met die lees van dié skrifgedeelte kom ook ’n bepaalde skok-besef, want kyk net wat sê Paulus ons aan om te doen, so te sê met die intrapslag: “Want hierdie gesindheid moet in julle wees wat ook in Christus Jesus was” (Fil. 2:5, NAB).

Ten einde homself in ’n posisie te stel om ons te red, het Jesus sy eie gelykheid aan die Vader prysgegee en aarde toe gekom in die gestalte van ’n beperkte mens (verse 6 & 7).

Jesus het nie as ’n vername en roemryke – m.a.w. as ’n verhewe – mens gekom nie, maar as ’n dienskneg van die mensdom (vers 7).

As ’n dienskneg wat in die gestalte van ’n mens gebore is, het Jesus boonop nie ’n lang en vreedsame lewe op aarde gelei nie. Nee, Hy was “gehoorsaam… tot die dood toe.” Om alles te kroon was dit nie ’n adellike en majestueuse dood nie. Nee, sy gehoorsaamheid was “tot die dood toe, ja, die dood van die kruis” (vers 8, NAB).

`In watter sye van die lewe is hierdie voorbeeld wat Jesus vir ons gestel het ook ’n model vir ons? Watter sin maak dit om soms jou regte te moet prysgee, as menseregte en gelykheid dan goed is en beskerm behoort te word? Lees nou Filippense 2:9. Op watter manier help hierdie teksvers ’n mens om die sin van onderwerping aan die Vader se wil te verstaan?`

`Bid en vra die Heilige Gees om wysheid. Vra: “Aan watter regte klou ek op die oomblik vas wat keer dat ek my aan die wil van Jesus onderwerp ten einde my huisgesin, my kerk en die mense van gemeenskap te dien? In hoe ’n mate is ek bereid om ongemak te verduur ten einde andere meer doeltreffend te dien?”`