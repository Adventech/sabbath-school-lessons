---
title:  'Onverwagse ompad 1: Die donker dal'
date:  28/06/2022
---

> <p></p>
> “Al gaan ek ook in ’n dal van doodskaduwee, ek sal geen onheil vrees nie; want U is met my: u stok en u staf dié vertroos my” (Ps. 23:4, OAB).

Dit sou baie aangenaam wees as die paaie van geregtigheid voortdurend stroomlangs, verby welige groen oewers kon loop. Dit is egter nie hoe Dawid dit hier beskryf nie. In ’n stadium gaan die geloofspad deur ’n dal van doodskaduwee – nie juis ’n plek waarheen ’n mens brand om te gaan nie! Sekere tye van die jaar is die wadi’s (droë revierbeddings) en klowe van Israel geneig om skielik te oorstroom. Sulke kitsvloede is hewig en sleur gou-gou dié wat daarlangs verbygaan mee. Wat meer is, hierdie plekke is geneig om nou te wees, met steil rotslyste wat die sonlig afkeer. Vandaar die byvoeging van die beskrywende sinsnede, “van doodskaduwee,” wat op ’n “diep donkerte” of “’n baie donker” plek dui, soos die OAB, NAB en NLV dit onderskeidelik vertaal.

`Dink aan die kere wat jy jou self ook in ’n “dal van doodskaduwee” bevind het. Hoe het dit gevoel? Was jy benoud en bevrees, selfs al het jy geweet dat die hemelse Herder by jou is? Watter bybelverse het jou in daardie tye deurgedra, en waarom?`

`Wat dink jy, hoe het die skaap in die dal opgeëindig? Het die skaap self besluit om soontoe te gaan of het die Herder hom daarlangs gelei? Gee ’n rede vir jou antwoord.`

Elisabeth Elliot skryf: “’n Lam wat homself in die dal van doodskaduwee bevind kan [natuurlik] tot die slotsom kom dat hy verkeerd gelei is. Tog móés hy deur daardie donkerte gaan, ten einde sy vrese te oorwin. Die herder is steeds by hom” (Elisabeth Elliot, Quest for Love [Grand Rapids, Michigan: Revell Books, 1996], bl. 218).

`Het dit al ooit vir jou gevoel asof jy “verkeerd gelei” is omdat jy tans deur “donker dieptes” gaan (of in die verlede deur donker dieptes moes gaan)? Hoe het jy in daardie tye teenoor die Here gereageer? Sulke donker dieptes kan daartoe lei dat ’n mens nie die Here se ware bedoeling daarmee reg verstaan nie. Waarom, dink jy, is die Here bereid om die gevare van so ’n misverstand tussen ons en Hom te waag, en dit terwyl ’n mens deur “donker dieptes” gaan?`