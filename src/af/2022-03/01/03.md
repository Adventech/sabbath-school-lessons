---
title:  '[Stilhou]-plekke langs die lewenspad'
date:  27/06/2022
---

> <p></p>
> “Hy lei my op die pad van geregtigheid tot eer van sy Naam”(Ps. 23:3, NLV).

Gebruik jou verbeelding. Stel jou voor jy sien dié “pad van geregtigheid” (Ps. 23:3) voor jou, en hoedat dit die vêrte in loop. Jy kan dus nie die eindpunt sien nie. Tog weet jy dat daardie reis ’n einde het, wanneer jy die dag jou ewige tuiste bereik, die plek waar God is. In jou geestesoog verskuiwe jy egter jou fokus na die sigbare pad, net ’n entjie vorentoe. Sien jy waarheen jou lewenspaadjie lei? Party dele van die pad kan ’n mens duidelik sien, maar ander word heeltemal deur groot of selfs gevaarlike struikelblokke verberg. Soms verdwyn die pad waar dit oor ’n rantjie gaan. Op party plekke kan ’n mens gemaklik loop, terwyl ander dele klim en ekstra balansering vereis. Dit is hoe dit ook vir die Israeliete op pad na die Beloofde Land was. Hul wedervaringe op die geloofspad stem met die beskrywing in Psalm 23 ooreen.

`Gaan deur Psalm 23 en vind al die ‘stilhou-plekke’ waardeur die skape volgens Dawid moet gaan, ten einde op die pad van geregtigheid te bly en sodat hulle hul Godgegewe tuiste kan haal.`

Waarom word hierdie paaie dan “die spore van geregtigheid” (OAB), of “die pad na geregtigheid” of selfs “die regte paaie” (NAB) genoem? Daar is vier belangrike redes hiervoor. Ten eerste, is dit die regte pad omdat dit na die regte bestemming (d.w.s. na die Herder se woonplek) lei. Ten tweede is dit die regte pad omdat dit ’n mens in pas met die regte persoon (d.w.s. in pas met die Herder self) hou. Ten derde is dit die regte pad omdat dit jou leer om die regte soort persoon (d.w.s. soos die Herder) te wees. Vierdens, is dit die regte pad omdat dit die regte soort getuienis voortbring – namate ’n mens leer om die regte soort persoon te wees, doen jy dit aktief tot eer van die Here. Die pad is dus “reg” en lei “na geregtigheid” – of dit nou maklik of moeilik is.

Wanneer God die gelowige lei moet ’n mens egter besef dat dit nie soos die vinnige stuur van ’n pakkie per koerier is nie. Wanneer Hy jou rig behels dit meer as net leiding en beskerming van Bo. Let op die magdom voorbeelde wat ’n mens oral in die Bybel teëkom, van hoe die Here sy volk gelei het – soos Abraham wie se skrede m.b.v. ’n belofte gerig is, en die Israeliete wat per wolk- en vuurkolom gelei is. Ongeag die voorbeeld, kom God se leiding altyd op die volgende neer: dat sy kinders geleer word hoe om die weë van geregtigheid te bewandel.

`Vir ons hemelse Herder geniet hierdie leiding van die gelowige in die weë van geregtigheid voorrang (m.a.w. dit kom eerste). In hoe ’n mate is jy daarvan bewus in jou wedervaringe? Wat dink jy, hoe kan beproewinge jou lewe ten goede verander sodat jy die karakter van Christus beter kan weerspieël?`