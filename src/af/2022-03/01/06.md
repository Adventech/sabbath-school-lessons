---
title:  ’n Rotsvaste belofte vir die reis
date:  30/06/2022
---

> <p></p>
> “Waarlik, u goedheid en trou vergesel my al die dae van my lewe; en ek sal bly in die huis van die Here so lank as wat ek lewe” (Ps. 23:6, NLV).

Wanneer ons ons in die donker dieptes bevind, of die vyand ons omring, is die begeerte soms groot om aan te neem dat die Here ’n mens in die steek gelaat het. Te midde van sulke krisisse voel dit nie altyd asof God iets beduidends doen nie. So kom ’n mens dan tot die slotsom: as die Here my werklik help sal ek nie nou hierdie dinge deurmaak nie. Duidelik sien Dawid dit nie so nie.

`Ten spyte van dié beproewinge is Dawid, in Psalm 23:6, van twee dinge seker. Wat is daardie twee dinge? (Lees ook Ef. 1:4, 2 Pet. 1:10 en Heb. 11:13-15.)`

Die 1953-vertaling sê dat die Here se goedheid en guns (m.a.w. sy “liefde” soos die NAB dit stel) ’n mens vir die res van jou lewe sal “volg.” Dié werkwoord wat as “volg” vertaal is, het egter ’n sterker gevoelswaarde in die oorspronklike Hebreeus, en lees in werklikheid soos volg: “Net goedheid en guns sal my agternasit al die dae van my lewe.” (Dit is, om die waarheid te sê, dieselfde Hebreeuse werkwoord wat ’n mens in plekke soos Genesis 14:14, Josua 10:19 en 1 Samuel 25:29 vind; skrifgedeeltes waarin die begrip wat oorgedra word, duidelik “agternasit” is.)

`Bepeins die feit dat God se goedheid en ewige liefde ’n mens “agternasit.” Wat sien jy in jou geestesoog wanneer jy daaraan dink? Volgens Dawid is dit hoe die Here ons versorg. Wat, dink jy, het Dawid daarby bedoel?`

Hoe diep daardie dal van doodskaduwee of hoe onverpoosd die vyand se aanslae ook al mag wees – die Here se goedertierenheid en onfeilbare liefde, en sy volgehoue leiding tot reg aan die einde van ons lewenspad, is ongetwyfeld ’n uitgemaakte saak. As hierdie wete Jesus op Golgota deurgedra het, behoort dit ons ook moed te laat skep.

Wanneer jy na andere omsien, en diesulkes dan deur ’n moeilike tyd gaan, is dit wel so dat hulle soms die ene vrae is. Net soos Dawid dit in Psalm 23 gedoen het, moet ’n mens dan liefs nie met ’n teologiese uiteensetting van God se almag begin nie. Soos Dawid in vers 6 maak, is dit beter om dan net die waarheid oor God eerlik en opreg te verklaar, om jou persoonlike oortuiging oor sy goedertierenheid te kenne te gee.

`Dat die Here se goedheid en onfeilbare liefde ’n mens agternasit is ’n onbetwisbare feit. Die vraag is net: met watter bewyse uit jou eerstehandse belewenis kan jy daardie wete rugsteun? Watter bybelse bewyse kan jy boonop daarby voeg? Hoe kan jy dit nou oordra aan enigeen wat hierdie sekerheid oor God se sorg bevraagteken? Hoe is Christus se soendood aan die kruis die beste voorbeeld dat God se goedheid en onfeilbare liefde inderdaad die mens “agternasit?”`