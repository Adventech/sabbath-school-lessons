---
title:  'Onverwagse ompad 2: Aan tafel met die vyand'
date:  29/06/2022
---

> <p></p>
> “U laat my by ’n feesmaal aansit, terwyl my teëstanders moet toekyk. U ontvang my soos ’n eregas, ek word oorlaai met hartlikheid” (Ps. 23:5, NAB).

Een of ander tyd kom ’n mens vyande teë. Dit is maar die verloop van die lewe. Die vraag is net: hoe hanteer ’n mens dit? Het jy al ooit snags wawyd wakker na die plafon gelê en staar, gesukkel om jou lê en jou slaap te kry – en dit omdat allerhande scenario’s deur jou kop maal van hoe jy die persoon gaan terugkry wat jou seergemaak het of wat jou werk in die wiele probeer ry het? As Christen vra ’n mens dikwels: hoe gemaak om reg op te tree?

`Watter soorte vyande het jy al teëgekom? Hoe het jy in die verlede teenoor mense gereageer wat jou of jou geliefdes te na wou kom? Hoe goed het jy Christus se onderwysing aan gelowiges in Matteus 5:44 (of dié van Paulus in Romeine 12:18-21) gevolg?`

In Psalm 23:5 wys Dawid ons op ’n interessante manier om vyande te hanteer. Hy maak hul teenwoordigheid minder opvallend deur eerder te fokus op die dinge wat God ten bate van die psalmdigter doen. Dawid sê dus indirek: let op die feesmaal wat God besig is om vir jou voor te berei.

In Dawid se kultuur is eregaste soos volg tydens ’n feesmaal ontvang: die gasheer salf daardie persoon met ’n bietjie olie op die kop, wanneer hy die banketvertrek betree. Daardie olie was ’n mengsel van olyfolie en parfuum. Dan sit die gas aan, by ’n tafel wat behoorlik kreun van die kos, te veel vir hom om op te eet.

`Hoe help die drie items in Psalm 23:5 (die tafel, die olie en die beker) ’n mens om te onthou dat die Here in jou behoeftes voorsien, selfs wanneer jy in ’n dal van doodskaduwee is?`

Dit is ook soos Paulus tereg sê: “Want ons worstelstryd is nie teen vlees en bloed nie, maar teen die owerhede, teen die magte, teen die wêreldheersers van die duisternis van hierdie eeu, teen die bose geeste in die lug” (Ef. 6:12, OAB). Dit sluit dus sigbare en onsigbare vyande in. Of ons nou daarvan hou of nie, ons word omring deur entiteite en persone wat teen ons is. Wanneer ’n mens egter die lewenspad met die Herder aandurf is daar nie ’n enkele vyand – sigbaar of onsigbaar – wat jou kan beroof van die dinge wat Hy voorsien het nie!

`Bepeins die kere wat jy met ’n vyand/vyande te doen gehad het. Hoe het die Here jou in daardie krisistye behandel? Bespeur jy iets in daardie uitdagende tye wat jou nietemin dankbaar vir die Here se hulp maak?`