---
title:  Vir verdere studie
date:  01/07/2022
---

Lees Ellen G. White se “Missionaries in the Home” (bl. 143, Testimonies for the Church, vol. 4) en “The Divine Shepherd” (bl. 476-484, The Desire of Ages).

“Diegene wat uiteindelik die oorwinning behaal sal met ’n warboel vrae spook. Hulle sal met beproewings op die geloofspad te kampe hê. Tog moet diesulkes nie hul geloofsekerheid prys gee nie, aangesien dit deel van ’n gedissiplineerde navolg en vorming in die leerskool van Christus is. Hierdie dinge is onontbeerlik vir die loging van alle onsuiwerhede. Elkeen wat God dien moet die aanslae van die duiwel – sy verskriklike uitlokking [van die gelowige] – met vasberadenheid deursien, en moet die struikelblokke wat Satan ’n mens in die weg lê, oorkom…

“Nee, jy moet hemelwaarts en nie probleemwaarts kyk nie. Sodoende sal jy op die geloofspad bly en nie vanweë uitputting uitsak nie. Jy sal gou-gou sien hoe Jesus sy reddende hand uitsteek. Dan hoef jy bloot jou hand in syne te plaas – met geloofsekerheid, dit is al – en dan laat jy toe dat Hy jou lei. So leer jy om op die Here te vertrou, met die gevolg dat jy weer hoop sal hê…

“Die hulp wat jy vir die aankweek van ’n sterk, gebalanseerde en mooi karakter soek, is in Christus te vinde. Die lig wat uit so ’n karakter straal kan Satan nie uitdoof nie… God het ons sy allerbeste geskenk gegee: sy eniggebore Seun, Jesus Christus. Sodoende hef Hy ons op, veredel ons karakter, en maak ons geskik vir die hemel. Hoe doen Jesus dit? Deur die gelowige met sy eie, volmaakte karakter te beklee” (Ellen G. White, Messages to Young People, bl. 63, 64).

**Vrae vir bespreking**:

`➊ Ellen G. White sê dat die gelowige “met ’n warboel vrae worstel” en “beproewings op die geloofspad” deurmaak. Let op jou eie belewenis. In hoe ’n mate besef jy dat al hierdie uitdagings in werklikheid “deel van ’n gedissiplineerde navolg en vorming in die leerskool van Christus is?”  `

`➋ Die hulp, vertroosting en bemoediging wat ’n mens aan diegene gee wat deur die dal van doodskaduwee gaan kan deel van die Herder se plan wees om daardie persone deur te dra. Hoe so? Wat kan die gemeente doen om ook deel van die Here se hulp aan beproefde persone te wees?`

`➌ Doen die volgende in klastyd. Gee aan elkeen ’n beurt om te sê hoedat die Here se goedheid en genade hulle al “agternagesit” het. Wat kan julle uit mekaar se belewenisse in dié verband leer?`

`➍ Bepeins Christus se lydensweg, die vuurdoop (of smeltkroes) wat Hy moes deurmaak. Gebruik die Bybel of die geskrifte van Ellen G. White (The Desire of Ages/Die Koning van die Eeue is ’n uitstekende bron). Beantwoord nou die volgende vraag (d.w.s. verskaf ’n opinie op grond van die beskikbare inligting): wat dink jy, hoe het Jesus, wat immers ’n mens hier op aarde was, dit reggekry om hierdie dinge te verduur? Wat kan ’n mens uit Sy voorbeeld leer, ongeag die soort vuurdoop (beproewings) wat jy moet deurmaak?`