---
title:  Die smeltkroes van die Herder
date:  25/06/2022
---

### Skrifverwysings vir hierdie week se studie
Psalm 23, Romeine 12:18-21.

> <p>Geheueteks</p>
> “Hy verkwik my siel; Hy lei my in die spore van geregtigheid, om sy Naam ontwil” (Psalm 23:3, OAB).

Met haar rug teen die toegemaakte slaapkamerdeur sak sy moedeloos op die vloer neer. Haar oë is reeds klam. Toe bars sy in trane uit. “Hoe kon hy dit aan my doen? Hoe kon hy!” Sophie se hart was aan skerwe oor die nuus wat sy pas ontvang het. Iemand wat sy gemeen het ’n vriend is, iemand vir wie sy respek gehad en wat sy vertrou het, was besig om haar oraloor te beskinder. Met daardie leuens wou hy haar reputasie skaad en al haar harde werk ongedaan maak. Sy gryp die oop Bybel wat op haar bed lê. Haar oog vang dadelik die oorbekende woorde: “Hy verkwik my siel; Hy lei my in die spore van geregtigheid, om sy Naam ontwil. Al gaan ek ook in ’n dal van doodskaduwee, ek sal geen onheil vrees nie; want U is met my: u stok en u staf dié vertroos my” (Ps. 23:3 & 4, OAB).

“Dit kan mos nie wees nie!” stotter sy. Tog is dit presies wat daar staan: die Herder van Psalm 23 hou sy skape op koers, en tog kronkel die pad wat Hy aanwys oënskynlik ook deur gevaarlike plekke. Kan dit wees dat die Here hierdie pynlike verraad – en dit deur ’n vriend, ja, hierdie “dal van doodskaduwee” – as ’n leerskool vir die geloofslewe inspan?

**Die les met ’n oogopslag**: Wanneer beleef jy gewoonlik die meeste geestelike groei – in tye van voorspoed of tye van teëspoed?

_Bestudeer hierdie week se les ter voorbereiding vir Sabbat, 2 Julie._