---
title:  Verrassings
date:  03/07/2022
---

> <p></p>
> “Geliefdes, moenie verbaas wees oor die vuurproef waaraan julle onderwerp word nie. Dit is nie iets vreemds wat met julle gebeur nie” (1 Pet. 4:12, NAB).

Verrassings – die onaangename soort – kom in vele vorms: ’n niksvermoedende bestuurder verlaat sy/haar baan en ry reg voor jou in; of dis ’n afbetaling by die werk; of ’n bloedtoets wat bevestig dat jy kanker het; of die nare besef dat ’n geliefde of iemand wat jy gedink het van jou hou, jou verraai het. Jy sit reeds met die seerkry van daardie situasie, en dan vrywe die onverwagsheid daarvan dit nog in ook…

Hierdie week bekyk ons spesifieke soorte pynlike situasies – oftewel beproewings – waaroor ons nie verbaas behoort te wees nie.

Kom ons begin deur 1 Petrus 4:12 van nader te bekyk. Die Griekse woord wat as “surprised” in die Engelse NIV, en as “verbaas” (in die OAB, NAB, NLV & ABA) vertaal is, beteken om “vreemd” of “onbekend” te wees. Petrus waarsku die leser hier teen ’n tipiese denkfout onder party gelowiges: dat vuurproewe en smeltkroese veronderstel is om ’n seldsame verskynsel in die Christelike lewe te wees. Dit is heeltemal verkeerd. Beproewings is eie aan die geloofspad. ’n Mens behoort – en kan – hulle dus te wagte wees.

Die woord wat as “die vuurgloed van vervolging” (OAB) en as “vuurproef” (NAB & NLV) vertaal word, kom van ’n Griekse woord wat in Afrikaans min of meer op “’n brandende vuur” neerkom. Die ABA gebruik die werkwoord, “om swaar te kry.” Hierdie lyding wat ’n mens vir jou geloof deurmaak kan dus as ’n soort “smeltingsproses” gesien word – jy bevind jou in die smeltkroes.

`Lees 1 Petrus 4:12-19. Wat probeer Petrus hier tuisbring?`

Baie gelowiges is verbaas oor die lyding wat hulle te beurt val omdat hulle ’n oorvereenvoudigde siening aangaande die Christelike lewe het. Ons weet dat daar twee kante is – God, wat goed is, teenoor Satan, wat boos is. Hieruit lei hulle dan vanselfsprekend af dat alles wat aangenaam voel by God hoort, en dat alles wat onaangenaam voel by Satan hoort. Die lewe is egter nie so eenvoudig nie. Gevoel is egter nie die regte maatstaf ten einde te bepaal watter ervarings waar hoort nie. Soms is die paadjie saam met God opdraand, uitdagend. Boonop lyk dit soms asof Satan se paadjie besonder lonend is. In dié verband vra Job, ’n lydende godsman, tereg: “‘Waarom bly die goddeloses aan die lewe, word hulle oud en ryk en vernaam?’” (Job 21:7, NAB).

`Petrus praat natuurlik van ’n bepaalde soort swaarkry: dié wat die gelowige te beurt val wanneer hy/sy aktief vir Christus getuig. Nietemin is daar ook ander redes vir die lyding wat oor ’n mens se pad kom. Gestel ’n vriend/vriendin beleef swaarkry. Hoe kan jy 1 Petrus 4:12-19 gebruik om op ’n taktvolle wyse aan daardie persoon te verduidelik dat sulke beproewings nie iets is om oor verbaas te wees nie?`