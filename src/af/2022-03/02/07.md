---
title:  Vir verdere studie
date:  08/07/2022
---

Lees Ellen G. White se “Effectual Prayer” (Signs of the Times, 18 November 1903, Ellen G. White Comments, bl. 1182, The SDA Bible Commentary, vol. 4) en “God Permits Trial and Affliction to Purify Me” (bl. 92, My Life Today).

“Hy wat elke mensehart lees ken hulle beter as hulself, weet presies wat elkeen se karakter is. By party bespeur Hy die vermoë, ’n natuurlike aanvoeling, vir die vooruitgang van die evangelie – daardie inherente kapasiteit moet egter in die regte rigting gestuur word. Die Here beskik dit dat diesulkes op verskillende plekke en in verskillende poste aangestel word, sodat hulle die karakterfoute waarvan hulle voorheen onbewus was uiteindelik kan raaksien. Dan skenk Hy hulle die geleentheid om dit uit hul lewens te loog, ten einde in diens van God te staan. Die Here laat dikwels hierdie vuurdope toe, as ’n dramatiese ingryping, sodat hulle gelouter kan word” (Ellen G. White, The Ministry of Healing, bl. 471).

**Vrae vir bespreking**:

`➊ Soms is dit vreeslik swaar wanneer ’n mens die gevolge van jou sonde dra. Dan vra jy: sal die band tussen my en God ooit weer herstel? Watter beloftes gee die Here aan ons as bemoediging vir hierdie smeltkroese – aanmoediging sodat ons nie tou opgooi nie, maar deurdruk? (Let op Paulus se skrywe in Romeine 5:1-11.) Wat kan ’n mens aan iemand sê wat donker dieptes beleef en die ene vrae is?  `

`➋ Wat bedoel Ellen G. White met die sinsnede: “Die Here beskik dit dat” ’n bepaalde ding gebeur? Hoe werk dit wanneer God iets beskik? Hoe weet jy wanneer God iets beskik het? [Of anders gestel: hoe weet jy wanneer iets ’n bestiering is?] Let op gebeure in jou lewe wat beproewing meegebring het. Watter van daardie gebeure was na jou mening ’n bestiering? Bespreek jou en ander lede se ervarings in dié verband tydens klastyd. Hoe help ’n mens iemand wat wonder of ’n bepaalde gebeurtenis ’n bestiering was?`

`➌ Gestel jy ken iemand wat op die oomblik ’n vuurdoop deurmaak. Nou is die vraag net: maak dit saak, of behoort dit saak te maak, wat die oorsaak van daardie beproewing is? Met ander woorde: hoe behoort jy op daardie persoon se vuurdoop en die pyn wat hy of sy deurmaak, ongeag die oorsaak, te reageer?`

`➍ ’n Gelowige jong man van Suid-Amerika het deur ’n sware beproewing gegaan. Ná afloop van daardie vuurdoop is hy Europa toe. Met betrekking tot hierdie gebeure het hy later aan iemand gesê: “Ek het my lyk in Suid-Amerika agtergelaat.” Wat, dink jy, bedoel hy daarby? Hoekom moet alle gelowiges ook, in ’n sekere sin, ons lyke êrens agterlaat? Watter rol speel beproewinge in hierdie agterlaat-proses? `

`➎ Beplan die volgende as ’n Sabbatskoolklas: ’n uitstappie na ’n hospitaal of enige ander plek waar julle enigeen wat, om watter rede ook al, deur ’n vuurdoop gaan kan help, vertroos en opbeur.`