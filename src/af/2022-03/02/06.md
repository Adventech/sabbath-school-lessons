---
title:  Vuurdope van volwassenheid
date:  07/07/2022
---

> <p></p>
> “En dat ek my oor die voortreflikheid van die openbaringe nie sou verhef nie, is my ’n doring in die vlees gegee, ’n engel van die Satan, om my met die vuis te slaan, dat ek my nie sou verhef nie” (2 Kor. 12:7, OAB).

Daar is ’n groot verskil tussen ’n boom afkap en dit snoei. Ongewenste bome word afgekap. Gewenste bome, daarenteen – dié by wie ’n mens beter groei en meer vrugbaarheid wil sien – word gesnoei. Beide prosesse behels egter ’n skerp voorwerp wat deur plantweefsel sny. Snoei vereis ’n afsny van bepaalde dele van die plant. Vir die beginnertuinier lyk dit of die plant verniel word. In dié verband, maar in ’n geestelike sin, skryf Bruce Wilkinson: “Bid jy dat God jou ryklik sal seën en vra jy dat Hy jou al meer soos Jesus sal maak?

“As jou antwoord hierop ja is, dan vra jy vir die snoeiskêr” (Bruce Wilkinson, Secrets of the Vine [Sisters, OR: Multnomah Publishers, Incorporated, 2001], bl. 60).

Baie mense wonder oor dié “doring in die vlees” (OAB) waarvan Paulus in 2 Korintiërs 12:7 skryf. Wat is dit presies? Die antwoorde wissel van Paul wat gedurig deur sy vyande aangeval is, reg tot by ’n spraakprobleem. Dit wil tog lyk of dit eerder ’n sigprobleem was (lees Ellen G. White Comments, The SDA Bible Commentary, vol. 6, bl. 1107). Verbasend genoeg het Paulus geglo dat hierdie “doring in die vlees” aan hom “gegee” is (beide OAB).

`Paulus sê dat hierdie probleem aan hom “gegee” is? Wat dink jy: wat bedoel hy daarby? Wie het dit aan hom gegee? Hoe het God hierdie probleem tot voordeel van die apostel gebruik?`

Let op die feit dat Paulus se “doring in die vlees” ’n bepaalde doel gehad het: “sodat ek nie hoogmoedig moet word nie” (2 Kor. 12:7, NLV). Paulus se probleem was nie omdat hy gesondig het nie, maar om te voorkom dat hy in die toekoms sou sondig. Die apostel het besef dat hy van nature ’n swakheid vir sonde het, derhalwe kan hierdie “doring in die vlees” ’n brandwag teen aankomende sonde wees.

`Lees 2 Korintiërs 12:7-10. Hoe hanteer Paulus sy “doring in die vlees?” Dink jy dat sy swakheid enige ander geestelike voordele ingehou het? Hoe kan Paulus se reaksie op sy “doring in die vlees” jou help met dié wat jy self ook moet verduur?`

`God het ’n bepaalde idee oor hoe jou geestelike ontwikkeling moet ontvou. Hoe verskil dit van hoe jy meen dit moet ontvou? Dink aan bepaalde fasette van jou lewe wat tot dusvêr nie vrugbaar genoeg in die weë van die Here was nie. Watter geestelike eienskappe wil jy die Here vra, om deur daardie snoeiproses, in jou voort te bring?`