---
title:  Die beproewings wat kom
date:  02/07/2022
---

### Skrifverwysings vir hierdie week se studie
1 Petrus 4:12-19 en hfst. 5:8-11, Romeine 1:21-32, Jeremia 9:7-16, 2 Korintiërs 12:7-10.

> <p>Geheueteks</p>
> “Geliefdes, moenie verbaas wees oor die vuurproef waaraan julle onderwerp word nie. Dit is nie iets vreemds wat met julle gebeur nie. Wees liewer bly hoe meer julle in die lyding van Christus deel, want dan sal julle ook oorloop van vreugde by sy wederkoms in heerlikheid” (1 Petrus 4:12 & 13, NAB).

In chemie word allerhande stowwe in ’n glasbeker geplaas en aan geweldige hoë hitte blootgestel. Namate die glashouer verhit, gebeur iets met die stof wat daarin is – dit smelt, bruis, skiet of brand helder – afhangende van die samestelling van die betrokke stof. ’n Gelyksoortige vuurvaste pot met dik wande word in metallurgie vir die smelt en suiwering van metale gebruik. ’n Mens noem dit ’n smeltkroes.

’n Smeltkroes kan soos volg gedefinieer word: (1) ’n houer vir die smelt van metale teen ’n geweldige hoë hitte, (2) ’n vuurdoop of toets, (3) of, in ’n figuurlike sin, ’n plek of situasie waarin uiteenlopende mense of dinge meng, mekaar wedersyds beïnvloed, en so verandering of ontwikkeling meebring.

Hierdie definisies is ook besonder insiggewend ten einde die werking van die geestelike lewe beter te verstaan. Vandeesweek val die kollig op enkele redes waarom gelowiges onverwags stampe en stote beleef – d.w.s. getoets word deur omstandighede wat ’n mens noop om te verander, en derhalwe karakterontwikkeling en -groei beleef. Daardie beproewings maak ’n mens attent op die feit dat God in jou lewe werksaam is en gee jou ’n idee hoe om toekomstige vuurdope en beproewings beter te hanteer.

**Die les met ’n oogopslag**: Wat is die oorsake van die beproewings wat ’n mens soms in die lewe deurmaak?

_Bestudeer hierdie week se les ter voorbereiding vir Sabbat, 9 Julie._