---
title:  Beproewings wat van Satan kom
date:  04/07/2022
---

> <p></p>
> “Wees nugter en waaksaam, want julle teëstander, die duiwel, loop rond soos ’n brullende leeu en soek wie hy kan verslind” (1 Pet. 5:8, OAB).

`Lees die vers hierbo. Wat is Petrus se boodskap aan die gelowige? Vra jou die volgende vraag af: maak ek erns met hierdie vermaning? Wat meer is: hoe toon my handel en wandel dat ek dit wel doen? Dink aan voorbeelde.`

Het jy al ooit gesien hoe ’n honger leeu optree in die veld? Dit is nogal iets om te aanskou, want dit kan so te sê enigiets jag en vang. Hier in sy eerste sendbrief sê Petrus dat Satan op ’n soortgelyke wyse rondloop, op soek na prooi. Oral waar ’n mens kyk sien jy boonop die gevolge van sy pogings om die mensdom te vang en te verslind. Hierdie wêreld is die ene dood en pyn en lyding, morele verval en sedelike verdorwenheid. Die handewerk van Satan, dié kan jy nie miskyk nie.

`Lees Petrus 5:8-11. Satan is dus daarop uit om mense te vang en verslind. Hoe behoort die gelowige daarop te reageer?`

`Wat belowe die Here aan diegene wat a.g.v. Satan se werksaamhede swaarkry? 1 Pet. 5:10.`

Petrus skryf hier binne ’n spesifieke konteks, dié van Satan se aanvalle op die Christelike geloof. Soos ons reeds genoem het, is dit wel so dat Satan die mens op uiteenlopende maniere aanval. Dít en die feit dat Satan weliswaar groot mag uitoefen, is iets waarvan ons ons moet vergewis. Tog is dit geen rede tot wanhoop nie. Laat ons altyd in gedagte hou dat Jesus reeds die oorwinning behaal het, dat Satan ’n verslane vyand is. Al wat ons te doen staan is om gedurigdeur ons verbintenis met Jesus te koester, en om gelowig aan daardie Rots vas te klou; dan kan ons, net soos Jesus, nooit oorwin word nie. Danksy die kruis is Christus se oorwinning ook óns oorwinning.

`Dink nou aan ander maniere (benewens die vervolging van gelowiges) waarop Satan pyn en leed bring. Hierdie sondige wêreld, waarin die vyand verwoesting saai, is ons teenswoordige lot – ’n lot wat ons dikwels groot angs besorg. Hoe help die lees van 1 Petrus 5:8-11 ’n mens om dit te hanteer.`