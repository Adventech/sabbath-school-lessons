---
title:  Loutering deur beproewings
date:  06/07/2022
---

> <p></p>
> “Daarom, so sê die Here die Almagtige, sal Ek hulle deur die smeltkroes laat gaan. Hoe kan Ek anders maak met my volk?” (Jer. 9:7, NAB).

“As die Heilige Gees jou op iets attent maak, iets wat ongemak veroorsaak en derhalwe pynlik is, kan jy maar weet: in jou binneste is daar ’n seerplek waarop God herhaaldelik druk, totdat Hy dit doodgedruk het” (Oswald Chambers, My Utmost for His Highest [Uhrichsville, Ohio: Barbour & Company, Incorporated, 1963], bl. 271).

`Hoe verstaan jy dié aanhaling en die voorafgaande teksvers? Hoe het jy al eerstehands beleef dat pynlike ervarings ’n mens kan louter? (Vertaalnota: “louter” is ’n besonder gepaste Afrikaanse woord vir dié kwartaal se les. Wanneer metale in ’n smeltkroes gesmelt word, word dit terselfdertyd van onsuiwerhede gelouter – d.w.s. die metaal word gesuiwer).`

`Lees Jeremia 9:7-16. In die 1953-vertaling sê die Here dat Hy Juda en Jerusalem gaan “smelt en toets.” Die Nuwe Lewende Vertaling lees soos volg: “Ek sal hulle in ’n smeltoond sit en hulle suiwer soos metaal” (beide vers 7). Om watter twee redes doen Hy dit? (verse 13 & 14). Hoe gaan hierdie suiwering/loutering verwesenlik word? (verse 15 & 16).`

God se toetsing en loutering van sy volk het drastiese optrede vereis. Daar is waarskynlik drie redes hoekom hierdie toetsing- en louteringsprosesse as ’n smeltkroes of vuurdoop beleef word. Ten eerste ervaar ’n mens pyn namate die Here toelaat dat omstandighede vanself ontvou, so word jy dan bewus van die spesifieke sonde wat jy gedoen het. Let op Jeremia se verdrietige woorde in hoofstuk 6 van dieselfde boek: “‘Blaas maar die vuur aan om dit witwarm te kry. Maar die suiwering is tevergeefs! Niemand kry dit reg om onreg uit te suiwer nie’” (Jer. 6:29, NLV). So soms verg dit drastiese optrede om die mens tot ’n sondebesef te bring. Ten tweede is dit ook soos ’n smeltkroes of vuurdoop omdat die proses ’n mens angs besorg, aangesien jy ná jou uiteindelike sondebesef berou het. Ten derde ervaar jy frustrasie tydens die suiweringsproses omdat jy hard probeer om van jou sondige weë af te sien. Die prysgee van ou, ingeburgerde gewoontes is iets wat jy doelbewus kies. Om voortdurend daarby te hou kan nogal ’n ongemaklike en onaangename proses wees.

`Dink aan die sondes waarteen jy stry. Gestel nou die Here begin jou vandag te toets en te louter. Hoe dink jy gaan Hy dit doen? Wat kan jy daadwerklik doen om daardie troetelsonde nou aan te spreek, voordat die Here ook drastiese stappe moet doen, net soos Hy met Israel van ouds gemaak het?`