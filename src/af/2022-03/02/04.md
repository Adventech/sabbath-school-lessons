---
title:  Die smeltkroes van sonde
date:  05/07/2022
---

> <p></p>
> “God openbaar vanuit die hemel sy toorn oor al die goddeloosheid en ongeregtigheid van die mense wat die waarheid deur hulle ongeregtigheid probeer onderdruk” (Rom. 1:18, NAB).

Alles wat ’n mens doen het gevolge. As jy in die warm son staan en roomys eet sal die roomys smelt. Oorsaak is onskeibaar van gevolg. Groot en desperaat is die begeerte om dinge anders te wil hê, maar feit bly staan: dit geld ook vir sonde. Ons pluk altyd die vrugte daarvan. Dit is nie dat God daarbo sit en allerhande planne beraam om die sondaar op nare wyses te straf nie. Allermins. Die gevolge van sonde is nie ’n beslissing nie, dit vorm deel van sonde en spruit outomaties daaruit voort.

Hier is die probleem: mense is geneig om te dink dat hulle God op ’n manier kan uitoorlê, deur te sondig sonder om die gevolge daarvan hoef te dra. Dit werk nooit nie. Paul stel dit onomwonde dat sonde gevolge inhou – en nie net in ’n ewige sin nie – dit bring ook pyn, ellende en angs in die teenswoordige lewe mee.

`In Romeine 1:21-32 beskrywe Paulus die sondeproses, vanaf die sondedaad tot die gevolge wat die sondaar dra. Lees nou hierdie skrifgedeelte aandagtig en biddend deur, en maak dan ’n opsomming wat die kern van Paulus se boodskap weergee. Fokus veral op die opeenvolgende stadia van sonde en die gevolge daarvan.`

Enkele verse tevore beskrywe Paulus hierdie gevolge as die “toorn van God” (Rom. 1:18, OAB). Die toorn van God in hierdie deel van die apostel se skrywe beteken bloot dat God toelaat dat die mens maai wat hy of sy saai. Hy gryp ook nie altyd onmiddellik in ten einde die seerkry wat ons deur ons eie toedoen veroorsaak het, weg te neem nie – selfs nie vir die gelowige nie. Menigmale laat Hy toe dat ’n mens eers die bitter vrugte van jou sondige weë pluk, sodat jy eers die geweldige omvang van die skade asook die weersinwekkende aard van jou sondige optrede kan besef.

Tot dusvêr het ons gesien hoedat die verbreking van God se sedewet gevolge inhou. Die vraag is net: wat nou van die verbreking van die gesondheidswette wat Hy ingestel het? Neem in ag dat ons liggame die huis van God is. As ’n mens dit deur dinge soos ongesonde eetgewoontes, gebrekkige oefening en konstante oorwerking mishandel, sondig jy teen God. Dit dra ook gevolge en skep gunstige omstandighede vir ’n vuurdoop – of beproewing.

`Bepeins jou lewe. Op watter maniere moes jy al die vrug van jou eie sondes pluk? Watter lesse het jy daaruit geleer? Watter veranderinge moes jy daarna (of dalk nou vir die eerste keer) maak ten einde so ’n onnodige vuurdoop te vermy?`