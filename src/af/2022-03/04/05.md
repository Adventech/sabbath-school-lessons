---
title:  “Die verstandiges”
date:  20/07/2022
---

Gister het ons die belangrikheid van karakter bekyk vir diegene wat na die wederkoms uitsien. Vandag val die soeklig op ’n kleiner groepie: dié wat ten tye van die wederkoms van Jesus lewendig is, en hoe belangrik ’n edel karakter vir diesulkes is.

`Lees Daniël 12:1-10. Binne watter konteks speel hierdie gebeure af? Na watter tydvak in die wêreldgeskiedenis word hier verwys? Meer belangrik: wat sê hierdie skrifgedeelte oor die soort karakter wat die kinders van die Here dan sal hê? Watter karaktertrekke het hulle in teenstelling met die goddelose? Lees ook Op. 22:11.`

Daniël sien in ’n visioen hoedat die wêreld, in aanloop tot die wederkoms, ’n tyd van ongeëwenaarde benoudheid beleef. In hoofstuk 12:3 en 10 word die regverdiges en die goddelose in daardie tydvak uitgebeeld. Let daarop dat die goddelose “goddeloos handel” (Dan. 12:10, OAB) in teenstelling met die regverdiges wat in vers 3 “glinster soos die glans van die uitspansel” (OAB). Hoe so? Miskien omdat die regverdiges “gereinig en gesuiwer en gelouter word” (vers 10, OAB); en dit gebeur in hierdie “tyd van benoudheid” (OAB) wat “so swaar [sal wees] soos dit nog nooit was vandat daar nasies is nie” (vers 1, NAB). Die eindtyd is ’n tyd van geweldige verbystering vir die goddelose; terwyl die regverdiges, daarenteen, “verstandig” is en wel verstaan wat aan die gang is.

Waaroor is die regverdiges verstandig – oor wiskunde, wetenskap en historiese kritiek? Spreuke sê nee: “Kennis begin met eerbied vir die Here” (hfst. 1:7, NLV). Miskien word “die verstandiges” binne hierdie konteks as sodanig beskryf omdat hulle die ontvouende eindtyd-gebeure asook die tyd van benoudheid verstaan. Met ander woorde, hulle word nie onkant betrap nie. Hulle hét die Woord bestudeer, en wéét wat om te wagte te wees. Allerbelangrik, hulle kennis is van so ’n aard dat hulle toelaat dat hierdie tyd van benoudheid hulle louter en verfyn. Die goddelose, daarteenoor, is des te meer hardnekkig in hul rebellie teen God en sit derhalwe hul goddeloosheid voort.

Die hoofsaak hier is dat Daniël die eindtyd-regverdiges op ’n bepaalde manier uitbeeld: as persone wat ’n loutering en verfyningproses ondergaan het.

`Die gebeure in Daniël wat ons pas bekyk het speel binne die konteks van die laaste dae af. Watter beginsels kan die hedendaagse gelowiges nietemin daaruit neem, ten einde te verstaan wat hierdie louterings- en verfyningsproses behels?`