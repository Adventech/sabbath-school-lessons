---
title:  “Na Sy beeld”
date:  17/07/2022
---

> <p></p>
> “Dié wat Hy lank tevore verkies het, het Hy ook bestem om gelykvormig te wees aan die beeld van sy Seun, sodat sy Seun baie broers kan hê van wie Hy die Eerste is” (Rom. 8:29, NAB).

In die begin het God ons na sy beeld geskape (Gen. 1:27), maar dit is ongelukkig deur sonde geskaad.

`Op watter maniere sien ’n mens dat hierdie beeld van God in die mens geskaad is?`

Dit is maklik: ons is almal deur sonde aangetas (Rom. 3:10-19). Nietemin begeer die Here om die mens terug te bring na die oorspronklike plan wat Hy vir ons gehad het. Dít is waar vandag se teksvers inpas. Dit onthul God se plan vir die sondige mensdom, waarvolgens dié wat hul lewens aan die Heilige Gees onderwerp “gelykvormig… aan die beeld van sy Seun [kan wees]” (Rom. 8:29, NAB).

Tog is daar ook ’n ander sy hier. “Die ware beeld van God moet weer in die mensdom voortgebring word. Om God te eer, en om Christus te eer, vorm deel van die vervolmaking van sy kinders se karakter” (Ellen G. White, The Desire of Ages, bl. 671).

`Hoe verstaan jy dié Ellen G. White-aanhaling? Wat probeer sy daarmee tuisbring? Lees ook Job 1, Matt. 5:16, 1 Kor. 4:9, Ef. 3:10.`

Ons bevind ons te midde van ’n kosmiese drama – dit is iets wat ons as Christene nooit uit die oog moet verloor nie. Orals om ’n mens heen ontvou dié groot stryd tussen Christus en Satan. Op baie maniere, en in vele vorms, kom die veldslae in hierdie groot oorlog. Hoewel dié stryd tot ’n groot mate sigself in verborgenheid afspeel, verstaan ons, as volgelinge van Christus, dat ons ’n rol in hierdie kosmiese drama te speel het, dat ons te midde hiervan lewens tot eer van Christus kan lei.

`Stel jou voor jy staan reg in die middel van ’n reuse stadion. Aan die een kant van die pawiljoen sit die hemelwesens wat getrou aan God is; aan die ander kant, die gevalle wesens wat saam met Lucifer gerebelleer het. Gestel nou dat die afgelope 24 uur van jou lewe sigself nou op daardie sportveld afspeel. Die vraag is net: watter kant het meer om oor te juig? Wat sê jou antwoord oor jou lewe?`