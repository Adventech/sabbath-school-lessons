---
title:  Vir verdere studie
date:  22/07/2022
---

Lees Ellen G. White se “God Promises Us a New Heart of Flesh” (bl. 100, Sons and Daughters of God) en “‘To Meet the Bridegroom’” (bl. 405-421, Christ’s Object Lessons), asook “The Time of Trouble” (bl. 613-634, The Great Controversy).

“Karakterbou is die belangrikste werk wat ooit aan die mens toevertrou is, derhalwe is die aandagtige bestudering van hierdie onderwerp nog nooit so belangrik soos nou nie. Ons voorsate het glad nie met sulke gewigtige kwessies gestoei soos dié waarvoor gelowiges vandag te staan kom nie, en nooit tevore het jongmense met sulke groot gevare te kampe gehad soos dié waarmee ons jongspan deesdae te doen het nie” (Ellen G. White, Education, bl. 225).

“In dié gelykenis sien ’n mens hoedat die dwase meisies bedel vir olie, maar dat al hul pogings vergeefs is. Hierdie simboliseer diegene wat nie hulself wou gereedgemaak nie. [Hoe so?] Hulle het nie hul karakters ontwikkel nie en kon gevolglik nie in krisistye vasstaan nie. Dit is kompleet soos iemand wat by die bure aanklop en sê: gee my ’n bietjie van jou karakter of anders is ek verlore! Die wyse meisies kon nie van hul olie aan die dwase meisies afstaan om hul lampies se flikkerende vlammetjies te red nie. Karakter is nie oordraagbaar nie. Dit kan nie gekoop of verkoop word nie, maar moet [deur die een wat dit soek] aangekweek word. Die Here gee aan elkeen die geleentheid om deur tye van beproewing ’n regverdige karakter te ontwikkel. Die idee dat een persoon se karakterontwikkeling aan ’n ander persoon oorgedra kan word – dít het God ons nie geskenk nie. Nee, eersgenoemde moet harde klippe kou, moet lewenslesse aan die voete van die groot Leermeester leer. Sodoende kan daardie persoon uiteindelik in tye van beproewing geduld aan die dag lê en sterk staan in die geloof, sodat hy of sy later berge van die onmoontlike kan verskuiwe” (Ellen G. White, The Youth’s Instructor, 16 Januarie 1896).

**Vrae vir bespreking**:

`➊ Wat beteken dié “karakterontwikkeling” waarvan Ellen G. White hier praat? Hoe doen ’n mens dit? Geniet dit op ’n sigbare wyse voorrang in jou asook in die kerkgemeenskap se lewe? `

`➋ In  se les het ons gesien watter belangrike rol die kerkgemeenskap in die Christen se lewe speel. Hoe funksioneer die gemeente waarby jy is as die liggaam van Christus? Hoe goed vergestalt julle die Here as ’n gemeenskap? Bespreek die volgende in klastyd: hoe die gemeente moet maak om hierdie vergestalting van Christus daadwerklik uit te leef.`

`➌ Bespreek gedurende die klastyd waarom karakterontwikkeling so belangrik is, selfs al word ’n mens slegs deur geloof in Jesus gered. Siende dat die regverdigheid van Christus en sy volmaakte karakter ’n mens red, is die vraag net: waarom moet ’n mens dan moeite met karakterontwikkeling doen? `

`➍ Helen Keller, wat van jongs af doof en blind was, skryf: “Karakter kan nie in gemak en stilte aangekweek word nie. Slegs deur lyding en beproewing kan die innerlike versterk word, kan visie klokhelder verskyn, kan ambisie van inspirasie getuig, en kan sukses behaal word” (Leadership, vol. 17, nr. 4). Stem jy met haar saam? Bespreek die verband tussen karakter, lyding en die groot stryd.`