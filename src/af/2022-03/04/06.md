---
title:  Karakter en die kerkgemeenskap
date:  21/07/2022
---

’n Bekende popliedjie se woorde sê: “I am a rock, I am an island.” Het jy al ooit so gevoel: dat jy eerder eenkant wil wees en jou eie ding wil doen? Boonop sê party mense sommer reguit: “My wandel met God is my saak. Ek praat nie met ander mense oor my geloof nie.”

`Lees Efesiërs 4:11-16. Wat is Paulus se punt hier? Watter rol ken hy aan die gelowiges toe as ’n gemeenskap?`

In sy skrywe aan die Efesiërs beskryf die apostel die kerk as ’n liggaam. Jesus is die kop en sy kinders is die res van die lyf. Let veral op Efesiërs 4:13, waar Paulus die hoofdoel van ’n mens se lewe binne daardie gemeenskap van gelowiges beskryf: om “so volmaak en volwasse soos Christus [te wees]” (NIV). Ten einde dít te verwesenlik benodig gelowiges mekaar!

Dit is gewis moontlik om op jou eie ’n Christen te wees. Let inderdaad op die vele mense wat deur die eeue heen bespot en vervolg is, vir wie Christenskap in afsondering dikwels onvermydelik was. Dat daardie mans en vroue nie geknak het voor die druk waaronder die samelewing hulle geplaas het nie, getuig inderdaad dat ons ’n magtige God aanbid. Daar is dus voorbeelde van gelowiges wat buite gemeenteverband aanbid het. Nietemin probeer Paulus hier ’n allerbelangrike waarheid beklemtoon: op die keper beskou, openbaar en ervaar ons die volheid van Christus wanneer ons dit in gemeenskaplike verband – m.a.w. deur wedersydse samewerking – doen.

`Volgens Efesiërs 4:11-16 moet iets gebeur voordat die “volmaaktheid en volwassenheid van Christus” uiting in die gemeenskap van gelowiges kan vind. Wat moet gebeur?`

`In watter opsig verskil die getuienis van ’n kerkgemeenskap wat die volmaaktheid en volwassenheid van Christus weerspieël teenoor dié van ’n individu wat dit weerspieël? Watter implikasies het dit binne die konteks van die groot stryd? Lees Ef. 3:10.`

`Wanneer ’n mens op jou eie of in die teenwoordigheid van vreemdelinge is, is dit maklik om aangenaam te wees. Dit is egter aansienlik moeiliker wanneer jy met bekendes of met diegene van wie jy nie hou nie, te doen het. Wat beteken dit? Dat wanneer gelowiges – d.w.s. bekendes en soms ook individue in wie ’n mens ’n renons het – mekaar met grasie en goedhartigheid behandel, ons ’n wen-getuienis oor die waarheid aangaande God aan die wêreld bring.`