---
title:  Geloof te midde van die louteringsvuur
date:  18/07/2022
---

Oorlogvoering is ’n veeleisende besigheid. Om egter nie die vyand te kan sien nie – dit is gewis ’n perd van ’n ander kleur! In ’n sekere sin, is dit presies waarmee die gelowige te kampe het: jy weet die vyand is daarbuite, ’n donker mag wie se invloed ’n mens kennelik kan aanvoel; tog moet jy voortbeur in geloof, jou vertroue vestig op “die onsienlike God” (Heb. 11:27, NAB).

`Lees Job 23:1-10. Waaroor gaan Job se stryd nou eintlik – wat is die kern hier? Wat sien hy nie raak nie? Tog aanvaar Job, ten spyte van al sy beproewings, wel sekere dinge deur geloof. Wat aanvaar hy gelowig?`

Selfs te midde van die swaarste beproewing vertrou Job die Here. Ten spyte van al die tragedies wat hom te beurt val is Job vasbeslote uit te hou en aan te hou. Een van die dinge wat hom tot volharding aangespoor het, was goud; maar nie ’n goue medalje nie. Nou wat dan? Sy blik was toekomsgerig, met die besef dat as hy aan God vasklou, hy danksy hierdie dinge eendag beter daaraan toe sal wees: hy sal soos gelouterde goud wees. Wat presies Job oor die gebeure agter die skerms geweet het sê die Skrif nie vir ons nie. Watter van hierdie verborge dinge aan hom bekend gemaak is al dan nie, feit bly staan: hy het wel in die smeltkroes van suiwering beland.

Is jy bang vir die vlamme? Bekommer jy jou oor die geweldige hitte wat probleme soms afgee? Partymaal voel ’n mens dat hierdie vuurdope wat God toelaat – dalk net soos dit die geval met Job se verhaal was – die menseverstand te bowe gaan. Soms is dit bitter moeilik om aan te pas by ’n nuwe werk of woonbuurt. Soms behels die vuurdoop om deur te druk terwyl kollegas jou sleg behandel. Ander kere moet ’n mens vasbyt terwyl huisgenote jou onophoudelik afknou. Soms kom die vlamme in die vorm van siekte of geldelike verlies. Waarom hierdie dinge in ons lewens toegelaat word, is soms moeilik om te verstaan. Nietemin kan die Here hierdie beproewings gebruik om ’n mens te louter en te verfyn, sodat sy beeld in jou karakter weerspieël kan word.

Om getoets te word totdat ’n mens suiwer goud is dien duidelik as aanmoediging vir Job hier. Dít is wat hy voortdurend voor oë gehou het, wat hom gehelp het om deur tye van beproewing te kom. Tog kon Job op ’n byna tasbare wyse aanvoel dat hy besig was om ’n suiwerende vuurdoop deur te maak. Die feit dat dié godsman reeds te midde van al die pyn en lyding tot hierdie besef gekom het – [en nie eers daarna nie] – getuig van sy inbors. So Job het geweet dat dit ’n louteringsproses was, en boonop ten spyte van die feit dat hy nie sy vuurdope verstaan het nie.

`Let op jou eie ervarings. Hoe louter en verfyn beproewings ’n mens? Op watter ander maniere kan jy verfyn word, m.a.w. op watter ander maniere wat nie lyding behels nie?`