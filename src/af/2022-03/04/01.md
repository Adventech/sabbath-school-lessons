---
title:  Om die Goudsmid se gesig te sien
date:  16/07/2022
---

### Skrifverwysings vir hierdie week se studie
Matteus 5:16, 1 Korintiërs 4:9, Efesiërs 3:10, Job 23:1-10, Matteus 25:1-12, Daniël 12:1-10, Efesiërs 4:11-16.

> <p>Geheueteks</p>
> “Ons almal weerspieël die heerlikheid van die Here, want die sluier is van ons gesig af weggeneem. Ons word al meer verander om aan die beeld van Christus gelyk te word. Die heerlikheid wat van ons uitstraal, neem steeds toe. Dit doen die Here wat die Gees is” (2 Korintiërs 3:18, NAB).

Op ’n dag neem Amy Carmichael, wat dekades lank sendingwerk in Indië gedoen het, ’n groep kinders na ’n tradisionele goudsmid. Die smid het ’n steenkoolvuur gemaak, met ’n gebuigde dakteël reg in die middel. Op die teël was ’n mengsel van sout, tamarynvrug en baksteenstof. In dié konkoksie was daar ook goud. Namate dié mengsel in die vlamme verteer is, het die goud al suiwerder geword. Daarna haal die smid toe die goud met ’n knyptang uit. Hy bekyk dit. Die goud was nie behoorlik gesuiwer nie, en hy sit dit toe terug in die vuur, weer met ’n mengsel daarby. Dié proses het hy telkens herhaal. Elke keer wat die goud teruggesit word maak hy die vuur warmer. In ’n stadium vra die kinders: “Hoe weet ’n mens wanneer die goud klaar gesuiwer is?” waarop hy toe antwoord: “Wanneer ek my gesig daarin kan sien” (Amy Carmichael, Learning of God [Fort Washington, PA: Christian Literature Crusade, 1989], bl. 50).

God probeer ons louter soos goud. Hy probeer ons suiwer totdat sy beeld klokhelder in ons weerspieël word. Dit is ’n verbasingwekkende doelwit. Nog meer verbasend, is die feit dat ’n Christelike karakter slegs in ons ontwikkel word as ons deur die lewe se vuurdope gaan.

**Die les met ’n oogopslag**: Watter rol speel lyding in die louteringsproses? Hoe verstaan ’n mens al hierdie dinge m.b.t. die groot stryd?

_*Bestudeer hierdie week se les ter voorbereiding vir Sabbat, 23 Julie._