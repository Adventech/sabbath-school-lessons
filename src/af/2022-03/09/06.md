---
title:  ’n Wapen vir oorwinning
date:  25/08/2022
---

Lees 2 Kronieke 20:1-30. Soos Josafat inderdaad ontdek het, is lofprysing ’n kragtige wapen. Ná die nuus oor “’n groot menigte” wat teen hom opgetrek het begin hy nie dadelik om sy leër te ontplooi nie. Wat doen hy? Hy “gaan soek hulp by die Here” (vers 3, NAB, woordorde aangepas). Terwyl die Judeërs by Jerusalem bymekaarkom om te vas, bely hy voor die Here hoe sake staan. Josafat sê: “‘Ons is magteloos teen hierdie groot leër wat op die punt is om ons aan te val. Ons weet nie wat om te doen nie, maar ons kyk op na U vir hulp’” (vers 12, NLV).

`Wat is jou instinktiewe reaksie wanneer dit lyk of jy oorrompel gaan word? Wat leer ’n mens uit Josafat se reaksie in 2 Kronieke 20:3-12, vir daardie tye wanneer die vyand se teëstand oorweldigend is?`

Toe raak die Gees van die Here vaardig oor Jagasiël. Met dié kondig hy hardop aan: “‘Dit sal nie vir julle nodig wees om te veg nie. Neem julle posisies in, en staan dan en kyk na die oorwinning van die Here. Hy is met julle, inwoners van Juda en Jerusalem. Moenie bang of moedeloos wees nie. Gaan môre soontoe, want die Here is met julle!’” (2 Kron. 20:17, NLV). Daarna het hulle die Here aanbid en “met oorgawe” lofgesange tot Hom gesing (vers 19, NLV). Hoewel die Here vir hulle sou baklei moes hulle steeds optrek en die vyand in die gesig staar.

Tog was dit nie ’n tipiese opmars na die oorlogsveld nie. Josafat het ’n koor aangestel om lofprysinge tot die Here te sing terwyl hulle dit doen. “Juis toe, toe die sangers met die lofprysing en gebed begin, het die Here onverwagte aanvalle bewerk op die Ammoniete, die Moabiete en die mense van die Seïrberge wat teen Juda opgetrek het, en hulle het die een neerlaag na die ander gely” (vers 22, NAB). Volgens die skrywer het God op die presiese oomblik ingegryp toe hulle geloof aan die dag gelê het deur erns met die Here se belofte te maak, net mooi toe hulle “tot eer van die Here [begin] sing en Hom… vir sy heerlike heiligheid [geprys] het” (2 Kron. 20:21, NLV).

`Lees weer 2 Kronieke 20:1-30. Watter beginsels put jy hieruit – beginsels wat jy in jou eie wandel met God, veral in tye van benoudheid en beproewing, kan gebruik?`