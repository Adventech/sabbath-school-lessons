---
title:  ’n Raamwerk vir lofprysing
date:  21/08/2022
---

Die groot Russiese skrywer Fyodor Dostojefski het aanvanklik die doodstraf gekry, maar toe word sy vonnis op die nippertjie in tronkstraf verander. So het hy toe jare lank agter tralies gesit. Aangaande daardie gevangenskap skryf hy: “Hou aan glo tot die bittere einde, selfs al raak ander die pad byster en al is jy al een wat getrou gebly het. Bring, selfs dan, jou offergawe en prys die Here in jou eensaamheid.”

In hierdie lesse het ons reeds gesien hoe Paulus die kwaaiste teenstand en vervolging moes deurmaak. Toe hy egter dié sendbrief aan die Filippense geskryf het, was hy ’n gevangene in ’n Romeinse tronk. Tog is die apostel nie terneergedruk nie. Inteendeel, hy skryf met groot geesdrif aan die gelowiges in Filippi, om hulle op te beur!

`Lees Filippense 4:4-7. Hoe was Paulus in staat om sulke dinge te skryf terwyl hy self in die tronk gesit het? Hoe bekom ’n mens, volgens hierdie skrifgedeelte, “die vrede van God wat alle verstand te bowe gaan?”`

Dit is maklik om ’n mens te verbly wanneer alles seepglad verloop. Paulus het egter veel meer in gedagte – hy sê dat ons dit altyd moet doen. Dalk klink dit ’n bietjie vreemd. As ’n mens Paulus se vermaning letterlik sou opneem het dit twee ingrypende implikasies vir die gelowige.

As ons ons altyddeur moet verbly beteken dit tog, ten eerste, dat ’n mens dit moet doen wanneer omstandighede geen rede tot blydskap gee nie. Ten tweede beteken dit ook dat blydskap aangekweek moet word, dat ’n mens dit beoefen in tye wanneer jy nie eintlik daarvoor kans sien nie.

Paulus roep ons dus tot die lofprysing van God, hoewel ons dit dikwels as ’n onnatuurlike reaksie op beproewing beskou. Onder seker omstandighede klink dit selfs verregaande. Soos ons aanstons sal sien, is dit juis omdat hierdie vermaning soms verregaande klink dat ons daartoe geroep word. Met ander woorde, lofprysing is ’n geloofsdaad. Ons omstandighede is immers nie die grondslag van ons geloof nie. Nee, dit steun op die waarheid oor God. Op gelykerwyse steun ons lofprysing nie op aangename gevoelens nie, maar eerder op die waarheid oor wie God is en oor wat Hy ons belowe het. Verbasend genoeg is dít die soort geloof wat ’n transformerende uitwerking op ons gedagtes, gevoelens en omstandighede het.

`Wat is die waarheid oor God wat Paulus in vandag se skrifgedeelte na vore bring – ’n waarheid wat hom in staat stel om, te midde van tronkstraf, bly te wees? Dink aan die dinge wat jy weet waar is omtrent God. Maak ’n vinnige lysie daarvan. Werk daardeur en prys die Here vir elke item. Hoe laat hierdie dinge jou anders voel oor jou omstandighede. Hoe laat dit jou daardie omstandighede in ’n ander lig beskou?`