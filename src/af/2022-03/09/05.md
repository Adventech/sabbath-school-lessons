---
title:  ’n Boeiende getuienis wat oortuig
date:  24/08/2022
---

In Handelinge het lofprysing ’n verstommende uitwerking op dié wat dit aangehoor het. Lees hfst. 16:16-34. Dit gaan oor Paulus en Silas. Eers is hulle klere afgestroop en toe lyfstraf gegee, waarna hulle in die tronk gegooi is. Niemand het die twee se bloeiende wonde versorg of die kneusplekke ingevryf nie. Paulus-hulle het dus geweldig baie lyfseer gehad en boonop was hul voete in blokke. Om alles te kroon was dit stikdonker omdat hul sel in die binneste deel van die tronk was. Ten aanhore van al die ander gevangenes begin Paulus en Silas egter te bid en lofliedere tot God te sing.

’n Aardbewing volg. Toe die bewaarder agterkom dat nóg Paulus en Silas, nóg die ander gevangenes ontsnap het, gebeur iets interessants. Hy het “die sel ingestorm en bewend voor Paulus en Silas neergeval. Hy het hulle buitekant toe gevat en gevra: ‘Menere, wat moet ek doen om gered te word?’” (Hand. 16:29 & 30, NAB).

`Waarom het hierdie gebeurtenis die bewaarder op sy eie behoefte aan verlossing laat fokus? Watter rol, dink jy, het Paulus-hulle se lofliedere en gebede in die gevangenes se besluit om nie te ontsnap nie, gespeel? Watter rol het dit in die bekering van dié man en sy hele huishouding gespeel?`

Dit is wonderlik om te dink dat ons lofprysing die ewige lot van diegene om ons kan beïnvloed. Gestel Paulus en Silas het daardie aand in die donker gesit en mor en kla, soos gevangenes dikwels doen. Sou enigeen daardie aand gered gewees het?

Ons weet nie wat van die bewaarder en sy huismense geword het nie. ’n Mens kan jou nogal indink dat hulle later die brief wat Paulus in ’n Romeinse tronk geskryf het, gelees het; die een waarin hy o.a. sê: “God het julle die voorreg gegee om Christus te dien, nie alleen deur in Hom te glo nie, maar ook deur vir Hom te ly. Julle en ek het dieselfde stryd wat julle my vroeër al sien stry het en waarvan julle hoor dat ek nou nog stry” (Fil. 1:29 & 30, NAB). Gestel hulle het wel hierdie woorde gelees. Dan het hulle seker ook teruggedink aan die feit dat Paulus en Silas se lyding tot ’n vreugdevolle gebeurtenis – hul bekering – gelei het. So dalk het hulle by aanhoor van Paulus se skrywe vanuit Rome opnuut oorgeloop van vreugde, en het dit hulle weereens voor die uitdaging gestel om getrou te bly – wat die prys daarvoor ook al mag wees.

`Wie, dink jy, kan deur ’n loflied wat jy opreg sing, op die bekeringsweg gebring word? Doen jou uiterste bes om die Here voor ander te loof, om meer uitgelate in dié verband te wees. ’n Mens weet nooit watter positiewe uitwerking dit op andere kan hê nie.`