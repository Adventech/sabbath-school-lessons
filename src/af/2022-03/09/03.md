---
title:  Gebed wat mure afbreek
date:  22/08/2022
---

Let op die Engelse uitdrukking: “to be painted into a corner” – d.w.s. om jouself in ’n onbenydenswaardige posisie te stel. Stel jou voor jy verf ’n vloer, maar besef meteens dat jy in ’n hoek beland het en nêrens kan trap nie omdat die verf in die res van die vertrek nog nat is. So, nou bly jy maar in jou ongeverfde hoekie totdat die ander dele droog is!

Soms lyk dit asof ’n mens se geloof jou, figuurlik-gesproke, in ’n hoek drywe. Op ’n dag gebeur iets en dan is dit asof jou geloof, net soos die nat verf op die vloer, jou “vastrek”. Dan bekyk ’n mens daardie situasie en kom tot ’n bepaalde slotsom: óf ek verwerp die idee van God en geloof, en laat vaar alles waarin ek voorheen geglo het; óf my geloof noop my om te glo in dinge wat ontmoontlik blyk te wees.

Die Here het ook die Israeliete in so ’n hoek gedrywe. Ná 40 jaar se rondtrek in die woestyn bring Hy nie sy volk by golwende heuwels en groen graslande uit nie. Die Here lei hulle na die mees versterkte vestingstad in die hele gebied. Daarna moes hulle ses dae lank in stilte om Jerigo marsjeer. Toe sê die Here hulle aan om op die sewende dag hard te skreeu omdat daardie geskreeu, tesame met trompetgeskal, die oorwinning sou bring.

`Lees Josua 5:13 tot 6:20. Watter les probeer die Here die Israeliete hier leer?`

Om hard te skreeu sou egter nie die soort vibrasies voortbring om ’n neertuimeling van Jerigo se mure te veroorsaak nie. Die “krygsgeskreeu” (OAB) of “aanvalskreet” (NAB) wat die Israeliete moes aanhef, was meer soos die gejuig waarvan Dawid in Psalm 66 praat [m.a.w. ’n geesdriftige uitroep]: “Juig tot eer van God, o ganse aarde! Besing die eer van sy Naam, maak heerlik sy lofsang!” (Ps. 66:1 & 2, OAB). So hierdie “geskree” (ABA) was eintlik lofprysing! Ná ses dae van Jerigo se mure bekyk het die volk waarskynlik tot die slotsom gekom dat hulle nooit as te nimmer die mure self kon laat neertuimel nie.

`Hoe help hierdie idee ’n mens om te verstaan wat Hebreërs 11:30 sê?`

`Wanneer God op die punt staan om iets nuuts in ’n mens se lewe te doen bring Hy jou soms voor ’n Jerigo te staan. Waarom? – omdat Hy ons soms moet leer dat die oorwinning nie in ons eie krag en metodes te vinde is nie. Alles wat ons benodig kom van buite die mens. Die gelowige se rol is dus om die Here te prys – ongeag die soort uitdagings waarvoor ’n mens te staan gekom het, hoe onoorkombaar dit ook al blyk te wees; en alles wat ons benodig is immers by die Here te vinde. Dít is geloof in praktyk.`