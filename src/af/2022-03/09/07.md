---
title:  Vir verdere studie
date:  26/08/2022
---

Lees Ellen G. White se “Jehoshaphat” (bl. 190-203, Prophets and Kings) en “The Fall of Jericho” (bl. 487-498, Patriarchs and Prophets).

“Laat ons dan ons harte en lippe leer om die Here vir sy weergalose liefde te prys. Laat ons ons gees leer om hoop te hê en om te bly wandel in die lig wat vanuit Golgota op ons skyn. Nooit ooit moet ons vergeet dat ons kinders van die Hemelkoning, seuns en dogters van die Here van die Leërskare, is nie. Dit is ons voorreg om kalm in die Here te bly” (Ellen G. White, The Ministry of Healing, bl. 253).

“Ek eer en verheerlik die Here. Ek stel voor dat jy dit saam met my doen. Prys die Here selfs wanneer jy deur donker dieptes gaan. Prys Hom in tye van versoeking. ‘Verbly julle altyd in die Here,’ skryf die apostel Paulus, [en beklemtoon dit]: ‘ek herhaal: Verbly julle!’ (OAB). Sal die uitleef van hierdie opdrag ons huise met wanhoop en somberheid vul? Net mooi die teenoorgestelde: dit bring lewenslig. So vang ’n mens die strale van God se ewige lig op, strale wat uit sy glorieryke troonkamer val, en weerkaats dit dan aan andere om jou. Sodoende is dit nie net jou eie lewenspad wat verlig word nie, maar ook dié met wie jy te doen kry. Maak dit jou doelstelling om diegene om jou se lewens te verbeter, om hulle te veredel, om hul gedagtes hemelwaarts en na ’n glorieryke ewige lewe te rig. Ja, lei hulle om verby alle aardse dinge te kyk, en te soek na daardie dinge wat vir ewig waarde het – na ’n ewige erfenis, na ’n rykdom wat onverganklik is” (Ellen G. White, Testimonies for the Church, vol. 2, bl. 593 & 594).

**Vrae vir bespreking**:

`➊ Watter rol speel gesamentlike lofprysing in die Christen se lewe? Hoe sal jy die lofprysing in jou gemeente se Sabbatskool en erediens beskryf? Is dit besielend? Moedig dit die lede aan om te midde van trauma en teëspoed getrou te bly? Wat kan julle doen indien dit nie die geval is nie? `

`➋ In die tweede E.G. White-aanhaling sê sy die volgende: “Prys die Here selfs wanneer jy deur donker dieptes gaan. Prys Hom in tye van versoeking.” Wat bedoel sy daarby? Hoe kan lofprysing ’n mens deur hierdie uitdagende situasies help? `

`➌ Laat lede kort getuienisse gee oor hoe lofprysing hul lewens geraak het. Wat kan julle uit mekaar se belewenisse leer?  `

`➍ Laat klaslede tesame ’n lofpsalm kies en lees dan stadig en noukeurig daardeur. Wat leer ’n mens daaruit oor lofprysing? Watter impak het lofprysing op jou geloof?   `