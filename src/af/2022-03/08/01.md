---
title:  Om die Onsienlike te sien
date:  13/08/2022
---

### Skrifverwysings vir hierdie week se studie
Romeine 8:28-39, Johannes 14:1-14, Efesiërs 1:18-23, Jesaja 40:27-31.

> <p>Geheueteks</p>
> “Deur die geloof het hy Egipte verlaat sonder om die toorn van die koning te vrees, want hy het volgehou soos een wat die Onsienlike sien” (Hebreërs 11:27, OAB).

Die definisie vir geloof in Hebreërs is altyd uitdagend. “Om te glo, is om seker te wees van die dinge wat ons hoop, om oortuig te wees van die dinge wat ons nie sien nie” (Heb. 11:1, NAB). Die vraag is net: hoe kan ’n mens seker wees van iets wat jy nie kan sien nie? Tog is dit presies wat Moses in ons geheueteks beskryf: “Hy het volgehou soos iemand wat sy oog op die onsienlike gevestig hou” (Heb. 11:27, NLV).

Wat meer uitdagend is, is die besef dat ons geroep word om vol te hou “soos een wat die Onsienlike sien” – en nie net in tye van voorspoed nie, maar juis wanneer alles skeefloop. Hiervoor benodig ’n mens geloof, ’n Christelike geloof wat deur die waarheid aangaande God en sy koninkryk gevorm is. Die waarheid dat God die Vader inderdaad goed is, die feit dat daar krag in Jesus se naam is, die krag en mag waarvan sy opstanding getuig, asook die feit dat ons God barmhartig is – al hierdie dinge is kernwaarhede wat ’n mens in staat stel om te midde van smeltkroes en vuurdoop sterk te staan, in tye wanneer die versoeking groot is om alles in twyfel te trek.

**Die les met ’n oogopslag**: Watter waarhede aangaande die Here kan ons te midde van die grootste beproewing deurdra?

_Bestudeer hierdie week se les ter voorbereiding vir Sabbat, 20 Augustus._