---
title:  Die krag en mag van Jesus se opstanding
date:  16/08/2022
---

Die opstanding is die antwoord op ’n groot probleem: die magteloosheid van die mens. Wanneer gelowiges aan Jesus se lewe, dood en opstanding dink sien ons dikwels sy dood as die groot gebeurtenis wat, in ’n wetlike sin, dinge tussen God en die mens reggestel het. Dit is natuurlik wel so.

Nietemin verleen die opstanding ’n verdere sy tot die verlossing van die mens, ’n besonders belangrike sy. Jesus se opstanding is nie net betekenisvol as ’n vooruitwysing op die opstandingsmôre wat die verlostes te beurt gaan val nie. Neem in ag dat Jesus se opstanding Hom aan die regterhand van die Vader – d.w.s. in ’n posisie van mag en gesag – geplaas het. Hierdie einste krag wat die opstanding moontlik maak (kom ons noem dit die opstandingskrag) stel die Here ook tot ons beskikking!

`In Efesiërs 1:18-23 praat Paulus van die krag van God. Wat leer ons hierdie verse oor die opstandingskrag? Watter hoop en beloftes kan jy persoonlik uit hierdie skrifgedeelte put?`

Paulus se bede is dat die Efesiërs tot bepaalde insigte sal kom, dat hulle dinge sal besef wat slegs met die hulp van God behoorlik verstaan kan word: (1) naamlik dat God ons die hoop op transformasie bied en ons tot ’n ewige toekoms roep, (2) en dat Hy sy krag en mag ten bate van die mensdom ten toon gestel het.

Daarna probeer Paulus die verstommende aard van daardie krag beskryf. Die krag wat ons vandag tot ons beskikking het, is inderdaad dieselfde krag wat Jesus se opstanding bewerkstellig het. Tog het daardie opstandingskrag nie net Jesus lewendig gemaak en uit die graf gebring nie. Dit het Hom ook tot die hoogste magsposisie verhef, reg aan die regterhand van God.

Die apostel stop egter nie daar nie. Die mag wat Jesus by die opstanding ontvang het, is uiters spesiaal. Hy ontvang die mag en die krag om te regeer, om in al sy kinders se behoeftes denkbaar te voorsien, en om hierdie dinge boonop vir ewig te doen!

`Maak ’n lys van die dele van jou lewe waarvoor jy die opstandingskrag en -mag van Jesus benodig. Sodra jy daarmee klaar is, kan jy bid dat God jou deur sy opstandingsmag en -krag uitkoms vir al daardie behoeftes sal gee. Terselfdertyd kan jy jou afvra: “Hoe kan ek beter dink en beter optree, sodat die krag en mag van Jesus se opstanding uiting in my lewe kan vind?`