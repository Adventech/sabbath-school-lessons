---
title:  In die naam van Jesus
date:  15/08/2022
---

> <p></p>
> “As julle iets in my Naam vra, sal Ek dit doen” (Joh. 14:14, OAB).

Jesus se tyd saam met sy dissipels het vinnig einde se kant toe gestaan. Die Meester, wat hul bron van ondersteuning en aanmoediging was, sou binnekort hemel toe gaan; ’n situasie wat verwarring en magteloosheid onder die dissipels veroorsaak het. Hulle sou Hom nie meer fisies kon sien nie. Nietemin skenk Hy hulle ’n merkwaardige belofte.

Lees Joh. 14:1-14. Volgens verse 13 en 14 belowe Jesus “om wat ons ook al in sy Naam vra” vir ons te doen. Dít is dan die rede hoekom ons bykans elke gebed met die volgende woorde afsluit: “Ons vra dit in die naam van Jesus, amen.”

`Wat bedoel ons gewoonlik met hierdie sinsnede aan die einde van ons gebede? Wat bedoel Jesus daarmee wanneer Hy ons aanmoedig om so te bid? Watter leidrade is daar in hierdie skrifgedeelte wat ’n mens help om te verstaan watter punt Jesus hier aan sy dissipels probeer tuisbring het?`

Een ding is seker wanneer ons dinge “in die naam van Jesus” vra: dat die ganse hemel ten bate van die bidder saamwerk. Die engele is gewis doenig om ons, selfs al kan ons hulle nie sien nie. Ja, vanuit die troonkamer stuur die Here hulle in Jesus se naam ten einde ons gebede te verhoor.

Wanneer ’n mens in die naam van Jesus bid maak jy soms jou oë oop en verwag dat alles skielik anders moet wees. Tog lyk alles presies dieselfde. Die krag van God kan weliswaar op ’n skouspelagtige wyse werk, soos toe Jesus die storm stilgemaak het. Nietemin vermag die Here ook dinge stilweg en ongesiens. Dink byvoorbeeld aan Jesus se Getsemane-ervaring, toe Hy krag van Bo ontvang het om Hom deur te dra. So, dalk gebeur daar niks dramaties ná jy gebid het nie. Onthou net, dit beteken nie dat God stilsit nie. Allermins. Hy is wel besig om iets vir jou te doen.

`Lees weer deur Joh. 14:1-14. Stel jou die volgende voor terwyl jy so lees: dat Jesus direk, van aangesig tot aangesig, met jou praat. Watter hoop en aanmoediging kan jy uit die beloftes in hierdie skrifgedeelte put? Vra jou egter ook die volgende af: “Watter dinge in my lewe keer dalk dat hierdie beloftes vir my bewaarheid word? Tot watter veranderings moet ek my aktief verbind?”`