---
title:  Steeds getrou wanneer ons Hom nie kan sien nie
date:  18/08/2022
---

Wat ’n nare gedagte – die slotsom dat niemand omgee wat van ’n mens word nie. Veel erger is die gevoel dat God nie bewus van jou probleme is nie en nie omgee nie.

Vir die Judeërs wat ballinge in Babilon was, het dit nie gelyk of God Hom juis aan hul haglike lot steur nie. Die volk was steeds in ballingskap! Hulle het teen God gesondig en het derhalwe steeds soos uitgeworpenes gevoel. Tog bring Jesaja woorde van vertroosting. In hoofstuk 40 is ’n lieflike skrifgedeelte waarin die profeet op so ’n tederlike wyse met die volk oor die Here praat: “Soos 'n herder versorg Hy sy kudde: die lammers maak Hy bymekaar in sy arms en Hy dra hulle teen sy bors, Hy sorg vir die lammerooie” (vers 11, NAB) – maar hulle was reeds so lank in ballingskap dat die Judeërs begin wonder het waar God is – hulle sien dan geen teken dat Hy steeds met hulle is of vir hulle omgee nie!

`Lees Jesaja 40:27-31. Op watter maniere beskryf die profeet die Here hier? Die volk, wat in vers 27 as die stamvader Jakob versinnebeeld word, het soos volg geredeneer: “‘Die Here sien nie raak wat van my word nie, my reg gaan by my God verby’” (NAB). Hoe bewys Jesaja se beskrywing van God hierdie sienswyse verkeerd?`

’n Mens lees ook in Ester van ’n ander groep Jode, wat waarskynlik ook van mening was dat hulle en hul lot deur die Here misgekyk is. In hierdie boek word daar nie eers melding gemaak van die Here nie. Tog getuig die hele drama wat daarin ontvou van Goddelike ingryping, hoedat die Here sy volk van ’n onomkeerbare dekreet wat tot hul gewisse dood sou lei, gered het. Tog beskryf die verhaal in Ester nie net iets wat in die verlede gebeur het nie, maar simboliseer ook ’n toekomstige gebeurtenis, wanneer die kinders van die Here weer vervolg sal word en daar weer ’n wet bekragtig sal word ten einde hulle uit te wis (Op. 13:15). Te midde van sulke verskriklike omstandighede is dit maklik om tot die slotsom te kom dat God seker maar sy volk versaak het. ’n Mens kan jou dit nogal indink. Ons moet ons nie egter oorgee aan vrees nie. Dieselfde God wat sy uitverkore kinders in die verhaal van Ester gered het sal hulle ook ten tye van die eindtydkrisis red.

`In sy boek het ons gesien hoedat Jesaja die Here aan die Judese ballinge beskryf het. Hoe sal jy die Here beskryf aan mense wat voel dat God uit hul lewens verdwyn en hulle verwerp het? Hoe sal jy daardie persone tot ander insigte probeer bring, naamlik dat hulle die lewe met die oë van geloof behoort te beskou en nie met menslike oë wat net op die sigbare staatmaak nie?`