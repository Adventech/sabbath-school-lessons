---
title:  Vir verdere studie
date:  19/08/2022
---

Lees Ellen G. White se “In the Days of Queen Esther” (bl. 598-606, Prophets and Kings).

“Het die Here dan nie gesê dat Hy die Heilige Gees sal gee aan dié wat Hom vra nie? Daardie Gees bestaan mos en is ’n ware gids wat die mens reg lei nie, nie waar nie? Sommige mense is klaarblyklik bang om die Here op sy woord te glo, kompleet asof dit aanmatigend van hulle sou wees. Diesulkes bid dat die Here hulle in sy weë sal onderrig, tog is hulle bang om te glo in die beloftes wat God in die Woord maak en om te aanvaar dat Hy ons wel tot hiertoe gelei het. Solank ons in nederigheid tot die Vader gaan, gewillig en gretig om van Hom te leer, behoort ons mos nie te twyfel of die beloftes van God bewaarheid gaan word nie! Ons behoort nie eers vir ’n oomblik in Hom te twyfel nie en sodoende sy Naam in oneer te bring nie. As jy om die wil van die Here gebid het, moet jy glo dat jy die nodige leiding sal ontvang en dat jy geseën sal word terwyl jy daardie wil uitleef. In hierdie ooreenkoms tussen jou en die Here, is dít die gedeelte wat jy moet doen. [Dit gebeur wel] dat ’n mens jou eie insigte wantrou, in ’n poging om enige waninterpretasies van die Bybelse leer te vermy. Selfs dan behoort ons dit biddend te doen, terwyl ons op die Here vertrou. Ons behoort Hom ten volle te vertrou, te glo dat sy Heilige Gees ons sal lei om sy planne en sy bestierings reg te verstaan” (Ellen G. White, Manuscript Releases, vol. 6, bl. 225).

“’n Mens se geloof gaan van krag tot krag wanneer jy twyfel en opponerende invloede die stryd aansê. Die ervaring wat ’n mens uit sulke beproewings put is van groter waarde as die duurste juwele” (Ellen G. White, Testimonies for the Church, vol. 3, bl. 555).

**Vrae vir bespreking**:

`➊ Bespreek die volgende in klastyd: die dinge waarin ons glo wat ons nie kan sien nie; dinge wat ons weet bestaan, maar wat nietemin nie waarneembaar is nie. Hoe kan dit ons help om te verstaan wat dit beteken om “die Onsienlike” te sien?`

`➋ Bespreek  se slotvraag. Hoe dikwels bevind ons ons in sulke situasies? Wat kan ons doen om die Here beter te vertrou, d.w.s. te aanvaar dat sy weg die beste is selfs al is dit nie hoe ons dit wil hê nie?`

`➌ In die Ellen G. White-aanhaling hierbo sê sy: “’n Mens se geloof gaan van krag tot krag wanneer jy twyfel en opponerende invloede die stryd aansê,” en dat dit tot iets geweldig kosbaars lei wat “van groter waarde as die duurste juwele” is. Hoe behoort dit die lig waarin ons sulke konflikte beskou, te verander?`

`➍ Die meeste van ons het al gesien hoe mense, en selfs Christene, in situasies beland waar die uiteinde, na ons mening, verskriklik was. Ten spyte van ons gebede en beste pogings het ’n situasie op die slegste wyse denkbaar verloop. Hoe verstaan ’n mens dít, inaggenome die dinge wat ons tot dusvêr ontdek het? `