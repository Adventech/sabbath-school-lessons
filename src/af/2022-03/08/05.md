---
title:  Om al ons laste te dra
date:  17/08/2022
---

Party mense het ’n bordjie teen die muur met die volgende tong-in-die-kies-boodskappie daarop: “Waarom nou bid as jy jou eerder kan bekommer?” Dit laat ’n mens glimlag, want hoe dikwels laat ons toe dat kommer die oorhand kry, en dit terwyl ons daardie dinge na die Here kan neem?

Iemand het dit eenmaal raak beskryf. Hier is ’n vrye vertaling: “Het jou lewe so verstrengel geraak dat jy die draad verloor het? Gee dit dan vir God. Hý sal al die knope uithaal.” Die Here wil dit so bitter graag vir ons doen. Tog klou ’n mens benoud aan daardie probleme vas, totdat jy breekpunt bereik. Waarom dié benoude gewag voor jy jou uiteindelik tot die Here wend?

`Lees 1 Petrus 5:7. Die apostel haal Psalm 55:22 hier aan. Wat is die kernboodskap wat Petrus hier probeer tuisbring? Lees ook Matt. 6:25-33.`

1 Petrus 5:7 is ’n baie eenvoudige vers. Hier is geen verborgenhede nie, dit is so duidelik soos daglig. Om iets te “werp” beteken doodeenvoudig om dit weg van jou af te gooi. Met ander woorde, daardie ding wat jou pyn en kommer besorg het, het niks meer met jou te doen nie. Nietemin het daardie bekommernisse wat so gegooi word ’n bestemming, dit verdwyn nie net in die niet nie [’n mens “werp” dit immers “op” iets of iemand, soos die Afrikaanse sinsnede lui]. Ons gee ons bekommernisse aan ons hemelse Vader en Hy belowe om dit uit te sorteer. Dit is ook wat Jesus vir ons met die skrifgedeelte in Matteus sê. Die probleem hier is nie dat dit moeilik is om ons bekommernisse op Hom te werp nie, want dit is nie moeilik nie. Die moeilikheid is eerder dat dit net te maklik klink, te goed om waar te wees.

Die oorsake van die kommer wat ons so beetpak is vele. Soms is dit werksdruk. Ander kere, onverwagse kritiek. Partymaal is dit die gevoel dat ’n mens verstote of ongeliefd is. Soms is dit geldelike of gesondheidsprobleme. Partykeer, die opvatting dat jy nie in die oë van die Here goed genoeg is nie, of selfs die siening dat Hy jou nie vergewe het nie.

Een van die redes waarom ’n mens so vasklou aan jou probleme – ongeag die oorsaak daarvan – is omdat jy meen dat niemand daardie probleme so goed kan uitsorteer soos jy self nie. Petrus doen egter ’n beroep op die gelowige om hierdie sienswyse te heroorweeg. Die rede waarom ons ons nie aan kommer moet oorgee nie is omdat God vir ons omgee. Dit laat ’n mens wonder: maar gee die Here dan werklik om wanneer jy op die rantjie van egskeiding staan of wanneer jy soos ’n nul op ’n kontrak voel? Die Bybel sê dat sy besorgdheid so eg is dat Hy bereid is om enige situasie te transformeer.

`Watter dinge maak jou deesdae bekommerd? Is daar werklik enige probleem wat bo die Here se vuurmaakplek is, ongeag hoe geldig of hinderlik hulle ook al mag wees? Ons glo weliswaar dat God bewus van al ons probleme is en dat Hy dit kan oplos. Wat is dan die groot probleem hier? Miskien dat ons nie glo dat Hy dit sal oplos soos ons dit opgelos wil hê nie. Bepeins laasgenoemde en vra jou af: “Is dit dalk waarom ek so aan my probleme vasklou?”`