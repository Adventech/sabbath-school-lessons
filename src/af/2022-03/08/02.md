---
title:  Die Vader se oorvloedige welwillendheid
date:  14/08/2022
---

“As God my regtig liefhet sal Hy vir my __________ doen!” Ek wonder hoe gereeld hierdie tipe gedagtes in ons binneste rondmaal. Ons kyk na ons omstandighede en wonder dan: “Het God my werklik lief? Want as Hy my liefhet behoort dinge mos anders te wees.”

Twee tipes denkpatrone lei dikwels daartoe dat mense God se goedheid in twyfel trek. In die eerste soort begeer jy met hart en siel ’n bepaalde ding, iets wat volgens jou goed is. Dan is dit moeilik om te glo dat God iets anders vir jou gedagte het. In die tweede denkwyse verskil jou ervarings lynreg van die dinge wat jy glo. ’n Mens is geneig om die volgende te glo: as iets goed lyk, voel, klink of proe moet dit mos goed wees, nie waar nie? So word jy dan kwaad vir die Here wanneer jy nie daardie dinge kry wat jy as “die goeie” in die lewe beskou nie.

Dit is net mooi hier waar ware geloof in werking begin tree – in daardie tye wanneer jy in die versoeking kom om God te wantrou en te wonder oor sy goedheid.

`Romeine 8:28-39 is ’n kragtige skrifgedeelte waarin God se goedheid teenoor sy kinders beskryf word. As gelowiges loop ons die gevaar om God se goedheid in twyfel te trek. Wat in hierdie skrifgedeelte kan ’n mens help om hart en verstand hierteen te beskerm?`

Romeine 8:32 bevat ’n belangrike stukkie logika, een wat uiters nuttig is vir wanneer omstandighede dreig om ’n mens te oorweldig. “God gee so baie vir ons om dat Hy nie eens sy eie Seun se lewe gespaar het nie. God het Hom in ons plek laat doodgaan. As Hy bereid was om so vêr vir ons te gaan, sal Hy mos enigiets vir ons doen” (DB). Hoe op dees aarde kan dit wees – dat God sy Seun stuur om vir ons sterwe, net om later in ’n nare en inhalige wese te ontaard?

Waarop kom dit neer? Dat hierdie waarheid oor God wat so vrygewig teenoor die mens is – soos blyk uit die soendood van Christus – ’n sterker indruk moet laat as al die vertwyfeling wat vuurdoop en smeltkroes bring.

`Hoe is dit moontlik dat hierdie waarheid oor die goedheid van God ’n sterker impak in ’n mens se lewe as vertwyfeling kan hê? Ruim tyd in om die volgende waarheid te bepeins: dat God ons sy Seun geskenk het om in ons plek te sterwe, en dat daardie ongelooflike weldaad op ’n magdom verskillende maniere tans vir jou voortgesit word. Watter uitwerking het hierdie besef op jou geloof?`