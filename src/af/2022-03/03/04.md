---
title:  Die groot stryd – reg in die woestyn
date:  12/07/2022
---

> <p></p>
> “Jesus het vol van die Heilige Gees van die Jordaan af teruggekom, en deur die Gees is Hy na die woestyn toe gelei, waar Hy veertig dae lank deur die duiwel versoek is” (Luk. 4:1 & 2, NAB).

`Lees Lukas 4:1-13. Watter lesse kan ’n mens uit hierdie verhaal leer, oor hoe om versoekings te oorkom en nie voor sonde te swig nie?`

Versoekings is soms uiters moeilik, want dit speel op ’n mens se diepste begeertes. Wat meer is, wanneer jy op jou swakste is, dán kom die versoeking.

Lukas 4 beskryf hoe Satan begin het om Jesus te versoek, en vestig die aandag op ’n paar oënskynlike tameletjies. Met die eerste oogopslag, wil dit voorkom of die Heilige Gees Jesus in versoeking lei. Die Here versoek egter niemand nie (Jak. 1:13). Nee, soos ons reeds gesien het, bring die Here ’n mens wel tot toetspunt. Besonder opvallend in Lukas 4 is dat die Heilige Gees die gelowige soontoe lei, daar waar hy of sy dan o.a. aan Satan se strawwe versoekings blootgestel word. In sulke tye, wanneer die versoekings op hul felste blyk te wees, kom ’n mens soms tot die verkeerde slotsom: dat jy seker die geloofspad op ’n manier byster geraak het. Dit is nie noodwendig die geval nie. “Dikwels, in tye van beproewing, twyfel ’n mens of jy wel deur die Heilige Gees gelei is. Tog was dit die Gees wat Jesus na die woestyn gelei het, waar Hy toe deur Satan versoek is. Wanneer die Here toelaat dat ons beproewings tegemoetgaan is dit omdat Hy ’n doel daarmee het. Hy doen dit vir ons beswil. Jesus het [egter] nie misbruik van God se beloftes probeer maak deur die versoekings op eie stoom te probeer aandurf nie. Hy het ook nie moed opgegee wanneer versoekings sy kant toe gekom het nie. Net so behoort ons ook nie moed op te gee nie” (Ellen G. White, The Desire of Ages, bl. 126, 129).

Soms, wanneer ’n mens jou in daardie vuurdoop bevind, verbrand jy in plaas daarvan om gelouter te word. Daarom is dit so geweldig vertroostend, dat wanneer ’n mens voor versoekings swig, daar wel vir jou hoop is. Waarom? – omdat Jesus te midde van versoeking sterk gestaan het. Hier is die goeie nuus: omdat Jesus ons Sondedraer is, omdat Hy die straf gedra het vir daardie versoeking (ongeag die aard van die versoeking) waarvoor ons geswig het, omdat Hy deur ’n vuurdoop gegaan het wat veel erger was as enigiets waarvoor ons te staan kom, word ons nie deur God verwerp of versaak nie. Daar ís hoop, selfs vir die “vernaamste” van sondaars (1 Tim. 1:15, OAB).

`Watter versoekings staar jy deesdae in die gesig? Bid oor hierdie saak. Vra die Here om hulp, om jou te wys hoe om Jesus se optrede in die woestyn as voorbeeld te neem en dit in jou lewe toe te pas. Onthou net: jy hoef nooit voor versoekings te swig nie – dit is ’n keuse! Onthou egter ook: as jy wel voor versoekings swig, dat jy ’n Verlosser het.`