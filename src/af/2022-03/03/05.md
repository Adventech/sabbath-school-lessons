---
title:  ’n Ewige erfenis
date:  13/07/2022
---

`Lees 1 Petrus 1:6 & 7. Wat sê Petrus hier?`

Hierdie woorde rig Petrus aan ’n groep gelowiges, mense wat destyds ’n taaie stryd gestry het, en dikwels eensaam en verstote gevoel het. Hy skryf “aan die uitverkorenes van God, vreemdelinge in die wêreld, wat verspreid woon in die provinsies Pontus, Galasië, Kappadosië, Asië en Bitinië” (1 Pet. 1:1, NAB). Dié gebied stem basies ooreen met die westekant van moderne Turkye. Enkele verse later sien ’n mens dat Petrus bewus was van daardie gelowiges se stryd, dat hulle “deur allerhande beproewings bedroef gemaak word” (1 Pet. 1:6, NAB, woordorde aangepas).

`Wat bedoel Petrus wanneer hy sê dat hulle “vreemdelinge van die verstrooiing” (OAB) is? Hoe het hierdie dinge moontlik hul beproewings vererger?`

Destyds was dit ’n nuwigheid om ’n Christen te wees. Daar was min gelowiges en hulle het oraloor gewoon, op plekke waar hulle ongetwyfeld in die minderheid was – ’n minderheid wat in tye van voorspoed gewoonlik nie deur ander reg verstaan is nie, en in tye van teëspoed aktief vervolg is. Petrus gee egter met sy sendbrief die versekering dat hierdie beproewings nie toevallig met die gelowiges gebeur nie, en nie sinneloos is nie (1 Pet. 1:6 & 7). Ware geloof – dít is die doelwit vir diegene wat te midde van “allerhande beproewings” volhard.

`Lees 1 Peter 1:6-9. Watter allergrootste versekering probeer Petrus aan hierdie mense, te midde van hul beproewings, oordra? Wat beteken hierdie hoop ook vir ons?`

Watter beproewings en watter lyding hulle ook al moes deurmaak, een ding is seker: dit is geheel en al verdwerg deur die glorieryke ewigheid wat na die wederkoms van Christus op hulle wag. Petrus se woorde aan die destydse Christene kom van Bo, en word ook aan ons gerig – ongeag die vuurdope en smeltkroese wat ons nou in die gesig staar. Hoe erg en pynlik die beproewings wat ons deurmaak ook al is, moet ons nooit ons eindbestemming uit die oog verloor nie: die ewige lewe in ’n nuwe hemel en op ’n nuwe aarde – ’n tyd en plek sonder pyn, lyding of die dood. Ons het dus hierdie belofte van ’n blink toekoms wat op ons wag, ’n belofte met die soendood van Jesus as waarborg. Hoe belangrik is dit derhalwe net nie, om nie ons geloof in God te versaak nie; maar om liewers, te midde van die beproewinge wat ons deurmaak, die Here te vra om ons te louter van alles wat ons geloofslewe ondermyn.