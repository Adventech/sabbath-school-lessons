---
title:  Die vuurproef
date:  14/07/2022
---

Alex (kom ons noem hom maar so) is ’n jong man. Sy tienerjare was ongetem en rof: dwelms, voorvalle van geweld, en in ’n stadium selfs tronkstraf. Toe ontferm ’n gemeentelid hom oor dié jong man. Die twee het mekaar juis ontmoet omdat Alex by sy huis ingebreek en hom probeer beroof het. Deur het hierdie vriendskap het die jong man toe van die Here begin leer, waarna hy sy hart vir Jesus gegee het. Tog het Alex steeds sy eie probleme en stryde gehad, met gedeeltes uit sy verlede wat hom in daardie stadium nog bygebly het. Nietemin was Alex toe ’n nuwe mens in Christus. Hy het die Here liefgehad. Aan daardie liefde het hy uiting probeer gee deur by God en sy gebod te hou (1 Joh. 5:1 & 2). Later het Alex tot die oortuiging gekom dat hy vir predikant moet leer. Alles het daarop gedui. Duidelik het die Here hom geroep.

Op kollege het alles aanvanklik goed gegaan, maar toe begin dinge skeef te loop, die een na die ander. So stort sy lewe toe in duie. Eers raak sy studiegeld op, en toe draai ’n boesemvriend teen hom en maak valse aantygings teen Alex wat sy reputasie ondermyn. Daarna raak hy herhaaldelik siek, sonder ’n duidelike diagnose. Dit het die jong man se studies beïnvloed. Met dié begin die vrees hom beetpak dat hy noodgedwonge sal moet opskop. Om alles te kroon spook hy teen die begeerte na dwelms, wat in daardie woonbuurt maklik verkrygbaar was. Hy het eenmaal selfs voor die dwelms geswig. Alex kon nie verstaan waarom al hierdie teëspoed hom te beurt geval het nie – die Here het hom immers na hierdie kollege en roeping gelei. Het Alex ’n fout begaan? Indien wel, is die vraag net: was sy geloofsbelewenis tot dusvêr ’n reuse fout? Selfs die hoekstene van sy geloof het onder twyfel deurgeloop.

`Gebruik nou jou verbeelding. Te midde van dié krisisse nader Alex jou om advies. Watter raad het jy vir hom? Met watter geloofservarings uit jou eie lewe kan jy hom reghelp? Watter bybelverse kan jy gebruik? Van watter nut is die volgende skrifgedeeltes in so ’n situasie? Spr. 3, Jer. 29:13, Rom. 8:28, 2 Kor. 12:9, Heb. 13:5.`

`Dit gebeur soms dat ’n mens te midde van krisisse in die versoeking kom om God se leiding in twyfel te trek. Byna elke Christen wat die Here opreg volg het dit al beleef. Vir sulke tye is die volgende raad onontbeerlik: hou aan om jou op God se beloftes te beroep, dink terug aan al die kere wat God jou in die verlede deurgedra het, en bid vir geloof en uithouvermoë. Onthou net: die Here sal nooit opgee met sy kinders nie. Die vraag is net: hoe gemaak om nie te swig voor die versoeking om op te gee met Hóm nie?`