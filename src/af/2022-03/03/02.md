---
title:  Deur ’n doodloopstraat na die Beloofde Land
date:  10/07/2022
---

> <p></p>
> “Toe die farao nader kom, sien die Israeliete skielik die Egiptenaars sit hulle agterna. Hulle het baie bang geword en benoud na die Here geroep” (Eks. 14:10, NAB).

Het iemand jou al ooit om die bos gelei, of dalk met jou daaglikse skedule gelol sodat jou dag op ’n bepaalde wyse verloop, of jou dalk in ’n hoek gedrywe het? Soms is dit nietemin aangenaam, veral wanneer jy niksvermoedend in ’n vertrek beland, en vriende en familie skielik die ligte aansit en “Veels geluk!” uitroep. Ander kere is dit ’n nare ondervinding – soms, erg ontstellend. Dalk is jy op skool geboelie, of dalk het ’n kollega jou in ’n swak lig probeer stel by die werk.

Vandat die Israeliete uit Egipteland opgetrek het totdat hulle die Beloofde Land bereik het, het “Die Here [het] bedags met ’n wolkkolom voor hulle uit gegaan om vir hulle die pad te wys en snags met ’n vuurkolom om vir hulle lig te verskaf, sodat hulle dag en nag kon trek” (Eks. 13:21, NAB). Elke treetjie van die pad na Kanaän het God self die volk gelei. Kyk egter na die eerste stilhouplek op pad soontoe. Die Here lei hulle ooglopend na ’n doodloopstraat: met die see voor hulle, berge aan weerskante, en Farao se leër reg agter hulle (sommer binne kykafstand!).

`Lees Eksodus 14. Waarom het God die Israeliete na hierdie plek van verskrikking gebring?`

Om God se “wolk- en vuurkolomme” te volg, is nie ’n waarborg dat die gelowige net ’n sorgvrye bestaan sal voer nie. ’n Mens kou soms klippe wanneer jy die Here volg omdat die weë van geregtigheid die gelowige deur plekke van toetsing neem – en daardie plekke is soms verraderlik (Jer. 17:9). Hoe weet ’n mens egter, te midde van hierdie swaarkry, of jy steeds die Here volg? In sulke tye is die deurslaggewende faktor nie noodwendig die afwesigheid van pyn en beproewing nie. Nee, die geheim hier is ’n ontvanklikheid vir die Godsplan, ’n bereidwilligheid om jou hart en verstand voortdurend aan Hom te onderwerp.

`Watter les het die Israeliete uit dié ervaring geleer? Eks. 14:31.`

`Waarom is dit soms so moeilik om op die Here te vertrou – ons weet immers van al die beloftes wat Hy die gelowige in sy Woord skenk? Dink aan ’n paar moeilike situasies waardeer jy moes gaan – beproewinge wat jy glo die Here jou gestuur het – met die doel om jou te leer om in Hom te “glo” en “ontsag” vir Hom te hê.`