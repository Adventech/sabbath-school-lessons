---
title:  Bitter water
date:  11/07/2022
---

> <p></p>
> “Nadat die hele volk Israel uit die Sinwoestyn vertrek het, het hulle op bevel van die Here van plek tot plek gegaan totdat hulle by Refidim kamp opgeslaan het. Maar daar was geen water vir die volk om te drink nie” (Eks. 17:1, NAB).

Soms ontvang ’n mens nie alles wat jou hart begeer nie. Wat kan ons wel by die Here te wagte wees? – Sekerlik dat Hy in al ons behoeftes sal voorsien. Let wel: nie wat jy dink jy benodig nie, maar wat jy werklik benodig – nie waar nie?

Wat die Israeliete waarlik benodig het, was water. Net ná die Here hulle met wolk- en vuurkolom deur die Rooisee gelei het, volg hulle Hom drie dae lank deur die vuurwarm, waterlose woestyn. Hul desperaatheid is tog te verstane, veral in die woestyn waar water so lewensnoodsaaklik is. Wanneer gaan die Here dan die water gee wat hulle so broodnodig het?

So, waarheen lei die Here hulle? Die wolk- en vuurkolomme neem die volk na Mara, waar daar, ten einde laaste, water is. Hulle was seker so opgewonde. Toe hulle egter die water proe spoeg hulle dit dadelik uit, want dit is bitter. “Toe murmureer die volk teen Moses en sê: Wat moet ons drink?” (Eks. 15:24, OAB).

Toe, ’n paar dae later, doen die Here dit weer. Dié keer stop die wolkkolom mooitjies op ’n kurkdroë plek (Eks. 17:1).

`Lees Eksodus 15:22-27 en hfst. 17:1-7. By Mara en Rafidim het die Here iets omtrent Homself aan die volk geopenbaar. Wat was dit? Watter lesse behoort hulle daar te geleer het?`

`Wat het die volk by Rafidim gevra? Eks. 17:7. Het jý dit al ooit tevore gevra? Indien wel, waarom? Hoe het jy daarna gevoel, en watter lesse het jy na die verhoring van daardie gebed geleer? Hoeveel kere moet die Here dieselfde gebed verhoor voordat ons ophou om dit te vra?`