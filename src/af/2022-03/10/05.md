---
title:  Om te swyg
date:  31/08/2022
---

Die kragtigste voorbeeld van sagmoedigheid te midde van vuurdoop en smeltkroes is dié van Jesus. Sy oproep, “leer van My, want Ek is sagmoedig en nederig van hart” (Matt. 11:29), het soveel ingrypende implikasies in praktyk, ons besef dit nie eers nie.

`Lees 1 Petrus 2:18-25. Hier het Petrus verbasende raad vir slawe. Hy beskryf Jesus se reaksie op die onreg en leed wat andere Hom aangedoen het. Dan sê die apostel dat Jesus die slawe hierin tot voorbeeld was. Hy skryf: “Want hiertoe is julle geroep, omdat Christus ook vir julle gely het en julle ’n voorbeeld nagelaat het, sodat julle sy voetstappe kan navolg” (1 Pet. 2:21, OAB). Let op Petrus se onderwysing hier. Watter lesse is daar te leer uit Jesus se voorbeeld aangaande die sagmoedigheid en nederigheid wat ons in tye van vuurdoop en smeltkroes moet hê?`

Dit is verskriklik om te sien hoe een persoon ’n ander onreg aandoen. Dit is boonop geweldig pynlik wanneer ’n mens aan die ontvangkant van sulke soort behandeling is. Normaalweg het ons ’n sterk geregtigheidsin. Wanneer iemand dus ’n onreg aangedoen is, is dit pure instink om te wil “regmaak wat verkeerd is.” Ons meen ook dat die woede wat ons in sulke tye beetpak, reg en geregverdig is.

Hierdie instinktiewe soeke na geregtigheid is ’n moeilike manier van lewe – dalk selfs onmoontlik – tensy ons ’n uiters belangrike waarheid voor oë hou: dat ons in alle situasies van onreg moet glo dat ons hemele in beheer is en dat Hy, in ooreenstemming met sy wil, tot ons beswil sal optree. Dit beteken ook dat ’n mens jou vir ’n ander moontlikheid moet gereed maak: dat jy dalk, net soos dit die geval met Jesus was, nie van onreg gered gaan word nie. Tog moet ons altyd in gedagte hou dat ons hemelse Vader steeds met ons is, en in beheer is.

Petrus se raad, wat hy op Jesus se lewe geskoei het, is verbasend. Hoe so? – want as jy onreg en lyding met stilswye begroet is dit klaarblyklik ’n groter getuienis tot eer van die Here as om iemand tereg te wys. Toe Jesus deur Kajafas en Pilatus ondervra is, kon Hy baie gesê het om die situasie reg te stel en Homself te verdedig, maar tog het Hy dit nie gedoen nie. Sy swye was ’n stille getuienis van sy sagmoedigheid.

`Hoe hanteer jy dit wanneer jy ’n onreg aangedoen of onbillik behandel word? Hoe kan jy sommige van die beginsels wat ons vandag bestudeer het beter in jou eie lewe toepas?`