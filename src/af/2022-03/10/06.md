---
title:  Ons Rots en Veilige Vesting
date:  01/09/2022
---

Die trotste, arrogantste en voorbarigste mense is dikwels diegene wat eintlik ’n gebrek aan gesonde eiewaarde het. Met hul arrogansie en trots, en totale gebrek aan sagmoedigheid en nederigheid, verdoesel hulle – soms onbewustelik – die feit dat iets aan die binnekant ontbreek. Wat hulle benodig is, is iets waaraan ieder en elk ’n behoefte het: ’n geborgenheidsgevoel, die gevoel dat hulle agtingswaardig is; veral in tye van lyding en benoudheid. Hierdie dinge kan ’n mens slegs by die Here vind. Kortom: sagmoedigheid en nederigheid, wat geensins karaktergebreke is nie, is dikwels die kragtigste teken dat iemand se innerlike op die Rots – Jesus Christus – gebou is.

`Lees Psalm 62:1-8. Wat is klaarblyklik die agtergrond waarteen hierdie psalm geskrywe is? Wat probeer Dawid hier tuisbring? Watter geestelike beginsels kan jy leer uit wat hy hier sê? Hoe kan jy, bowenal, leer om hierdie beginsels op jou eie lewe toe te pas?`

“Sonder rede sal mense ons vyande word. Die bedoelings van God se kinders sal verkeerd geïnterpreteer word; en nie net in die wêreld daarbuite nie, maar ook deur medegelowiges. Elkeen wat die Here dien sal in uitdagende situasies geplaas word. Berge [van onheil] sal in [oënskynlik nietige] molshope omskep word deur mense wat graag hul selfsugtige en goddelose weë wil goedpraat… Deur wanvoorstelling sal God se kinders as werkers van onheil voorgestel word, as persone wat oneerlik is, omdat omstandighede buite hul beheer hul taak bemoeilik het. Diesulkes sal as onbetroubare mense uitgekryt word. Hierdie vingerwysing sal [boonop] van lidmate kom. God se diensknegte en diensmaagde moet [dus] hulself met die ingesteldheid van Christus wapen. Hulle moenie verwag om belediging en andere se verkeerde oordeel vry te spring nie. God se kinders sal as dwepers en fanatici gebrandmerk word. Tog is hierdie dinge nie rede tot wanhoop nie. Die Here beskik, sý wil sal geskied. Hy rig sy werk sodat dit tot eer van sy Naam verloop” (Ellen G. White, The Upward Look, bl. 177).

`Hoe bestand is jy teen andere se beskuldigings en kwetsende woorde? Waarskynlik nie juis vreeslik bestand nie, nè? ’n Mens moet vashou aan die Here en jou eiewaarde anker in die Een wat jou so liefgehad het dat Hy vir jou sondes kom sterwe het. So maak dit ’n mens dan bestand teen die aanstoot wat ander se seermaakwoorde potensieel kan gee. Die vraag is net: hoe bewerkstellig ’n mens dit in jou lewe?`