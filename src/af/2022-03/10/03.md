---
title:  Intree om genade
date:  29/08/2022
---

`Lees Eksodus 32:1-14. Watter rol speel Moses hier?`

Ná die mense die goue kalf aanbid het, het God besluit dat hulle te vêr gegaan het. So kondig Hy toe aan dat Hy die volk gaan vernietig en van Moses se nageslag ’n nuwe volk gaan maak. Pleks van hierdie aanbod aanvaar pleit Moses egter by die Here, om sy volk genadig te wees, met die gevolg dat die Here van sy plan afsien.

Eksodus 32:1-14 bring twee belangrike kwessies na vore. Ten eerste, dat God se aanbod om die rebelse volk uit te wis en Moses in hul plek te seën, ’n toets vir dié Godsman was. Die Here wou hê het dat Moses moes toon hoe baie medelye hy vir hierdie uiters weerbarstige volk gehad het. Dit is ’n toets wat Moses ook deurgekom het. Net soos Jesus het Moses ook vir sondaars om genade gepleit. Dit toon iets baie interessants: die Here laat soms toe dat ons teëkanting in die gesig staar, dat ons in ’n smeltkroes beland – sodat Hy en ons, en die ganse heelal wat toekyk, kan sien hoeveel medelye ons vir sondaars het.

`Wat sê Moses, waarom moet die Here nie Israel uitwis nie? Wat is sy redes?`

Ten tweede toon hierdie skrifgedeelte dat teëkanting en ongehoorsaamheid ’n oproep is om genade te openbaar. Genade word juis benodig wanneer mense dit die minste verdien. Tog is dit in daardie tyd dat ons die minste kans sien om dit aan andere te gee. Toe Moses se suster, Mirjam, hom egter gekritiseer het, waarna God haar met melaatsheid gestraf het, het Moses by die Here gepleit om haar te genees (Numeri 12). Toe die Here kwaad vir die Koragiete was, en gedreig het om hulle almal uit te wis, het Moses op sy aangesig geval en vir daardie mense se lewens gepleit. Die volgende dag, toe die volk by Moses oor die dood van die rebelse Koragiete kom kla het waarna die Here gedreig het om die Israeliete uit te wis, val Moses weer op sy aangesig en sê dadelik vir Aäron aan om vir die hele volk in te tree voor God (Numeri 16). Dit is in daardie gees van sagmoedigheid en van onselfsugtigheid – te midde van sy eie vuurdope – dat Moses om genade bid vir mense wat dit beslis nie verdien het nie.

`Dink nou aan mense om jou wat, volgens jou, die minste genade verdien. Hoe kan jy, in ’n gees van sagmoedigheid en nederigheid, die genade van God aan sulke persone openbaar?`