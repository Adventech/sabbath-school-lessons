---
title:  Gebreekte brood en uitgestorte wyn
date:  28/08/2022
---

`“Gebreekte brood en uitgestorte wyn” – dít skryf Oswald Chambers moet ons vir andere word. Wat dink jy bedoel hy daarby?`

Regdeur die Bybel is voorbeelde van mense wat “gebroke” was sodat hulle andere kan dien. Moses is geroep om die volk na die Beloofde Land te lei, en moes periodiek onder die skindertonge deurloop en kritiek trotseer. Josef ontvang sy roeping deels deur andere se verraad en die tronkstraf wat hy moes deurmaak, en dit om in Egipteland sy medemens tot diens te wees. In beide gevalle laat God toe dat dinge skeefloop sodat sy genade en omgee op ’n skouspelagtige wyse uiting in sy diensknegte se lewens kon vind – en nie net vir die beswil van daardie individue nie, maar ook vir dié van andere. Die Here kan ons op ’n soortgelyke wyse gebruik. Dit is so maklik om kwaad en seergemaak te voel wanneer teëspoed ’n mens tref. Soos ons egter gister gesien het, is sagmoedigheid die Godgegewe vermoë om sulke dinge “met geduld en sonder wrewel” te hanteer.

`Lees Esegiël 24:15-27. Wat gebeur hier? Waarom moes Esegiël hierdie vuurdoop deurmaak?`

In vers 24 sê die Here: “‘Esegiël sal vir julle ’n teken wees. Julle sal doen wat hy nou doen. Wanneer dit gebeur, dan sal julle weet dat Ek die Here is’” (ABA). Esegiël was dus die volk tot voorbeeld, sodat hulle die waarheid sou besef, sou insien wie die Here werklik is: “die oppermagtige Here” (NLV). Hierdie dinge sou egter eers tot Israel deurdring wanneer die profesieë, waarvan Esegiël die versinnebeelding was en waarvoor hy moes ly, bewaarheid is. [In ’n sekere sin is ons ook Esegiël] – want wie weet hoeveel mense uiteindelik “die oppermagtige Here” in die gebrokenheid wat ons soms beleef, gaan raaksien?

`Kort voor lank breek die lewe maar ons almal. Hoe het jy al daardie gebrokenheid beleef? Watter lesse het jy daaruit geleer? Hoe kan die Here die skerwe van jou hart gebruik om andere tot diens te wees?`