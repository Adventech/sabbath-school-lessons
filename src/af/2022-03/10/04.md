---
title:  Liefde vir diegene wat jou seermaak
date:  30/08/2022
---

Iemand het eenmaal gesê: “Wat beteken dit om ’n mens se vyande liefde te hê? [Beslis] nie dat jy [nou] veronderstel is om die grond waarin die pêrel begrawe is, ook lief te hê nie. Inteendeel, dit beteken dat jy die pêrel liefhet wat daar in die stof lê… Die Here het ons nie lief omdat ons van nature minsaam is nie. Ons word wel minsaam omdat Hy ons liefhet” (vry vertaal, klem verskaf).

`Wat sien jy normaalweg wanneer jy na jou “vyande” kyk – die pêrel of die grond waarin dit begrawe is?`

`Lees Matteus 5:43-48. Jesus roep ons tot naasteliefde en voorbidding vir ons vyande. Watter voorbeeld uit die natuur gee Jesus ons hier, wat ’n mens help om te verstaan waarom ons ons vyande behoort lief te hê? Watter punt probeer Jesus in hierdie skrifgedeelte tuisbring?`

In Matteus 5:45 gebruik Jesus sy hemelse Vader as ’n voorbeeld, van hoe ’n mens veronderstel is om diegene te behandel wat jou seermaak. Hiermee plaas die Meester ons in die warmste smeltkroes denkbaar. Hy sê dat die Vader die reën op die regverdige en die goddelose laat val. As die Here dan reën aan die goddelose skenk behoort ons ook mos ons vyande so te behandel.

Dit beteken nie dat ons altyd warm, aangename gevoelens oor diegene wat ons probleme besorg, moet hê nie; hoewel dit ook ’n moontlikheid is. In ’n fundamentele sin is liefde vir ’n mens se vyande nie veronderstel om ’n gevoel te wees, hoe jy oor jou teëstanders voel nie. Nee, om jou vyande lief te hê, is hoe jy teenoor daardie persone optree, ’n handelswyse wat toon dat jy vir hulle omgee en bedagsaam teenoor hulle is.

Jesus sluit hierdie gedeelte met ’n versie af wat dikwels tot hewige debattering aanleiding gee: “‘Wees julle dan volmaak soos julle hemelse Vader volmaak is’” (Matt. 5:48, NAB). Die betekenis hiervan blyk egter duidelik uit die konteks: diegene wat volmaak wil wees – soos God volmaak is – moet liefde aan hul vyande betoon net soos God ook liefde aan sý vyande betoon. Om volmaak in die oë van God te wees, is om diegene wat jou teëstaan lief te hê; en dit vereis ’n soort sagmoedigheid wat slegs die Here ’n mens kan gee.

`Hou ons definisie vir sagmoedigheid – “om onreg met geduld en sonder wrewel te verduur” – in gedagte wanneer jy die volgende doen: maak ’n lys van hoe jou handel en wandel moet verander sodat God jou die tipe sagmoedigheid kan skenk wat maak dat jy ’n regte gesindheid teenoor jou “vyande” het.`