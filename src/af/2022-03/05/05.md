---
title:  Oorlewing deur hoop
date:  27/07/2022
---

> <p></p>
> “Ons wil hê, broers, dat julle moet weet van die moeilikhede wat ons in die provinsie Asië ondervind het. Die swaar wat ons moes verduur, het vêr bo ons kragte gegaan, sodat ons selfs die hoop om te bly lewe, laat vaar het” (2 Kor. 1:8 & 9, NAB).

As God se verkose apostel het Paulus meer as die meeste ander kerkleiers deurgemaak. Tog was sy moed nie totaal gebreek nie. Inteendeel, hy het God al meer geprys. Lees die lys van dinge wat Paulus deurgemaak het in 2 Korintiërs 11:23-29. Lees dan 2 Korintiërs 1:3-11.

`In 2 Korintiërs 1:4 gee Paulus die rede waarom ons God se medelye en vertroosting ontvang: “Sodat ons dié wat in allerhande verdrukking is, kan troos deur die vertroosting waarmee ons self deur God getroos word” (OAB). In hoe ’n mate kan lyding dalk ’n oproep tot evangelisering deur naastebediening wees? Hoe kan ’n mens meer gereed vir hierdie moontlikheid wees?`

God wil deur ons werk om diegene te bereik wat in lyding verkeer. Dit beteken dat Hy dalk kan toelaat dat ’n mens self eers sulke tipe lyding beleef voordat jy andere kan bedien wat dit oorgekom het. Dan is die opbeuring wat ’n mens bring nie net ’n teoretiese oordra van woorde nie, maar jou eerstehandse belewenis van God se barmhartigheid en vertroosting wat jy persoonlik deel. Hierdie beginsel vind ’n mens dan ook in Jesus se lewe (lees Heb. 4:15).

Paulus se kleurryke beskrywings van die swaarkry wat hy beleef het, is nie sodat die leser hom moet jammer kry nie. Allermins. Dit is sodat die gelowige tot die volgende insig sal kom: selfs al bevind jy jou in die ellendigste omstandighede kan die Vader steeds ingryp om jou sy medelye en vertroosting te skenk. Selfs al vrees jy liggaamlike leed of, nog erger, die dood – die Here leer ons op Hóm te vertrou. Op Hom kan ons staatmaak, want dit is onse God “wat die dode opwek” (2 Kor. 1:9, OAB).

Namate Paulus sy oë op die verkondiging van die evangelie vestig, besef hy ook dat God hom in die toekoms sal red. Paulus se vermoë om standvastig te bly word gerugsteun deur drie dinge wat hy in 2 Korintiërs 1:10 en 11 noem. Ten eerste, God se bewese prestasies van die verlede: “Dit is Hy wat ons uit so ’n groot doodsgevaar gered het en ons weer sal red” (vers 10, NAB). Ten tweede, Paulus se vasbeslotenheid om sy oë op God gerig te hou: “Op Hom is ons hoop gevestig: Hy sal ons ook verder red” (vers 10. NAB). Ten derde, die feit dat die gelowiges voortdurend vir mekaar voorbidding doen: “Daartoe werk julle mee deur vir ons te bid” (vers 11, NAB).

`Let hier op Paulus se voorbeeld. Hoe gemaak om te verhoed dat ’n mens nie te midde van jou eie beproewings in selfbejammering verval nie?`