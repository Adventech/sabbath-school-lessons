---
title:  Deur uiterste hittevlamme
date:  28/07/2022
---

In hierdie kwartaal het ons tot dusvêr vele soorte smeltkroese en vuurdope bekyk waardeur die Here die gelowige louter en ’n Christosentriese karakter in ons probeer suiwer. Tog bekyk party mense soms hierdie soorte  vuurdoop-ervarings en kom dan tot die slotsom dat die Here ’n kwaai en harde taakoplêer is. Party redeneer soos volg: “So, die Here het goeie bedoelings, maar hierdie smeltkroes-ervarings getuig nie juis van medelye en liefde nie. Inteendeel, dit laat die Here meer soos ’n boelie lyk. Hy bring ons dan doelbewus op ’n paadjie van geweldige swaarkry, en ons is magteloos om te verhoed.”

Ons lewe op ’n sondige planeet, gevolglik sukkel ’n mens om te verstaan waarom bepaalde dinge met jou gebeur. In die hemel sal ons hierdie dinge eendag beter verstaan (1 Kor. 4:5, 1 Kor. 13:12). Intussen leef ons met die spanning van ’n oënskynlike tweestryd: ons glo dat God in ons lewens teenwoordig is en vir ons omgee, en tog is dinge nie altyd te aangenaam nie. Jesaja beskryf hierdie spanning besonder netjies.

Lees Jesaja 43:1-7. In vers 2 sê die Here dat sy volk deur water en vuur sal moet gaan. Hierdie “water” en “vuur” versinnebeeld groot gevaar. Moontlik dui dit op die oorsteek van die Rooisee en die Jordaanrivier – beide tye van groot benoudheid, gebeure wat nietemin die weg na ’n nuwe lewe gebaan het. Dalk is jy te wagte dat God sy kinders teen hierdie gevare sal beskerm, dat Hy hulle langs ’n makliker weg sal lei. In werklikheid is die boodskap wat Hy tuisbring soos dié van die Herder in Psalm 23: moenie dat die swaarkry jou onderkry nie, want Ek is by jou.

`Kyk terug na Jesaja 43:1-7. Dink aan die verskillende maniere waarop die Here sy kinders, te midde van “water” en “vuur,” vertroosting bied. Dit laat ’n mens met ’n bepaalde prentjie van God. Hoe so? Op watter beloftes beroep jy jou in tye van swaarkry?`

Die lesse wat ’n mens uit Godgegewe smeltkroese en vuurdope leer kan in driepuntvorm opgesom word. Ten eerste, dat die geweldige intense vlamme nie ten doel het om die gelowige te vernietig nie, maar wel die sonde. Ten tweede, dat die geweldige intense vlamme nie ten doel het om ’n mens moedeloos te maak nie, maar suiwer, soos God ons inderdaad geskape het om te wees. Ten derde, dat God se sorg te midde van alle swaarkry onveranderd bly en dat Hy deurgaans tederlik is: Hy sal ons nooit in die steek laat nie, wat jou en my ook al te beurt mag val.

`Wat leer ’n mens uit die volgende teksverse aangaande die handelinge en karakter van God? Ps. 103:13 & 14, Matt. 28:20, 1 Kor. 10:13, asook 1 Pet. 1:7. Hoe het jy die dinge waarvan hierdie teksverse praat al as ’n werklikheid beleef?`