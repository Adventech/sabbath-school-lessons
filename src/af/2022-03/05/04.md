---
title:  Oorlewing deur aanbidding
date:  26/07/2022
---

`Lees Job 1:6 tot 2:10. Wat was die oorsaak van Job se lyding?`

Hier gebeur ’n verstommende ding. Die engele kom om God te sien en Satan is tussen hulle. Die Here vra vir Satan waarvandaan hy kom. Op dié antwoord hy toe: “‘Ek het die wêreld deurkruis’” (Job 1:7, NAB). Toe rig God hierdie vraag aan hom: “‘En my dienaar Job, het jy hom raakgesien?’” (vers 8, NAB). Die vraag opsigself is nie juis noemenswaardig nie, maar wel wie dit vra. Satan is nie die een wat Job as kandidaat vir nadere ondersoek uitsonder nie. Nee, dit is God. Met die wete wat daarna sou gebeur bring Hy vir Job onder Satan se aandag. Intussen, op aarde, is Job salig onbewus van hoe ondraaglik warm die komende smeltkroes binnekort sou wees. Hoewel dit duidelik Satan is wat Job pyn en lyding besorg – en nie God nie – is dit ook duidelik dat God pertinent toestemming gee dat Satan Job van sy besittings, sy kinders en sy eie gesondheid beroof word. As God dan die toestemming hier gee, is die vraag net: watter verskil maak dit of dit nou God of Satan self is wat Job daardie pyn en lyding besorg? Hoe kan God regverdig en heilig wees as Hy doelbewus toelaat dat Satan hierdie lyding oor Job bring? Is Job se verhaal ’n uitsondering of is dit kenmerkend van die wyse waarop God nou nog met ons te werk gaan?

`Hoe reageer die patriarg in Job 1:20 & 21 op die beproewings wat hom te beurt geval het?`

Dit is moontlik om op twee maniere op lyding te reageer. Jy kan jou toelaat dat bitterheid en woede oorneem en jou rug draai op ’n God wat jy glo óf nie bestaan nie óf wat wreed is. Die ander opsie is om nog vaster te klou aan God. Job hanteer sy katastrofiese omstandighede deur in God se teenwoordigheid te bly en deur aan te hou om Hom te aanbid.

In Job 1:20 & 21 kom drie aspekte van aanbidding na vore, wat ’n mens in tye van benoudheid kan inspan. Ten eerste aanvaar Job sy hulpeloosheid en erken dat hy op niks aanspraak kan maak nie: “Naak het ek uit my moeder se skoot gekom, en naak sal ek daarheen terugkeer” (Job 1:21, OAB). Ten tweede erken Job dat God steeds in beheer van alles is: “Die Here het gegee, en die Here het geneem” (Job 1:21, OAB). Ten derde en ten slotte, herbevestig Job sy geloof in die regverdigheid van God: “‘Prys die Naam van die Here’” (Job 1:21, NAB).

`Gaan jy tans deur ’n beproewing? Volg die stappe wat Job gebruik het. Hoe kan hulle jou daardeur help?`