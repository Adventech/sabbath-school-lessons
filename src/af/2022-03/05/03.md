---
title:  Weerbarstige Israel
date:  25/07/2022
---

Hosea se verhaal bevat ’n paar diepgaande lesse vir die gelowige. Dié profeet se omstandighede was nogal buitengewoon. Sy vrou, Gomer, verlaat haar man en huis, en raak swanger by ander mans. Hoewel sy buite-egtelike verhoudings gehad het, sê die Here vir Hosea om vir Gomer terug te neem en haar weer as beminde lief te hê. Hierdie storie is dus ’n dramatisering van die band tussen God en Israel. Die Israeliete het God verlaat en het geestelik-gesproke egbreuk met ander gode gepleeg. Nietemin het die Here hulle steeds lief en wil graag sy liefde aan hulle bewys – maar kyk net na die metodes wat God hiervoor inspan!

**Lees Hosea 2:1-12. Watter metodes sê die Here gaan Hy gebruik om Israel na Hom toe terug te bring? Hoe dink jy het Israel telkens oor die vermelde ervarings gevoel?**

`Hosea 2:2-3`

`Hosea 2:5-7`

`Hosea 2:8-9`

`Hosea 2:10`

Hierdie verhaal bring twee belangrike kwessies na vore. Beide het te make met hoe ’n mens oor God voel wanneer Hy die sondaar tot bekering bring. Ten eerste loop ’n mens die gevaar om nie te besef dat God besig is om met jou werk nie. Toe Israel van ouds tye van swaarkry en pyn beleef het, was dit seker maar moeilik vir hulle om te besef dat Hy in werklikheid besig was om hulle te red. Wanneer ’n mens se pad deur doringtakke versper word of wanneer jy jou orals teen mure vasloop en nie weet waarheen die lewe met jou gaan nie (Hos. 2:5 OAB), onstaan die vraag soms: is dit God wat hierdie dinge doen? Wanneer jou basiese benodighede opraak of krisisse ’n mens in die verleentheid dompel (Hos. 2:9 & 10), vra jy soms: is ons hemelse Vader daarby betrokke? Die waarheid hier is: die Here werk altyd om ons tot inkeer te bring omdat Hy ons innig liefhet.

Ten tweede loop ’n mens die gevaar om God se optrede teenoor die mens verkeerd te verstaan. Dalk besef jy dat Hy besig is om met jou te werk, maar jy hou nie van hoe Hy dit doen nie. Wanneer jy dus seergemaak of verleë voel is dit maklik om Hom daarvoor te blameer. Dan kom die beskuldigings dat God wreed is, of weier om in te gryp, of glad nie omgee nie. Nietemin is die Here altyd aktief besig om ons deur sy liefdesverbond met die mens te vernuwe.

`Lees Hosea 2:14-23. Wat openbaar hierdie skrifgedeelte aangaande die Here? Vra die Heilige Gees om aan jou te toon in watter lewensfaset jy van God af probeer weghardloop. Gestel jy kom tot die besef dat jy wel van Hom af probeer weghardloop het, dan is die vraag net: Waarom nou die vuurdoop uitstel? Wat keer jou om sommer vandag ’n totale oorgawe aan God te maak?`