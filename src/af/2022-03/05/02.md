---
title:  Abraham in die smeltkroes
date:  24/07/2022
---

Lees Genesis 22. Uit die bloute, en boonop sonder enige verduideliking, sê God vir Abraham om sy kind as offer te bring. Hoe het Abraham daaroor gevoel? Kan jy jou dit voorstel? Wat ’n verfoeilike ding – om jou eie seun te offer – en dié versoek komende van ’n heilige God. Veronderstel dit was vir Abraham aanvaarbaar. Sekerlik moes hy hom afgevra het: maar wat dan van die beloofde nageslag? Sonder sy enigste seun sou daardie immers ’n leë belofte gewees het, nie waar nie?

`Waarom het God vir Abraham gevra om hierdie offer te bring? Wat is die punt, siende dat God alwetend is?`

God se bevel en sy tydsberekening is geensins toevallig nie. Dit is hoe God dit beplan het: om die diepste denkbare angs by die patriarg te ontlok. Waarom? “God het Abraham se laaste en moeilikste toets gehou vir wanneer die ouderdom swaar op hom gerus het, toe Abraham begeer het om by sy ontslape voorsate te gaan rus” (Ellen G. White, Patriarchs and Prophets, bl. 147). Was dit die toets van ’n waansinnige God? Geensins nie. “Die angs wat hy in daardie donker tyd beleef het – daardie vreesaanjaende beproewing – het die Here toegelaat dat Abraham self ’n voorsmakie kon kry van die reuse opoffering wat die ewige God ter redding van die mensdom sou maak” (Patriarchs and Prophets, bl. 154).

Dit was net ’n toets – God wou nooit hê dat Abraham sy seun moes offer nie. Dit onderstreep iets baie belangriks oor die wyse waarop God somtyds werk. God vra ’n mens dalk iets, maar dit is nie sy plan dat jy dit tot uitvoer moet bring nie. Hy kan jou vra om êrens heen te gaan, tog is Hy nie van plan dat jy soontoe gaan nie. Wat hier belangrik is, is die feit dat God nie noodwendig die uiteinde as belangrik beskou nie, maar wat ’n mens leer terwyl jy deur die vuurdoop-proses tot ’n nuwe mens herskep word.

Miskien was dit juis Abraham se traumatiese ervaring wat Jesus in gedagte gehad het, toe Hy die dag vir die Jode gesê het: “‘Abraham, julle voorvader, het hom daaroor verheug dat hy die dag van my koms sou sien, en hy het dit gesien en was bly’” (Joh. 8:56, NAB). Gestel Abraham het die bevel om sy seun te offer, aan Satan toegedig. As dit gebeur het sou die patriarg nie tot hierdie belangrike insig gekom het nie – naamlik die geweldige opoffering wat die Godheid eendag sou maak deur die Seun as soenoffer aarde toe te stuur. Die geheim tot Abraham se geestelike oorlewing, en tot sy vermoë om beproewings as ’n leerskool te gebruik, is dat hy God se stem geken het.

`Hoe herken jy die stem van God? Hoe weet jy wanneer dit God is wat met jou praat? Op watter maniere maak Hy sy wil aan jou bekend?`