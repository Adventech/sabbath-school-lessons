---
title:  Stof tot Nadenke Lees Ellen G. White se “The Test of Faith” (bl. 145-155, Patriarchs and Prophets) en “Praise Ye the Lord” (bl. 315-319, Testimonies for the Church, vol. 5).
date:  29/07/2022
---

Lees Ellen G. White se “The Test of Faith” (bl. 145- 155, Patriarchs and Prophets) en “Praise Ye the Lord” (bl. 315-319, Testimonies for the Church, vol. 5).

“Die Here het nog altyd sy kinders in die vuurdoop van beproewing getoets. Dit is in die hitte van die smeltkroes dat die vuil metaalskuim afgedryf word, en ’n edel karakter soos suiwer goud te voorskyn gebring word. Jesus hou sy oog op die louteringsproses. Hy weet wat benodig word om die edelmetaal te louter, sodat dit die glans van sy liefde kan weerkaats. Dit is deur intense beproewing dat God sy kinders op die regte paadjie bring en hou. Hy bespeur by party die nodige potensiaal as werkers vir Christus, en stel diesulkes doelbewus aan beproewing bloot. In sy voorsienigheid lei Hy hulle langs die weë waar hul karakter getoets word… Aan daardie gelowiges toon Hy hul swakhede, en leer hulle om op Hom staat te maak… Op dié manier bereik die Here dan sy plan vir diesulkes. Hulle word opgevoed, opgelei en gedissiplineer. Al die nodige potensiaal wat hulle doelbewus deur God gegun is, word sodoende in hulle verwesenlik” (Ellen G. White, Patriarchs and Prophets, bl. 129 & 130).

“As die Here dit so beskik dat ons beproewings moet deurmaak, laat ons dan ons ons kruis opneem en die lydensbeker drink, met die wete dat die Vader dit vir ons gee om te drink. Kom ons vertrou op Hom, beide in die nagdonkerte en die daglig. Glo ons dan nie dat Hy alles vir ons beswil sal laat meewerk nie?… Hoe kan ons, selfs te midde van die donker nag van beproewing, weier om met dankbare harte die Here te loof en te prys, siende dat God ons sy liefde aan die kruishout bewys het?” (Ellen G. White, Testimonies for the Church, vol. 5, bl. 316).

**Besprekingspunte**

`➊ Laat iemand die volgende in klastyd deel: hoe sy of haar geloof getoets is, al was dit nie heeltemal so intens soos dié wat Abraham deurgemaak het nie, maar nietemin ’n ervaring wat vir daardie persoon ’n moeilike toets was. Wat kan jy uit daardie persoon se beproewing of loutering leer, ongeag of hy of sy met vlieënde vaandels daardeur is, al dan nie? `

`➋ Bekyk die laaste 24 ure van Christus se lewe op aarde, voor sy kruisiging. Met watter “intense hitte” het Jesus te kampe gehad? Hoe het Hy dit reggekry om daardie dinge te verduur? Wat kan ’n mens uit Jesus se lydensweg leer? Watter beginsels kan jy op jou eie lewe toepas wanneer jy self deur vuurdoop en smeltkroes moet gaan? `

`➌ In die week se les het ons gesien hoedat ’n mens, deur jou eie lyding, ander persone wat ly tot diens kan wees. Dit lyk inderdaad na ’n geldige sienswyse dié. Nietemin kan hierdie sienswyse ook probleme veroorsaak. Hoe so?`

`➍ In die bogenoemde aanhaling sê Ellen G. White onder andere: “Kom ons vertrou op Hom, beide in die nagdonkerte en die daglig.” Dit is egter makliker gesê as gedaan. Hoe kan ons egter mekaar help om dié soort geloof te ontwikkel, sodat ’n mens net mooi doen wat E.G. White hier vra? Waarom is dit so belangrik om te midde van teëspoed op die Here te vertrou?`