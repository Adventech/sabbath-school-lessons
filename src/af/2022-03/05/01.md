---
title:  Uiterste hitte
date:  23/07/2022
---

### Skrifverwysings vir hierdie week se studie
Genesis 22, Hosea 2:1-12, Job 1:6 tot 2:10, 2 Korintiërs 11:23-29, Jesaja 43:1-7.

> <p>Geheueteks</p>
> “Maar dit was die Here se wil om Hom te vermorsel en te laat ly. Al het die Here sy lewe ’n skuldoffer gemaak, sal Hy ’n groot nageslag kry en nog lank lewe. Die Here se plan sal as gevolg van Hom ontvou” (Jesaja 53:10, NLV, hoofletters verskaf in ooreenstemming met die OAB).

Met sy vrou op haar sterfbed skryf die beroemde Christelike skrywer, C.S. Lewis: “Nie dat ek (myns insiens) die gevaar loop om op te hou glo in God nie. Die ware gevaar is om allerhande nare dinge oor Hom te begin glo. Die slotsom wat ek dus vrees is nie: ‘So daar is op die ou end geen God nie’ maar eerder: ‘So dít is hoe God in werklikheid is’ ” (A Grief Observed [New York: HarperCollins Publishers Incorporated, 1961], bl. 6, 7).

Wanneer die pyn onuithoudbaar begin raak, verwerp sommige van ons die Here geheel en al. Andere, soos Lewis, loop die gevaar om hul siening oor God te verander en allerhande slegte dinge oor Hom te begin glo. Die vraag is net: hoe erg kan ’n vuurdoop raak? Wat is die warmste smeltkroes wat God sal waag om ons aan bloot te stel ten einde sy groot doelwit te bereik, naamlik om ons na “die beeld van sy Seun” (Rom. 8:29, NAB) te herskep?

**Die les met ’n oogopslag**: God wil hê dat ons Hom moet leer ken en moet liefhê. Tog is die blootstelling van gelowiges aan vuurdope ’n groot waagstuk, want wat as ons sy bedoeling verkeerd interpreteer? Wat dink jy, hoe groot kans sal God waag (dat ons sy motiewe verkeerd verstaan), in ’n poging om “die beeld van sy Seun” in ons te herskep?

_Bestudeer hierdie week se les ter voorbereiding vir Sabbat, 30 Julie._