---
title:  Afgodery en onderdrukking
date:   04/08/2019
---

Kort nadat God die volk uit Egipte gelei het, ontmoet Hy hulle by Sinai waar hulle die tien gebooie op kliptablette ontvang, insluitende die eerste twee gebooie wat die aanbidding van ander gode en die maak van afgodsbeelde verbied (lees Eks. 20:2-6). In respons hierop belowe die volk om al God se voorskrifte te volg en as sy verbondsvolk te leef (lees Eks. 24:1-13). Onthou egter dat Moses in daardie stadium byna ses weke lank bo-op die berg was. Die mense het dus begin wonder: wat het dan van Moses geword? Die volk het baie druk op Aäron geplaas. Uiteindelik gee hy in en laat maak ’n goue kalf. Aäron sien ook sommer toe dat die volk ’n dier aan die afgod offer. “Daarna het die volk begin feesvier en losbandig te kere gegaan” (Eks. 32:6, NAB). Beide die Here en Moses was onthuts oor hoe vinnig Israel die aanbidding van die lewende God vir afgodediens verruil het, en klaarblyklik was dit slegs danksy Moses se voorbidding dat die volk hul verdiende straf vrygespring het (lees Eks. 32:30-34).  Die versoeking om afgode te aanbid, is iets waarvoor die volk ongelukkig al te dikwels en al te maklik geswig het. Die geskiedenis toon dat die konings van Israel en Juda periodiek die land in tye van afgodery laat verval het. Dit sluit ook gruwelike praktyke ter aanbidding van daardie gode in, gruweldade waarin die konings die voortou geneem het. Hierdie troueloosheid is iets wat die profete van God uitgewys het, as ’n wekroep en oproep om na God terug te keer. Te midde van hierdie oproepe tot hervorming en herlewing was dikwels ook die oproepe tot ’n beter behandeling van die arme, die behoeftige en die hulpelose in God se volk. 

`Lees Psalm 115:1-8. Watter deurslaggewende punt probeer die psalmdigter hier tuisbring?` 

Dit is tipies mens om te word soos die ding of persoon wat jy aanbid, die een op wie jy jou toespits. Dit maak dus sin dat die soeke na medemenslikheid en geregtigheid agteruit sou gaan toe die volk die lewende God vir vals gode verruil het. Die Here was immers ’n God van geregtigheid maar die omliggende nasies se gode was dikwels op dinge soos oorlogvoering en vrugbaarheid geskoei. Met die Israeliete se oorgang na afgodery het hul benadering tot so baie dinge verander. Selfs mense is anders behandel. As hulle tog net getrou aan die Here wou bly, sou hulle net soos God ook die lot van die behoeftige op die hart gedra het. 

`Bepeins ’n bietjie hierdie idee dat ’n mens word soos die een wat jy aanbid. Hoe manifesteer hierdie beginsel hom in hedendaagse aanbidding?`