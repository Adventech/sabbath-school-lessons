---
title:  Genade en trou
date:   08/08/2019
---

Toe die godsdienstige leiers vir Jesus voor stok kry omdat Hy kwansuis saam met “sondaars” geëet het, haal Hy vir hulle die profeet Hosea aan. Jesus sê basies: gaan terug na die Bybel waar dit sê, “Ek verwag barmhartigheid en nie offers nie” en kyk wat God in werklikheid daarby bedoel het (Hos. 6:6 aangehaal in Matt. 9:13, NAB). Soos ons reeds ontdek het, het Jesus ’n lewe van omgee en naastediens gelei. Sy interaksies met ander, sy wonderwerke ter genesing van die siekes, en baie van sy gelykenisse – deur al hierdie dinge het Hy Hosea se lewe van barmhartigheid bepleit, een wat waarlik tot eer van die Here sou strek. Hy het daardie oproep Self ook uitgeleef. Die godsdienstige leier was Jesus se grootste teëstanders, maar was self ook die teiken van die Meester se felste kritiek. Hulle was net soos die godsdienstige mense waarvan ons in Jesaja lees, en het gemeen dat hulle hul spesiale verbondsverhouding met God aan hul uitvoer van die voorgeskrewe godsdienstige praktyke te danke het, terwyl hulle terselfdertyd die arm mense uitgebuit en die behoeftiges geïgnoreer het. Hul dade het dus hul vrome aanbidding weerspreek, ’n skynheiligheid wat Jesus daar en dan aan die kaak gestel het. 

`Lees Markus 12:38-40 (NAB). Dink jy dat Jesus se sinsnede in die 1953-vertaling – “hulle wat die huise van die weduwees opeet” – nie regtig in hierdie lys hoort nie? Of is dit juis die punt wat Jesus hier probeer tuisbring? Hoekom, dink jy, sê Jesus ten slotte dat “hulle ’n swaarder oordeel sal ontvang?” (OAB).` 

Jesus se mees skrikwekkende preek – veral vir godsdienstige mense – is sekerlik die een in Matteus 23. Die rede hoekom die skuldiges se godsdiens as nutteloos afgemaak word, is nie net omdat dit van geen nut vir die minderbevoorregtes is nie, maar omdat dit boonop ’n verdere las op laasgenoemde se moeë skouers plaas. Deur dié soort godsdienstige mense se optrede (of by tye selfs gebrek aan optrede en omgee), “sluit hulle die deur van die koninkryk in die mense se gesig toe” (Matt. 23:13, NAB). Dit is wat die Meester sê. 

Jesus sluit Hom by die Ou-Testamentiese profete aan, deur direk op die gaping tussen die godsdienstige praktyke van die vromes en die ongeregtighede waaruit hulle voordeel getrek en wat hulle goedgepraat het, te wys. “Ellende wag vir julle, skrifgeleerdes en Fariseërs, huigelaars! Julle gee tiendes van kruisement, anys en koljander, maar wat volgens die wet van God die swaarste weeg, laat julle na: geregtigheid, barmhartigheid en betroubaarheid” (Matt. 23:23, NAB). Nietemin wys Jesus gou daarop dat die godsdienstige praktyke en feesdae nie opsigself verkeerd is nie, net dat hulle nie die billike en regverdige behandeling van ’n mens se medemens kan vervang nie. 

`Gelowiges dink soms dat hul kop deur is as hulle die waarheid het en ken. Hoe kan ’n mens hierdie slaggat vermy?`