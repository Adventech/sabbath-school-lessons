---
title:  Vir verdere studie
date:   09/08/2019
---

Lees Ellen G. White – “Isaiah 58 – A Divine Prescription” op bl. 29-34 in Welfare Ministry, en “Woes on the Pharisees” op bl. 610-620 in The Desire of Ages. “Met hierdie oproep om die waardes van praktiese Godvresendheid uit te leef, het die profeet bloot die raad wat Israel eeue gelede ontvang het, herhaal… In elke tydvak het die dienaars van die Here hierdie boodskap gebring – en was vir elkeen wat die gevaar geloop het om praktiese barmhartigheid vir formalisme te verruil” (Ellen G. White, Prophets and Kings, bl. 326, 327). “Die Here het my aangesê om die mense se aandag op Jesaja 58 te vestig. Lees aandagtig deur hierdie hoofstuk en sien watter soort bediening ’n herlewing in ons gemeentes teweeg sal bring. Die verkondiging van die evangelie word deur beide ons vrygewigheid en ons vele uitreikpogings gerugsteun. As jy mense teëkom wat swaarkry, help hulle uit die verknorsing; en mense wat honger ly, gee hulle iets om te eet. Sodoende volg jy in die skrede van Christus en sy bediening. Ons Heiland se gewyde taak was een van weldaad. Laat ons mense alom aangemoedig word om deel van hierdie taak te wees” (Ellen G. White, Welfare Ministry, bl. 29. 

**Vrae vir besprekings** 

`1. Het jy al ooit aan reg en geregtigheid, en aan liefdadigheid, as aanbiddingsgebare gedink? Hoe kan dit jou benadering tot die versorging van ander verander? Hoe kan dit jou benadering tot aanbidding verander?` 

`2. Jesus sê dat ons nie die dinge “wat volgens die wet die swaarste weeg” (Matt. 23:23, NAB) moet verwaarloos nie. Hoe kan ’n mens keer dat dit gebeur, beide in jou eie lewe en in dié van jou kerkgemeenskap? Kan jy aan ’n paar voorbeelde uit jou eie lewe dink waar jy dalk “die muggie uit jou beker uitgeskep het” en toe “die kameel ingesluk het” (Matt. 23:24, NAB, woordorde  aangepas)?` 

`3. Hoekom is skynheiligheid dan so ’n groot sonde? Is dit nie beter dat ons ten minste voorgee om te doen wat reg is, as om absoluut niks te doen nie?` 

`4. Dink aan God se visie en passie vir die arme en die behoeftige, soos dit in die geskrifte van die profete weerspieël word. Hoe verander daardie visie ’n mens se wêrelduitkyk? Op watter maniere gaan jy plaaslike nuusberigte in ’n nuwe lig sien as jy dit met die oë van ’n profeet lees en met die ore van ’n profeet daarna luister?` 

**Opsomming**: Hoewel alle euwels vir die profete kommerwekkend was, let hulle veral op die sondes gefokus van dié wat bely het dat hulle in die lewende God geglo en Hom as hul Verbondsgod aanbid het. Vir die profete en vir Jesus was aanbidding en onreg nie versoenbaar nie. Dié klas van godsdiens was en is skynheilig. Die enigste ware aanbidding – die soort wat God verlang – is dié wat die bevegting van onderdrukking asook die versorging van die armes en die behoeftiges insluit.