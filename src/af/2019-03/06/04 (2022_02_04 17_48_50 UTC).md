---
title:  Godsdiens wat die onreg verberg
date:   06/08/2019
---

In die beter tye van Israel en Juda se geskiedenis het die mense van dié twee koninkryke weer teruggekeer na die tempel en na die aanbidding van die Here. Ten spyte van sulke pogings tot hervorming het hul aanbidding dikwels invloede van die omliggende nasies se godsdienste en hul afgodspraktyke getoon. Volgens die profete was hierdie godsdienstige hervormings nie goed genoeg nie – dit kon nie die euwels waaraan die Israeliete en Judeërs hulle daagliks skuldig gemaak het, tot ’n einde bring nie. Ten spyte van hul verbete pogings om al die Joodse rituele getrou te volg en sodoende ’n godsdienstige lewe te lei, kon hulle nie die noodkrete van die armlastige en die onderdrukte by die tempel doodsing of wegpreek nie. Amos beskryf sy landgenote as die tipe mense “wat arm mense vertrap… wat die mense in nood in die land wil uitroei” (Amos 8:4, NAB). Hy noem hoe gretig hulle was om die rituele af te handel sodat die mark kon heropen en hulle hul oneerlike handelspraktyke kon voortsit – “Julle verkoop arm mense vir geld, behoeftiges oor ’n paar sandale” (hfst. 8:6, NAB). 

`Lees Jesaja 1:10-17, Amos 5:21-24 en Miga 6:6-8. Wat sê die Here vir hierdie godsdienstige mense oor hul rituele en seremonies?` 

Deur sy profete is die Here vreeslik bytend in sy bespotting van die mense se godsdiens en aanbidding, die soort wat uit voeling met hul landgenote se lyding en onderdrukking is, asook aanbidding waarvan die weelde en vertoon in skrille kontras teenoor die maatskaplike krisis staan. In Amos 5:21-24 lees ons dat God hul aanbidding “haat” en “verafsku” (NAB) en basies ’n weersin daarin het. “Ek vind geen plesier in julle samekomste nie” (NLV), sê hy aangaande hul gesamentlike aanbidding. Hul brandoffers en musiek word afgeskryf, as handelinge wat absoluut nutteloos is. Miga 6 bestaan uit ’n aantal voorstelle – toenemend verregaande en selfs bespottend van aard – oor die mees paslike wyse om God te aanbid. Ewe sarkasties stel die profeet voor dat hulle jaaroud kalwers as brandoffers moet bring, en vermeerder dit dan sommer na “duisende ramme” of miskien moet hulle die Here “tienduisende strome olyfolie aanbied” (vers 7, NLV). Dan volg die afgryslike en buitensporige – maar destydse bekende – voorstel om hul eersgeborenes as brandoffer te bring ten einde die Here se guns en vergifnis te verkry.  Al wat die Here uiteindelik (en in werklikheid) van sy volk begeer, is egter “om reg te laat geskied, om liefde en trou te bewys, en om nederig voor God te lewe” (vers 6:8, NLV). 

`Het jy jou al ooit hieraan skuldig gemaak – om meer gesteld op die vorm en rituele van jou godsdiens te wees as om die behoeftige mense om jou te help? Wat het jy uit daardie ervaring geleer?`