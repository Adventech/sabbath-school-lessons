---
title:  Aanbid die Skepper
date:   03/08/2019
---

### Leesverwysings vir hierdie week se studie 
Psalm 115:1-8, Deuteronomium 10:17-22, Psalm 101:1, Jes. 1:10-17, Jesaja 58, Markus 12:38-40. 

> <p>Geheueteks</p> 
> “Is die vas wat Ek wil hê, nie dít nie: om dié wat onregverdig gevange gehou word, te bevry, om die juk wat op mense druk, af te haal, om verdruktes vry te maak, om elke juk te breek? Is dit nie dat jy vir dié wat honger is, van jou brood gee nie, dat jy aan die armes en die dakloses ’n blyplek gee nie, dat wanneer jy iemand sonder klere sien, jy vir hom klere gee nie, dat jy jou medemens nie aan sy lot oorlaat nie?” (Jesaja 58:6 en 7, NAB). 

Selfs ’n oorsigtelike lees van die Ou-Testamentiese profete toon hoe vreeslik die mishandeling van die armlastige en die onderdrukte hulle gepla het. Die profete van ouds, asook die God namens wie hulle gepraat het, was ontsteld oor die maatskaplike euwels wat hulle by die omliggende nasies bespeur het (lees byvoorbeeld Amos 1 en 2). Tog was hulle, veral ook, woedend en verdrietig oor die ongeregtighede waaraan die volk van God hulle skuldig gemaak het, ’n volk wat soveel genadegawes uit die hand van die Here ontvang het. Hulle moes van beter geweet het, inaggenome hul geskiedenis en die wette wat God Self hulle geskenk het. Ongelukkig het die volk onreg laat seëvier, ’n tragedie en sonde wat die profete skerp veroordeel het. Interessant genoeg word baie van die Ou-Testamentiese profete se bekendste uitlatings oor reg en onreg binne ’n bepaalde konteks gegee – naamlik dié van aanbidding. Soos ons aanstons sal sien, is ware aanbidding nie net iets wat tydens ’n godsdienstige seremonie of ritueel gebeur nie. Dit is inderwaarheid ’n uitleef-lewe – die uitleef van God se besorgdheid oor ander se welstand, ’n soeke na die opheffing van die verstoteling en die vertrapte. 

_*Bestudeer hierdie week se les as voorbereiding vir Sabbat, 10 Augustus._