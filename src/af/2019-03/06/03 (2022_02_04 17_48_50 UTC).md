---
title:  ’n Rede om te aanbid
date:   05/08/2019
---

Regdeur die Bybel word die aanbidding van die lewende God bepleit – en ook met rede – redes wat herhaaldelik gegee word. Ons word aangesê om Hom te aanbid oor wie Hy is, oor wat Hy gedoen het, en oor sy vele wonderbare eienskappe. Dit sluit sy goedheid, geregtigheid en genade in. Wanneer ’n mens jou van God se aard en wese vergewis, wat Hy vir jou gedoen het (veral deur sy Seun aan die kruis), en wat Hy belowe om vir jou te doen, hoef jy nooit te wonder hoekom die Here aanbid en geprys behoort te word nie. Niemand hoef ooit daaroor te wonder nie. 

`Lees Deuteronomium 10:17-22, Psalms 101:1 en 146:5-10, asook Jesaja 5:16 en hfst. 61:11. Wat is die beweegredes vir die lofprysing en aanbidding van die Here in hierdie skrifgedeeltes?` 

Hierdie redes vir aanbidding is iets wat die volk goed geken het. Party van die mees entoesiastiese aanbiddingsoomblikke onder die pasbevryde Israeliete was juis in reaksie op God se duidelike ingryping. Dink byvoorbeeld aan die uittog uit Egipte en die 

Skelfsee-ervaring. Moses en Miriam hef ’n loflied aan tot God, uit dankbaarheid vir daardie wonderwerk en die redding wat Hy sopas bewerkstelling het, en die Israeliete sing vrolik saam (lees Eksodus 15). God se geregtigheid en genade, soos duidelik in hierdie gebeurtenis te siene is, moet (en moes) nooit vergeet word nie. Hierdie stories is deur gereelde oorvertelling lewendig gehou, sodat die handelinge en geregtigheid van God ’n blywende inspirasie in die daaropvolgende jare en geslagte se aanbidding kon wees. ’n Voorbeeld van hierdie oorvertelling as aanbiddingsgebaar is opgeteken in Deuteronomium 10:17-22. 

God se geregtigheid is, ten eerste, deel van sy wese. Om die waarheid te sê, dit is die kern van sy wese. “Dit is vir God werklik onmoontlik om verkeerd te doen, vir die Almagtige om die reg te verdraai (Job 34:12, NAB). God is reg en regverdig, en beywer Hom vir geregtigheid – beslis ’n goeie rede om Hom te aanbid en te prys! Tweedens blyk God se geregtigheid uit sy reg en regverdige handelinge ter wille van sy volk en ook ter wille van die armlastige en onderdrukte. Sy geregtigheid bly nie net by ’n beskrywing van sy karakter nie. Inteendeel, die Bybel beeld Hom uit as ’n God wat “luister na die hulpgeroep van mense in nood” (Job 34:28, NAB). Hy is aktief besig, en is gretig, om die verkeerde in ons wêreld – wat tog so ooglopend is – reg te stel. Die volle verwesenliking daarvan kom natuurlik eers met die laaste oordeel en God se herskepping van die aarde. 

`As Israel van ouds dan rede gehad het om die Here te loof, hoeveel te meer ons wat kan terugkyk op die Jesus se soenoffer aan die kruis?`