---
title:  ’n Aanbiddingsgebaar
date:   07/08/2019
---

In hul verduideliking van die band tussen aanbidding en geregtigheid, bring die profete nog ’n belangrike punt tuis – dat aktiewe pogings om die lot van die armlastige, die onderdrukte en die behoeftige te verlig, opsigself ’n belangrike deel van aanbidding is (m.a.w. dat dit, soos ons tereg in Afrikaans sê, ’n aanbiddingsgebaar is). Jesaja 58 is een van die skrifgedeeltes wat hierdie band duidelik aantoon. 

`Lees Jesaja 58. Let op die eerste deel van hierdie hoofstuk. Wat het skeefgeloop tussen God en sy verbondsvolk?` 

Soos ons reeds gesien het, is hierdie kritiek gemik op diegene wat aktief godsdienstig was. Hulle soek weliswaar opreg – dog vergeefs – na die Here. Daarom stel die Here voor dat hulle hul manier van aanbidding verander, dat hulle Hom op ’n ander wyse dien. As Hy in hulle kerkskoene kon staan, sou Hy dit soos volg doen het: “Om dié wat onregverdig gevange gehou word, te bevry, om die juk wat op mense druk, af te haal, om verdruktes vry te maak, om elke juk te breek” (Jes. 58:6, NAB). Hulle moes ook kos gee aan dié wat honger ly, en blyplek aan die hawelose gee, en die behoeftiges help. 

Hierdie dinge word egter nie as die enigste vorm van aanbidding voorgehou nie, maar as ’n belangrike aanbiddingsgebaar. Tog is dit ’n vorm van aanbidding waarin die Here klaarblyklik meer welbehae as die meer tradisionele soort het. Dit blyk dus dat aanbidding nie net ’n inwaartse fokus het nie. Die seëninge wat daaruit voortvloei, strek verder as die aanbidder, tot by al die mense om hom of haar. “Die ware doel van godsdiens is om die mens se sondelas te verlig, om onderdrukking en onverdraagsaamheid te elimineer, en om reg en geregtigheid, en vryheid en vrede te bevorder” (die SDA Bible Commentary, vol. 4, bl. 306). 

In Jesaja 58:8-12, belowe die Here om sy volk in antwoord op dié vorm van aanbidding te seën. Wat die Here basies hier sê: Fokus minder op julself, en dan sal julle sien hoedat Ek saam met en deur julle werk om heling en herstel te bring.  In Jesaja 58 word hierdie aanbiddingsvorm interessant genoeg ook in verband met ’n herlewing van vreugdegevulde Sabbatsonderhouding genoem (let op vers 13). Ons het alreeds gekyk na die sterk verband tussen Sabbatsonderhouding en evangeliebediening. Tog val hierdie twee aktiwiteite saam in God se oproep aan die volk om hul aanbidding te vernuwe en so sy beloofde seëninge te ontdek. Ellen G. White bepeins hierdie verse en skryf: “Diegene wat die Sabbat van die Here hou, dit is hulle plig om ander aktief genadig te wees en om weldade te verrig” (Welfare Ministry, bl. 121).