---
title:  Genade binne die kerkgemeenskap
date:   25/09/2019
---

Aan die begin van Job wys die Here op daardie bybelfiguur se getrouheid. God sê basies dat 

Job ’n soort toonbeeld is – van die goedheid van die Here se weë en die wyse waarop Hy die gevalle mens hanteer (lees hfst. 1:8). Besonder merkwaardig is die feit dat die Here die soort lewe wat sy volgelinge lei as vertoonstuk vir sy Naam en reputasie gebruik. Paulus verruim hierdie vertroue wat God in sy getroue kinders stel, en sluit die kerkgemeenskap daarby in: “Maar nou het God die ryke verskeidenheid van sy wysheid deur die kerk bekend laat word, aan elke mag en gesag in die hemelruim” (Ef. 3:10, NAB). 

`Lees Efesiërs 2:19. Let op die feit dat die kerkgemeenskap hier as die “huisgesin van God” (of in die OAB as “huisgenote van God”) beskryf word. Wat behels dié begrip “huisgesin” als? Watter uitwerking behoort hierdie metaforiese beskrywing op die doen en late van die kerkgenootskap en haar gemeentes te hê?` 

Die wyse waarop enige groep of organisasie sy lede behandel, weerspieël daardie groep se gemeenskaplike grondbeginsels. As die huisgesin van God, die liggaam van Christus en die tuiste van Gods Gees, het die kerk die mees verhewe roeping om uit te leef en Naam om gestand te doen: “Want God is nie ’n God van wanorde nie, maar van vrede, soos in al die gemeentes van die heiliges” (1 Kor. 14:33, OAB). Geregtigheid, genade en liefde – soos dit in Gods geregtigheid, genade en liefde geopenbaar word — behoort die hoofbeginsel van al die kerk se doen en late te wees. Die ganse kerkgenootskap en haar leiers – van gemeente- tot wêreldvlak – behoort hierdie beginsels as rigsnoer vir doeltreffende leierskap, besluitneming en die versorging van “die geringstes” binne groepverband te volg. Dit verskaf ook riglyne vir die oplos van meningsverskille wat af en toe onder lede ontstaan. As gelowiges mekaar nie eers op ’n billike wyse en met waardigheid kan behandel nie, hoeveel te minder ons medemens daarbuite? 

Vir sy werknemers moet die kerkgenootskap ’n goeie werkgewer wees wat haar werkers goed besoldig. Die welstand van lidmaat en mens moet voorrang geniet. Wat meer is, die organisasie moet enige onregverdige en onbillike behandeling van lidmate aktief bestry. Ons kerke moet ook veilig wees, met alle lidmate wat hul bes doen om die weerlose te beskerm. Soos ons reeds in die vroeë-Christelike kerk gesien het, behoort gelowiges saam te staan en hulle te beywer vir die ondersteuning van diegene in hul midde wat swaarkry en behoeftig is. 

Jesus beveel ons boonop om hierdie dinge te doen, en noem dat dit nie net die kerk as ’n geloofsgemeenskap sal transformeer nie, maar ook die tasbaarheid van hul geloof aan die wêreld ten toon sal stel: “’n Nuwe gebod gee Ek julle, dat julle mekaar moet liefhê; soos Ek julle liefgehad het, moet julle ook mekaar liefhê. Hieraan sal almal weet dat julle my dissipels is, as julle liefde onder mekaar het” (Joh. 13:34, 35, OAB).