---
title:  Gesante van verandering
date:   22/09/2019
---

Ons het in die eerste hoofstukke van Handelinge gesien hoedat die eerste Christene ’n nuwe soort gemeenskap op die been gebring het. Hulle het vir die behoeftiges in hul geledere gesorg, en het ook tesame na dié buite die gemeenskap uitgereik. Laasgenoemde is met liefdadigheid begroet, tesame met die uitnodiging om aan die groot dinge wat die Here onder hulle vermag het, deel te hê. By Jesus se lig- en sout-metafore voeg Paulus ’n aantal ander, ten einde die kerk se werking in die wêreld te beskryf. Diegene wat as kinders van God leef, word onder andere soos volg in die NAB beskrywe: as offers (sien Rom. 12:1), as die liggaam van Christus (lees 1 Kor. 12:12-20), as gesante van Christus (lees 2 Kor. 5:1820), en as ’n aangename geur (lees 2 Kor. 2:14-16). Elkeen van hierdie beelde lê klem op ’n bepaalde sy van ons roeping as verteenwoordigers en bewusmakers van Gods koninkryk in die teenswoordige wêreld, ten spyte van die skade wat die groot stryd oraloor aanrig. 

`Let op al die maniere wat ons “verteenwoordigersrol” hierbo uitgebeeld word. Watter een beskryf die beste hoe jy graag die Here en sy weë in jou gemeenskap wil verteenwoordig, en waarom?` 

Elkeen van hierdie beelde het ’n bepaalde aksie (of werk) wat daarmee geassosieer word, hoewel daardie werke nie ’n manier is om God se aanvaarding te bekom nie. Nee, deur die genadegawe van Jesus se soenoffer geniet ons alreeds sy aanvaarding, waarna ons op God se liefde en genade reageer deur sy gesante te wees, gesante in ’n terminale wêreld vol pyn. Tog is daar ook ’n dieper sy aan daardie werke. Neem in ag dat Gods liefde en genade die kern van sy koninkryk is. Wanneer ons dus op dieselfde manier as Jesus optree – deur Gods liefde en genade aan ander te weerskaats – bewaarheid ons nou reeds die ewige koninkryk, neem ons alreeds daaraan deel.  Volgens internasionale reg is ’n ambassade ’n verlengstuk van die land wat dit verteenwoordig, ten spyte van die feit dat dit in die buiteland geleë is, selfs al is dit derduisende kilometers van die ambassade se tuisland af. Insgelyks is die uitvoer van God se koninkrykbeginsels ’n teenswoordige kykie in ’n ewige werklikheid, en dui derhalwe op, en is ’n voorsmakie van, die bose se finale nederlaag. Die uitleef van daardie koninkrykbeginsels, as gesante van Christus en as verteenwoordigers van sy koninkryk, beteken dat ons sy liefde en geregtigheid as iets wesentliks kan beleef – in ons eie lewens, in die kerk, en in die lewens van diegene wat ons stewe om te dien. 

`Lees 2 Korinthiërs 2:16. Wat is die verskil tussen die twee reuke wat hier beskryf word, en hoe weet ’n mens watter een jy (of jou gemeente) is?`