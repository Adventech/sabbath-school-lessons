---
title:  Aansporing van mekaar tot goeie werke
date:   26/09/2019
---

Ten spyte van ons beste bedoelings en beweegredes, en ten spyte van die geloofsekerheid dat ons aan God se kant is en doen wat reg is, is die Here se werk somtyds moeilik om te doen. Daar is teleurstellings. Pyn en hartseer is ’n werklikheid. Dit is een van die redes hoekom ons behoefte aan ’n kerkgemeenskap het. Die kerk as ondersteuningsnetwerk is iets wat Jesus met sy dissipels gedemonstreer het. Hulle is selde alleen uitgestuur. Waar dit wel gebeur het, het diesulkes sommer gou weer by die ander aangesluit om hul wedervaringe te deel, en om krag en moed uit die samesyn te put. 

`Lees Hebreërs 10:23-25. Hebreërs 10:25 is die bekendste vers in dié skrifgedeelte, maar hoe bied die voorafgaande twee verse ons bykomende insigte? Op watter maniere kan ons mekaar “tot liefde en goeie dade” aanspoor” (NAB)?` 

In byna elke taak, saak of projek kan ’n groep mense tesame meer as die afsonderlike lede uitgerig kry. Dit herinner sterk aan die beeld van die kerk as die liggaam van Christus (lees Rom. 12:3-6), waarin ons uiteenlopende dog aanvullende rolle speel. Wanneer elkeen van ons doen waarin hy of sy die beste is, en dit boonop doen sodat dit gesamentlik ’n goeie uitwerking het, kan ons met geloofsekerheid aanvaar dat ons werk en lewens ’n ewige verskil sal maak. Wanneer dit by reg-doen kom, is resultate weliswaar belangrik. Die gevolge van ’n mens se pogings raak immers mense en hul lewens, hoewel ons soms ook die gevolge aan die Here moet oorlaat. Ons poog dus om armoede te verlig, om die kwesbare te beskerm, om die verdruktes te bevry, en om vir die stilgemaaktes op te kom – alles dinge waarin ons sporadies ’n bietjie sukses behaal. Nietemin werk ons met die geloofsbesef dat hierdie projekte deel van ’n meer verhewe projek is, een waarin sukses ’n uitgemaakte saak is: “Laat ons dan nie moeg word om goed te doen nie, want as ons nie verslap nie, sal ons op die bestemde tyd ook die oes insamel. Solank ons die geleentheid het, moet ons dus aan almal goed doen, veral aan ons medegelowiges” (Gal. 6:9 en 10, NAB; en lees ook Heb. 13:16). Dit is dan ook hoekom ons tot wedersydse aanmoediging geroep word – om aan mekaar moed te gee, soos die begrip tereg sê. Om getrou aan ons roeping te wees en te leef, is beide ’n vreugde en ’n kopseer. Met ’n God en ’n kerkgesin wat geregtigheid nastreef, het ons die beste ondersteuning waarop enigeen kan hoop – en daarom rig ons die uitnodiging aan ons medemens om daarby aan te sluit. 

`Ken jy iemand of weet jy van iemand wat gereeld die lyding of swaarkry van ander verlig? Hoe kan jy daardie persone (of dalk persone) onderskraag in die goeie werk wat hy, sy of hulle doen?`