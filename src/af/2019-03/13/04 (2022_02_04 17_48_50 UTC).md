---
title:  Uitreik na ander
date:   24/09/2019
---

Kerkbesprekings val gedurigdeur by ’n keuse tussen twee moontlikhede vas – dit is  maatskaplike opheffing óf bybelstudie, óf liefdadigheid óf getuig vir Christus, en dit is óf geregtigheid  evangelisasie. Wanneer elk van hierdie begrippe beter verstaan word en ons op Jesus se aardse bediening let, vervaag die kategorieë egter. Dan sien ’n mens die noue band tussen die verkondiging van die evangelie en naastediens. In een van Ellen G. White se bekendste aanhalings, omskryf sy dit soos volg: “Christus se metode is al wat ware sukses in sieleredding gee. Die Heiland het met ander gemeng, as een wat hul welstand op die hart gedra het. Hy het sy medelye getoon, in hul behoeftes voorsien, en hul vertroue gewen. Eers daarna het Hy gesê: ‘Volg My’…  “Die armes moet verligting ontvang, die siekes versorg word, die treurendes vertroos word, die oningeligtes tot insig gebring word, en die onervarenes met raad bedien word. Ons moet huil saam met dié wat huil, en jubel saam met dié wat jubel” (Ellen G. White, The Ministry of Healing, bl. 143). Soos ons reeds in die Skrif gesien het, was daar ’n noue band tussen die twee koninkrykhandelinge, tussen die strewe na geregtigheid en evangelisasie – nie net in Jesus se eie bediening nie, maar ook in sy eerste sending van die twaalf: “En gaan preek en sê: Die koninkryk van die hemele het naby gekom. Maak siekes gesond, reinig melaatses, wek dooies op, dryf duiwels uit. Julle het dit verniet ontvang, verniet moet julle dit gee” (Matt. 10:7 en 8, OAB). Kortom: een van die beste maniere om die evangelie aan ander te bring, is om na hul behoeftes om te sien. 

`Lees 1 Petrus 2:12 en Filippense 2:15. Wat sê Paulus en Petrus aangaande die groot getuieniswaarde van weldade wat deur God se kinders verrig word?`  

’n Meer omvattende beskouing van die blye boodskap toon dat evangelisasie sonder ’n passie vir mense eenvoudig nie sin maak nie. Skrifgedeeltes soos 1 Johannes 3:16-18 en Jakobus 2:16 onderstreep juis hoe teenstrydig die verkondig van die evangelie sonder ’n meegaande uitleef daarvan is. Wanneer evangelisasie – d.w.s. die verkondiging van die goeie nuus dat daar hoop, redding, berou, transformasie en die totaal-inklusiewe liefde van God is – wanneer dit tot sy volle reg kom, is dit juis die vergestalting van geregtigheid. 

Beide evangelisasie en die strewe na reg en geregtigheid spruit uit die besef dat God die verlore, gebroke en lydende mensdom innig liefhet – en dat daardie liefde ook deur God se teenwoordigheid in ons harte en lewens kan posvat. Dit is nie ’n kwessie van een geloofshandeling wat bo ’n ander verkies word nie. Nee, inderwaarheid werk ons saam met die Here in diens van die mens, deur waarlik in hul behoeftes te voorsien en deur elke beskikbare hulpbron te gebruik wat die Here aan ons toevertrou het. 

`Die verrigting van weldade is iets wat die gelowige beslis moet doen. Tog kan die evangelie wel in die slag bly. Hoe voorkom ’n mens dit?`