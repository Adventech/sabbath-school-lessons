---
title:  ’n Oorblyfsel wat dien
date:   23/09/2019
---

Die standaarddefinisie vir die profetiese oorblyfsel verskyn in Openbaring 12:17. Dit is diegene “wat die gebooie van God bewaar en die getuienis van Jesus Christus hou” (OAB, lees ook hfst. 14:12). Regdeur die Bybel is dít die eienskappe waaraan God se kinders in die pylvak van die geskiedenis uitgeken gaan word. Wat meer is, in dieselfde bybelverhale is voorbeelde van hoe so ’n oorblyfsel moet optree en veral hoe hulle in terme van naastediens moet optree. 

`Om Moses as voorbeeld te hê, is byna genoeg om ’n mens af te skrik! Lees Eksodus 32:1-14. Hoe stem dié betrokke verhaal oor Moses en die beskrywing van die oorblyfsel in Openbaring 12:17 ooreen?` 

In sy woede dreig God om Israel te vernietig en die verbondsbelofte wat aan Abraham gemaak is – dat sy nageslag soos die sand van die see sal wees – aan Moses en sy mense oor te dra (lees Eks. 32:10). Tog het Moses nee gesê. Om die waarheid te sê, Hy is nogal dapper en bevraagteken God se voorgenome plan, met die implikasie dat dit die Here in ’n slegte lig sal stel (lees Eks. 32:11-13). Dan voer Moses dit boonop verder, en plaas sy lewe op die spel ter wille van sy saak voor God. Moses het ‘n vreeslike stryd gevoer met die volk in die woestyn. Sedert hul bevryding uit Egipteland het hulle periodiek gemurmureer en stry gekry. Tog sê Moses vir die Here hier: as U nie in staat is om hulle te vergewe nie, “moet U my naam maar uitvee uit die boek wat U geskrywe het” (Eks. 32:32, NIV). Moses is bereid om die ewigheid prys te gee om sy reisgenote te red! 

Wat ’n kragtige voorbeeld van selfopofferende bemiddeling, en dit vir mense wat dit beslis nie verdien het nie! En wat ’n kragtige simbool van die groter verlossingsplan! “Terwyl Moses vir Israel intree, verdwyn sy teruggetrokkenheid soos mis voor die son. Al wat te voorskyn kom, is sy diepe besorgdheid teeenoor, en liefde vir, diegene wat hy met God se hulp tot vele oorwinnings gelei het. Die Here slaan dan ook ag op Moses se pleidooie, en verhoor sy onselfsugtige gebed. God het inderdaad sy dienskneg getoets. Hy het Moses se getrouheid en liefde vir die immer fouterende, ondankbare volk getoets, en Moses het daardie vuurdoop edelmoedig deurgesien. Boonop het hy nie om selfsugtige redes in Israel belanggestel nie. Die welstand van Gods uitverkore volk was vir Hom kosbaarder as aansien of as die voorreg om die stamvader van ’n magtige nasie te wees. Die Here was dieptevrede met Moses se getrouheid, met die eenvoud van sy geloof en sy integriteit. So vertrou Hy dan die groot taak om die volk na die beloofde land te lei, aan Moses toe – Moses, die volk se getroue herder” (Ellen G. White, Patriarchs and Prophets, bl. 319). 

`Wat leer ’n mens hieruit oor die hantering van immer fouterende lidmate en medegelowiges (binne perke, natuurlik)?`