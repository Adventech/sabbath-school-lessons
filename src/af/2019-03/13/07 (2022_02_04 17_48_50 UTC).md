---
title:  Vir verdere studie
date:   27/09/2019
---

Lees Ellen G. White – “A Faithful Witness” op bl. 546-556 in The Acts of the Apostles, en “Kindness the Key to Hearts” op bl. 81-86 in Welfare Ministry. “Die werk wat die dissipels gedoen het, behoort ons ook te doen. Elke Christen moet ’n sendeling wees. Met simpatie en medelye moet ons die behoeftiges om ons bedien, opreg soekend na onbaatsugtige wyses om die las van die lydende mensdom te verlig… “Ons moet dié wat honger is kos gee, die wat nie klere het nie klee, dié wat seerkry en swaarkry vertroos. Diegene wat desperaat is, moet ons bedien, en hoop aan die hopelose bring.  “Die liefde van Christus in die vorm van onbaatsugtige diens is meer doeltreffend ter hervorming van boosdoeners as gewapende dwang of die regbank… Mense wat normaalweg met verharde harte op teregwysing reageer se harte versag dikwels na blootstelling aan die liefde van Christus” (Ellen G. White, The Ministry of Healing, bl. 104, 106). “Slawerny, die kastestelsel, onregverdige rassevooroordeel, die onderdrukking van die armes, die verwaarlosing van minderbevoorregtes – al hierdie dinge word as onchristelik verwerp, ’n ernstige bedreiging vir die welstand van die mensdom. Tot die uitroei van hierdie euwels roep die Heiland sy kerk” (Die Wêreldkonferensiepresident, A. G. Daniells, met verwysing na die werk van Ellen G. White, ten tye van haar begrafnis; Life Sketches of Ellen G. White, bl. 473). 

**Vrae vir bespreking** 

`1. Daar is baie mense, groepe en organisasies wat poog om die nood en behoefte in ons wêreld te verlig. Watter unieke sterk punte, insigte en hulpbronne kan die Sewendedag-Adventistekerk daartoe bydra?` 

`2. Kan jy dink aan ’n keer toe die kerkgemeenskap jou opgebeur en ondersteuning gegee het, en jou uiteindelik beter laat voel het? Hoe kan die positiewe wat jy uit daardie ervaring geput jou tot dieselfde onderskraging en opbeur van ander lei?` 

`3. Watter ander dinge, benewens die ondersteuning wat die kerkgemeenskap jou bied, kan keer dat jy “moeg word van goed doen”?` 

`4. Is jy bewus van enige opheffingsprojekte en geregtigheidsinisiatiewe waarby die Sewendedag-Adventistekerk betrokke is? Watter bydrae kan jy tot dié sy van die kerk se sending maak?` 

**Opsomming**: Ja, as Christene is ons geroepe tot die verligting van ons medemens se nood; veral dié wat seerkry en swaarkry, en onderdruk word. Hoewel ons elkeen sy of haar eie pligte in die verband het, is ons immers ’n naastediens-gerigte geloofsgemeenskap – wat beteken dat ons as kerkgesin heelwat meer doeltreffend kan wees.