---
title:  Miga
date:   30/07/2019
---

`“Mens, die Here het jou bekend gemaak wat goed is: Hy vra van jou dat jy reg sal laat geskied, dat jy liefde en trou sal bewys, dat jy bedagsaam sal lewe voor jou God” (Miga 6:8, NAB). Op watter maniere kan jy vandag reeds hierdie woorde uitleef?` 

Miga 6:8 is seker een van die bekendste teksverse in die Bybel. Tog is ons geneig om dit – soos vele ander teksverse – tot ’n gewilde sê-ding of ’n oulike slagspreuk te reduseer. Kom, laat ons nou eerlik met mekaar wees: hoeveel gelowiges weet binne watter konteks Miga 6:8 gegee is? 

`Lees Miga 2:8-11 en 3:8-12. Hoekom het Miga die volk so skerp veroordeel? Met watter verkeerde dinge was hulle besig?` 

Toe Agas die troon in Juda bestyg het, het God se volk ’n nuwe laagtepunt bereik – beide in ’n staatkundige en geestelike sin. Afgodery en al die euwels wat daarmee gepaardgegaan het, was aan die toeneem. Terselfdertyd blyk dit – net soos by die ander profete van daardie tydvak – dat die uitbuiting van, en tering op, die armes voortgeduur het.  Soos die ampgenote van sy tyd was Miga ook ’n doemprofeet. Met die eerste drie hoofstukke van sy boek gee hy grotendeels God se woede en hartseer oor sy volk se gruwels te kenne. Hul komende vernietiging vorm ook deel van sy profesie. 

Nietemin het die Here nie opgegee met sy kinders nie. Die krasse uitdrukkings en snydende boodskappe van die profetiese woord is immers ’n aanduiding dat God beslis nie belangstelling in sy volk verloor het nie. Hierdie waarskuwings is juis ’n teken dat Hy hulle liefhet en vir hulle omgee. Graag wou Hy die volk vergewe en dinge regmaak. Sy woede het wel ’n afsnypunt gehad (lees Miga 7:18-20).  Dit is dan die konteks van Miga 6:8 se drieledige oproep om reg te laat geskied, genade te betoon, en met jou voete plat op die aarde te leef. Dalk klink dit vir jou ’n bietjies te maklik. Neem in ag dat die praktiese uitleef van dié soort geloof ’n groter uitdaging is as wat baie meen, veral wanneer dit blyk hoe geweldig uit pas met die samelewing ons dan lyk. Om reg te laat geskied, om medelye vir ander te hê en om nederig wees – al hierdie dinge verg dapperheid en deursettingsvermoë, veral wanneer talle in die samelewing uit ongeregtigheid munt slaan, op medelye as iets outyds neersien, en vreeslik selfvoldaan deur die lewe gaan. Tog word ons nie aan ons eie oorgelaat in ons pogings om reg te doen en te leef nie. Wanneer ons reg laat geskied, medelye vir ander het, en nederig is, wandel ons saam met die Here. 

`Om reg te laat geskied, om medelye vir jou medemens te hê, en om nederig voor die Here te leef – wat is die verband tussen dié drie?`