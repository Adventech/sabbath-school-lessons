---
title:  Vir verdere studie
date:   02/08/2019
---

Lees Ellen G. White – “The Assyrian Captivity” op bl. 279-292 en “The Call of Isaiah” op bl. 303-310, beide in die boek Prophets and Kings. “Teen die opmerklike onderdrukking, die blatante onreg, die nuutste luukshede en uitspattighede, die skaamtelose makietie en fuiwery, die gruwelike losbandigheid en brassery – teen [die euwels] van hul tydvak – het die profete hul stemme verhef. Vergeefs was al hul protes en veroordeling van sonde” (Ellen G. White, Prophets and Kings, bl. 282). “Die maatskaplike verknorsing waarin die mense verkeer het, het Jesaja veral vreeslik mismoedig gestem. In ’n poging om munt uit alles te slaan, het individue huise en landerye ingepalm… Onreg het koning gekraai en die armlastige is geen genade betoon nie… Selfs die regters, wat veronderstel was om hulle vir die hulpelose te beywer, het die noodkreet van die armlastige en die behoeftige, die wees en die weduwee, geïgnoreer…  “Jesaja is in die laaste regeringsjaar van koning Ussia as profeet oor Juda geroep, om die volk te waarsku en tereg te wys. Tog is dit met die vermelde toedrag van sake geensins verassend dat Jesaja aanvanklik teruggedeins het nie. Hy het sommer geweet dat sy pogings groot hardkoppigheid en felle teenkanting by die mense sou ontlok” (ibid, bl. 306, 307). “Die profete het reguit gepraat… Dit is in werklikheid God wat direk met die gelowige praat. Dit is hoe ons dit behoort te sien. Elke geleentheid om weldade te doen, om met die grootste tederheid ander eerste te stel en Christelike bedagsaamheid aan die dag te lê, om dié wat swaarkry en die onderdruktes reg te behandel – behoort benut te word” (ibid, bl. 327). 

**Vrae vir bespreking** 

`1. Ons meen dikwels dat profesie hoofsaaklik die toekoms voorspel. Dan besef ’n mens dat die Ou-Testamentiese profete dikwels die soeklig op hul tydvak en sy probleme laat val het. Hoe verander dit die wyse waarop ons die profetiese sending verstaan?` 

`2. Die profete se lewensverhale en die boodskappe wat hulle gebring het, toon hoe moeilik en gevaarlik dit soms is om ’n kampvegter vir die waarheid te wees. Hoekom dink jy het hulle op die opgetekende wyse opgetree en gepraat?` 

`3. In die geskrifte van die bybelprofete word God op een van twee maniere uitgebeeld – Hy is  woedend  besorg oor sy kinders. Hoe versoen ’n mens hierdie twee uiteenlopende aspekte van God se karakter?` 

**Opsomming**

Die Ou-Testamentiese profete was passievol, en dikwels kwaai en ontstoke kampvegters vir die wil en weë van die Here onder hul volksgenote. As boodskapper wat God se besorgdheid oor sy volk openbaar gemaak het, behels die profetiese passie ’n duidelike fokus op reg en geregtigheid vir die arme en onderdrukte. Die profete doen ‘n oproep tot die mense om terug te keer na God – ’n terugkeer wat onder meer die beëindiging van onreg bepleit, iets wat die Here ook vir die ganse mensdom in die vooruitsig stel.