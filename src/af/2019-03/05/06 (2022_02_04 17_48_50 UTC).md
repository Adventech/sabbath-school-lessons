---
title:  Jesaja
date:   01/08/2019
---

`Lees Jesaja 1:15-23, hfst. 3:13-15, asook 5:7, 8. Die profeet bespeur ’n aantal euwels in die samelewing waarin hy hom bevind. Hoe sal jy sy respons beskryf?` 

Jesaja se openingspreek – d.w.s. die eerste vyf hoofstukke – is ’n mengsel van drie dinge: snydende kritiek oor die soort samelewing waarin die volk ontaard het, waarskuwings oor die naderende oordele omdat hulle God verwerp en aangehou het om verkeerd te doen, asook die belofte van hoop indien die mense sou terugkeer na God en hul private lewens en die samelewing as ’n geheel sou hervorm. Die gevoel wat die sterkste deurskemer, is natuurlik verdriet. Vanweë Jesaja se sienings oor die aard en wese van God, en die drome wat Hy vir sy volk gehad het, treur die profeet oor alles en almal wat hulle kwyt is – die magdom weerloses wat besig is om onder die volk se uitbuiting te ly, asook God se dreigende oordele. Hierdie drieledigheid vorm ’n patroon in Jesaja se profetiese sending. Hy doen ’n ernstige beroep op die volk om nie van God se eertydse hulp te vergeet nie. Tog skenk hy hulle hoop – hy noem al die groot toekomsplanne wat God vir hulle het. Derhalwe moet hulle die wil en weë van die Here soek. Die herstel van die bande tussen God en sy volk behels immers dat hulle onder meer hul sonde moet bely; en van die mishandeling en verwaarlosing van hul medemens, waaraan hulle hulle tot dusver skuldig maak, moet afsien. 

In hoofstukke 58 en 59 keer Jesaja pertinent terug na die kwessie oor geregtigheid. Weer het ons die beskrywing van ’n samelewing waarin onreg koning kraai: “Die reg het van die toneel verdwyn, die geregtigheid is vêr van ons af, want die waarheid struikel waar daar reg gespreek word, eerlikheid kan nie daar inkom nie” (hfst. 59:14, NAB). Tog noem Jesaja dat God van hierdie dinge bewus is en dat Hy sy kinders sal red – “Vir Sion kom Hy as Verlosser” (vers 20, NAB). Regdeur die boek Jesaja skenk die profeet heelwat aandag aan die verkondiging van die goeie tyding dat die Messias se koms op hande is – Hy wat uiteindelik God se heerskappy op aarde sal hervestig – die Een wat reg en geregtigheid, en wat genade, heling en herstel saam met Hom gaan bring. 

`Lees Jesaja 9:6, 7; hfst. 11:1-5 en 42:1-7; asook hfst. 53:4-6. Hoe skakel hierdie profesieë in by die lewe, bediening en dood van Jesus soos jy dit verstaan? Wat sê dit vir ons oor die rede vir sy eerste koms?`