---
title:  Amos
date:   29/07/2019
---

“Ek is nie so ’n profeet nie en ek behoort nie tot die profetekring nie, ek boer met vee en kweek wildevye. Maar die Here het my agter die kleinvee weggevat en Hy het vir my gesê: Gaan tree as profeet op teen my volk Israel” (Amos 7:14, 15, NAB). Amos speel hier oop kaarte. Hy erken dat hy nie oor die tipiese vaardighede beskik om ’n profeet te wees nie. Tog blyk dit uit die oordra van sy boodskap aan die Israeliete dat hy duidelik die vermoë het om sy gehoor se aandag te trek en te behou.  Hy begin op ’n bekende en gewilde noot, deur ’n rits name op te noem – dié van die omliggende nasies: Sirië, Filistea, Fenisië, Edom, Amon en Moab – en ook die misdade, vergrype en gruwels waarvoor God hulle wil straf (lees Amos 1:3-2:3). ’n Mens kan jou indink dat hierdie aanklagte teen heidense nasies groot byval by Israel gevind het, veral aangesien hulle dikwels die teiken van baie van daardie misdrywe was. 

Maar dan kom die fokusverskuiwing, so te sê na hul agterstoep. Amos wys op God se oordele teen Juda, die naburige koninkryk in die suide, in die jare nadat Juda en Israel twee aparte koninkryke geword het. Amos praat namens die Here en wys op die volk se verwerping van God, die feit dat hulle nie by sy voorskrifte gehou het nie, en die straf wat hulle te beurt sou val (lees Amos 2:4, 5). By die aanhoor van dié oordele oor hul bure in die suide was die noorderlinge seker weer behoorlik in hul noppies: God wys ons bure op hul foute, maar by ons is alles reg! Skielik verskuif die kollig na Israel, en bly daar tot aan die einde van dié bybelboek. Amos fokus op Israeliete se euwels, afgodery, ongeregtighede en hul herhaaldelike versuim om volgens die wil van God te leef. 

`Lees Amos 3:9-11, hfst. 4:1-2, hfst. 5:10-15 en hfst. 8:4-6. Teen watter sonde waarsku hy die volk hier?` 

Amos is natuurlik ’n doemprofeet in die volle sin van die woord en is geensins diplomaties nie. Tog rig hy plek-plek oproepe aan die volk, om terug te keer na God. Hierdie oproepe tot oorgawe behels ’n hernieude geregtigheidsin, en sluit ook die aktiewe versorging van die armes in hul midde in: “Laat die reg en die geregtigheid te voorskyn kom, laat dit aanrol soos watergolwe, soos ’n standhoudende stroom” (Amos 5:24, NAB). Die slotverse in Amos se profesie dui ook op ’n toekomstige herstel van God se volk (lees hfst. 9:11-15): “Toe hulle afvalligheid ’n absolute laagtepunt bereik het, spreek die Here woorde van vergifnis en hoop tot sy volk” (Ellen G. White, Prophets and Kings, bl. 283). 

`Is daar tye wat ons as gelowiges onomwonde en reguit moet praat, ten einde dinge reg te stel? Hoe weet ’n mens wanneer dit gepas is om so te praat?`