---
title:  Die herhalende oproep tot geregtigheid
date:   28/07/2019
---

Ten spyte van God se netjies uiteengesette plan vir sy volk het die Israeliete kwalik hul roeping gestand gedoen. Enkele geslagte na hul vestiging in die beloofde land pleit hulle by die profeet en rigter, Samuel: “Stel nou liewer ’n koning oor ons aan om oor ons te regeer, soos dit by al die nasies is” (1 Sam. 8:5; NAB, klem verskaf). 

`Lees 1 Samuel 8:10-18. Wat was Samuel se waarskuwing in antwoord op hul begeerte na ’n koning?` 

Samuel sien hierdie versoek as die begin van die volk se verval, wat op die ou einde ook, in ander opsigte, soos die ander nasies sal wil wees. Hoewel Samuel probeer het om die eerste koning, Saul, op die reguit paadjie te hou, is sy voorspelling oor die tragiese gevolge sommer gou bewaarheid. Selfs toe Israel sy hoogtepunt as ’n koninkryk bereik het, het Dawid en Salomo voor die mag van hul amp – voor die versoekings, korrupsie en uitspattighede wat dit bring – geswig. Regdeur die koninklike tydperk in die geskiedenis van Israel en Juda het God onder meer die volk via profete aangespreek. Hierdie boodskappers moes Sy wil bekendmaak, en ook die leiers en mense van Israel aan hul Godgegewe verantwoordelikhede teenoor die geringstes in hul midde herinner.  In die geskrifte van die Hebreeuse profete is daar ’n volgehoue oproep – dit is telkens dieselfde pleidooi – om reg voor God te lewe, en om reg en geregtigheid in die samelewing te laat geskied. As mense wat die ontrouheid van die volk en sy leiers uitgewys het, was die profete die gereelde, volgehoue en dringende roepstem vir dié wat nie ’n stem in die samelewing gehad het nie, veral vir diegene wat moes deurloop omdat Israel versuim het om God se voorskrifte te volg. Die skrywer Abraham Joshua Heschel bepeins dié passie wat die Ou-Testamentiese profete gehad het, en kontrasteer hul dringende oproepe vir reg en geregtigheid met ons selfgenoegsaamheid: “Die dinge waaroor die profete van ouds die stuipe wou kry, is nou ’n alledaagse verskynsel… Hul allemintige ophef oor ongeregtigheid sal seker deesdae as histerie bestempel word. Tog het ons al hierdie onreg met ons eie oë gesien – die skynheiligheid, die valsheid, die verontwaardiging en die ellende waarmee dit altyd gepaardgaan. Tog ontlok dit selde enige verontwaardiging of ontsteltenis by ons. Vir die profete van ouds sou selfs die kleinste bietjie onreg ’n kosmiese krisis gewees het” (The Prophets [New York: Jewish Publication Society of America, 1962], bl. 3, 4).  Wat hierdie profete ons bied, is insig – insig in die aard en wese van God. As boodskappers wat namens Hom praat, kan hulle die gelowige help om die onreg en lyding van ons wêreld deur God se betraande oë te sien. Tog is die profete se groot passie ook ’n wekroep, om ’n slag in te gryp: ons moet saam met God werk ten einde die onderdrukking en smart om ons heen te verlig en selfs tot ’n einde te bring. 

`Ons probeer soms op afbrekende maniere – op maniere wat vir ons en ander skadelik is – “soos die ander nasies” optree. In watter opsigte doen ons dit?`