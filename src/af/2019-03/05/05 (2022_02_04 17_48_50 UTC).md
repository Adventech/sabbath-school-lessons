---
title:  Esegiël
date:   31/07/2019
---

Vra ’n groepie gelowiges om die sondes van Sodom op te noem, en jy kry tien teen een ’n string sondes wat met seks en sedeloosheid te make het. Genesis 19:1-13 beeld per slot van rekening ’n ontaarde en verdraaide samelewing uit, een wie se vernietiging onafwendbaar was.  Interessant genoeg behels die destydse sondes van Sodom meer as net losbandigheid. Let op Esegiël se beskrywing: “Jou suster Sodom se sonde was dat sy en haar dogters selftevrede en rustig in hoogmoed en oorvloed geleef het en vir die mens in nood en die arme niks oorgehad het nie” (Eseg. 16:49, NAB). Hoewel die Here duidelik nie Sodom se ander vorms van verdorwenheid verskoon het nie, fokus Esegiël hier op sosio-ekonomiese ongeregtigheid en ’n traak-my-nie-agtigheid teenoor die armes. 

Dalk is sosio-ekonomiese sonde net so erg vir die Here as die seksuele soort… Esegiël se eerste profesieë het dieselfde strekking as dié van Amos, Miga en Jesaja – dit rig ’n waarskuwing aan die ontvangers oor hul komende val. Esegiël se profesieë ondergaan egter ’n klemverskuiwing na die beleëring van Jerusalem en die wegvoer van sy inwoners in ballingskap, en fokus meer direk op God se beloftes oor die herstel van Jerusalem. 

`Lees Esegiël 34:2-4 en verse 7-16 (NAB). In verse 2-4 en 7-10 beskryf die Here die soort euwels waarby Israel se korrupte leierskap betrokke was. Vergelyk dit nou met die wyse waarop God na sy kudde omsien (in verse 11-16). Hoe verskil hul behandeling van die weerlose “kleinvee” met sy benadering tot die kudde?` 

Ten spyte van hoe sleg hulle was – soveel so dat hulle met Sodom vergelyk word – het die Here steeds na hulle uitgereik met die hoop dat hulle van hul verkeerde weë sou afsien. Volgens God se herlewingsplan vir Israel sou hulle weer in die beloofde land hervestig word, weer Jerusalem opbou, en ’n nuwe tempel bou. Die feesdae wat deur God ingestel is, sou weer gevier word en die grond sou weer gelykop verdeel word sodat elke gesinsgroep ’n erfporsie kon hê (lees Eseg. 47:13 tot 48:29). Hieruit blyk dit duidelik dat God sy oorspronklike plan vir die volk – die een wat Hy vir Moses en Israel na hul redding uit Egipte gegee het – met die terugkeer van sy kinders uit Babilon weer bekend wou stel. Dit sluit die versorging van die weerlose lede van die samelewing, asook diegene wat as buitestaanders gesien is, in. 

`Hoe belangrik is dit vir jou dat die Here ’n God van tweede kanse is – wat meer is – dat Hy daardie tweede kanse selfs aan sy fouterende kinders skenk, en dit nadat hulle (en ook ons) van beter geweet het?`