---
title:  Die profete en hul pleidooie
date:   27/07/2019
---

### Leesverwysings vir hierdie week se studie 
1 Samuel 8:10-18, Amos 5:10-15, Miga 6:8, Genesis 19:1-13, Esegiël 16:49, Jesaja 1:1523. 

> <p>Geheueteks</p> 
> “Mens, die Here het jou bekend gemaak wat goed is: Hy vra van jou dat jy reg sal laat geskied, dat jy liefde en trou sal bewys, dat jy bedagsaam sal lewe voor jou God” (Miga 6:8, NAB). 

Die Ou-Testamentiese profete is seker van die interessantste figure in die Bybel. Hul skerp tonge en onverskrokkenheid; die smart, woede en verontwaardiging waaraan hulle afwisselend uiting gegee het; en die sporadiese optredes om hul boodskappe mee oor te dra – al hierdie dinge het gemaak dat mense hulle beslis nie kon ignoreer nie, selfs al het hul teenwoordigheid groot ongemak gebring. Die stuur van profete aan Israel en Juda was ’n oproep van die Here: keer terug na jul Godgegewe roeping, my uitverkore volk! Die mense en hul leiers het tog so gou in die afgodediens en lewenstyle van die omliggende nasies verval. Dan was dit die profete van ouds se onaangename taak om by hulle aan te dring om tot inkeer en bekering te kom – deur hulle  op God se liefde vir sy volk en sy vorige weldade te wys,  deur hulle teen die gevolge van hul volgehoue ontrou te waarsku. 

Soos ons aanstons sal sien, was een van die sondes en euwels waarteen hulle die leiers en die mense pertinent gewaarsku het – en boonop een van die ergstes – die verdrukking van die armlastige, die behoeftige en die hulpelose in hul midde. Die afgodery was beslis verkeerd, net so die aanhang van dwaalleer. Tog was en is die uitbuiting van die armlastige en die swakke ewe verfoeilik. 

_*Bestudeer hierdie week se les as voorbereiding vir Sabbat, 3 Augustus._