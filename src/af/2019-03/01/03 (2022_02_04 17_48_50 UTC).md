---
title:  ’n Volmaakte wêreld
date:   01/07/2019
---

Dit is so maklik om nostalgies oor Eden te raak, as die verlore tuiste van die mens. Die Bybel gee ons net ’n kort beskrywing van daardie tuin wat God as woonplek vir Adam en Eva geskep het. Tog wek dit ’n diepe verlange by die gelowige. Hoewel ons nie mooi weet hoe so ’n wêreld daar uitsien en werk nie, begeer ons tog om dit self te ervaar. Klaarblyklik het die ongerepte aarde ook die Skeppergod in vervoering gehad. Met ’n diepe tevredenheid, en die gevoel dat alles volmaak en reg is, het Hy sy handewerk aanskou. Die Skrif sê: “Toe het God gekyk na alles wat Hy gemaak het, en dit was baie goed” (Gen. 1:31, NAB). God het iets gemaak wat beide mooi en funksioneel was. Die ontwerp was uitmuntend, in vorm en in werking. Dit was die ene lewe en kleur. Tog was al die nodige stelsels en prosesse vir die behoud en florering van lewe fyn ingestel. Dit is ook geen wonder dat die Here telkens teruggestaan het om Hom in die goeie wat Hy gemaak het te verlustig nie. 

`Lees Genesis 1. In die skeppingsverhaal lees ’n mens telkens: God het “gesien” dat een of ander iets “goed” was. Die vraag is net: Hoekom dié sinsnede herhaaldelik gebruik, wat beteken dit hier? Lees Gen. 1:4, 10, 12, 18, 25 en 31.` 

Hoewel die Bybel eers lank na die skepping en sondeval geskryf is, verheug die bybelskrywers hulle in die wonders van die natuur. Let byvoorbeeld op Job 38 tot 41, asook Psalm 148. Hou veral in gedagte dat hierdie skrifgedeeltes nie ’n terugblik op ’n vergange wêreld is nie. Dit is nie die pasgeskape natuur voor die koms van sonde waarvan hulle praat nie. Allermins. In hierdie beskrywings het God se handewerk weliswaar hul oorsprong in die sondelose verlede, tog duur dit voort tot in die sondige hede, as ’n viering van die goeie wat steeds in die wêreld te bespeur is. Jesus het telkens elemente uit die natuur as voorbeeld van God se goedheid en barmhartigheid gebruik (let byvoorbeeld op Matt. 6:26, 28-30) – met die aanbeveling dat ons ’n kinderlike vertroue in die Here moet hê, en dat ons ons in die eenvoud van die natuur, wat ons met soveel wonders omring, behoort te verlustig. As ons ons oë oopmaak en die skeppingwonders aanskou, sal ons besef dat ons gewis die ontvangers van al die Skeppergod se uitmuntende gawes is. Die vraag is dus: Hoe behoort ons – selfs te midde van beproewings – hierop te reageer? Met ’n gees van dankbaarheid, erkentlikheid en nederige verootmoediging voor die Gewer van alle goeie gawes. As Sewendedag-Adventiste – mense wat beide die skepping vier én na God se komende koninkryk uitsien – behoort ons te besef dat die skoonheid en vreugde en goeie van die lewe wat ons sien en ervaar, ons ’n kykie bied – op ’n pragwêreld wat was en een wat eendag weer sal wees. 

`Dink ’n bietjie aan die wyse waarop jy die natuur geniet. Vir watter van die natuurwonders wat God geskape het, het jy ’n besonderse waardering? Hoe kan jy deur daardie natuurwonders die Here daagliks beter leer ken?`