---
title:  ’n Gebroke wêreld
date:   03/07/2019
---

Dit is ’n gawe wat slegs Adam en Eva beskore was, maar nie die res van die skepping nie: die vryheid om morele keuses te maak. Adam-hulle was morele wesens, iets wat die plante, diere en bome nooit sou kon wees nie. Dit beteken ook dat God se kosbare kinders kon kies om nie aan Hom gehoorsaam te wees nie. Tog het die Here vryheid van keuse toegelaat, wat toon hoe hoog Hy daardie voorreg aanslaan. Nietemin het Hy die ganse skepping op die spel geplaas, omdat Hy ’n groter doelwit in gedagte gehad het: om ’n vriendskap met die geskape mens te hê, ’n band wat in liefde en vrye wilbesluit gegrondves was en is. Ongelukkig was daar ook ’n vernietiger, een wat die goeie en volmaakte van God se nuutgeskape wêreld wou ontwrig, en wat die kroon van God se skepping – die mens – daarvoor wou inspan. (So duidelik was vryheid van keuse ook die engele beskore.) Deur die slang het Satan toe begin om die saadjies van vertwyfeling te saai: Is die dinge wat God julle geskenk het werklik voldoende? Miskien ontbreek iets? (lees Gen. 3:1-5). Die groot versoeking hier was ’n ontevredenheid met die dinge wat God sy kinders reeds geskenk het, en ’n begeerte na meer. Adam en Eva het die goedheid van God in twyfel getrek en het eerder op hul eie insigte staatgemaak. Met daardie besluit en optrede is die onderskeie bande wat God se skepping ongeskonde gehou het – die skepping soos Hy dit ontwerp het – gebreek. Die vriendskap tussen Adam en Eva en God – daardie vriendskapsband waarvoor hulle spesiaal geskep is – het gely (lees Gen. 3:8-10). Skielik besef die tweetjies dat hulle letterlik en figuurlik naak is, en hulle kry skaam. Boonop was die breuk tussen man en vrou byna onherstelbaar. Hul band met die res van die aarde het ook skade gely. Voortaan sou daar ’n gespanne verhouding tussen mens en natuur wees. 

`Lees Genesis 3:16-19. Wat sê hierdie skrifgedeelte vir ons oor die wyse waarop die verhouding tussen mens en natuur geskaad is?` 

Die realiteite van sonde was plotseling met hulle. Vir die eerste keer kry Adam en Eva, asook die res van die skepping swaar. Die gevolge van sonde kon nie afgemaak word nie. Dit was en is steeds ’n werklikheid. Die uitwerking wat sonde het, is veral in die mensdom self en in ons interpersoonlike verhoudings te siene. In ’n sekere sin is daar nou ’n wig tussen ons en die Een wat ons geskep het. Die gesinseenheid word ook op velerlei maniere daardeur geaffekteer. Om met mekaar oor die weg te kom, is ook dikwels ’n uitdaging. Die verhouding tussen ons en ons aardse woning is ook maar troebel. Elke denkbare sy van die menslike bestaan en die natuurlewe weerspieël die gebrokenheid wat sonde meebring. Tog is dit nie hoe God die aarde geskape het nie. Die “vervloekings” van Genesis 3 bevat ook ’n belofte – dat God ’n manier sou vind om die aarde te herskep en die gebrokenheid wat sonde in die skepping veroorsaak het, te herstel. Te midde van ons stryd teen sonde en die gevolge wat dit in ons lewens bring, roep die Skeppergod ons tot die bewaring van die goeie wat Hy geskape het, en tot ’n aktiewe uitleef van God se herskeppingsplan vir die wêreld.