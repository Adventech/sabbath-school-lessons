---
title:  Vir verdere studie
date:   05/07/2019
---

Lees Ellen G. White – “The Creation” op bl. 44-51 in Patriarchs and Prophets. “ ‘God is liefde’… Sy wese – sy wet – is liefde. Dit was nog altyd so, en sal altyd so wees. ‘Hy wat hoog en verhewe is… wat ewig leef en wie se Naam die Heilige is’ [NAB], die Een wat my ‘die ewige weg’ wys, verander nie. By Hom is ‘daar geen verandering of skaduwee van omkering… nie’ [OAB]…  “Elke keer wat sy skeppende mag openbaar word, is dit ’n uitdrukking van sy oneindige liefde. Die opperheerskappy van God beteken ook dat Hy al sy skepsels oorvloediglik seën” (Ellen G. White, Patriarchs and Prophets, bl. 33). 

“As die mens tog net sy verpligtinge as getroue rentmeester van Gods middele wou nakom, dan sal niemand ooit om ’n broodjie hoef te bedel, of armlastig of sonder klere hoef te wees, of enige ander vorm van gebrek hoef te ly nie. Dit is vanweë ons troueloosheid dat die mensdom in die heersende wurggreep van lyding beland het… God het die mens as sy rentmeesters aangestel; en ons behoort nie die lyding en ellende, en die nood en behoefte van die mensdom, voor sy deur te lê nie. Hy het oorgenoeg voorsiening vir die ganse mensdom gemaak” (Ellen G. White, Welfare Ministry, bl. 16). 

**Vrae vir bespreking** 

`1. Let weer versigtig op Ellen G. White se laaste stelling hierbo. Wat sê sy eintlik? Voor wie se deur is meerderheid van die armoede wat die wêreld tans beleef, te lê? Wat sê dit vir ’n mens oor die belangrikheid van getroue rentmeesterskap?` 

`2. Na duisende jare van gebrokenheid deur sonde is die vraag net: hoe kan ’n mens steeds die goeie in die skepping sien? Ons glo tog in die Skeppergod. Hoe kan ons nou ander mense help om die goedheid van God se skepping raak te sien?` 

`3. Wat verstaan jy onder die begrip rentmeesterskap? Het enigiets in vandeesweek se les jou dieper insigte in die betekenis en uitleef van rentmeesterskap gegee, siende dat die Here ons daartoe geroep het?` 

`4. Gestel dat elkeen wat jy teëkom ’n denkbeeldige kaartjie dra wat sê: GESKAPE NA DIE BEELD VAN GOD. Hoe kan dit die wyse waarop ’n mens by jou medemens aansluiting vind en hom/haar behandel, verander?` 

**Opsomming** 

God het ’n goeie en volmaakte wêreld geskape. Daarna het Hy die mens, wat na sy beeld geskape is, daaroor aangestel om dit te “bewoon” en te “bewerk” (NAB). Sonde het weliswaar ons vriendskap met mekaar en met die wêreld – daardie vriendskappe wat God ons by die skepping geskenk het – in die wiele gery. Tog het ons steeds ’n rol op aarde te speel, as rentmeesters van die goeie in die skepping en as oppassers van ons medemens. Deur die uitvoer van daardie taak wat ons opgelê is, kan ons die Here as Skeppergod eer.