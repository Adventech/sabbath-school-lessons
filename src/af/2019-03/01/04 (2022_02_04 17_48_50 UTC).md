---
title:  Rentmeesters van die aarde
date:   02/07/2019
---

Volgens die Bybel was die tuin van Eden en die nuutgeskape aarde plekke van oorvloed, geskape sodat dit aanhoudend lewe kon voortbring en veral vir die mens genot kon verskaf. Tog het die Here dit so beskik dat die eerste mensepaar, asook al hul nasate – d.w.s. die ganse mensdom – ’n aktiewe rol in die skepping moet en moes speel. Dit het sommer gougou duidelik geword dat Adam en Eva ’n toonaangewende rol op die nuwe aarde sou speel, en nie net a.g.v. die volgorde waarin alles geskep is nie. Eers ontvang Adam die opdrag om al die diere en voëls hul name te gee (lees Gen. 2:19). Kort daarna speel hy weer ’n leidende rol. Dié keer word Adam [en ook Eva] se nuwe rolle as ’n seëning uit die hand van God bestempel: “Toe het God hulle geseën en vir hulle gesê: ‘Wees vrugbaar, vermeerder, bewoon die aarde en bewerk dit. Heers oor die vis in die see, oor die voëls in die lug, oor al die diere van die aarde, ook oor die diere wat op die aarde kruip’” (Gen. 1:28, NAB). 

`Lees en vergelyk Genesis 1:28 en 2:15. Beskryf in ’n sin of twee wat die mens se Godgegewe taak was, en steeds is?` 

Te veel kere is Genesis 1:28 al in die verlede as ’n skuiwergat vir uitbuiting gebruik, partymaal selfs tot die vernietiging van die natuur. Die aarde is inderdaad tot voordeel van die mens, vir ons behoud en genot, geskep. Tog bly dit ons verantwoordelikheid “om dit te bewerk en op te pas,” soos Genesis 2:15 dit so netjies in die NAB beskryf.  Wanneer die kwessie van rentmeesterskap aangeroer word, dink die meeste mense dadelik aan geld. Tog is die Bybel se eerste oproep tot rentmeesterskap juis om na die aarde wat God geskape en in ons sorg gelaat het, om te sien. Hierdie bevel is ook gegee met die oog op die aarde as ’n gesamentlike tuiste, ’n planeet wat Adam en Eva aanvanklik met hul kinders en met al die toekomstige geslagte sou deel. In die oorspronklike Godsplan was die nuutgeskape aarde ’n ewige bron van lewe, goedheid en skoonheid vir elkeen op aarde, en Adam en Eva moes ’n belangrike rol in die versorging van daardie tuiste speel. Nietemin behoort dié ou wêreld steeds aan God (lees Ps. 24:1), en word ons steeds tot rentmeesterskap geroep oor al die dinge wat Hy ons skenk. Miskien kan ’n mens ook, ten slotte, ’n verdere afleiding hieruit maak – dat ons verantwoordelikheid as rentmeesters soveel groter in ’n gevalle wêreld is. 

`Wat beteken dit vir jou om vandag ’n rentmeester in hierdie gevalle wêreld te wees? Hoe behoort daardie verantwoordelikheidsbesef jou daaglikse handel en wandel te beïnvloed?`