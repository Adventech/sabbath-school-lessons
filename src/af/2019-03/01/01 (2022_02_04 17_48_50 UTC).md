---
title:  Deur God geskape ...
date:   29/06/2019
---

### Leesverwysings vir hierdie week se studie 
Genesis 1-3, Handelinge 17:28, Psalm 148 en 24:1, Genesis 4:1-9, Mattheus 22:37-39, Openbaring. 14:7. 

> <p>Geheueteks</p> 
> “Iemand wat ’n arm mens verdruk, beledig die Een wat hom gemaak het. Hy wat hom oor ’n arme ontferm, eer God” (Spr. 14:31, NLV). 

Het jy al ooit hard gewerk om iets te maak – dalk ’n kunsvlytprojekkie, ’n maaltyd of iets anders wat kreatiwiteit vereis – en dan breek dit of word dit deur die ontvanger verwerp? Indien wel, kan jy tot ’n mate met God simpatiseer – Hy wat die aarde geskep en die mens lewe geskenk het, moes toekyk hoe sy skepping deur sonde verniel word.  Die Bybel sê dat God die aarde op ’n weldeurdagte wyse geskape het, en dat dit boonop “baie goed” was. Hoe die Here oor sy handewerk gevoel het, blyk duidelik uit die skeppingsverhaal in Genesis 1 en 2. Dit is juis teen dié agtergrond dat ’n mens die sondeval van hoofstuk 3, asook God se groot verdriet toe Hy uiteindelik die geskape mens moes konfronteer, moet lees. 

Wonder bo wonder het die Here nou nog ’n sagte plekkie vir dié planeet – en dit na millennia van sonde, geweld, ongeregtigheid en openlike rebellie. Wat meer is: Tydens die daarstelling van God se verlossings- en herskeppingsplan vir die aarde word die mensdom daarby ingesluit. Ek en jy en ander gelowiges het elkeen ’n rol in die vervulling van daardie omvattende plan te speel. Hoewel ons God se genade sonder verdienste ontvang het, roep dit ons nietemin tot ’n bepaalde lewenstaak, naamlik om medewerkers van ons Heer en Heiland te wees. Wat ’n gewigtige en gewyde taak! 

_*Bestudeer hierdie week se les as voorbereiding vir Sabbat, 6 Julie._