---
title:  'God: ’n Blik op die skepping'
date:   30/06/2019
---

Die aarde en alle lewe daarop, die lewensgawe en wat ons daarmee doen, die lewens van almal om ons en die interaksie wat ons met mekaar het, asook die lewenspad en hoe om dit reg te bewandel – al hierdie begin by God, “want deur Hom lewe ons, beweeg ons en bestaan ons” (Hand. 17:28, NAB). Die verhaal van die lewe begin sin die Bybel: “In die begin het God die hemel en die aarde geskape” (Gen. 1:1, OAB). Wat leer ons uit die feit dat Hy dit m.b.v. die gesproke woord letterlik “in die lewe geroep het”? Dat God se mag, asook sy skeppingsproses, die menslike verstand totaal en al te bowe gaan. Tog het God nie sy skeppingswerk op ’n afstand verrig nie. Hy was intiem daarby betrokke, veral met die skepping van die heeleerste man en vrou (lees Gen. 2:7). 

`Lees die verhaal oor die skepping van die heeleerste mense, in Genesis 1:26-31. Watter belangrike dinge kom hier aan die lig, aangaande God en aangaande die mens?` 

Sommige sê dat die natuur, asook die tyd wat ons daar deurbring, ons ’n blik op die aard en wese van die Skepper bied. Tog kan ’n mens ook die Here as vertrekpunt gebruik – hoe ons H verstaan ten einde insae in die wêreld voor die sondeval, soos God dit oorspronklik geskep het, te verkry. Byvoorbeeld: As die Skepper ’n God van orde is, behoort dit tog neerslag in die skepping te vind. Neem ook die oortuiging dat die Skepper ’n God van kreatiwiteit is. ’n Mens is dus tekens van bomenslike skeppingskrag  te wagte. 

Insgelyks glo ons dat die Here ’n God van interpersoonlike verhoudings is, en daarom is bande deel van die geskape wêreld se onderbou. Elke deel is met betrekking tot die ander dele geskep. Die een spesie staan in ’n vasgestelde verhouding tot ander spesies, ’n bepaalde ewewig heers onder hulle. Die mens is ook so geskep dat daar ’n bepaalde band tussen God en mens, tussen mens en medemens, en tussen ons en die res van die skepping is. 

In vele opsigte is ons kennis oor God beperk. Tog behoort die bietjie wat ons van Hom en sy karakter weet, ons stof tot nadenke te bied. Dit noop ’n mens om te vra: Hoe is die wêreld eintlik veronderstel om te wees en te werk. 

`Die wêreld kan dus ’n weerspieëling van God se karakter wees, en dit ten spyte van die ooglopende skade wat sonde aangerig het. Hoe help dié siening ons egter in ons pogings om die wêreld beter te verstaan?`