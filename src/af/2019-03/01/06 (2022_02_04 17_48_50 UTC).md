---
title:  Die mensdom – saamgeweef in God
date:   04/07/2019
---

Sedert sonde op die toneel verskyn het, het dinge sommer gou-gou al verder agteruit begin gaan. Jaloesie, misverstand en woede het dinge tot op die spits gedryf: die eerste moord is gepleeg, en dit tussen bloedbroers. Die Here het ook vir Kain ondervra, met die oog op ’n belydenis. Kain se antwoord hierop is retories en boonop ironies: “Ek weet nie. Moet ek dan my broer oppas?” (Gen. 4:9). Met sy vraag sê God indirek: “Ja, jy is beslis jou broer se oppasser.” 

`Lees Spreuke 22:2. Wat impliseer hierdie oënskynlik eenvoudige stelling? Wat sê dit oor die verhouding tussen ons en ons medemens?` 

Elke liewe persoon wat ons ontmoet, is ’n skepsel van God wat na sy beeld geskape is. Al die bande tussen ons is die weefsel wat ons saambind in sy skepping, al is daardie bande gehawend of plek-plek deurgeskaaf vanweë sonde. “Ons word almal saamgeweef in die bande van ons menswees. Binne die gesinsband van die mensdom werk dit s Die een se bedreiging beteken dat die ander ook in gevaar is” (Ellen G. White, The Ministry of Healing, bl. 345). Of ons dit nou wil weet of nie: vanweë hierdie gemeenskaplike band het ons ’n Godgegewe verantwoordelikheid teenoor die Skepper en teenoor mekaar (lees Matt. 22:37-39). 

’n Mens lees dit deurgaans in die Skrif, die stelling dat God die Skepper van die alles op aarde is. Dit is, byvoorbeeld, een van die redes vir die hou van die Sabbat (lees Eks. 20:11) en vir die aanbidding van God in die eindtyd (lees Op. 14:7). Dit word ook aangegee as die hoofbeweegrede vir medelye met ander, m.a.w. dat ons ons oor die minderbevoorregtes ontferm. 

Ons is onderling verbind deur ons gemeenskaplike oorsprong in die Here. “Wie ’n arm mens verdruk, beledig sy Maker; wie hom oor ’n arm mens ontferm, eer God” (Spr. 14:31, NAB). Kan daardie band enigsins duideliker wees? Die Here is ons Skepper, daarom het Hy ’n aanspraak op ons ganse lewe, insluitende ons aanbidding, asook ons diens en versorging van ander. Hoe moeilik en frustrerend en ongerieflik dit af en toe ook al mag wees, ons is en bly inderdaad ons broer en suster se oppasser, soos die Woord sê. 

`Hoekom dink jy is God se aanspraak as Skepper ’n deurlopende tema in die Skrif? Hoekom is dit so belangrik? Maak dit enigsins ’n verskil in die manier wat ons ander hanteer? Hoe so?`