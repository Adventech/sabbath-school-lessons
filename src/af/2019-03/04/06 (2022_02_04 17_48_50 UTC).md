---
title:  'Spreuke: Barmhartigheid vir die behoeftiges'
date:   25/07/2019
---

As ’n versameling wyshede dek Spreuke ’n wye verskeidenheid onderwerpe en belewenisse. Dit sluit onder meer bepeinsings oor armoede, rykdom, tevredenheid, reg en geregtigheid, asook die gebrek daaraan in – en soms vanuit verskillende invalshoeke. Die lewe is maar moeilik, ’n paadjie wat kronkel en nooit reguit loop nie. Dit is dié dat Spreuke ons attent maak op die verskillende situasies en keuses wat bepaal hoe die mens sy of haar lewe – en selfs hoe God se getroue kinders hul lewens – lei. 

`Lees en vergelyke die volgende gedeeltes uit Spreuke – 10:4; 13:23, 25; 14:31; 15:15, 16; 19:15, 17; asook 30:7-9. Wat sê hierdie skrifgedeeltes met betrekking tot rykdom, armoede en hulp aan die behoeftiges?` 

Spreuke beklemtoon God se medelye met arm en kwesbare mense in die samelewing, dat hulle en hul lot sy aandag geniet. Soms is mense arm vanweë ongunstige omstandighede, swak keuses of uitbuiting. Wat die presiese oorsaak ook al is, God bly steeds hul Skepper (lees Spr. 22:2) en hul Beskermer (lees Spr. 22:22, 23). Hierdie mense moet nie onderdruk word of van misbruik gemaak word nie, watter foute hulle ook al begaan het. 

Hoewel Spreuke ons inderdaad op ’n beter lewe wys, lei die navolging van daardie wysheid en ook ons gehoorsaamheid aan God nie altyd tot seëninge in die vorm van geldelike rykdom nie. Getrouheid aan die Here is hier belangriker en, in ’n geestelike sin, meer lonend as stoflike gewin: “Liewer min hê en reg lewe as baie inkomste hê deur onreg” (Spr. 16:8, NIV). ’n Verdere kwessie in Spreuke is eerlikheid en billikheid – in die sakewêreld, in die regering, en in die handhawing van reg en geregtigheid (lees Spr. 14:5, 25; 16:1113; 17:15; 20:23; 21:28; 28:14-16). Spreuke bemoei hom nie net met die individu se lot nie, maar bied ons ook insigte oor hoe die samelewing as ’n geheel tot almal se voordeel kan werk, veral ter beskerming van die weerlose. Voorts word dit opnuut onder ons aandag gebring dat regerings hul gesagsposisie aan God te danke het (Spr. 8:15, 16), en derhalwe as tussengangers van sy genade en medelye teenoor die behoeftiges moet optree. 

`Dit verg niks om mense wat swaarkry te bejammer nie. Hoe kan die gelowige daardie gevoel in aksie omskakel?`