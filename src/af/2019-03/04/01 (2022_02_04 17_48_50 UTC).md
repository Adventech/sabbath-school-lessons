---
title:  Genade en Geregtigheid in Psalms en Spreuke
date:   20/07/2019
---

### Leesverwysings vir hierdie week se studie 
Psalm 9:7-9, 13-20; Psalms 82, 101 en 146; Spreuke 10:4, hfst. 13:23 en 25, asook hfst. 30:7-9. 

> <p>Geheueteks</p> 
> “Julle moet reg laat geskied aan die mens in nood en aan die weeskind, ’n regverdige uitspraak vir die hulpelose en die behoeftige lewer, julle moet die mens in nood en die arme bevry, hulle uit die mag van die goddelose red” (Psalm 82:3 en 4, NAB). 

Psalms en Spreuke beeld die gelowige se ervaring met God in die alledaagse lewe uit, in dinge wat nie net met formele aanbidding en ander religieuse aktiwiteite te make het nie. Spreuke bied die leser uiteenlopende brokkies wysheid, oor verhoudings en die gesinslewe tot by sakevernuf en goeie regering; terwyl Psalms ’n versameling liedere is wat ’n verskeidenheid emosies en geestelike ervarings, van roubetoning tot opgetoë lofprysing, en alles tussen-in dek. Hieruit blyk dit duidelik dat ons geloof elke sy van ons lewens, en ook die menslike ervarings wat ons het, behoort te raak. Hoekom? Omdat die Here oor elke sy van ons menswees besorg is. 

Nietemin kan ons kwalik die lewe op hierdie sondige aarde bepeins sonder om oop kaarte te speel – ons mt erken dat onregverdigheid en ongelykheid die mensdom knaend pootjie. Die Skrif noem herhaaldelik dat alle vorms van onreg die Here pla, en dat Hy verligting vir die onderdrukte en die weerlose wil bring. Hy is die hopelose se enigste hoop. Hoewel ons hier slegs ’n oorsigtelike uiteensetting van Psalms en Spreuke se benadering tot hierdie onderwerp gee, kan vandeesweek se les jou hopelik inspireer om meer pro-aktief in die bediening van die armes, die onderdruktes en die verstotelinge te wees – mense wat ons daagliks omring en teenoor wie ons ’n verantwoordelikheid het. 

_*Bestudeer hierdie week se les as voorbereiding vir Sabbat, 27 Julie._