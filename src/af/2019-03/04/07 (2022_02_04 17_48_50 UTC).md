---
title:  Vir verdere studie
date:   26/07/2019
---

Lees Ellen G. White – “The Last Years of David” op bl. 746-755 in Patriarchs and Prophets, en C. S. Lewis – “‘Judgment’ in the Psalms” op bl. 15-22 in Reflections on the Psalms. “Die psalms van Dawid dek ’n wye aantal belewenisse, vanaf die diepste skuldbesef en selfveroordeling denkbaar, tot die hoogste uitdrukking van geloof en mees verhewe omgang met God. Dawid se lewensverhaal is ’n stille getuienis dat sonde net skande en skade bring – maar ook dat Gods liefde en genade ’n mens in die diepste donker put van sonde kan vind, en die belydende sondaar deur sy/haar geloof daaruit kan optrek, om aangeneem te word as kind van God. Van al die geloofsekerheid wat die Woord ons bied, is dié een seker die kragtigste getuienis oor die getrouheid, die geregtigheid en die verbondsgenade van God” (Ellen G. White, Patriarchs and Prophets, p. 754). Aangaan Spreuke en die wyshede wat daarin vervat is, skryf sy: “Die welstand van die samelewing, en ons omgang in die openbare en religieuse sfere, is hierin opgesluit. Dit is hierdie beginsels wat eiendom en die lewe bewaar. Oral waar onderlinge vertroue en samewerking wel bewerkstellig word, het ons die wet van God te danke soos dit in sy Woord staan. Dit gebeur ook waar daardie beginsels ’n indruk op die hart van die mens maak, al is dit soms net liggies of al het [sonde] dit byna totaal vervaag” (Ellen G. White, Education, bl. 137). 

**Vrae vir bespreking** 

`1. In watter opsigte beskou jy jouself as ’n leier of as iemand wat ’n invloed op ander het? Hoe kan jy jou vir reg en geregtigheid in daardie sy van jou lewe beywer?` 

`2. Dink ’n bietjie aan die kulture en maatskaplike strukture in jou woonbuurt/ gemeenskap. In watter maniere kan jy binne daardie raamwerk die lot van behoeftiges verbeter?` 

`3. Hoekom is die beginsels van geregtigheid, regverdigheid en billikheid so belangrik vir ’n sterk en gesonde samelewing?` 

`4. Die Spreuke van Salomo fokus op lewenswysheid. Wat sê dit vir ons omtrent die tipe Opperwese wat God is?` 

**Opsomming**: 

Psalms en Spreuke is beide afgestem op die uitdagings van ’n Godgerigte lewe te midde van die alledaagse lewe se ervarings en beproewings. Beide gee ons insae in God se groot drome vir die samelewing, asook sy unieke besorgdheid oor die arme en onderdrukte. Die noodkreet wat die psalmdigter verwoord, en die raad wat die wysgeer ons skenk, is dat God wel kennis neem van die verstoteling en geëksploiteerde – ’n algemene tragedie in ons samelewing – en dat Hy hulle sal beskerm. Siende dat God Hom vir hierdie dinge beywer, behoort ons dit ook te doen.