---
title:  'Psalms: Liedere van hoop vir die onderdrukte'
date:   21/07/2019
---

Soos ons reeds genoem het, sien en hoor die Here die beproewing en nood van die mens. In die Psalms hoor ’n mens dikwels die onderdrukte wat uitroep tot God om geregtigheid. Soms lyk dit of die gelowige se belydenisse oor die goedheid, regverdigheid en almag van die Here oorskadu word deur die onregverdigheid en onderdrukking wat die mense in hierdie liedere in die wêreld bespeur of self beleef het. Tog sing hulle steeds te midde van beproewing. Hulle hou verbete aan met leef en glo. By hulle het “die hoop nie beskaam nie” en daarom roep hulle met groot erns uit tot God. Hulle vra dat Hy dringend moet ingryp, ingryp voor dit te laat is – voordat die bose seëvier, en voordat die onreg wat hulle aangedoen word hul einde beteken. Op hierdie manier poog die psalmdigter om die gaping tussen geloofsbelydenis en die beproewings en tragedies van die lewe te oorbrug. 

`Lees Psalm 9:7-9, 13-20. Kan jy jou inleef in die krisis wat Dawid – die skrywer van dié psalm – hom hier bevind het? Is die spanning tussen sy geloof in Gods goedheid en sy probleme vir jou byna tasbaar? Het jy self al ooit ’n geloofskrisis te midde van groot beproewinge gehad?` 

Regdeur Psalms is daar ook ’n antwoord op dié toutrekkery tussen krisis en geloof: die hoop en belofte dat God eendag reg en billik sal oordeel. Hoewel onreg en boosheid oënskynlik getriomfeer het, is dit net tydelik. God sal die boosdoeners en die onregverdige oordeel. Hulle sal gestraf word, terwyl diegene wat hulle onderdruk en leed aangedoen het, herstel en vernuwe sal word. In Reflections on the Psalms gee C.S. Lewis sy aanvanklike verbasing te kenne oor die psalmdigters wat telkemale so opgewonde oor God se oordele was en selfs daarna uitgesien het, maar dat die moderne bybelleser dit nou grotendeels met vrees bejeën. Lewis oorweeg die oorspronklike Joodse siening in dié verband, en skryf dat “derduisende mense wat van al hul besittings gestroop is, mense wat die reg aan hulle kant gehad het, se saak uiteindelik aangehoor sal word. Natuurlik is hulle nie bang vir die oordeel nie. Hulle weet dat hul vertoë tot op hede onbeantwoord gebly het. As iemand tog net hul saak kon aanhoor! Wanneer die Here egter sy oordele bring, sal dit ten einde laaste gebeur” (C. S. Lewis, Reflections on the Psalms [New York: Harcourt, Brace and Company, 1958], bl. 11). In die Psalms sien ons die onderdrukte se hoop, te midde van die swaarkry en teleurstellings waarmee selfs hul moderne eweknieë te kampe het. 

`Watter rede het ons om die oordeel as iets positiefs te sien, en dit nie met vrees te bejeën nie?`