---
title:  Om te wandel met God
date:   24/07/2019
---

Teen die einde van Psalms bereik die lofprysing ’n absolute hoogtepunt, in die vorm van opeenvolgende crescendo’s. Die laaste vyf begin telkens met die eenvoudige dog regstreekse bevel: “Halleluja! Loof die Here!” (OAB). Nietemin laat val die eerste van dié Halleluja-psalms, Psalm 146, die klem op ’n unieke plek: ons moet die Here aanbid omdat Hy medelye met die arme en die onderdrukte het. 

`Lees Psalm 146. Watter boodskap word hier tuisgebring? Wat sê die Here vir ons, veral in verse 5-9?` 

Met die sekerheid dat God gewis die skepper van hemel en aarde is (lees Ps. 146:6) wys hierdie psalm op sy voortgesette werk as die regter, voorsiener, bevryder, geneesheer, helper en beskermheer van hierdie planeet – en boonop met die klem op bepaalde mense wat God se hulp in hierdie onderskeie hoedanighede benodig. Dit is ’n geweldig inspirerende blik op die dinge wat God in ons lewens, in ons gemeenskappe en in die wêreld doen, en van die dinge wat Hy boonop vir al hierdie partye begeer.  Soms dink ons aan die versorging van behoeftiges as iets wat ’n mens moet doen omdat God so sê. Tog wys Psalm 146 daarop dat God dit reeds doen – en dat Hy ons derhalwe nooi om dit saam met Hom te doen. Wanneer ’n mens dinge soos armoede, onderdrukking en siekte bestry, werk jy daadwerklik saam met God en in ooreenstemming met sy wil. Kan ’n groter voorreg ons te beurt val – om saam met God die vervulling van iets so inspirerend as Psalm 146 te verwesenlik? 

Tog hou dit ook voordele vir ons in. Gelowiges praat dikwels van hul soeke na God en die begeerte na ’n nouer wandel met Hom. Tog wys skrifgedeeltes soos Psalm 146:7-9, en ook vele ander in die Bybel, ’n mens daarop dat die gelowige die Here veral vind deur saam met Hom te werk. As die Here Hom dus aktief vir die arme, die sieke en die onderdrukte beywer – soos Psalm 146 te kenne gee – behoort ons dit ook saam met Hom te doen. “Jesus het aarde toe gekom om tussen die arme en die versukkelde te wees, en onder hulle te werk. Hy het sy aandag grotendeels op hulle gevestig. Vandag [doen Hy dit steeds] deur sy kinders wat arm en behoeftige mense besoek, en hul swaarkry en lyding te verlig.  “Sonder swaarkry en behoefte sou ons glad nie Gods genade en liefde kon verstaan nie. Ons sou 

Hom beslis ook nie as ’n barmhartige en simpatieke vaderfiguur – ons hemelse Vader – kon ken nie. Wanneer dit by die hoogste uitdrukking van deugde kom, plaas die evangelie die klem op die hulp wat [ons] aan die mees behoeftige en mees verstote gemeenskappe op aarde bring” (Ellen G. White, Testimonies for the Church, vol. 7, bl. 226). 

`Naastediens bring ’n mens nader aan God. Hoe ervaar jy dié verskynsel?`