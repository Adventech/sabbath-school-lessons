---
title:  “Staan op, o God, oordeel die aarde!”
date:   22/07/2019
---

`Lees Psalm 82. Wat is die boodskap wat hier tuisgebring word?` 

Ten spyte van die ordelike bestel en gereguleerde samelewing waartoe God die volk geroep het, toon die geskiedenis van die Hebreeuse volk dat hulle periodiek in daardie Godsplan gefaal het. Te maklik het hulle die omliggende nasies se voorbeeld begin volg, met lewens wat deur onreg en onderdrukking gekenmerk is. Die gesagsfigure en owerhede van ouds het net aan hul eie belange gedink, en kon omgekoop word. Sonder ’n regstelsel om hulle te beskerm, was die gewone mense en veral die armes besonder kwesbaar vir uitbuiting. 

Psalm 82 is die respons op dié probleem. Dit toon wat God se rol as die Hoofregter van die mensdom is, en beeld ’n hofsitting uit waarin Hy oor die volk se leiers en selfs oor hul regters oordeel. Psalm 82 wys daarop dat diesulkes “deur God aangestel is, om regters onder Hom te wees” (Ellen G. White, Prophets and Kings, bl. 198; klem verskaf). Hulle beklee daardie amp, en voer hul take uit, as verteenwoordigers en ondergeskiktes van die Here. In die psalmdigter se oë is God se regverdige oordele ’n praktiese model vir reg en geregtigheid op aarde, en dit vorm ook die maatstaf waaraan geregtigheid op hierdie planeet, en ook diegene wat dit laat geld – geoordeel word. 

Die psalm sluit af met die skrywer wat ’n beroep op God doen. Hy vra die Here om in te gryp (Ps. 82:8), om tussenbeide te tree en die onregtigheid wat onder sy mense hoogty vier tot ’n einde te bring. Soos baie van die psalms gee hierdie een ’n stem aan die stemlose en aan die onderdrukte; aan diegene wat binne ’n stelsel van ongelykheid en onregverdigheid moet woon en werk, mense wat daardeur stilgemaak is. In Psalm 82 wend die psalmdigter hom tot God, in sy hoedanigheid as Oppergesag en -regter oor die nasies. Daar is geen hoër hof of gesag tot wie die mens hom (of haar) kan wend nie. Dit bied ons die versekering dat wanneer aardse howe nie die noodkreet van die armes en onderdruktes hoor of erns met hul sake maak nie – wat dikwels die geval is – hulle steeds die onvervreembare voorreg het om by God aan te klop. 

Daar kom ’n tydstip – en dit verskil van persoon tot persoon – dat ’n mens self die slagoffer van ongeregtigheid is. Dan is daar weer kere dat jy die oortreder is – jdoen iemand ’n onreg aan of jtrek voordeel uit die onreg wat iemand aangedoen word. Ongeag of jy die slagoffer of die oortreder is, skrifgedeeltes soos Psalm 82 gee ’n mens die nodige insig en wysheid in dié verband. God is selfs besorg oor die onregverdige regters. Hy beskryf hulle boonop as sy kinders en begeer dat hulle ’n beter paadjie sal volg (lees Ps. 82:6). Daar is selfs hoop vir diegene wat die onreg veroorsaak het, indien hulle natuurlik bereid is om te verander.