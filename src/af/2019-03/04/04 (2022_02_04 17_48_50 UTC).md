---
title:  ’n Koning se beloftes
date:   23/07/2019
---

`Die raad in Psalm 101 is eintlik op leiers afgestem. Wat kan ’n mens hieruit put, ongeag die posisie wat jy beklee of jou stand in die lewe?` 

Psalm 101 is ’n teks vir leiers. Dit word algemeen aanvaar dat hierdie lied in die beginjare van Dawid se regering geskryf is, en is moontlik ’n weergawe van sy kroningseed. As ’n voormalige soldaat in koning Saul se leër, wat op die ou einde deur hom vervolg is, het hy presies geweet watter skade ’n afvallige koning in ’n land en in sy eie huishouding kan aanrig. Dawid was vasbeslote om op die nou paadjie te bly. Min van ons sit in die boonste gestoeltes van die politiek en die regering. Tog het elkeen van ons ’n rol in die beïnvloeding en aansporing van ander te speel. Hierdie invloed wat ons het, kan op verskeie plekke wees – by ons werkplekke, in ons gemeenskappe via gemeenskapsbetrokkenheid, en in ons gesinne of kerkgesinne. Aangaande een van hierdie invloedsfere en die leierskap wat dit vereis, skryf Ellen G. White: “Psalm 101 is ’n eed wat Dawid afgelê het, een waartoe elkeen hom/haar moet verbind wat die taak opgelê is om die gesin teen afbrekende invloede te beskerm” (Counsels to Parents, Teachers, and Students, bl. 119). 

Met elke nuwe leier wat oor ons aangestel word, moet ons bereid wees om die kans te benut en hierdie beginsels by daardie persoon tuis te bring – beginsels wat ons self ook voor hulle moet uitleef. Boonop het elkeen van ons die geleentheid om, in ons onderskeie leierskapsrolle en invloedsfere, Dawid se leierskapsbeginsels toe te pas en sodoende ander tot seën te wees. Dawid begin sy loflied deur die Here vir sy trou, geregtigheid en grote genade te vereer (let op die onderskeie vertalings van Ps. 101:1 in Engelse en Afrikaanse vertalings). Dit vorm die grondslag vir elke beginsel wat hy as leier van voorneme was om te volg. Hierdie einste beginsels wou hy in sy werk en sy lewe aanleer en beoefen. Gevolglik moes hy die lokstem van wandaad, korrupsie en oneerlikheid teëstaan – die tipiese strikke waarin mense met mag en leierskapsmandate dikwels trap. Goeie raadgewers is van onskatbare waarde vir elke leier wat reg wil laat geskied. Met dié besef belowe Dawid plegtig om betroubare raadgewers te vind en eerlike beamptes aan te stel. Sy leierskap moes ook deur trou, geregtigheid en genade gekenmerk word – net so dié van die mense wat vir, en saam met, Hom gewerk het. 

`Die meeste van ons het nie raadgewers en beamptes tot ons beskikking nie. Hoe kan ’n mens jou nietemin met die regte soort invloede omring – dié wat jou help om ’n lewe van reg, geregtigheid en genade te lei; of om ’n leier te wees wat hom of haar (sover moontlik) vir hierdie dinge beywer, sodat die vertrapte en behoeftige geregtigheid kan kry?`