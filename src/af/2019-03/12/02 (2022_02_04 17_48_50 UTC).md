---
title:  Prioriteite vir die koninkryk
date:   15/09/2019
---

Soos dit duidelik in Jesus se leer en die geskrifte van die Nuwe-Testamentiese skrywers gestel word, hou diegene wat kies om aktiewe lede van Gods koninkryk te wees, by ’n ander stel waardes. Hulle het ander prioriteite as die res van die wêreld. 

`Lees Mattheus 6:25-33. Watter versekering word ons in dié skrifgedeelte gegee, en watter impak behoort dit op ’n mens se prioriteite te hê?` 

Let op Jesus se vraag tydens een van sy onderwysinge: “Is die lewe nie belangriker as kos en die liggaam as klere nie?” (Matt. 6:25, NIV). Hoewel hierdie dinge inderdaad belangrik is, moet ons dit in die lig van Gods koninkryk beskou. Wat voorrang in die gelowige se lewe geniet, moet dus ’n daadwerklike verandering ondergaan en ’n praktiese impak hê. Wanneer ’n mens besef dat die Skrif ons tot die opheffing en versorging van ons medemens roep, word dit een van die dinge wat, in ons pogings om in Jesus se voetspore te volg, voorrang moet geniet. In ’n ideale sin behoort hierdie oproep tot naastediens ons te help om minder op onsself en meer op ander te fokus. Hierdie prioriteite wat so anders as die wêreld s’n is, verander ook ons bande met diegene wat mag en gesag oor ons asook die onderdruktes het. Hoewel die Skrif ons aansê om, sover moontlik, die regering te respekteer en gehoorsaam te wees (lees byvoorbeeld Rom. 13:1-7), bereik ’n mens wel ’n punt waar Petrus se onderwysing gevolg moet word: “’n Mens moet eerder aan God gehoorsaam wees as aan mense!” (Hand. 5:29, NAB). Jesus het ’n balans tussen die twee beginsels bepleit, toe sy teëstanders Hom met ’n strikvraag in dié verband probeer uitvang het: “Gee dan aan die keiser wat aan die keiser behoort, en aan God wat aan God behoort” (Matt. 22:21, NAB). Die maghebbers – hetsy in die regering of ander sfere van die samelewing – dwing dikwels hul mag op ander af, en doen dit met dreigemente of geweld. Soos duidelik uit Jesus se lewe blyk, kom wetsgehoorsaamheid nie altyd en in elke denkbare situasie op ’n passiewe houding jeens die kwaad neer nie. Neem byvoorbeeld die kwessie oor slawerny in Amerika. In dié verband skryf E.G. White: “Wanneer mensgemaakte wette indruis teen die Woord en wet van God, moet ons laasgenoemde gehoorsaam, ongeag die gevolge. As die landswette van ons vereis om ’n [drostende] slaaf aan sy meester terug te besorg, moet ons nee sê, en dan die gevolglike straf aanvaar. Die slaaf is niemand op aarde se eiendom nie. God is sy regmatige Meester. Die mens het nie die reg om God se wonderbare handewerk vir hom- [of haarself] toe te eien of met daardie persoon te maak soos hy [of sy] wil nie” (Testimonies for the Church, vol. 1, bl. 201 en 202). 

`Gehoorsaamheid aan die regering of opkom vir diegene wat dalk deur ’n outoritêre staat onderdruk word – waar eindig die een en begin die ander?`