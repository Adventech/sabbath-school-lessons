---
title:  ’n Stem vir die wat die swye opgelê is
date:   19/09/2019
---

Die wyse Salomo skryf: “Daar is… ’n tyd om stil te bly, ’n tyd om te praat” (Pred. 3:2a en 7, NAB). Hy was reg, en om daardie balans te handhaaf, is vir geeneen eenvoudig nie. Om op te kom vir die onderdrukte, om te praat vir dié wat deur die lewe stilgemaak is, om die kwaad met die goeie te probeer oorwin – dalk was ons in dié verband ’n bietjies te oorversigtig, in plaas van praat het ons te dikwels geswyg? As Christene sê ons dikwels dat ons Jesus se hande en voete is, m.a.w. ons leef die oproep tot naastediens prakties uit, soos Jesus ons aangesê het om te doen. Let egter ook op die profetiese roeping waarvan ’n mens in die Bybel lees. Die profetiese roeping wat God aan elke man en vrou toevertrou het, is om ook sy stem te wees – om namens Hom, maar ook namens diegene wat Hy graag wil beskerm, te praat (lees Ps. 146:6-10). 

`Lees Jesaja 58:1-10. Wat behoort hierdie boodskap – gegewe die bepaalde tyd, plek en konteks waarin dit afspeel – vir die moderne gelowige, binne die plek en konteks van die hedendaagse wêreld te sê? Is daar werklik soveel verskil tussen Jesaja se tydvak en ons s’n?` 

Die profetiese oproep tot geregtigheid was nooit ’n gewilde een nie. Aangespoor deur hul sending van Bo, met ’n begrip vir God se passie vir geregtigheid, met simpatie vir die lot van die arme en die onderdrukte, en met die beswil van hul gemeenskappe op die hart – het die profete van ouds dit gewaag om ’n stem vir die stilgemaaktes van hul tydvak en plek te wees; te midde van teëstand, ongemak en gevaar (lees 1 Pet. 3:17). Op grond van die manier wat ons die evangelie verstaan, en deur ons roeping om Jesus aan die wêreld te weerspieël, het Sewendedag-Adventiste ook ’n bydrae tot die hantering van die kwaad in ons wêreld te lewer. Ons het baie wat van nut is.  Let byvoorbeeld op die volgende verklaring: “Sewendedag-Adventiste glo dat daadwerklike pogings om armoede en die onregte wat daaruit spruit, te verminder ’n belangrike deel van die Christen se maatskaplike verantwoordelikheid is. Die Bybel toon duidelik dat die Here veral oor die welstand van die armes besorg is. Dit toon ook wat Hy van sy volgelinge te wagte is, hoe hulle veronderstel is om te reageer op diegene wat nie in staat is om na hulself om te sien nie. Elke mens is geskape na die beeld van God en ons is almal ontvangers van God se seëninge (Luk. 6:20). In die werk wat ons onder die armes doen, volg ons Jesus se voorbeeld en leer (Matt. 25:35, 36). As ’n geestelike gemeenskap beywer Sewendedag-Adventiste hulle vir reg en geregtigheid vir die armes. Soos Spreuke tereg sê: ‘Praat jvir dié wat self nie hulle sê mag sê nie’ (hfst. 31:8, NAB). Ons moet ons uitspreek teen diegene wat ‘die armes en verdruktes van regverdige regspraak ontneem’ (Jes. 10:2, NLV). Ons werk saam met die Here, en ‘Hy sorg vir die reg van die arme’ (Psalm 140:13, NAB)” (Seventh-day Adventist Official Statement on Global Poverty, 24 Junie 2010). 