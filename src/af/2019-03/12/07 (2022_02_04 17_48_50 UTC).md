---
title:  Vir verdere studie
date:   20/09/2019
---

Lees Ellen G. White – “A Higher Experience” op bl. 503-516 in The Ministry of Healing, “Duty to the Unfortunate” en “Man’s Duty to His Fellow Men” op bl. 511-526 in Testimonies for the Church vol. 3, asook “Doing for Christ” op bl. 24-37 in Testimonies for the Church vol. 2. “Op hemel en aarde is daar geen kragtiger waarheid as aktiewe medelye nie. Dit vind uiting in ons weldade aan elkeen wat behoefte aan simpatie en hulp het. Dít is die waarheid in Christus. As die belydende Christen tog net daardie goue lewensreël wou uitleef, sal die evangelie met dieselfde krag as in apostoliese tye verkondig word” (Ellen G. White, Thoughts From the Mount of Blessing, bl. 137). “Om jou hoogste liefde aan God te gee, en onselfsugtige liefde aan jou medemens te betoon – dít is God se grootste gawe aan die mens. Daardie liefde is nie impulsief nie. Nee, dit is ’n Goddelike beginsel, ’n blywende krag. As jou hart nie aan God gewy is nie, kan dit nie by jou posvat nie en kan jy dit nie voortbring nie. Dit is slegs te vinde by dié wat Jesus op die troon van hul harte het… Daardie liefde, gekoester en gekweek in die binnenste, maak die lewe mooi – ’n mooi wat ’n verfynende invloed op almal om ’n mens het” (Ellen G. White, The Acts of the Apostles, bl. 551). 

**Vrae vir bespreking** 

`1. Soos ons reeds in vandeesweek se studie gesien het, is die evangelie steeds die bloudruk en beweegrede vir ons weldade ten bate van die mens, net soos Jesus wat ter wille van jou en my gesterf het. Hoe verruim dit jou insigte in, en waardering vir, die goeie nuus van alles wat God vir ons gedoen het en hoe Hy sy liefde aan ons betoon het (en steeds betoon)?` 

`2. Om ’n stem vir die stemlose te wees, om ’n vredemaker te wees of om by soortgelyke aktiwiteite betrokke te wees – al hierdie dinge beteken dat ’n mens jou soms in die openbare en politieke sfere begewe. Tog beywer die Sewendedag-Adventistekerk haar deurentyd vir die skeiding van kerk en staat. Duidelik is daar iets soos onvanpaste politieke betrokkenheid, maar dan is daar ook die openbare nastreef van vrede in woord en daad. Die vraag is net: hoe onderskei ’n mens tussen die twee?` 

`3. Watter van die voorgestelde stappe of aksies in vandeesweek se les sal jy graag deel van jou lewe of die gemeente se lewe wil maak? Hoe kan jy of julle dit verwesenlik?` 

`4. Oor watter euwel of onderdrukking in jou gemeenskap of in die wêreld het jy besluit om te bid?` 

**Opsomming**: Om Jesus te begin volg, beteken dat jou lewe op allerhande maniere verander. Dit skep onder andere die begeerte by ’n mens om ook soos die Here aktief besorg oor die armes en vertraptes te wees. Hoewel dit nooit ’n maklike is nie en selde populêr is, sal dit jou prioriteite verander en jou aanspoor om aktiewe stappe te doen ten einde die seerkry in ons wêreld te genees.