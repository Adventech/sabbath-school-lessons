---
title:  Om vrede en versoening te bring
date:   18/09/2019
---

`Lees Mattheus 5:9. Hoe doen ’n mens wat Jesus hier sê, inaggenome die wêreld waarin ons woon? Hoe suksesvol kan ons werklik wees? Lees ook Mark. 13:7.` 

Gewelddadige konflik is ’n beduidende oorsaak van lyding op aarde. Die prys wat ons vir oorlog betaal, sluit onder andere die volgende in: menselewens en wonings wat in die slag bly, die tyd en hulpbronne wat aan oorlogtuie en wapens bestee word wat liewers in die voorsiening van menslike behoeftes gebruik kon word, en die liggaamlike en psigiese letsels waarmee die oorlewendes en oorlogsveterane (en selfs dié van die “wenkant”) moet saamleef. Dan is daar boonop die kleiner konflikte en skermutselings wat skade aan mense, hul gesinne en hul gemeenskappe aangerig het. Duidelik sluit die geesdriftige soeke na reg en geregtigheid ook die mandaat om vredemakers te wees, in.  Aan die kern van die evangelie van Jesus is juis die genadegawe – die grootste vredesending ooit – om die sondige mens met sy Skepper te versoen (lees 2 Kor. 5:18-21). Die versoening wat ons ontvang het, word dan ook ons ambassadeurshandboek vir die versoening wat ons tussen mens en medemens moet bevorder. 

`Jesaja 52:7. Hoe kan ons ook hierdie teksvers uitleef?` 

Die evangelie van vrede word ook die beweegrede, bloudruk en hulpbronne vir vredesendings in ons geweldgeteisterde wêreld: “Elkeen wie se hart in harmonie met die Here is, sal die vrede van bo smaak. Diesulkes het ’n seënryke invloed alom. Die gees van vrede [en versoening] wat hulle bring, rus soos dou op die moeë harte van diegene wat onder die konflikte van dié ou wêreld gebuk gaan” (Ellen G. White, Thoughts From the Mount of Blessing, bl. 28). In die bergprediking sê Jesus: “Salig is die vredemakers, want hulle sal kinders van God genoem word” (Matt. 5:9, OAB). Die Meester voer hierdie argument ook heelwat verder. Eers bevestig Hy die gebod wat sê “Jy mag nie doodslaan nie,” dan sê Hy dat ’n mens nie eers vir iemand kwaad mag wees of ’n aksie teen daardie persoon mag hê nie (lees Matt. 5:21-26). Boonop moet ons ons vyande liefhê en bid vir diegene wat ons vervolg (see Matt. 5:43-48), wat beteken dat ons beslisde stappe moet doen wat tot hulle voordeel is. Daar is menige verhale van mense wat hul lewens aan vrede en versoening in die konfliksones op aarde gewy het. Op daardie manier het hulle hul medemens ’n voorsmakie van versoening en heling gegee, en het baie maal selfs verligting van heelwat van die onreg en lyding wat deur daardie konflikte veroorsaak is, gebring. 

`Op watter maniere kan jou gemeente in streeks- of gemeenskapsverband die roeping as vredemaker opneem?`