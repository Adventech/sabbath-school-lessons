---
title:  ’n Passie vir barmhartigheid
date:   14/09/2019
---

### Leesverwysings vir hierdie week se studie: 
Mattheus 6:25-33; Jakobus 1:5-8 en hfst. 2:15, 16; Jesaja 52:7; 1 Johannes 3:16-18; Jesaja 58:1-10. 

> <p>Geheueteks</p> 
> “Hy laat sy lig in die donker uitstraal vir die opregtes, hy is genadig, barmhartig en regverdig. Dit is ’n goeie mens wat hom ontferm en wat uitleen en in al sy sake reg optree” (Psalm 112:4 en 5, NAB). 

Soos ons reeds vasgestel het, lees ’n mens in die Bybel van God se diepgaande besorgdheid oor die armes en onderdruktes, wat periodiek en met groot geesdrif beskryf word; asook die beroep op sy volk, en later kinders, om ten bate van dié behoeftiges te werk. Hoewel hierdie kwessies voortdurend aangeroer is, is dié Bybelse mandaat net plek-plek en gedeeltelik bereik, en sal dit eers met die wederkoms van Christus en die daaropvolgende bonatuurlike gebeurtenisse ten volle bereik word.  Tot tyd en wyl duur boosheid in sy vele vorms voort, aangevuur deur die invloed van duister magte komende van die duiwel en sy gevalle engele. Hierdie boosheid toon sy aangesig in dinge soos armoede, geweld, onderdrukking, slawerny, uitbuiting, selfsug en hebsug. Dit is die wêreld waarin ons leef. Te midde van hierdie euwels moet gemeenskappe, kerke en gesinne daarteen opkom, hoe moeilik dit ook al somtyds is. In reaksie op die liefde en voorskrifte van God – as persone wat in die lig van die bediening en soenoffer van Jesus leef, en wat deur die influistering van die Heilige Gees bemagtig en gelei word – moet ons barmhartigheid en dapperheid aan die dag lê en op ’n kreatiewe wyse die volgende nastreef: “dat ons reg sal laat geskied, dat ons liefde en trou sal bewys, dat ons bedagsaam sal lewe voor jou God” (Miga 6:8; NAB, voornaamwoorde aangepas). 

*Bestudeer hierdie week se les as voorbereiding vir Sabbat, 21 September.