---
title:  Vrygewigheid
date:   17/09/2019
---

“God het die blymoedige gewer lief” (2 Kor. 9:7, NIV). Om mildelik te gee, is ’n belangrike sy van die Christelike lewe. Ons moet toelaat dat die Skrif bepaal wat presies voorrang in ons geldsake en in ons pogings tot vrygewigheid moet geniet. Neem egter in ag dat vrygewigheid meer as net die gee van geld vir ’n goeie saak is, selfs al is dit ’n verdienstelike saak. Nee, vrygewigheid is ’n deurtastende beginsel en houding, en is deurslaggewend vir “elkeen wat die Here vrees” (soos Ps. 128:1 onder andere sê, OAB). En let op Psalm 112: “Dit gaan goed met die mens wat vrygewig is en uitleen, wat sy sake in billikheid bedryf” (Ps. 112:5, NLV). 

`Wat leer ons uit die volgende teksverse oor vrygewigheid teenoor die behoeftiges? Lev. 25:35-37, Ps. 119:36, 2 Kor. 8:12-15, 1 Joh. 3:16-18, 1 Tim. 6:17-19.` 

In sy Nuwe-Testamentiese sendbriewe verwys Paulus gereeld na God se vrygewigheid as die bron van ons Christelike hoop, met Jesus se soendood as die hoogte uitdrukking daarvan, wat op die beurt die gelowige tot ’n lewe van vrygewigheid teenoor ander aanspoor – “dat die gemeenskap van jou geloof kragtig mag word deur die kennis van alles wat goed in julle is, tot eer van Christus Jesus” (Filem. 1:6, NAB). Vrygewigheid is ’n gulhartige, moedige en lewensomvattende houding. Ons individuele lewens, ons kulture en ons samelewings vra egter in vele opsigte dat ons self-gerig moet wees, dat ons soveel as moontlik vir onsself moet hou. Kom ons wees ook maar eerlik met onsself: die eiebelang van die eie-ek is in elke geval die dryfveer by menige mens. 

By elkeen met ’n egte geloof kom die eie-ek laaste en die behoeftes van jou medemens in woord en daad eerste. Daardie geloof stel ons in staat om die wêreld en die mens deur die oë van God te sien, as manifestasies van die goeie en van gebrokenheid. Dit noop ons ons om die behoeftiges by te staan, in die mate waartoe ons in staat is – om daardie roeping ons strewe te maak. Wanneer dit by ’n beter lewensgehalte kom, is vrygewigheid iets waarvoor fondsinsamelaars en liefdadigheidsorganisasie groot waardering het, en derhalwe deur hulle verwelkom word. Dié soort vrygewigheid is meetbaar en het ’n direkte praktiese uitwerking. Tog is groot donasies nie noodwendig tekenend van ’n vrygewige lewe nie (lees Mark. 12:41-44). Vrygewigheid is meer deurtastend en waardevol as enige donasie. Ons behoort ’n beter waardering vir vrygewigheid te hê, ’n gees wat ons in al ons doen en late moet koester. Die meeste mense is natuurlik nie van nature vrygewig nie. Nee, dit is ’n genadegawe waaraan ons op ’n proaktiewe en doelgerigte wyse in ons lewens uiting moet gee – ten spyte van ons sondige en selfsugtige menswees wat ons van die teendeel wil oortuig. 

`Op watter ander maniere – benewens die gee van geld, selfs al as dit vreeslik mildelik – behoort ons vrygewigheid aan die dag te lê?`