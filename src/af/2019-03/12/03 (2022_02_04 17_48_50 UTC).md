---
title:  Medelye-uitputting
date:   16/09/2019
---

Die begeerte om goeie dinge te doen, word dikwels gepootjie deur die oorweldigende gevoel dat die wêreld se magdom probleme “net een te veel is”. Baie probeer dit egter teëstaan, en wil graag help om hul medemens se lyding en swaarkry te verlig. Nietemin is daar ’n aantal houdings wat ’n mens kan inneem, en dinge wat ’n mens kan doen, sodat jy toetree en nie net apaties bly sit nie.

**Betoon medelye**: Soos ons reeds vasgestel het, is die erkenning van, en empatie met, ander se pyn die eerste tree na daadwerklike optrede. ’n Mens moet die aanvoeling wat jy vir jou medemens se lyding het, handhaaf en koester. Deesdae hoor ’n mens al meer van “medelyeuitputting”. Dit werk soos volg: die deursnee persoon word so dikwels aan ander se smarte en tragedie blootgestel dat die vele oproepe tot hulpleniging, wat telkens emosionele inspanning en geldelike ondersteuning verg, net een te veel word. Jesus was bewus van die boosheid en pyn om Hom. Tog het Hy barmhartig gebly. Ons behoort dit ook te doen.

**Luister en lees**: Aangesien ongeregtigheid en armoede dikwels ingewikkeld op voetsoolvlak is, is dit belangrik om soveel as moontlik kennis in te win deur te luister en te lees. Daar is vele voorbeelde van mense wat goed wou doen, maar uiteindelik meer sleg as goed gedoen het. Hoewel dit nie ’n verskoning is om handjies gevou te sit nie, behoort gemeenskapsbetrokkenheid op ’n ingeligte en nadenkende wyse te geskied. Begin by gebed: Wanneer ’n mens ’n probleem identifiseer, is “daadwerklike” optrede dikwels eerste op die agenda. Tog wys die Skrif daarop dat gebed wel “daadwerklike” respons is. Ons kan inderdaad ’n verskil in die armes en onderdruktes se lewens maak deur vir hulle, en vir diegene wat mag oor hulle het, te bid (lees 1 Tim. 2:1, 2); en ook deur die Here om leiding te vra, sodat ons kan weet watter sinvolle stappe op daardie gebed volg (lees Spr. 2:7, 8). 

**Koester gesonde verwagtinge**: Nog ’n belangrike element in die verligting van ander se lyding is om gesonde verwagtinge te koester, gegewe die kompleksiteit van maatskaplike, politieke en persoonlike omstandighede. Die hoop wat ons vir ander koester, behoort soos volg te wees: Skenk mense die geleenthede en keuses wat hulle nie andersins sou hê nie. Soms stel hulle jou teleur omdat die gegewe geleenthede nie reg benut word nie. Tog moet ’n mens diesulkes se besluite respekteer. Ongeag die tipe werk wat ons ten bate van minderbevoorregtes doen, moet ons rigsnoer deurgaans wees: “Doen vir ander alles wat julle graag wil hê hulle vir julle sal doen” (Matt. 7:12, NLV). 

`Lees Jakobus 1:5-8. Watter rol behoort gebed by Christelike optrede te speel? Wat is volgens hoofstuk 2:15 en 16 ons aandeel in die verhoring van ons gebede wanneer dit by voorbidding kom?`