---
title:  Les
date:   18/08/2019
---

Die Berpredikasie is Jesus se langste preek, oftewel reeks onderwysinge. Sy oorsig van die lewe in die koninkryk van God – wat oor drie hoofstukke strek – begin met ’n verklaring van die waardes wat in daardie koninkryk geld, en staan as die Saligsprekinge bekend. 

`Lees Mattheus 5:2-16. Wat is die gemeenskaplike faktor in hierdie nege tipes eienskappe (en die persone wat dit weerspieël) wat Jesus hier as geseënd beskryf?` 

Tesame met die diep-geestelike toepassings wat hierdie deel van die bergprediking het, is daar ook die praktiese implikasies wat ’n mens beslis nie uit die oog moet verloor nie. Jesus sê hier aan die gelowige: erken dat daar armoede in die wêreld en ook in jou binnenste is. Hy wys ons ook op die najaag van geregtigheid (oftewel die soeke “na wat reg is” [NAB] of “na wat voor God reg is” [NLV]); asook nederigheid, barmhartigheid, die soeke na vrede, en om rein van hart te wees. Ons behoort ons te vergewis van die praktiese verskil wat die uitleef van hierdie eienskappe in ons lewens en in die wêreld gaan maak. Dit is juis op so ’n praktiese vertolking wat Jesus klem lê wanneer Hy sy dissipels aanspoor om die sout en lig vir die wêreld te wees (Matt. 5:13-16). 

Waar en wanneer sout en lig reg aangewend word, maak dit wel ’n verskil. Sout bring die smaak van die kos na vore, maar preserveer dit ook. Dit simboliseer die goeie invloed wat ’n mens op die mense om jou moet hê. Insgelyks verdryf die lig die duisternis. Dit bring struikelblokke en die gevare wat voorlê aan die lig. Dit maak huise, dorpe en stede veiliger in die nag, en stel ’n mens in staat om behoorlik jou weg deur die donkerte te baan, selfs al lê jou bestemming of bestemde voorwerp op ’n afstand. Soos ’n lig in die stikdonker nag is die tipe beeld wat Jesus in gedagte het waar Hy sê: “Laat julle lig sskyn voor die mense, dat hulle julle goeie werke kan sien en julle Vader wat in die hemele is, verheerlik” (Matt. 5:16, OAB). Beide dié lig- en soutsimbole dui op die verantwoordelikheid wat die dissipel het om ’n invloed op die mense om hom of haar te hê, en hul lewens te verbeter. Ons is sout en lig wanneer ons die soort lewens ly wat op ’n gesonde wyse treur, wat rein van hart is, wat nederigheid beoefen, wat barmhartig teenoor ander is, wat vrede maak, en wat vervolging met hoop verduur. Jesus begin dus sy bergprediking met die oproep om die vergestalting van hierdie “ondergewaardeerde waardes” – die waardes van sy koninkryk – te wees. 

`Vra jou af: Op watter maniere is ons gemeente aktief die sout en lig van die plaaslike gemeenskap? Hoedanig is ons gemeenskap nou beter daaraan toe vanweë die gemeente se werksaamhede? Hoe sal die gemeenskap daaraan toe wees as ons egter ons werksaamhede hier moet staak?`