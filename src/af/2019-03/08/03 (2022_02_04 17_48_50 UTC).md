---
title:  Om die kwaad met die goeie te oorwin
date:   19/08/2019
---

Dit is altyd ’n goeie idee om eers Jesus se gehore asook hul lewensomstandighede te identifiseer as ’n mens sy leer van nader wil bekyk. In die streke waar Jesus werksaam was, het Hy mettertyd groot gehore begin trek (lees Matt. 4:25, 5:1). Dié skares het meesal uit doodgewone mense bestaan, onderdane van die Romeinse imperiale stelsel, hoewel daar ook deurgaans ’n aantal Joodse geestelike leiers en gemeenskapsleiers was. Die gewone mense het vreeslik swaargekry en het oor bitter min dinge in hul lewens seggenskap gehad. Boonop is hulle swaar belas. Allerhande mensgemaakte tradisies het ook hul geestelike lewens bemoeilik. In die onderrig van hierdie mense skenk Jesus dus duidelik aandag aan ’n beter benadering tot die lewe – hoe om dit met waardigheid te doen, hoe om moed aan die dag te lê, ongeag hul omstandighede. ’n Voorbeeld hiervan is in Mattheus 5:38-48. Let op die dinge wat Jesus die mense hier aansê om te doen. Dit is al so oorbekend omdat dit idiomatiese uitdrukkings in Engels en Afrikaans geword het – “draai die ander wang,” “jou baadjie vir iemand uittrek,” en die Engelse “go the extra mile”. Die alledaagsheid van hierdie uitdrukkings ontneem egter Jesus se instruksies van hul radikaliteit – in woord en daad. 

Die scenario’s wat Jesus hier beskryf het, het baie van sy aanhoorders maar al te goed geken. Om liederlik deur jou sogenaamde “meerderes” of meesters aangerand te word; om jou eiendom vanweë skuld aan grondbaronne en skuldeisers oor te gee; om gedwonge arbeid vir die besettende Romeinse soldate van Rome te verrig – al hierdie dinge was alledaagse verskynsels vir die mense van daardie tyd. Hier leer Jesus die mense om met integriteit op hierdie dinge te reageer, om hul onderdrukkers beter te behandel as wat hulle verdien het om behandel te word, en om sodoende te keer dat hulle hul waardigheid prysgee. Hoewel die onderdrukkers deurgaans hul mag en gesag laat geld het, kon die ontvanger altyd kies hoe hy of sy daarop wou reageer. Wat meer is, deur lydelike verset en deur vrygewigheid kon hulle die gruwels van onderdrukking en onreg wat hulle aangedoen is, aan die kaak stel. 

`Vergelyk Mattheus 5:38-48 met Romeine 12:20, 21. Hoe kan ons hierdie radikale beginsels in ons lewens uitleef?` 

`Jesus het “die wet en die profete” in sy totaliteit – al die geskrifte wat vandag as die Ou Testament bekend staan – in ’n eenvoudige beginsel omskryf. Deesdae word dit sommer kortweg die Goue Reël genoem: “Alles wat julle wil hê dat die mense aan julle moet doen, moet julle ook aan hulle doen” (Matt. 7:12, NAB). Op watter maniere kan ons vandag reeds hierdie voorskrif uitvoer, ongeag die moeite en uitdagings wat dit bring?`