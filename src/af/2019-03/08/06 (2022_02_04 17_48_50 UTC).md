---
title:  “Die geringste van hulle”
date:   22/08/2019
---

’n Ander geleentheid waarby Jesus bes moontlik nie die verwagte antwoord gegee het nie, was tydens ’n preek wat in Mattheus 24 en 25 opgeteken is. Die dissipels gaan na Jesus en vra wanneer die geprofeteerde vernietiging van die tempel in Jerusalem asook sy wederkoms dan gaan plaasvind (lees Matt. 24:1-3). Jesus gee ’n breedvoerige antwoord en sluit af deur op bepaalde handelinge te wys – om dié wat honger is kos te gee; om dié wat dors is iets te gee om te drink; om gasvry teenoor vreemdelinge te wees; om dié wat naak is, te klee; om na die siekes om te sien; en om mense in die tronk te besoek. Dan gee Hy hulle die versekering: “As julle iets hiervan vir een van my broers of susters gedoen het, selfs al was dit vir die heel eenvoudigste onder hulle, het julle dit vir Mgedoen” (lees Matt. 25:40, 45; NLV). Die teendeel is ook waar: As julle nagelaat het om hierdie dinge vir een van hulle te doen… het julle dit aan Mgedoen. Hierdie onderwysing hou verband met die twee vrae wat tot Jesus se profetiese uiteensetting oor die eindtyd aanleiding gegee het. Jesus gee deurgaans in Mattheus 24 meer direkte antwoorde op die dissipels se vrae, met voortekens en waarskuwings oor die komende vernietiging van Jerusalem en die voleinding van die wêreld. Tog lê Jesus ook klem op iets onontbeerliks: om in aanloop tot sy wederkoms waaksaam te wees en reg te lewe. In die eerste deel van Mattheus 25 het ons die gelykenis van die tien maagde, waarmee Jesus ’n ernstige beroep op sy dissipels doen om hulle op ’n onverwagse of vertraagde wederkoms voor te berei. Daarna toon die gelykenis van die drie diensknegte hoe belangrik dit is om intussen ’n produktiewe en ’n finansieelgedissiplineerde lewe te lei. Daarenteen noem die gelykenis oor die skape en bokke meer pertinent met watter soort take God se kinders hulle behoort besig te hou. 

`Lees Mattheus 25:31-46. Wat probeer Jesus hier tuisbring? Waarom is dit nie redding deur werke nie? Wat sê Hy vir ons hier, oor die volle omvang en ware betekenis van ’n reddende geloof?` 

Die stelling wat Jesus hier maak – dat naastediens eintlik op Godsdiens neerkom – behoort al ons verhoudings en houdings te transformeer. Stel jou dit voor: om vir Jesus vir ’n maaltyd oor te nooi, of om Hom in die hospitaal of selfs in die tronk te besoek! Dit is wat ons eintlik doen, sê Jesus, wanneer ons mense in ons gemeenskap help. Op dié manier skep Hy sulke wonderlike aanbiddingsgeleenthede vir die gelowige! 

`Lees biddend deur die Meester se leer in hierdie skrifgedeelte. Hier stel Jesus Hom so te sê gelyk aan dié wat geen kos of klere het nie, asook dié wat in die tronk sit. Hoe verstaan ’n mens dit? Hoekom is dit so ’n gewigtige taak en verpligting?`