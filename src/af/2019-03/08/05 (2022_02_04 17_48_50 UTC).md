---
title:  Lasarus en die ryk man
date:   21/08/2019
---

In die gelykenis van Lasarus en die ryk man (in Luk. 16:19-31) kontrasteer Jesus twee mans en hul lewens – die een ryk, en die ander brandarm. Met geen nasionale gesondheidsversekering, klinieke, daghospitale of sopkombuise nie, was dit algemeen vir die behoeftiges, die gestremdes of selfs vir enigeen wat om een of ander rede minderbevoorreg was, om destyds voor die rykes se huise te staan en bedel. Binne daardie tradisie is daar van die rykes verwag om vrygewig te wees, en ’n bietjie van hul rykdom te deel ten einde ander se swaarkry te verlig. In hierdie verhaal is die ryk man egter “uit pure selfsug apaties teenoor die behoeftes van sy sukkelende broeder” (Ellen G. White, Christ’s Object Lessons, bl. 261). Vir die res van albei karakters se lewens het dit so gebly; maar dan, in die hiernamaals en in pas met God se oordele, word die bordjies verhang. 

`Vergelyk Lukas 16:19-31 met hfst. 12:13-21. In watter opsig stem hierdie twee gelykenisse ooreen en in watter opsigte verskil hulle? Wat is beide se oorkoepelende les?` 

Nêrens in dié gelykenis is daar enige aanduiding dat die ryk man sy welvaart onregmatiglik bekom het nie. Dalk het albei hard gewerk, versigtig met hul geldjies gewerk, en God se seëninge gesmaak. Tog loop dinge vir albei skeef. Hulle houdings teenoor God, die lewe, geld en hul naaste het duidelik in ’n stadium verander, en dit het hulle duur te staan gekom, hetsy in dié lewe of die toekomstige. Hierdie gelykenis gebruik die tipiese beelde waarmee die mense van destyds die hiernamaals verwoord het. Die punt wat hier tuisgebring word, is egter dat ons keuses op aarde ’n uitwerking op ons ewige lot het. Hoe ons reageer op diegene wat ons hulp soek of benodig, is belangrik. Daardeur, en ook op ander maniere, toon ons ons beweegredes en prioriteite. Dit is soos “Abraham” tereg aan die benoude Lasarus uitwys, naamlik dat die Bybel ’n meer-as-voldoende rigtingwyser is om reg te kan kies. Hy sê: “Hulle het die woorde van Moses en die profete. Laat hulle daarna luister” (Luk. 16:29, NAB). 

Jesus leer dat die versoekings wat welvaart meebring – hetsy die begeerte daarna, die behoud daarvan, of die nastreef daarvan – ’n wig tussen jouself en God se koninkryk, asook tussen jou en jou medemens dryf; en dat ’n mens terselfdertyd verknog aan jouself en jou selfstandigheid raak. Jesus roep ons egter tot die soeke na sy koninkryk, en om God se seëninge met die mense om ons – veral die behoeftiges – te deel. Hierdie dinge kom eerste. 

`Geld, en selfs die voorliefde vir geld, kan maak dat ’n mens jou Godgegewe lewensfokus uit die oog verloor. Hoe kan die gelowige daarteen waak, wat sy of haar geldelike situasie ook al mag wees?`