---
title:  Die goeie Samaritaan
date:   20/08/2019
---

`Lees Lukas 10:25-27. Die wetgeleerde wat die vraag aan Jesus gestel het, het ’n standaard opsomming van die soort lewe wat vir God aanvaarbaar is, gegee. Hoe hou die twee dele van hierdie opsomming met mekaar verband?` 

Die kere wat mense met bepaalde vrae na Jesus gekom het, het Hy dikwels heel anders geantwoord as wat hulle verwag het. Klaarblyklik het vanmelewe se godsdienstige mense vreeslik baie tyd aan die bespreking van Levitikus 19:18 afgestaan – die voorskrif om “jou naaste lief te hê soos jouself” – seker om te bepaal hoe ver die begrip “naaste” gevoer kon word en waar die grense dan moet wees. Jesus het reeds probeer om sy volgelinge se begrip van dié woord te verruim. Derhalwe het Hy hulle aangespoor om nie net die persoon wat jou goedgesind is as jou naaste beskou nie, maar dat almal goed behandel moes word: “Maar Ek sê vir julle: Julle moet julle vyande liefhê, en julle moet bid vir dié wat vir julle vervolg, sodat julle kinders kan wees van julle Vader in die hemel. Hy laat immers sy son opkom oor slegtes en goeies, en Hy laat reën oor dié wat reg doen en oor dié wat verkeerd doen” (Matt. 5:44, 45, NAB). Toe dié wetsgeleerde Jesus met ’n strikvraag probeer vang het, keer Hy dus terug na hierdie veelbewoë vraagstuk: “En wie is my naaste?” (Luk. 10:29, NAB). In reaksie op dié vraag vertel Jesus die gelykenis van die goeie Samaritaan. Uiteindelik is Jesus se antwoord op die wetsgeleerde se vraag, om nie die woord “naaste” te omskryf nie. Jesus se antwoord kom basies op die volgende instruksie neer: Gaan heen, en wees j’n naaste vir almal wat jou hulp nodig het” (lees Luk. 10:36, 37). 

`Lees Lukas 10:30-37. Jesus kontrasteer hier die drie karakters se reaksie op die man wat in nood verkeer. Hoekom is dit so betekenisvol?` 

Soos dit tipies die geval was met Jesus se leer, was sy felste kritiek gemik op dié wat belydende gelowiges was en tog min simpatie met ander se lyding gehad het. “Met die gelykenis van die goeie Samaritaan bring Jesus die aard en wese van ware godsdiens aan die lig. Hy toon dat dit nie oor stelsels, geloofsbelydenisse of rituele gaan nie, maar oor die betoning van liefde en welwillendheid; om jou medemens die allerbeste te gee, om waarlik liefdadig te wees” (Ellen G. White, The Desire of Ages, bl. 497). In Jesus se leer wys Hy ons pertinent op die buitestaander, op persone wat volgens die algemeen-aanvaarde siening as “ongelowig” bestempel is. Met daardie buitestaander-figuur demonstreer Jesus waartoe sy Vader elke belydende volgeling roep. Wanneer ons na Jesus toe kom en wil weet wat ons moet doen om die ewige lewe te beërwe, ontvang ons op die keper beskou – net soos diegene wat sy leer destyds aangehoor het – dieselfde opdrag:  gaan heen, en wees ’n naaste vir elkeen wat behoeftig is.