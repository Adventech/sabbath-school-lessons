---
title:  Vir verdere studie
date:   23/08/2019
---

Lees Ellen G. White – “The Good Samaritan” op bl. 497-505 en “‘The Least of These My Brethren’” op bl. 637-641, beide in The Desire of Ages; “‘A Great Gulf Fixed’” op bl. 260-271 en “‘Who Is My Neighbour?’” op bl. 376-389, beide in Christ’s Object Lessons. “Christus breek die mure af, daardie liefde vir die eie-ek en nasietrots wat so skeiding bring. Jesus sê dat sy volgelinge die ganse mensdom moet liefhê en lig ons uit die klein kringetjie wat selfsug om ons trek. Hy bring territorialiteit tot ’n einde en doen weg met die kunsmatige skeidings wat die samelewing daargestel het. Hy tref geen onderskeid tussen naaste en vreemdeling, vriend en vyand nie. Hy leer ons om elke behoeftige persoon as ons naaste en die wêreld as ons diensveld te sien” (Ellen G. White, Thoughts From the Mount of Blessing, bl. 42). “Die goue reël is die groot maatstaf, dít is waaraan die Christen gemeet word. Laer standaarde – al is dit net effens laer – is ’n verdraaiing. Die beoefening van ’n soort godsdiens waarin die mens gering geskat word – dieselfde mens wat vir Christus so waardevol was dat Hy sy lewe vir ons afgelê het; ’n godsdiens wat ons apaties teenoor die behoeftes, swaarkry, lyding of regte van die mens stem – is nie die ware Jakob nie. As ’n mens nie reg laat geskied aan dié wat swaar- en seerkry nie, nie aan die lot van die sondaar dink nie, is jy ’n verraaier. Jy toon daarmee dat jy Christus verraai het. Dít is hoekom die Christelike geloof nie juis veel impak op aarde het nie – ons bely die Naam van Christus, maar verloën sy [heilige] karakter” (Ellen G. White, Thoughts From the Mount of Blessing, bl. 136, 137). 

**Vrae vir bespreking** 

`1. Watter van die skrifgedeeltes wat ons vandeesweek bestudeer het, is jou gunsteling, en hoekom?` 

`2. Let op die volgende sinsnede uit die E.G. White-aanhaling hierbo: “’n godsdiens wat ons apaties teenoor die behoeftes, swaarkry, lyding of regte van die mens stem – is nie die ware Jakob nie.” Die feit dat ons binne die Adventistegeloof die waarheid ontvang het, lei soms tot die wanopvatting dat dit al is wat saak maak. Hoe vermy ’n mens daardie slaggat?` 

`3. Ons sê dikwels dat ons “die waarheid het” – maar wat behels dit volgens die skrifgedeeltes in Donderdag se deel van die les?` 

**Opsomming**: Jesus se leer toon ’n ander manier van leef vir diegene wat burgers en verteenwoordigers van Gods koninkryk is. Met die Ou Testament as grondslag bou Jesus voort op die idee dat ons na die armlastige en die onderdrukte moet omsien, en benadruk die feit dat sy volgelinge in afwagting op sy wederkoms lewens van medelye en genade moet lei.