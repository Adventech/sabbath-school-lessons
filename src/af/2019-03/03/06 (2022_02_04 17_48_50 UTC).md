---
title:  ’n Sabbatsrus vir die land
date:   18/07/2019
---

Soos ons reeds gesien het, het die Sabbat ’n integrale deel van die volk se bestaansritme geword. Tog was die Sabbat nie net ’n weeksgebonde dag nie, maar ’n beginsel. Dit het ook die sewejaarlikse rusjaar ingesluit, wat na sewe sewejaartydperke (oftewel elke 50ste jaar) met ’n jubeljaar afgesluit is. 

`Lees Levitikus 25:1-7. Wat maak hierdie voorskrif so merkwaardig? Op watter maniere kan ’n mens hierdie soort beginsel in jou tuis- en werkslewe toepas?` 

Die Sabbatsjaar het toegesien dat die grond ’n jaar lank moes braak lê, en was ’n briljante vorm van rentmeesterskap oor die grond. Dit is boonop wêreldwyd ’n erkende landboupraktyk.  Die sewende jaar het ook groot betekenis vir slawe ingehou (lees Eks. 21:1-11). Soms het ’n Israeliet so diep in die skuld beland dat hy homself as ’n slaaf verkoop het. Daardie gedwonge dienstydperk moes dan op die sewende jaar beëindig word. Dit het ook vir alle skulde gegeld. Alle oorblywende bedrae moes aan die einde van die sewende jaar afgeskryf word (lees Deut. 15:1-11). 

Net soos die manna wat God die Israeliete in die woestyn gegee het, was die jaarlange braaklegging van grond ’n kwessie van vertroue: hulle moes vertrou dat die Here hulle genoeg sou skenk – beide uit die voorafgaande jaar se opbrengs, en uit daardie onbewerkte grond in die Sabbatsjaar self. Net so was die vrystelling van slawe en afskryf van skulde nie net ’n begenadigingsgebaar nie, maar ook een van vertroue: dat die Here by magte is om in ons behoefte te voorsien. In ’n sekere sin moes die volk leer dat ’n mens nie jou medemens hoef te onderdruk in ’n poging om in jou eie behoeftes te voorsien nie. Die beginsels en patroonmatigheid van die Sabbat moes ’n noue verweefdheid met die Israelitiese samelewing as ’n geheel toon. Op ’n soortgelyke wyse behoort kontemporêre Sabbatsviering ’n geestelike dissipline te wees wat ’n transformerende invloed op die res van die week het. In ’n praktiese sin is die Sabbat ’n uitleef van die voorskrif om eers die koninkryk van God te soek. In Matteus sê Jesus: “want julle hemelse Vader weet dat julle al hierdie dinge nodig het [NAB]… God [sal] vir julle al hierdie ander dinge byvoeg [DB]” (hfst. 6:32 en 33). 

`Watter verskil behoort die viering van die Sabbat op die ander ses dae van die week te hê? Wat help dit – per slot van rekening – as jy van Sondag tot Vrydag gierig, selfsugtig en gevoelloos teenoor ander is, net om skielik op die Sabbat die teenoorgestelde te wil doen? (Of anders gestel: Kan ’n mens werklik op ’n Sabbat nie so optree nie, as jy dan die res van die week wel so opgetree het?)`