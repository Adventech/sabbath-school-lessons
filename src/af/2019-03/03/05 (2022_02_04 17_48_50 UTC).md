---
title:  ’n Dag van genesing
date:   17/07/2019
---

Die Sabbat en Sabbatsonderhouding het oorspronklik ten doel gehad om wydlopend en inklusief te wees. Teen die tyd dat Jesus op die toneel verskyn het, was dit egter nie meer die geval nie omdat baie van die destydse godsdienstige leiers velerlei andersoortige betekenisse daaraan geheg het. In plaas van ’n dag van vryheid en gelykheid, het die Sabbat ’n dag van mensgemaakte tradisie en taboe geword. Tydens sy aardse sending het Jesus hierdie sienswyse teëgestaan. Hoekom? Omdat godsdienstige leiers sodoende ’n onnodige las op die mense se skouers geplaas het. Besonder interessant is die wyse waarop Jesus sy misnoeë te kenne gee het: deur telkens siekes op ’n Sabbat te genees. Dit wil tog lyk of hierdie wonderbaarlike genesings doelbewus op die Sabbat gedoen is – ten spyte van die feit dat dit op ’n ander dag gedoen kon word – as ’n soort demonstrasieles oor die ware betekenis van die Sabbat. In hierdie stories sien ’n mens telkens hoedat Jesus pertinent die paslikheid van uiterlike genesing en innerlike heling op ’n Sabbat uitwys, en ook hoedat die Fariseërs sy woorde as skietgoed in hul moordkomplot teen Hom gebruik het. 

`Lees die verhale van Jesus wat mense op die Sabbat genees het (Matteus 12:9-13, Markus 1:21-26 en hfst. 3:1-6, asook Johannes 9:1-16). Watter aspekte van hierdie stories is besonder opvallend?` 

Jesus het inderdaad die belangrikheid van die Sabbat bevestig. Die Sabbat word deur tydsgrense afgebaken sodat dit spesiaal kan bly. Sodoende kan ons eenmaal ’n week ons bande met God, ons gesinne, ons kerkgesinne en ons gemeenskappe koester en verstewig. Tog gaan Sabbatsonderhouding nie oor die eie-ek nie. Soos Jesus tereg gesê het: “So is dit dan geoorloof om op die Sabbat goed te doen” (Matt. 12:12, OAB). 

Baie lidmate doen goeie liefdadigheidswerk. Tog voel vele dat daar hopeloos te min van dié soort werk gedoen word. Ons weet tog dat die Here omgee vir elkeen wat ly, onderdruk word of vergete is; ook dat ons na hierdie mense behoort om te sien. Siende dat ons aangesê word om nie op die Sabbatdag ons gewone gang te gaan deur te werk nie, en derhalwe van ons weeklikse werksdruk onthef word, het ons mos die tyd om iets daadwerkliks vir ons medemens te doen, en sodoende die Sabbat waarlik en aktief te onderhou. Mev. White skryf: “Volgens die vierde gebod is die Sabbat ingestel as ’n dag van rus en aanbidding. Alle wêreldse bedrywighede moes [en moet] gestaak word. Dié wat met omgee en liefdadigheid te doen het, strook wel met sy doel vir die Sabbat… Om verligting aan die beproefdes en vertroosting vir die treurendes te bring – omgee-werk – dít is die werk wat tot eer van God en sy heilige dag strek” (Ellen G. White, Welfare Ministry, bl. 77). 

`Wat doen jy ten bate van jou medemens op ’n Sabbat?`