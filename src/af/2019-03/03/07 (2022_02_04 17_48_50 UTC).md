---
title:  Vir verdere studie
date:   19/07/2019
---

Lees Ellen G. White – “From the Red Sea to Sinai” op bl. 295-297 in Patriarchs and Prophets, en “The Sabbath” op bl. 281-289 in The Desire of Ages. Lees ook Sigve K. Tonstad – “The Social Conscience of the Seventh Day” op bl. 125-143 in The Lost Meaning of the Seventh Day. “Hulpverlening aan beproefdes druis nie teen die Sabbatsgebod in nie – dít was Jesus se boodskap aan sy dissipels. Dit is juis in pas met die werk wat God se engele verrig – wesens wat voortdurend afkom aarde toe of opgaan hemel toe ten einde die lydende mensdom te dien… 

“En die mens het ook ’n belangrike taak om op hierdie dag te verrig – in basiese behoeftes moet voorsien word, siekes moet versorg word, behoeftiges moet gehelp word. Geeneen wat versuim om ander se lyding op ’n Sabbat te verlig, sal verskoon word nie. God se heilige rusdag is gemaak vir die mens, en om jou medemens op daardie dag jammer te kry en te help, strook geheel en al met die doel waarvoor God dit geskep is. Slegs ’n uur se pyn by enige van sy skepsels – pyn wat op die Sabbat of op enige ander dag verlig kon gewees het – is vir die Here te veel” (Ellen G. White, The Desire of Ages, bl. 206, 207). 

**Vrae vir bespreking** 

`1. Op watter maniere het jy al die Sabbat as ’n demonstrasie van jou vertroue in God beleef? Het jy dalk jou eie manna-ervaring gehad, waar die Here in antwoord op jou vertroue in Hom vir jou voorsien het? Indien wel, deel dit met die klas en ook wat jy daaruit geleer het.` 

`2. Die tien gebooie (soos uiteengesit in Eksodus 20:8-11 en Deuteronomium 5:12-15) lê klem op verskillende aspekte van die Sabbat, soos ons reeds gesien het. Watter van daardie aspekte waardeer jy die meeste?` 

`3. Doen die volgende by die huis of in klasverband: Dink aan maniere om die seëninge en voordele van die Sabbat met jou gemeenskap te deel.` 

`4. Op watter maniere transformeer die Sabbat jou lewe? Is daar ander gedeeltes van jou lewe waar die patrone en beginsels van die Sabbat ’n groter impak behoort te hê?` 

**Opsomming** 

God het ons die Sabbat as ’n herinneringsdag gegee, sodat ons die skepping en die verlossing van die mens kan oordink, hoewel dit ook ander alledaags-praktiese voordele inhou. Dit leer ons om op die Here en sy voorsienigheid te vertrou en om die beginsel van gelykheid na te streef. Dit kan ook ’n geestelike dissipline word wat ’n omwenteling in ons bande met ander kan meebring. Jesus het sy visie vir die Sabbat gedemonstreer deur siek mense te genees, en deur klem te lê op die Sabbat as ’n dag ter bevoordeling van die behoeftiges.