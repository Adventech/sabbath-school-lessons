---
title:  'Sabbat: ’n Dag van vryheid'
date:   13/07/2019
---

### Leesverwysings vir hierdie week se studie 
Eksodus 16:16-18, hfst. 20:8-11, Deuteronomium 5:12-15, Mattheus 12:9-13, Levitikus 25:1-7. 

> <p>Geheueteks</p> 
> “En Hy sê vir hulle: Die Sabbat is gemaak vir die mens, nie die mens vir die Sabbat nie” (Mark. 2:27, OAB). 

God het die skeppingsweek met die Sabbat afgerond. Daar word soms gesê dat die Here nie net op die sewende dag gerus het nie, maar dat Hy ook rus as ’n integrale deel van alle prosesse op aarde ingestel het. Die Sabbat moes as demonstrasieles dien, een wat toon hoedat God ons vir interaksie met Hom en met mekaar geskep het. Dit is dus geensins verrassend dat die Sabbat sy opwagting as een van die gebooie in God se verbondsplan maak nie. Om die waarheid te sê, dit maak reeds sy verskyning in die geboortefase van die splinternuwe Israelitiese volk, ’n dag wat ’n sentrale rol in die lewe van die Hebreërs sou speel. 

Wanneer ’n mens die Sabbatdag aanroer, duik ’n aantal vrae gou op: Maar hoe moet ’n mens dit reg hou? Wat behoort jy nie te doen nie? Dié klas van dinge wil almal weet en is weliswaar belangrik. Tog moet ’n mens eers verstaan wat God se doelstelling met die Sabbat was en hoekom dit so ’n integrale rol in die skepping moes speel, en ook hoekom dit so ’n belangrike rol as simbool van sy genade en voorsienigheid in Israel van ouds gespeel het.  Soos Jesus tereg gesê het, is die Sewendedag-sabbat vir die ganse mensdom geskep. Wanneer ’n mens waarlik die Sabbatdag “gedenk om dit heilig te hou” – m.a.w. as jy op ’n spesiale manier aan daardie dag dink – transformeer dit jou lewe elke dag van die week. Dit kan ook, soos Jesus gedemonstreer het, ander tot seën wees. 

_*Bestudeer hierdie week se les as voorbereiding vir Sabbat, 20 Julie._