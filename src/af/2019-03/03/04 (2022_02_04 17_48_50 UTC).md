---
title:  ’n Dag van gelykheid
date:   16/07/2019
---

Uit ’n voorlangse lees van Eksodus 20 en Deuteronomium 5 blyk dit gou dat die vierde gebod beslis die gedetailleerdste van die tien gebooie is. Neem in ag dat sekere gebooie, veral in sommige vertalings, net uit drie woordjies bestaan (en dat dit in die oorspronklike Hebreeus, selfs so min as twee het). Daarteenoor gee die vierde gebod die hoekom, die hoe en die wie van daardie herdenkingsgebaar. 

`Lees Eksodus 20:8-11. Wat sê dit oor die mense wat vir jou werk en oor jou besoekers, en selfs oor jou diere? Wat beteken dit?` 

Opvallend hier is die fokus op ander mense. Die skrywer Sigve K. Tonstad is van mening dat hierdie voorskrif eie aan die Hebreeuse kultuur is. Volgens hom gee die Sabbatsgebod “voorrang aan die laagste vlak en werk dan boontoe, en werk nie van die hoogste vlak af ondertoe nie. Nee, die swakkes en die mees kwesbare lede van die samelewing kom eerste. Diegene wat die grootste behoefte aan rus het – die slaaf, die ontheemde in jou midde, en die pakdiere – word geïdentifiseer en uitdruklik genoem. In die Sewendedag-sabbat het die minderbevoorregte, selfs stomme diere, ook ’n bondgenoot” (The Lost Meaning of the Seventh Day [Michigan: Andrews University Press, 2009], bl. 126, 127). Die gebod lê klem op die feit dat, en is ook ’n oproep dat, die Sabbat deur ieder en elk geniet behoort te word. Dit onderstreep ons gelykwaardigheid in die lig van die Sabbatwaarheid. Gestel jy is ’n werkgewer. Dan is jy jou gesagsposisie op ’n Sabbat kwyt en kan jy nie jou werknemers beveel om op God se rusdag te werk nie. Hoekom is dit so? Omdat God ook daardie rusdag aan jou werksmense geskenk het. Selfs al is jy vir die res van jou lewe ’n werknemer – of selfs ’n slaaf – is en bly die Sabbat ’n herinnering dat jy gelyk voor, en ook deur, God geskape is, en dus ewe geregtig op sy verlossing is; en dat Hy jou op daardie dag nooi om hierdie dinge op ander maniere te vier, en nie net deur die werk wat jy doen nie. Selfs diegene wat nie deel van die Sabbatariese gemeenskap is nie – “die vreemdeling by jou” (Eks. 20:10, NIV) – behoort voordeel uit die Sabbat te trek. Hierdie idee sou ’n merkwaardige gedagteskuif vir die Israeliete gewees het, weg van die slawerny en uitskuiwing wat hulle voorheen beleef het. Noudat hulle op pad was na die beloofde land om hulle daar te vestig, wou die Here nie hê dat hulle dieselfde gewoontes as hulle Egiptiese onderdrukkers moes hê nie. Benewens die gedetailleerde wette vir die opbou van daardie samelewing, het Hy hulle (en ook vir elkeen van ons) ’n weeklikse gedenkteken gegee, ’n herinnering wat op ’n kragtige wyse demonstreer hoe ongelooflik gelyk ons elkeen in die oë van die Here is. 

`Hoe kan jy die Sabbat met die mense in jou gemeenskap deel, m.a.w. hoe kan hulle uit jou Sabbatsonderhouding voordeel trek?`