---
title:  Genoeg manna
date:   14/07/2019
---

Na geslagtelange slawerny en die maatskaplike agteruitgang waaronder sy onderdrukte volk ongetwyfeld moes deurloop, wou God die pasbevryde Israeliete ophef. Dit wou Hy doen deur ’n beter lewenswyse onder hul aandag te bring, en deur hulle wette te gee wat hul nuwe samelewing die mees ordelike sou maak. Hierdie opheffingsprojek het met ’n praktiese en besondere opvoedkundige leerervaring begin. Dit is ’n wonderwerk wat deel van hul lewensritme was, ’n voorreg wat hulle die volle 40 jaar van hul woestynomswerwinge geniet het. Boonop was dit ’n tasbare bewys van God se voorsienigheid en ’n eerstehandse belewenis van ’n belangrike deug – onselfsugtigheid – een van die deugde wat eintlik deel die Israelitiese kultuur moes word. Die wonderwerk waarvan ons hier praat, is natuurlik die gee van die manna. Dit het slegs binne die kampterrein gebeur.  Dit was ’n kossoort wat elke oggend op die grond verskyn het. 

`Let op die maatreël in Eksodus 16:16-18, wat elke Israeliet moes volg. Hoekom was en is dit so betekenisvol?` 

In 2 Korintiërs 8:10-15 verwys Paulus na hierdie bevel aangaande die manna, en gebruik dit dan as voorbeeld van hoe Christelike vrygewigheid werk: “Julle wat nou oorvloed het, [moet] dié help wat gebrek ly. Dan, as hulle weer oorvloed het en julle gebrek ly, kan hulle julle weer help. So kom daar ewewig” (vers 14, NAB).  Die lesse vir die Israeliete, en vir ons, is dat God ruim voorsiening vir sy kinders en sy skepping gemaak het. As ons net die nodige neem, en die surplus met ander deel, sal almal die nodige versorging en lewensmiddele geniet. Om elke dag net mooi genoeg manna te neem, en niks meer nie, het egter geloof van die Israeliete vereis – dat daar die volgende dag wel weer manna sou wees. Mense wat pas uit verdrukking en slawerny gekom het – soos die Israeliete van ouds – is geneig om net aan oorlewing te dink. Daarom wou die Here op ’n praktiese wyse aan die Israeliete demonstreer dat hulle ’n lewe van vertroue, vrygewigheid en mededeelsaamheid kon demonstreer. Tog was daar ook ’n ander, merkwaardiger dimensie aan dié praktyk. Elke Vrydag het ’n dubbele porsie manna op die grond geval, en op daardie dag – nét op daardie dag – moes die mense ekstra vir Sabbat optel. Dié spesiale voorsorgmaatreël vir die Sabbat was ’n verdere manier om vertroue in die Here aan te wakker, dat Hy wel in al hul beloftes sou voorsien. Hierdie ekstra porsie manna, wat die Here hulle genadiglik geskenk het, het hulle in staat gestel om die beloofde Sewendedag-sabbatsrus nog meer te geniet. 

`Wat kan ons op Vrydae doen om die seëninge wat Sabbatsviering inhou, ten volle te benut?`