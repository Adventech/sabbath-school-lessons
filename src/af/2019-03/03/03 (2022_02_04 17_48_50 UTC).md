---
title:  Twee redes vir die Sabbat
date:   15/07/2019
---

`Lees Eksodus 20:8-11 en Deuteronomium 5:12-15. Hoe vul hierdie twee weergawes van die vierde gebod mekaar aan?` 

Herdenking – om weer aan iets te dink – is ’n belangrike deel van daardie band tussen God en sy kinders wat Hy graag wil herstel, ’n boesemvriendskap waarin Hy as ons Skepper en Verlosser die middelpunt is. Beide rolle word in dié twee weergawes van die vierde gebod aangeroer. Dit toon ook dat God se skepper- en verlosserskap nou met die Sabbat en Sabbatsviering verweef is.  Die Israeliete het uit ’n land van vele vals gode opgetrek, en daarom moes hulle aan die ware God en sy rol as Skepper herinner word. Die Sabbat het ’n deurslaggewende rol in daardie herinneringsproses gespeel – ’n dag wat vanweë die weeklikse manna-siklus en die feit dat daar op Vrydae ’n ekstra porsie gegee is, ’n kragtige voorbeeld van God se skeppende mag was. In die Eksodus 20-weergawe van die Sabbatsgebod word God se skepperskap die duidelikste onderstreep. 

Daarteenoor lê die Deuteronomium 5-weergawe klem op die volk se redding, bevryding en verlossing. Hierdie verhale moes die Israeliete gereeld oorvertel; om sodoende hulself opnuut daarvan te vergewis, veral op die Sabbat. Dié verhale het twee sye gehad, eerstens, die Israeliete se fisiese redding en bevryding uit slawerny en Egipteland. Soos die aard en wese van God asook die omvang van die verlossing wat Hy bring, begin deurskemer het, het die volk die tweede sy ontdek: dié van geestelike verlossing. Dit is ’n ontdekking wat deur die Sabbat gekom het, ’n weeklikse simbool en viering van daardie geestelike redding en bevryding. 

Beide hierdie beweegredes vir Sabbatsviering gaan oor die herstel van bande tussen God en sy kinders: “Ek het ook my Sabbatte aan hulle gegee om vir hulle ’n teken te wees van die verhouding tussen hulle en My, en sodat hulle sou weet dat Ek, die Here, hulle geheilig het” (Eseg. 20:12, NAB). Soos ons reeds gesien het, gaan die versoening wat God wou (en steeds wil) bewerkstellig, nie net oor ’n enkele groep mense nie. Hierdie verbondsverhouding moes die grondslag vir die bou van ’n nuwe soort samelewing vorm, een wat buitestaanders goedgesind en ook die ganse wêreld tot seën moes wees. “Daarom het die Here jou God jou beveel om die sabbatdag te onderhou” (Deut. 5:15; NAB, klem verskaf). Deur die Sabbat as ’n herdenking aan, en viering van, ons skepping en verlossing te hou, kan ons ons bande met God maar ook met diegene om ons, verstewig. Die Here is ons genadig en daarom behoort ons ook ander genadig te wees. 

`Hoe maak Sabbatsviering beter mense van ons, mense wat groter medelye en simpatie met ander het?`