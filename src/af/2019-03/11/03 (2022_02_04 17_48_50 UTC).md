---
title:  ’n Bepaalde soort hoop
date:   09/09/2019
---

Godsdiens kom dikwels onder skoot vir die neiging om gelowiges se aandag op ’n beter hiernamaals te vestig terwyl die teenswoordige wêreld agterweë bly. Volgens dié siening word die fokus op ’n bowêreldse bestel ’n soort gewyde ontvlugting, wat die gelowige van minder nut vir die wêreld en die samelewing maak. Af en toe is dit ongelukkig verdiende kritiek. Soms preek en beoefen party Christene dit, en moedig ander daartoe aan. 

Dan is daar ook nog ander verdraaide voorbeelde, van die bevoorregtes wat die armes en onderdruktes aansê om bloot hul tragiese lewenslot te aanvaar – alles sal regkom wanneer Jesus op die wolke verskyn. Ja, ons wêreld is inderdaad ’n gevalle en gebroke plek, ’n tragedie. Die verlange na ’n dag waarop die Here alles gaan regstel – ’n dag waarop Hy die ongeregtigheid, pyn en smart tot ’n einde gaan bring; waarop hy die teenswoordige wanorde met sy glorieryke koninkryk, sy vesting van geregtigheid, gaan vervang – is geensins ’n fout of ’n mistasting nie. Sonder daardie vooruitsig – sonder daardie belofte – het ons, per slot van rekening, glad geen hoop nie. Die eerste helfte van Jesus se preek oor die voleinding van die wêreld (lees Matteus 24 en 25) handel oor die redes vir die ontvlugtingsbehoefte. Jesus bereik selfs ’n punt waar Hy sê: “En as dit nie was dat God daardie tyd ingekort het nie, sou geen mens dit oorleef nie” (Matt. 24:22, NAB). Tog is hierdie “ontvlugtingsgedeelte” merendeels ’n inleiding, sodat Jesus oor die betekenis van die aangebode beloftes kon uitwei. Om uitsluitlik – of selfs hoofsaaklik – te fokus op die “ontvlugtingsgedeelte” van die Christen se toekomshoop is egter om die dieper punte wat Jesus probeer tuisbring het, mis te kyk. 

`Lees Mattheus 24 en 25. Wat is die belangrikste insigte wat jy uit hierdie preek van Jesus gekry het? Hoe sal jy Jesus se instruksies vir hoe ons in afwagting op sy wederkoms behoort te leef, opsom ?` 

Wat ’n mens oor die toekoms glo, het belangrike implikasies vir die manier wat jy in die teenswoordige wêreld lewe. ’n Gesonde vertroue in God se beloftes oor die aarde se toekoms behoort die vonk vir ’n lewe van dinamiese betrokkenheid te wees, die ontketening van ’n lewe wat ryk en diep is, en wat ’n verskil in ander se lewens maak. 

`Hoe kan en behoort die hoop en belofte van Jesus se wederkoms ’n impak te hê op die wyse waarop ons nou lewe, veral binne die konteks van liefdadigheid en naastediens?`