---
title:  “Hoe lank nog?”
date:   08/09/2019
---

Regdeur die Bybel lees ’n mens deurgaans van God se volk – veral van diegene wat met slawerny, ballingskap, verdrukking, armoede of enige ander soort onreg of tragedie te kampe gehad het – en hoe hulle by die Here om ingryping gepleit het. Die Hebreeuse slawe in Egipte, die Israeliete in Babilon, en vele ander roep uit tot God, om hulle swaarkry en seerkry raak te sien, en die euwels reg te stel. Die Bybel bied ons ook noemenswaardige voorbeelde van hoe God sy volk gered en herstel, en selfs die onderdrukkers of vyande uit wraak straf. Tog was hierdie reddings van korte duur, en die onderskeie profete het aanhoudend gewys op ’n toekomstige, finale ingryping wanneer God die kwaad tot ’n einde sal bring en die vertraptes sal ophef. Nietemin het dié profete voortdurend uitgeroep: “Hoe lank nog, o Heer?” Let op die volgende navraag oor die Israeliete in ballingskap, waar ’n engel aan die Here vra: “Here van die leërskare, hoe lank nog bly U sonder ontferming?” (Sag. 1:12a, OAB). 

In Psalms lees ’n mens van die oënskynlike welvaart en geluk van die bose, terwyl die regverdige mishandel en uitgebuit word, en in armoede krepeer. Hierdie toedrag van sake word oral deur die psalmdigters betreur. In psalms hoor ’n mens voortdurend die pleidooi dat die Here tog moet ingryp, met die oortuiging dat die teenswoordige bestel nie in pas met die mens se Godgegewe skeppingsdoel is nie, of selfs dat dit nie God se wil vir sy skepsels is nie. Die psalmdigter sluit hom aan by die profete en die stem van die onderdrukte, en vra: “Hoe lank nog, o Heer?” (lees byvoorbeeld Ps. 94:3-7). In ’n sekere sin is ongeregtigheid moeiliker om te verduur vir diegene wat in ’n regverdige God glo, vir hulle wat glo dat Hy geregtigheid vir al sy kinders begeer. Kinders van die Here sal altyd ongeduldig oor die kwaad op hierdie planeet wees. Die feit dat God oënskynlik versuim om tussenbeide te tree, dra boonop by tot die ongeduld. Vandaar die profete se reguit en harde vraag: “Hoe lank, o Here, roep ek om hulp, maar U hoor nie; skreeu ek tot U: Geweld! – maar U help nie?” (Hab. 1:2, OAB). ’n Soortgelyke pleidooi word in die Nuwe Testament gehoor, waar die skepping self kreun voor God, uit pure verlange na redding en herskepping (lees Rom. 8:19-22). In Openbaring 6:10 hoor ’n mens weer die versugting – “Hoe lank nog, o Heer?” – dié keer ter wille van diegene wat ’n marteldood vir hul geloof moes sterf. Die pleidooi bly egter dieselfde: Liewe Heer, gryp ter wille van diegene wat onderdruk en vervolg word, asseblief tog in! 

`Lees Lukas 18:1-8. Wat sê Jesus, wat is die Vader se respons op die voortdurende versugtinge en gebede dat Hy tog ter wille van sy kinders moet ingryp en optree? Hoe hou Jesus se antwoord verband met die Christen se behoefte aan geloof?`