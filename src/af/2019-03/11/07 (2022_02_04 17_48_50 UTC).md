---
title:  Vir verdere studie
date:   13/09/2019
---

Lees Ellen G. White – “Called to Reach a Higher Standard” op bl. 309-322 in The Acts of the Apostles, en “Desolation of the Earth” op bl. 653-661, in The Great Controversy. “Wanneer die stem van die Here sy kinders uit hul aardse ballingskap roep, ontwaak al die ander mense wat die lewenstryd verloor het – en die gort is gaar! Terwyl die genadetyd uitgeloop het, het hulle hulle deur Satan en sy misleidings om die bos laat lei. Diesulkes het altyd ’n verskoning vir hul sondes gehad. Die rykes was vreeslik trots op hul verbeelde bobaasskap oor die minderbevoorregtes, tog het hulle hul rykdom op ’n onregmatige wyse bekom, deur God se wette te breek. Hulle het versuim om die armes kos te gee, om dié te klee wat geen klere gehad het nie, om billik en regverdig teenoor ander te wees, en om barmhartigheid voorrang te gee… Hulle het hul siele vir aarde rykdom en plesiere verkoop, en het nooit rykdom in die Here nagejaag nie. Die gevolg? Hulle lewens is ’n mislukking. Die verlede se genot is nou so bitter soos gal, al hul skatte [vir ewig] tot niet” (Ellen G. White, The Great Controversy, bl. 654). “Die groot stryd is oor en verby. Sonde en sondaars bestaan nie meer nie. Die ganse heelal is silwerskoon. Harmonie en vreugde – ’n enkele polsslag – weerklink deur God se omvangryke skepping. Vanuit Hom wat alles geskep het, stroom dit onophoudelik – lewe en lig en blydskap, tot in die verste uithoeke van die ewige ruimte. Van die kleinste atoom tot die grootste planeet – alles lewend en nie-lewend – in hul onverstoorde prag en volmaakte vreugde verklaar dit: God is liefde!” (Ellen G. White, The Great Controversy, bl. 678). 

**Vrae vir bespreking** 

`1. Hoe toon die afgelope week se les dat die teenswoordige lewe wel ’n nut het? Vergelyk dit met die siening wat party mense huldig, dat ’n mens jou nie aan die teenswoordige lewe en wêreld hoef te steur nie aangesien God dit in elk geval gaan vernietig en gaan oorskep. Ons loop ook die gevaar om die beloofde nuwe hemel en aarde as ’n soort skuiwergat vir die ontduiking van naastediens en liefdadigheid te gebruik (aangesien die Here mos Self die aarde gaan kom regruk). Hoe waak ’n mens daarteen? Of nog erger, hoe waak ’n mens teen die versoeking om ander uit te buit siende dat geregtigheid eers in die hiernamaals verwesenlik gaan word?` 

`2. As Sewendedag-Adventiste glo ons dat bybelprofesie ’n skerp toename in boosheid, probleme, swaarkry en lyding in aanloop tot die wederkoms van Christus voorspel. Wanneer ons die vervulling van hierdie dinge in die wêreld bespeur, is ons gou om Mattheus 24 aan te haal. Hoe behoort ons egter hierdie tragedies in die lig van Mattheus 25 te beskou?` 

**Opsomming**: Onse God gaan nie toelaat dat boosheid vir ewig sy gang gaan nie. Die wederkoms is die Bybel se groot hoop, daardie dag wanneer die kwaad tot ’n einde gaan kom en wanneer die kwaal van ongeregtigheid genees gaan word. Op daardie dag gaan ’n nuwe wêreld geskep word, een wat is hoe die oue veronderstel was om te wees. Daardie wederkomshoop – gegrondves in die opstanding van Jesus – transformeer die hede en skenk ons, in aanloop tot die wederkoms, die nodige moed om in diens aan God en die mens te leef.