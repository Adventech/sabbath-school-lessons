---
title:  Al die trane en pyn vir ewig verby
date:   12/09/2019
---

`Lees en bepeins Openbaring 21:1-5 en hfst. 22:1-5. Stel jou die lewe wat hier beskryf word, voor. Hoekom is dit so moeilik om jou ’n lewe sonder sonde en die dood, en sonder pyn en trane voor te stel?` 

Die Bybelse beskrywing van die lewe na sonde is ongetwyfeld wonderlik en verruklik, en laat bes moontlik nie reg aan die ware Jakob geskied nie. In hierdie beskrywings sien ’n mens dan ook dat die lys van dinge wat nie daar gaan wees nie, net so lank is as dié wat wel daar gaan wees. Wanneer die teenswoordige wêreld jou enigste verwysingsraamwerk is, is dit egter moeilik om jou ’n lewe sonder pyn en lyding, vrees en die dood, en ongeregtigheid en armoede voor te stel. Boonop gebeur iets moois tussen God en mens in die afwesigheid van sonde: “En God sal al die trane van hulle oë afvee” (Op. 21:4, OAB). Gesien binne die konteks van die verlostes bereik God se medelye vir dié wat deur die geskiedenis heen die onderspit gedelf het ’n klimaks in hierdie kort ou sinnetjie. Nie net bring Hy hulle seer- en swaarkry tot ’n einde nie, Hy vee ook hul trane af. 

Te midde van die geweld en skending wat sonde in ons wêreld van onreg en tragedie veroorsaak het, sinspeel Openbaring duidelik op ’n helingsproses vir elkeen van ons wat op velerlei maniere die slagoffers van sonde was. In Johannes se beskrywing van die boom van die lewe sê hy: “die blare van die boom is tot genesing van die nasies” (hfst. 22:2, NIV). Weereens toon die Here sy begrip en medelye vir die stryde wat ons moes stry – die dinge was ons moes voel, ervaar en aanskou – en selfs ons aandeel in die kwaad wat voorheen in die wêreld was. Sy plan vir die herskepping van die aarde sluit dus ook die herstel en heling van ons elkeen in. Tot tyd en wyl strewe ons om die allerbeste in Christus te wees; om ons kant te bring, ten spyte van hoe onvolmaak en klein ons bydrae ook al is; om diegene om ons te help wat smag na die dinge wat ons hulle te bied het. Wat ons bydrae ook al is – woorde van vertroosting, ’n gekookte bord kos, mediese en tandheelkundige hulp, klere, berading – alles wat binne ons bereik is, behoort ons te doen; en boonop met dieselfde selfverloënende en selfopofferende liefde wat Jesus op aarde uitgeleef het. 

Ongelukkig is dit eenmaal so dat die wêreld nou einde se kant toe staan, ten spyte van ons beste pogings tot ’n beter samelewing. Dit het Jesus geweet. Nietemin het daardie waarheid Hom nie gekeer om naastediens te verrig nie, en daarom behoort ons ook nie tou op te gooi nie.