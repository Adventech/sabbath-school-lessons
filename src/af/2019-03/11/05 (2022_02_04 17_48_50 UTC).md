---
title:  Die oordeelshoop
date:   11/09/2019
---

`Lees Prediker 8:14. Waar bespeur ’n mens oral die wrede en onontkombare werklikheid waarvan die prediker hier praat?` 

Terwyl lyding, swaarkry, onderdrukking en tragedie opsigself ’n bitter pil is om te sluk, het ons boonop ’n groter hartseer: wat as dit alles verniet was of as niemand dit raakgesien het nie? Dat ons smarte dalk betekenisloos is, is ’n groter trauma as die smart self. ’n Wêreld sonder enige boekhou van leed of waarin reg en geregtigheid net nooit geskied nie, is die toppunt van wreedheid en absurditeit. Dit is geen wonder dat 20ste-eeuse ateïste die “absurditeit” van die menslike toestand – soos hulle dit sien – betreur het nie. Met geen hoop op reg en geregtigheid of op ’n finale beslissing of ’n regstel van die verkeerde nie, sal die wêreld beslis ’n absurde plek wees. Tog is die versugting van Prediker 8:14 nie die einde van dié verhaal nie. Teen die einde se kant is daar skielik ’n wending in al Salomo se protes. Terwyl hy so die betekenisloosheid van alles bepeins, skemer dit deur. Wat hy basies sê, is: Wag ’n bietjie, die Here gaan eendag oordeel, so alles is nie nutteloos nie. Om die waarheid te sê, alles en almal maak beslis nou saak. 

`Lees Prediker 12:13, 14. Wat sê dit vir ons oor hoe belangrik alles wat ons op aarde doen eintlik is?` 

Die oordeelshoop gaan op die keper beskou oor geloof – oor wie God, en wat die lewe en die wêreld waarin ons woon – essensieel is. Soos ons reeds vasgestel het, hou die Bybel vol dat ons ons in ’n wêreld bevind wat deur God geskape is en wat deur Hom liefgehê word. Tog is dit ook een waarin dinge lelik skeefgeloop het. Nietemin is God hard besig is om sy herskeppingsplan in ons wêreld te volvoer, ’n projek wat deur die lewe en dood van Jesus van stapel gestuur is. God se oordeel is een van die sleutels tot die regstel van die dinge wat hier skeefgeloop het. Vir diegene wat aan die ontvangkant van so baie van die euwels in ons wêreld was en is – vir diegene wat uitgeskuif, soos diere behandel, en onderdruk en uitgebuit is – is die beloofde oordeel beslis goeie nuus. 

`Eendag, en op maniere wat ons ons nie kan indink nie, gaan die reg en geregtigheid waarna ons so smag uiteindelik geskied. Wat beteken dié wete vir jou? Hoe kan ’n mens hoop uit hierdie belofte put?`