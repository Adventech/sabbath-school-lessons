---
title:  Vir verdere studie
date:   30/08/2019
---

Lees Ellen G. White – “Dorcas – Her Ministry and Its Influence” op bl. 66 en 67 in Welfare Ministry, en “A Liberal Church” op bl. 335-345 in The Acts of the Apostles, asook “This Is Pure Religion” op bl. 35-41 in Welfare Ministry. 

“Die Verlosser het sy kosbare lewe afgelê ten einde ’n kerk op die been te bring, een wat in staat is om na die gebrokenes en na die sondige mens om te sien. ’n Groepie gelowiges kan arm, ongeskoold en onbekend wees; maar in Christus kan hulle ’n werk op tuisfront, in hul buurt, in kerkverband, en selfs in [2 Korinthiërs 10:16 se] ‘streke anderkant julle’ verrig – ’n werk so vêrreikend dat dit tot in die ewigheid strek” (Ellen G. White, The Desire of Ages, bl. 640). “Onselfsugtige vrygewigheid het die vroeë-Christelike kerk ongekende vreugde gebring, want die gelowiges het besef: danksy al ons opofferings het die lig van die evangelie nou diegene bereik wat voorheen in die duister rondgetas het. Hul vrygewigheid is ’n getuienis dat hulle nie verniet die gawe van God ontvang het nie. Wat bring hierdie soort vrygewigheid teweeg? Slegs heiligmaking deur die Gees van God. In die oë van die mense – gelowig én ongelowig – is dit niks minder as ’n wonderwerk nie” (Ellen G. White, The Acts of the Apostles, bl. 344). 

**Vrae vir bespreking** 

`1. Let op die soort kerk wat in die eerste paar hoofstukke van Handelinge beskryf word. Hoe moet jou gemeente maak om ook so te wees? Watter praktiese stappe kan kerkleiers doen om die gemeente in daardie rigting te stuur?` 

`2. Die wêreldwye Sewendedag-Adventistekerk gebruik party van die beginsels wat ons vandeesweek bespreek het om te bepaal hoe tiendes en offergawes onder die verskeie wêrelddele verdeel behoort te word. Wat is die voordele van so ’n wêreldwye stelsel van hulpbronneverdeling?` 

`3. Is die instruksies vir die lei van ’n nuwe lewe – soos dié wat in Romeine 12 opgesom word – realisties en prakties? Werk dit “in realiteit” of is dit bloot idealisties en gestileerd – m.a.w. half stokkerig en onnatuurlik – soos die heiliges op eeue-oue gebrandskilderde glasvensters?` 

`4. Jakobus 5:1-5 is op die man (en die vrou) af, en weerspieël die strenge waarskuwings van die Ou-Testamentiese profete. Hoekom is dié soort sterkbewoorde vermanings en teregwysing gepas en ook nodig?` 

**Opsomming**: Aangevuur deur Jesus se groot opdrag aan hulle (om te evangeliseer) en ook met die hulp van die Heilige Gees, begin die dissipels en die eerste Christene om die blye boodskap so wyd as moontlik te verkondig. Met Jesus se leer en die Hebreeuse Skrif as grondslag, was die vroeg-Christelike kerk ’n nuwe soort gemeenskap. Hulle het al hul besittings en lewensmiddele met die behoeftiges – dié in hul geledere en ook diegene daarbuite – gedeel. Deur hul voorbeeld en leer, soos dit in hul sendbriewe aan die destydse gemeentes opgeteken is, het die eerste leiers van die Christelike kerk die gelowiges tot getrouheid en tot naastediens onder veral die behoeftiges aangespoor.