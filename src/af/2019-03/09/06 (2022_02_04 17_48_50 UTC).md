---
title:  “Jakobus die regverdige”
date:   29/08/2019
---

 
Volgens oorlewering het Jakobus – wat die broer of stiefbroer van Jesus was – ’n leier in die vroeë-Christelike kerk in Jerusalem geword. Dit word ook aangeneem dat hy en die Jakobus wat as voorsitter van die vergadering in Jerusalem opgetree het, een en dieselfde persoon was (lees Hand. 15, asook Galasiërs 1 en 2). Derhalwe is hy waarskynlik ook die skrywer van die sendbrief Jakobus in die Bybel. Jakobus was egter ’n algemene naam in die Nuwe-Testamentiese era. Indien al die vermelde Jakobusse een en dieselfde persoon was, was die Jakobus van die Evangelies dalk ook die kerkleier wat as “Jakobus die Regverdige” bekend gestaan het. Hierdie benaming dui op ’n wyse leier wat voorrang aan die regte behandeling van sy medemens gegee het, iemand wat omgegee het vir diegene wat dikwels vertrap en verwaarloos is. Die boek wat na hom vernoem is, word soms as “die Nuwe-Testamentiese Spreuke” beskryf omdat dit op praktiese vroomheid fokus, en hoe om as volgeling van Christus ’n lewe van wysheid te lei. Die skrywer van Jakobus was gretig om sy Christelike lesers op die volgende te wys: “Julle moet doen wat die woord sê en dit nie net aanhoor nie, anders bedrieg julle julleself” (hfst. 1:22, NAB). Die enigste soort godsdiens wat vir God saak maak – wat suiwer en van ewige waarde in sy oë is – is dié wat op die versorging van die behoeftiges en die verdruktes fokus, en wat gelowiges help om die verderflike invloede van die samelewing om hulle te weerstaan (lees Jak. 1:27). 

`Lees Jakobus 2:1-9 en hfst. 5:1-5. Hoe verskil Jakobus se houding teenoor die rykes van dié in die meeste samelewings op aarde? Watter spesifieke instruksies gee hy oor die behandeling van ryk en arm mense binne die kerkgemeenskap?` 

Jakobus se redenasie is dat ’n mens se goeie wense – selfs al is dit bybel-geïnspireerde seënwense – ’n skrale troos is as die ontvanger te min kos of klere het. Die fisiese gee van kos en klere is die beste manier om jou besorgdheid uit te leef en te toon. Dit is van veel groter nut as mooi en edel woorde, en die uitspreek van goeie wense (lees Jak. 2:14-16). Jakobus gebruik dit as ’n voorbeeld van die verband wat tussen geloof en werke bestaan, en soos dit in ons verhouding met God uiting vind. Hy herhaal ook Jesus se leer dat ’n mens jou naaste so lief soos jouself moet hê (James 2:8), en fokus op die alledaagse toepassings daarvan. Die liefdesgebod vind gestalte in diens aan God en die mens, nie as ’n vorm van verlossing deur werke nie, maar omdat dit ’n uitdrukking van ware geloof is. 

`Hoekom is dit so maklik om – selfs onbewustelik – die ryke bo die arme te verkies?`