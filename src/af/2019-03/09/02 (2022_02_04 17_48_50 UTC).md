---
title:  ’n Nuwe soort gemeenskap
date:   25/08/2019
---

Na Jesus se hemelvaart en die uitstorting van die Heilige Gees tydens Pinkster, het die aantal gelowiges drasties gegroei en tot die totstandkoming van die vroeg-Christelike kerk gelei. Dit was ’n nuwe soort samesyn vir die volgelinge van Jesus, ’n gemeenskap wat aanvanklik deur die oorspronklike dissipels gelei is. Nietemin was dit nie ’n eie skepping onder die eerste Christene nie. Allermins. Dit het Jesus se bediening en leer as grondslag gehad, met die ryk geskiedenis van die Hebreeuse Skrif en hul profete as inspirasie. 

`Lees Handelinge 2:42-47 en hfst. 4:32-37. Wat is die hoofkenmerke van die vroeë-Christelike gemeenskap in hierdie skrifgedeeltes?` 

Hoewel die Israeliete klaarblyklik nie die bloudruk vir die bou van ’n billike, regverdige en vrygewige samelewing wou volg nie, het die vroeë-Christelike gemeenskap groot erns gemaak met die bevel, “as jy maar net luister na die Here jou God en gehoorsaam is aan al hierdie gebooie wat ek jou vandag gee en daarvolgens lewe, sal daar nie ’n arme onder jou wees nie” (Deut. 15:4, NAB). Een van die maniere waardeur hulle op ’n praktiese wyse uitdrukking aan hul geloof gegee het, was om stoflike besittings en lewensmiddele met mekaar te deel. Hulle het selfs van hul grond verkoop ten einde fondse (lees Hand. 4:34 tot 5:2) vir behoeftige medegelowiges in te samel. Daardie fondse was ook vir persone buite die ontluikende kerkgemeenskappie, veral via hul genesingsbediening (lees Hand. 3:1-11, 5:12-16). 

Tog was dit geensins ’n utopiese gemeenskap nie. Met die toename in ledetal het geskille oor die bestuur van hierdie stoflike hulpbronne ontstaan, veral m.b.t. die daaglikse uitdeel van kos onder die weduwees (lees Hand. 6:1). Die dissipels wat outomaties die onbetwiste leiers van die destydse kerk was, wou egter op die verkondiging van die evangelie fokus, en kon nie ook die uitdeel van kos behartig nie. Om alles in te pas, het derhalwe ’n herstrukturering vereis.  So is sewe mense toe aangestel, om op die meer praktiese take van die kerkgemeenskap te fokus. Hiermee het die kerk (moontlik vir die eerste keer) besef dat daar verskillende soort bedieninge in die kerk is;  ook gawes wat daarvoor ingespan kan word. Terselfdertyd het dit ook gedui op die belangrikheid van ’n praktiese benadering tot die bediening, sodat die lewe en getuienis van die kerk op dreef kon bly. “Dieselfde vroomheid en soeke na geregtigheid wat as riglyne vir die leiers in Moses en Dawid se tyd moes dien, moes ook deur die leiers van die pas-gestigte kerk in die splinternuwe evangeliese era gevolg word” (Ellen G. White, The Acts of the Apostles, bl. 95). 

`Probeer jou voorstel hoe dit in daardie vroeë-Christelike gemeenskap gegaan het. Hoe kan ons dieselfde beginsels vandag uitleef?`