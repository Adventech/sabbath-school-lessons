---
title:  Dorkas se bediening en getuienis
date:   26/08/2019
---

Met die uitbrei van die kerk “in Jerusalem sowel as in die hele Judea en in Samaria en tot in die uithoeke van die wêreld” – soos Jesus dit inderdaad in Handelinge 1 vers 8 voorspel het – het nuwe gelowiges bygekom wat die bediening van Jesus uitgeleef het. Onder hulle was Dorkas, wat ook Tabita genoem is. Sy was van die stad Joppe. Dorkas het duidelik opreg geglo dat ’n mens in werklikheid vir Jesus dien wanneer jy die armes help, want sy het vir hulle klere gegee (lees Matt. 25:38, 40). 

`Lees Handelinge 9:36. Dit is ’n beskrywing van Dorkas en haar bediening. Gebruik dit nou as ’n soort sjabloon en vra jou af: Hoe kan die lewe wat ek nou lei, en die bediening wat ek op die oomblik bedryf, beskryf word? Hoe wil ek graag my lewe en my bediening beskryf hê?` 

Dit wil voorkom asof haar bediening besonder hoog aangeskrewe was. Die feit dat sy ’n “dissipel” genoem is (in Hand. 9:36) – asook haar getrouheid, energie en medemensgerigtheid – het gemaak dat sy selfs bekendheid buite haar tuisdorp verwerf het.  Petrus was juis op besoek in Lidda, ’n nabygeleë dorp, toe boodskappers uit Joppe die hartseer tyding oor Dorkas se ontydige dood bring (lees Hand. 9:37-41). Daar aangekom, word Petrus deur ’n menigte begroet – die meeste van hulle arm mense wat deur Dorkas en haar bediening gehelp is. Toe wys hulle vir hom die klere wat sy vir hulle gemaak het, en vertel waarskynlik ook al die verhale van hoe sy hulle en ook ander mense gehelp het. Toe bid Petrus vir Dorkas en sy word weer lewendig. Tog is dit natuurlik geen waarborg dat alles bloot sal regkom vir elkeen wat die beproewinge van naastediens beleef nie. Dorkas het immers alreeds terminale siekte en die dood deurgemaak; en Stefanus, een van die eerste diakens wat die versorging van die weduwees opgelê is, het ook die eerste martelaar geword (lees Hand. 7:54-60). Die naastedienslewe is beslis nie ’n lewe van gemak nie. Om die waarheid te sê, dit bring soms die meeste uitdagings mee.  Nietemin gebruik God hierdie aanskouingsles – waarin sy liefde en mag in Dorkas se lewe en dood aan die lig kom – om die mense van Joppe aan te gryp en stof tot nadenke te gee: “Die hele Joppe het hiervan gehoor, en baie mense het tot geloof in die Here gekom” (Hand. 9:42, NAB). 

`Wat sal gebeur as jy nou te sterwe moet kom? Sal mense jou dood as ’n verlies vir naastediens en mensbetrokkenheid beskou, en dus jou heengaan betreur, soos dit die geval met Dorkas was? Hoe kan mens in dié verband ’n beter nalatenskap hê? Watter praktiese vaardighede het jy – soos Dorkas se naaldwerkvaardighede – wat jy in diens van die mens kan gebruik?`