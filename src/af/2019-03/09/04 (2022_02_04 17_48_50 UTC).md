---
title:  Gee - ’n manier van deel
date:   27/08/2019
---

Na sy bekering het Paulus die roeping aanvaar om die evangelie aan die nie-Jode te bring. Die sukses wat die Here hom geskenk het, het tot belangrike vrae oor die verhouding tussen die nie-Joodse volgelinge van Jesus en die ontluikende Christelike geloof se Joodse herkoms gelei. ’n Raad bestaande uit Joodse en nie-Joodse kerklui het in Jerusalem byeengekom om dié ingewikkelde kwessie te bespreek en om die Here om leiding te vra. Daardie vergadering en wat daar bereik is, is opgeteken in Handelinge 15.  In Paulus se eie verslag oor hierdie vergadering, wat in Galasiërs 2 opgeteken is, onderstreep hy ’n belangrike toevoeging tot die raad se instruksies aan hom – ’n voorwaarde: “Al wat hulle gevra het, is dat ons nie die armes onder hulle moet vergeet nie. Ek het my dan ook steeds vir hierdie liefdesdiens beywer” (Gal. 2:10, NAB). Paulus het hom ook dan vir die res van sy bediening daarop toegespits (lees byvoorbeeld Hand. 20:35). Die ontluikende kerk in Jerusalem het met rasse skrede toegeneem. So ook die toenemende besef, danksy Paulus, dat gelowiges van alle rasse, nasionaliteite en taalgemeenskappe gelyk in Christus moet wees. 

`Lees 2 Korinthiërs 8:7-15. Watter verband trek Paulus tussen die evangelie en vrygewigheid?` 

Paulus gebruik onder andere twee Ou-Testamentiese verwysings ten einde gelowiges tot vrygewigheid en die versorging van behoeftige medegelowiges aan te spoor. Hy wys op God se groot vrygewigheid deur vir die Israeliete manna in die woestyn te gee, en hou dit as ’n model vir die vrygewigheid en mededeelsaamheid binne die breër kerkgemeenskap voor (lees 2 Kor. 8:15). Hy haal ook Psalm 112:9 in hoofstuk 9:9 aan – “Hy deel uit en gee aan die armes; hy bly altyd vrygewig” (NAB). 

Paulus moedig ook die leser aan om doelbewus en planmatig te gee – om gereeld ’n deel van hul inkomste opsy te sit sodat dit met sy en Titus se besoeke maklik opgetel en dan na die behoeftige Christene in Jerusalem geneem kon word. Paulus gebruik ook die Korintiërs as rolmodel in dié verband. “Deur hierdie duidelike bewys van julle bereidheid om te dien, sal daar baie wees wat aan God eer toebring. Hulle sal Hom prys oor julle gehoorsaamheid aan die evangelie van Christus wat julle bely, en oor julle opregte mededeelsaamheid teenoor hulle en teenoor al die ander” (2de sendbrief, hfst. 9:13, NAB). 

`In die gemeente hoor ’n mens periodiek van ’n goeie saak of van behoeftige persone. Die vraag is net: hoe stel ’n mens hierdie oproepe tot vrygewigheid altyd eerste in jou lewe?`