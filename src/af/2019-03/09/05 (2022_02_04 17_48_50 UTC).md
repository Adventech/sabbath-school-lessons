---
title:  Paulus se gids tot sinvolle liefhê en lewe
date:   28/08/2019
---

Paulus se brief aan die Romeine is baie bekend vir sy omvattende uiteensetting van die groot leerstelling oor redding deur geloof via die soendood van Christus. Na elf hoofstukke van daardie onderwerp, is daar egter ’n klemverskuiwing. Nou kry die leser ’n praktiese gids tot sinvol liefhê en lewe, op grond van die genade en liefde van God soos dit in Jesus en in die evangelieverhaal uiting vind: “En nou doen ek ’n beroep op julle, broers, op grond van die groot ontferming van God: Gee julleself aan God as lewende en heilige offers wat vir Hom aanneemlik is. Dit is die wesenlike van die godsdiens wat julle moet beoefen” (Rom. 12:1, NAB). Hier sê Paulus basies: danksy die dinge wat God vir ons deur Jesus gedoen het, behoort ons soos volg te leef (en noem dan hoe die gelowige moet leef). 

`Lees Romeine 12 en som dit op, en let veral op die bevel om ander te versorg en hulle lief te hê, veral dié behoeftiges.` 

In ’n sekere sin is Romeine 12 ’n soort opsomming van baie van die onderwerpe wat Paulus in ander sendbriewe meer breedvoerig behandel het. In hoofstuk 12 praat hy van die verskillende rolle en gawes van die Gees wat binne-in die kerkliggaam te vinde is; en sluit onder meer die bediening en bemoediging van ander in, asook om vrygewig te wees (lees verse 3-8). Nie net moet hierdie dinge gedoen word nie – dit moet goed en met entoesiasme gedoen word, en bowenal met liefde (lees verse 9-11). Paulus beskryf hierdie soort lewe in praktiese terme. Hy doen ’n beroep op die gelowiges om geduldig in tye van beproewing en vervolging te wees, om na die behoeftiges om te sien, om ongeag die tyd of plek sover moontlik vredemakers te wees – en soos ons reeds vantevore gesien het – om boosheid en ongeregtigheid met welwillendheid te begroet, om die kwaad met die goeie te oorwin (lees Rom. 12:20, 21). Hierdie hoofstuk stippel die lewe van ’n wedergebore Christen uit, om die Here as individu en as deel van ’n geloofsgemeenskap te dien. Paulus sê aan hierdie nuwe volgelinge van Jesus dat hul lewens en prioriteite, en hul handel en wandel, anders as voorheen behoort te wees – in reaksie op die dinge wat Jesus deur sy kruisdood vir hulle vermag het, en die hoop wat die beloofde ewige lewe hulle bring. As mense wat hulle in die hartjie van die Romeinse Ryk bevind het – in ’n samelewing waar onderdrukking en dikwels ook wreedheid hoogty gevier het – maan Paulus hulle om anders te wees en te leef: “Julle moenie aan hierdie sondige wêreld gelyk word nie, maar laat God julle verander deur julle denke te vernuwe” (Rom. 12:2, NAB). 

`Dink aan ’n paar houdings en praktyke in jou gemeenskap (of streek of samelewing) wat jy liefs moet teëstaan, sodat jy as ’n moderne volgeling van Jesus sinvol kan liefhê en lewe.`