---
title:  Maria se loflied
date:   11/08/2019
---

Stel jou dit voor: Maria het net ’n paar dae gelede ’n boodskap van die engel Gabriël ontvang. Tydens die besoek sê hy dat sy die moeder van Jesus, die Seun van die Allerhoogste, gaan wees. Sy het nog vir niemand daarvan gesê nie, maar nou is sy op pad na Elisabet, ’n ouer bloedverwant wat self ook op ’n wonderbaarlike wyse swanger geword het en ’n babatjie verwag. In ’n oomblik van geestelike insig besef Elisabet wat Maria se nuus is, nog voordat Maria behoorlik kan groet. Tesame vier die twee vroue die beloftes en goedheid van die Here. 

`Lees Lukas 1:46-55. Let op die wonderdade waarvoor Maria die Here loof. Dit is ’n samestelling van lof en aanbidding. Sy prys die Here vir wonderwerke wat Hy in haar eie lewe verrig het – “Want Hy, die magtige Een, het groot dinge vir my gedoen” (Luke 1:49, NLV) – asook vir die wonderwerke wat God onder sy kinders as ’n geheel gedoen het. Hoekom behoort ons lofprysing en aanbidding op God se wonderdade binne persoons- én groepverband klem te lê?` 

Dit is ’n merkwaardige loflied dié, wat maklik deel van die psalms of die Hebreërs se profetiese geskrifte kon wees. Maria is die ene verwondering en dankbaarheid oor God se wonderdade in haar lewe. Duidelik het sy Gods goedheid eerstehands ervaar. Tog is Maria weldeeglik bewus van die wydlopendheid van die Godsplan, dat dit op haar volk en op die mensdom afgestem is. Volgens Maria is God nie net magtig en prysenswaardig nie, maar ook barmhartig, met ’n besonderse agting vir die nederige, die vertrapte en die armlastige. Die engel was skaars klaar met sy aankondiging – met sy “goeie nuus” oor haar swangerwording – toe Maria die volgende sing: “Hy het prinse onttroon en nederiges verhef. Hy het dié wat gebrek ly, met goeie dinge versadig, en die rykes met leë hande weggestuur” (Luk. 1:52, 53, NLV). Die verhaal oor Jesus se aardse lewe begin ook met sy bekendstelling as heerser (lees Luk. 1:43) – maar nie as die koning van ’n aardse koninkryk nie. Soos baie kommentators dit al tereg beskryf het, was die koninkryk van God wat Jesus kom inhuldig en vestig het eintlik ’n soort “onderstebo koninkryk” – onderstebo in vergelyking met die tipiese maatskaplike rangleer van wêreldse koninkryke. Volgens die Bybel kom die maghebbers en die rykes laaste in Jesus se koninkryk; en word die armes en die onderdruktes bevry, “versadig” en verhef. 

`Die kerk is veronderstel om die beliggaming van die Gods koninkryk te wees. Die vraag is net: Hoe vaar die kerk met die uitleef van die “onderstebo koninkryk” wat Maria in haar loflied beskryf het? Wat meer is: Hoe kan ’n mens dit uitleef sonder om die maghebbers en rykes totaal uit te skuif, mense wat immers deur Gods genade net so geregtig op die liefde van Christus is?`