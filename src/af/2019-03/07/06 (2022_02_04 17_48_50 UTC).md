---
title:  Die kruis van Christus
date:   15/08/2019
---

Die feit dat God ’n God is wat op die noodkrete van die armlastige en die onderdrukte ag slaan, is besonder vertroostend. Dat God ook ’n God is wat deur sy Seun die grofste vorms van onmenslikheid, onderdrukking en ongeregtigheid beleef en deurgemaak het, skreeu egter ten hemele. Ten spyte van al die medelye en goedheid wat Jesus gedurende sy aardse sending en bediening aan ander betoon het, verloor hy sy lewe vanweë jaloesie, haat en onreg.  Dit begin by sy benoude gebede in Getsemane. Dan is daar sy inhegtenisneming en die geknoeide “verhore”, asook die marteling en bespotting, en dan sy kruisiging en dood. Deur al hierdie dinge heen was dit net een vlaag pyn, wreedheid, boosheid en onderdrukkende magsvertoon op die ander. Om alles te kroon het ’n mens die skrille kontras van die Lydende Party se onskuld, sy vlekkeloosheid en goedheid: “Maar Hy het Homself verneder deur die gestalte van ’n slaaf aan te neem en aan mense gelyk te word. En toe Hy as mens verskyn het, het Hy Homself verder verneder. Hy was gehoorsaam tot in die dood, ja, die dood aan die kruis” (Fil. 2:7, 8, NIV). Die ontvouende verlossingverhaal is ’n bril waardeur ’n mens die prag van Jesus se soenoffer ter wille van die mensdom duideliker sien. Tog moet ons nie die wreedheid van sy lyding en die omvang van die onreg wat Hom aangedoen is, miskyk nie. 

`Lees Jesaja 53:3-6. Wat sê dit vir ons oor die dinge wat met Jesus gebeur het, oor die onskuldige wat vir die skuldiges moes ly? Hoe help dit ons om sy lyding ter wille van ons beter te verstaan?` 

Deur sy Seun weet God hoe dit voel om ’n slagoffer van ongeregtigheid en die bose te wees. Die teregstelling van ’n onskuldige man skreeu ten hemele, hoeveel te meer die moord op God. God het so sterk met ons gebroke en gevalle menswees geïdentifiseer dat ons nie aan sy empatie, medelye en trou kan twyfel nie: “Want ons het nie ’n hoëpriester wat nie met ons swakhede medelye kan hê nie, maar een wat in alle opsigte versoek is net soos ons, maar sonder sonde” (Heb. 4:15, OAB). Wat ’n openbaring van God se karakter is dit net nie! Die kruis – God se goeie nuus aan die mensdom – is iets wat die verstand te bowe gaan. 

`In alles wat ons vir die Here doen, veral in ons uitreikwerk onder die behoeftiges, moet die dood van Christus as ons groot Plaasvervanger voorrang geniet. Dit moet altyd die middelpunt van ons sending en lewensdoel wees – en nie net vir onsself nie, maar ook ter wille van diegene wat ons help. Hoe gemaak om dit te bewerkstellig?`