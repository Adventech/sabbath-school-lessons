---
title:  Die reiniging van die tempel
date:   14/08/2019
---

Wanneer ’n mens die evangelieskrywers se verhale oor Jesus lees, is dit dikwels Jesus se sagtheid wat ’n mens aangryp – sy omgee vir siek mense en vir kinders, sy storietjies oor die soeke na mense wat verlore is, en sy woorde oor die koninkryk van God. Dit is dalk die rede hoekom ander grepe uit Jesus se lewe ’n mens half onkant betrap – dié waarin Hy mag en mening uitvaar, veral teen die destydse godsdienstige leiers en party van hul praktyke. 

`Lees Matteus 21:12-16, Markus 11:15-19, Lukas 19:45-48 en Johannes 2:13-17. Is dit noemenswaardig dat variasies van hierdie verhaal in elk van die Vier Evangelies verskyn?` 

Dit is geensins verrassend dat hierdie voorval in elk van die Vier Evangelies opgeneem is nie. Dit is die ene drama, aksie en passie. Die doel waarvoor die tempel hier gebruik is, en die vervanging van ware aanbidding met die verkoop van offerdiere, het Jesus duidelik gepla. Al die verhewe dinge wat daardie offers moes versinnebeeld – sy komende soendood ten bate van die mensdom – is vertrap!  Hierdie direkte optrede sluit mooi aan by die Hebreeuse profetetradisie. Dit blyk uit die woorde van Jesus of selfs die evangelieskrywers, waar hulle vir Jesaja, Jeremia of die psalmdigters aanhaal om bepaalde gebeurtenisse in hierdie spesifieke bybelverhaal toe te lig. Boonop het die mense vir Jesus as ’n profeet beskou (lees Matt. 21:11) en ’n mens sien dan ook hoedat hulle na die uitgooi van die handelaars en geldwisselaars na die binnehof van die tempel terugkeer om daar genesing en lering by Jesus te ontvang. Jesus het dus op die mense gefokus – deur sy aanraking is hle heelgemaak, en deur die aanhoor van sy leer is hoop in h harte geboorte. Die godsdienstige leiers het Jesus ook as ’n profeet erken – een wat hul mag bedreig en die bestaande maatskaplike orde in gevaar gestel het – met die gevolg dat hulle saamgesweer het om Hom om die lewe te bring, net soos hul voorgangers in die voorafgaande eeue met die profete van ouds gemaak het (let op dié kontras tussen die leiers en die mense in Lukas 19:47, 48). 

`Jesus moes ingryp om die tempel te reinig. Hoe kan ons as lidmate ons deel doen om te verseker dat ons plaaslike gemeentes nie sulke ingrypings benodig nie? Hoe kan ons ontheiligende invloede in die gemeente vermy? Meer spesifiek, teen watter invloede moet ons waak?`