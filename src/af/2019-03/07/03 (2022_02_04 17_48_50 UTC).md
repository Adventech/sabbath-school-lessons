---
title:  Jesus se sendingverklaring
date:   12/08/2019
---

Of dit nou die voorgeskewe dagstukkie was en of Jesus doelbewus die boekrol tot daar (Jes. 61:1, 2) oopgerol het, weet niemand nie. Die feit dat hierdie verse wel die notas vir sy eerste preek was, is geensins blote toeval nie. Dit is ook geen toeval dat Lukas sy boekstawing van Jesus se openbare bediening met hierdie bybelverhaal in hoofstuk 4:16-21 – die een met die kort prekie waarin Jesus sê: “Vandag is hierdie Skrif in julle ore vervul” (vers 21, NAB) – begin het nie. Dit lyk of Jesus voortsing aan Maria se loflied oor die “onderstebo koninkryk” – een wat Hy dan in sy bediening tot uitvoer bring. Jesus – en Lukas wat dit oorvertel – gebruik hier die profesie van Jesaja om Jesus se lewensbenadering en sy komende sending te verduidelik. Tog was dit ook ’n manier om uitdrukking te gee aan die idees wat Maria 30 jaar vantevore in haar loflied genoem het. Die armes, dié wat seerkry, die onderdruktes – al hierdie mense is die fokus en ontvangers van die blye boodskap wat Jesus bring. Jesus het hierdie verse uit Jesaja 61 as sy missieverklaring gebruik. Sy bediening en sending moes beide geestelik en prakties wees, en Hy sou demonstreer dat die geestelike en die praktiese nie onversoenbaar is soos wat mense dikwels meen nie. Vir Jesus en sy dissipels was die stoflike en praktiese versorging van mense minstens deel van hul geestelike versorging. 

`Lees en vergelyk Lukas 4:16-21 en 7:18-23. Let op die antwoord wat Hy Johannes se dissipels gee. Hoekom, dink jy, het Hy so geantwoord? Hoe sal jy soortgelyke vrae oor Jesus se goddelikheid en Messiasskap beantwoord?` 

Toe Jesus sy dissipels uitgestuur het, het hulle dieselfde sending ontvang as wat Hy gehad het. Hulle moes die goeie nuus verkondig dat “die koninkryk van die hemele naby gekom het” (Matt. 10:7; OAB, woordorde aangepas). Dan ’n verdere bevel: “Maak siekes gesond, reinig melaatses, wek dooies op, dryf duiwels uit. Julle het dit verniet ontvang, verniet moet julle dit gee” (vers 8, OAB). Die bediening wat hulle in sy Naam moes verrig, moes die waardes en beginsels van Jesus se bediening asook die koninkryk waartoe Hy die mense geroep het, weerspieël en daaraan uiting gee. By Jesus moes hulle aansluit in sy sending ter opheffing van die agtergeblewene, diegene wat gering geskat is, en dié wat verlore was. 

`Hoe balanseer ’n mens hierdie opheffingswerk met die allerbelangrike verkondiging van die Drie-engeleboodskap aan ’n verloregaande wêreld? Hoekom moet alles wat ons doen, op een of ander manier, met die verkondiging van die “teenswoordige waarheid” verbind word?`