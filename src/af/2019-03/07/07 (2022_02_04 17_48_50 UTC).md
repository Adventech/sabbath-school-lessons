---
title:  Vir verdere studie
date:   16/08/2019
---

Lees Ellen G. White – “In the Footsteps of the Master” op bl. 117-124 in Welfare Ministry en “Days of Ministry” op bl. 29-50 in The Ministry of Healing, asook “The Temple Cleansed Again” op bl. 589-600 en “In Pilate’s Judgment Hall” op bl. 723-740 in The Desire of Ages. “In sy Woord gee God ons klinkklare bewyse dat diegene wat sy wet verontagsaam, gestraf sal word. Dié wat hul gewetens sus met die idee dat Hy te barmhartig is om sy oordele oor die sondaar te bring, hoef net na Golgota te kyk. Die dood van die vlekkelose Seun van God getuig dat ‘die loon van die sonde’ inderdaad ‘die dood’ is, dat elke oortreding van God se wet sy regmatige straf het. Die sondelose Christus het in die plek van die mens sonde geword. Hy het die skuldlas van ons oortredings, en van die Vader wat anderpad kyk, verduur – totdat sy hart eers figuurlik en toe letterlik ingegee het. Hierdie vreeslike opoffering was sodat sondaars gered kan word. Die mens kan op geen ander manier die sondestraf ontkom nie. Wat meer is, elkeen wat weier om die versoening wat so duurgekoop is, deelagtig te word, sal self die skuldlas en straf vir hul oortredings moet dra” (Ellen G. White, The Great Controversy, bl. 539, 540). 

**Vrae vir bespreking** 

`1. Lees die Ellen G. White-aanhaling hierbo. Bespreek die realiteit van die onreg wat Christus aangedoen is – Hy wat as onskuldige ter wille van die skuldiges die sondebok gemaak is! Hoekom is dit so belangrik om hierdie deurslaggewende waarheid deurgaans voor oë te hou?` 

`2. Jesus het Hom nooit vir politieke hervorming beywer ten einde sy soort koninkryk tot stand te bring nie. Die geskiedenis is, per slot van rekening, besaai met mense se tragiese pogings tot transformasie m.b.v. geweld en onderdrukking, en dit om verligting vir die vertraptes en die onderdruktes te bring. Al wat dikwels daarmee bereik word, is die vervanging van een tipe onderdrukker met ’n ander. Nietemin kan en behoort Christene met hul lande se regerings saam te werk, ten einde die vertraptes te help, maar nie m.b.v. politiek nie. Die vraag is net: Hoe doen ’n mens dit sonder om in politiek verstrengel te raak?` 

`3. Dink ’n bietjie daaraan: die verlossingsplan behels so baie dinge. Jesus, die toonbeeld van reg en geregtigheid, kom sterwe vir die mens wat so graag onreg laat geskied – en Hy doen dit vir jou en vir my. Hoekom behoort Christus se groot opoffering ter wille van die mens, van ons nuwe mense in Hom te maak?` 

**Opsomming**: In die Evangelies word Jesus se bediening met behulp van die Ou-Testamentiese profete se geskrifte bekend gestel en toegelig. Goeie nuus aan die armes, vryheid aan die onderdruktes, en genesing aan die gebrokenes liggaam en gees is alles kenmerke van die lankverwagte Messias, dinge wat Jesus uiteindelik in sy bediening uitgeleef het. Tog het Jesus met sy kruisdood ook die toppunt van ongeregtigheid belewe totdat Hy uiteindelik al die gruwels van ons sondigheid en onmenslikheid oorwin het. Danksy sy onregmatige dood – sy soendood ten bate van die mens – het ons vergifnis van sonde en kan ons nou die beloofde ewige lewe tegemoetgaan.