---
title:  Jesus bied genesing
date:   13/08/2019
---

Die evangelie is deurspek van stories wat toon hoedat Jesus wonderwerke verrig het, veral om siek mense te genees. Soos Jesaja tereg voorspel het, het Jesus die blindes genees en ook siek mense uit die kettings van siekte – soms jarelange siekte – bevry (lees byvoorbeeld Mark. 5:24-34 en Joh. 5:1-15). Tog het Hy ook meer as dit gedoen: Hy het die verlamdes laat loop; die melaatses genees (en nie net deur die spreek van ’n woord nie, maar ook deur die aanraking van die sogenaamde “onreines”); Hy het demone gekonfronteer wat mense verstandelik en liggaamlik beset het; en Hy het selfs mense uit die dood opgewek.  Het Jesus boonop hierdie wonderwerke gedoen ten einde ’n skare te trek of om die twyfelaars en kritici van sy goddelike krag te oortuig? Hierdie bykomende redes maak tog sin, nie waar nie? Nietemin was dit nie altyd die geval nie. Inteendeel, Jesus het dikwels die geneesde persoon aangesê om liewers nie daaroor te praat nie. Tog was dit waarskynlik onafwendbaar dat sulke mense nie Jesus se instruksies sou volg nie, en dat hulle wel ander daarvan sou vertel. Al wat Jesus met daardie versoekte stilswye wou regkry, was om ’n belangrike punt tuis te bring, naamlik dat sy wonderwerke oor meer as net die skouspelagtige gaan. Die ware doel – die einddoel – van hierdie wonderwerke was natuurlik om verlossing in Christus aan die mense te bring. Die wonderbaarlike genesings was boonop ’n uitdrukking van Jesus se medelye. Let op Matteus se woorde, oor die gebeure in aanloop tot die voeding van die 5,000: “Toe Hy uit die skuit klim, het Hy die groot menigte mense daar gesien. Hy het hulle innig jammer gekry en die siekes onder hulle gesond gemaak” (Matt. 14:14, NAB). Daardie siek mense se pyn, was spyn; en daarom het Hy sy bes gedoen om almal wat Hy teëgekom het, te help en op te hef. 

`Lees Jesaja se profesie in Matteus 12:15-21. Jesaja en Matteus het besef dat die Messias se wonderwerke oor meer as net die genesing van ’n klomp – of selfs van honderde – siek mense sou gaan (en gegaan het). Hoe gee hulle dit te kenne?` 

“Elke wonderwerk wat Christus gedoen het, was ’n teken van sy Goddelikheid. Hy het presies gedoen wat die profete gesê het die Messias sou doen. Tog het Jesus se aktiewe medelye die Fariseërs absoluut dwars in die krop gesteek. Menslike lyding het die Joodse leiers koud gelaat. In baie gevalle is die ongesteldhede waarvan Christus die mense genees het, deur die leiers se selfsug en onderdrukkende praktyke veroorsaak – en daarom was hulle geneig om Jesus se wonderwerke as ’n stille teregwysing te sien” (Ellen G. White, The Desire of Ages, bl. 406). Jesus se wonderbaarlike genesings was dade van barmhartigheid en geregtigheid. Tog eindig Jesus se wonderwerke nie net by die liggaamlike en psigiese genesing van siek mense nie. Op die keper beskou, het al sy wonderwerke ’n hoër doel gehad – naamlik om mense na die ewige lewe te lei (lees Joh. 17:3).