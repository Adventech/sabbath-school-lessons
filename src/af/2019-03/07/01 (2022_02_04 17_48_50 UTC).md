---
title:  Jesus en die behoeftiges
date:   10/08/2019
---

### Leesverwysings vir hierdie week se studie 
Lukas 1:46-55, hfst. 4:16-21 en 7:18-23; Mattheus 12:15-21 en hfst. 21:12-16; Markus 11:15-19; Jesaja 53:3-6. 

> <p>Geheueteks</p> 
> “Die Gees van die Here is op My, omdat Hy My gesalf het om die evangelie aan die armes te bring. Hy het My gestuur om dié wat verbryseld van hart is, te genees; om aan gevangenes vrylating te verkondig en aan blindes herstel van gesig; om dié wat gebroke is, in vryheid weg te stuur; om die aangename jaar van die Here aan te kondig” (Lukas 4:18 en 19, OAB). 

Een van die talle redes vir Jesus se eerste koms was om God se aard en wese aan die mensdom te toon. Hoe het die Heiland dit gedoen? Deur sy leer, deur sy soendood, en deur sy lewe – m.a.w. deur sy interaksie met doodgewone mense. Baie van die dinge wat Hy gedoen het, het ’n tasbare en teenswoordige verskil in ander se lewens gemaak.  Hierdie sy van die Messias se bediening is deur die Ou-Testamentiese profete en deur Jesus se moeder, Maria, voorspel. Jesus het dit Self ook tydens sy eerste opgetekende preek voorspel, toe Hy sy sending omskryf het (Lukas 4). Wat meer is, die Evangelieskrywers het dikwels die taalgebruik van die Ou-Testamentiese profete ingespan ter beskrywing van Jesus se doen en late. Op hierdie manier dan, kon en kan Jesus se lewe op ’n klinkklare wyse teen die agtergrond van die profetiese tradisie gesien word, ’n agtergrondprentjie wat die profete se medelye met die arm mense en die onderdruktes duidelik laat deurskemer het. Vanmelewe se godsdienstige leiers het Jesus natuurlik as ’n bedreiging beskou. Onreg en wreedheid het ’n nuwe laagtepunt bereik toe hulle Jesus laat arresteer, onregmatig laat verhoor en daarna laat kruisig het. Deur Jesus se lydingsbeker weet God hoe onreg voel, en deur sy dood het Hy presies kom wys hoe aaklig sonde in werklikheid is. Deur sy opstanding het Hy egter die goeie en die lewe self, asook verlossing, laat triomfeer. 

_*Bestudeer hierdie week se les as voorbereiding vir Sabbat, 17 Augustus._