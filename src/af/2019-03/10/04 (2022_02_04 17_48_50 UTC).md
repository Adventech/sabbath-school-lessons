---
title:  Genade en goeie werke
date:   03/09/2019
---

`Som Efesiërs 2:8-10 in jou eie woorde op. Wat sê hierdie verse vir ons oor die verband tussen genade en werke?` 

Die Bybel sê dat ons onder andere geskep is om die Here te aanbid en ander te dien. Slegs in ’n mens se geestesoog kan jy jou voorstel hoe hierdie handelinge in ’n sondelose wêreld moes wees. As gevolg van sonde is die gebrokenheid en verwordheid van die wêreld al wat ons ken. Gelukkig vir ons baan Gods genade die weg na vergifnis en heling, ’n genade wat tot uitvoer kom deur, en uitdrukking vind in, die kruisdood van Jesus ter vergifnis van die mensdom se sonde. So word ons op ’n meer volmaakte wyse die handewerk van God, selfs te midde van hierdie gebroke bestaan wat ons voer, en gebruik God ons as sy vennote in die heling en herstel van ons medemens, ons medemens wat ook seerkry en rampspoed beleef (Ef. 2:10). “Elkeen wat ontvang, moet aan ander gee. Vanuit alle oorde kom die vraag na hulp. Die Here roep die gelowige tot naastediens wat gewilliglik gedoen word” (Ellen G. White, The Ministry of Healing, bl. 103). 

Laastens, die goeie werk wat ons doen – om na die armes om te sien, om die onderdruktes op te hef, om dié wat honger is kos te gee – doen ons nie ten einde verlossing te bekom of om die Here se aansien te geniet nie. Deur ons geloof in, en danksy, Christus geniet ons al die aansien by God wat ons ooit nodig sal kry. Nee wat, ons besef dat ons beide sondaars en slagoffers van sonde is, wat desnieteenstaande steeds die ontvangers van God se liefde is en deur Hom vrygekoop is. Hoewel ons steeds die stryd teen versoeking, die eie-ek en hebsug moet stry, bied die selfopofferende en nederige genade van die Here ons ’n nuwe soort liefde en lewe, ’n liefde en lewe wat ’n omwenteling in en om ons teweegbring. Wanneer ons die kruis aanskou, sien ons die groot en volmaakte soenoffer vir die mens. Ons besef ook: tot al hierdie dinge wat ons in Christus het, kan ons absoluut niks byvoeg nie. Dit beteken natuurlik nie dat ons niks hoef te doen in reaksie op die gawe wat ons in en deur Christus ontvang het nie. Inteendeel, ons moet daarop reageer. Is daar, per slot van rekening, ’n beter manier om op God se groot liefdesgawe te reageer as om dit aan ander te betoon? 

`Lees 1 Johannes 3:16, 17. Hoe sê hierdie verse op ’n besonder kragtige wyse wat ons reaksie op die kruis behoort te wees?`