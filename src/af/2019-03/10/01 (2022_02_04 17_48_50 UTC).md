---
title:  Uitlewing van die evangelie
date:   31/08/2019
---

### Leesverwysings vir hierdie week se studie: 
Romeine 8:20-23; Johannes 3:16, 17; Mattheus 9:36; Efesiërs 2:8-10; 1 Johannes 3:16, 17; Openbaring 14:6, 7. 

> <p>Geheueteks</p> 
> “Julle is inderdaad uit genade gered, deur geloof. Hierdie redding kom nie uit julleself nie; dit is ’n gawe van God. Dit kom nie deur julle eie verdienste nie, en daarom het niemand enige rede om op homself trots te wees nie. Nee, God het ons gemaak wat ons nou is: in Christus Jesus het Hy ons geskep om ons lewe te wy aan die goeie dade waarvoor Hy ons bestem het” (Efesiërs 2:8-10, NAB). 

Sodra ’n mens oor God se gebooie, vereistes en voorskrifte begin praat, loop jy die gevaar – kom jy as’t ware in die versoeking – om te dink dat jy op ’n manier iets kan doen of iets kan bydra om jou verlossing ’n bietjie aan te help, of om bloot in guns by God te kom. Tog sê die Bybel herhaaldelik dat ons sondaars is wat alleenlik deur Gods genade en die plaasvervangende kruisdood van Jesus gered word. Daar is hoegenaamd niks wat ons daartoe kan byvoeg nie. Soos Ellen G. White tereg skryf: “As ’n mens alles in die mens wat goed en edel en heilig en lieflik is, kon saamsit en dan as ’n soort meriete-gebaseerde motivering aan die engele kon voorlê – ‘Kyk, hier is ons bydrae ter redding van die mens’ – sou hulle dit summier as hoogverraad verwerp het” (Faith and Works, bl. 24). Insgelyks behoort ons weldade van genade en medelye aan die behoeftiges nie as ’n vorm van redding-deur-werke bedryf te word nie. Inteendeel, soos ons toenemend insae en waardering vir die verlossingsplan kry, word die noue band tussen God se liefde en sy besorgdheid oor die armes en die onderdruktes, ook ons s’n. Ons is immers self ontvangers van sy liefde en genade. Ons het ontvang, en daarom behoort ons te gee. Wanneer ’n mens sien hoe lief die Here jou gehad het, besef jy ook hoe lief Hy ander gehad het en steeds het. Tot dieselfde naasteliefde roep Hy ons. 

_*Bestudeer hierdie week se les as voorbereiding vir Sabbat, 7 September._