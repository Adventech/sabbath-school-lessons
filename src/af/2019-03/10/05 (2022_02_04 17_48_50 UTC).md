---
title:  Die menswees wat ons deel
date:   04/09/2019
---

Deur sy bediening en leer het Jesus die mense tot ’n radikale inklusiwiteit aangespoor. Elkeen wat sy aandag met suiwer motiewe gesoek het – vroue met ’n slegte reputasie, tollenaars, melaatses, Samaritane, Romeinse hoofmanne oor honderd, godsdienstige leiers of kinders – almal is van harte met ope arms ontvang en versorg. Soos die vroeë-Christelike kerk aanstons op allerlei transformerende wyses ontdek het, is die gawe van verlossing vir ieder en elk bestem.  By die eerste Christene het dit begin deurskemer dat die evangelie vir almal bedoel is. So kom hulle dan tot die besef dat die gelowige se weldade aan buitestaanders nie bloot “goeie werke op jou geestelike CV” is nie. Dit was die essensie van hul evangelie-belewenis; soos hulle dit in die lewe, bediening en dood van Jesus ervaar het. Met elke nuwe kwessie en uitdaging wat hanteer moes word – eers individueel op leierskapsvlak, by mense soos Paulus en Petrus (lees byvoorbeeld Hand. 10:9-20), en toe gesamentlik, as ’n kerk by die vergaderings te Jerusalem (lees Hand. 15) – besef hulle dit: hierdie blye boodskap het ’n dramatiese omwenteling teweeggebring in die manier wat ons God se liefde en ook die begrip inklusiwiteit verstaan. Die gelowige kom ook tot die besef: hier is hoe hierdie dinge in die lewe van ’n belydende Christen uiting behoort te vind. 

**Wat leer ons uit elk van die volgende teksverse oor ons gedeelde menslikheid? Hoe behoort elke beginsel ’n verandering in ons houding teenoor ander teweeg te bring?** 

`Mal. 2:10` 

`Hand. 17:26` 

`Rom. 3:23` 

`Gal. 3:28` 

Die gelykenis van die goeie Samaritaan handel oor die praktiese uitlewing van medemenslikheid – dieselfde boodskap wat Galasiërs 3:28 in die vorm van ’n teologiese opsomming probeer tuisbring. Die hoofsaak hier is: Gaan dien jou naaste, en vergeet van wie se plig dit nou eintlik is, en wees selfs bereid om diegene te dien wat jou nie sal dien as die bordjies verhang moet word nie. Dit wat ons as ’n wêreldwye mensegesin saambind en deel, kom eers op ’n meer verhewe denkvlak aan die lig – binne die band van die kerkgesin, die band van diegene wat deur die evangelie bymekaargehou word; deur die bindstof van God se reddende liefde wat gelowiges tot samehorigheid in Hom roep: “Want ons is almal ook deur een Gees gedoop tot een liggaam, of ons Jode of Grieke is, slawe of vrymanne; en ons is almal van een Gees deurdronge” (1 Kor. 12:13, OAB).