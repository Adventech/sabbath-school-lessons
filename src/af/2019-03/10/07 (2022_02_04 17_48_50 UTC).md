---
title:  Vir verdere studie
date:   06/09/2019
---

Lees Ellen G. White – “‘God With Us’” op bl. 19-26 in The Desire of Ages, en “Saved to Serve” op bl. 95-107 in The Ministry of Healing. “God sê dat die ganse aarde sy wingerd is. Hoewel dit nou in die hande van ’n troonrower en indringer is, behoort dit eintlik aan God. As die verlossingsplan dan ’n bewys van sy eienaarskap is, hoeveel te meer die skepping? Ter wille van die wêreld het Christus sy lewe opgeoffer – ‘Want so lief het God die wêreld gehad, dat Hy sy eniggebore Seun gegee het’ (John 3:16, OAB). Dit is deur daardie enkele gawe dat ons al die ander ontvang. Daagliks ontvang die skepping seëninge uit die hand van God. Elke druppeltjie reën en elke sonstraaltjie wat op die ondankbare mensdom val; elke blaartjie, blommetjie en vrug – al hierdie dinge getuig van God se lankmoedigheid en sy grote liefde” (Ellen G. White, Christ’s Object Lessons, bl. 301, 302). “‘Dit maak nie saak of iemand Jood of Griek, slaaf of vry, man of vrou is nie: in Christus Jesus is julle almal één’ (Gal. 3:28; Ef. 2:13)… “Ten spyte van die mensdom se uiteenlopende geloofsoortuigings moet die pleitrede van menslike lyding en swaarkry aangehoor, en ook beantwoord word… “Oral om ons heen is mense wat in beproewing en nood verkeer, mense wat vertroosting en weldade benodig. Daar is weduwees wat ons medelye en bystand benodig, en weeskinders wat aan God behoort en wat Jesus aan sy volgelinge toevertrou het. Al te dikwels word diesulkes oor die hoof gesien. Miskien is hulle klere verslete, miskien tree hulle onbeskaaf op, of is selfs in elke denkbare opsig onaardig – tog behoort hulle aan die Here. Hulle is ten duurste gekoop, en is net so kosbaar in sy oë as wat ons is. Hulle is lede van die groot huisgesin van God, en hulle is die Christen – die rentmeesters van God – se verantwoordelikheid” (Ellen G. White, Christ’s Object Lessons, bl. 386, 387). 

**Vrae vir bespreking** 

`1. Die gelowige probeer om goeie werke te verrig en ander te help. Tog kom ’n mens so maklik in die versoeking om te dink dat dit jou  beter as ander maak  dat dit jou in guns by God behoort te bring. Hoe kan hierdie versoekings teëgestaan word?` 

`2. Is jul gemeente ’n gemeenskappie waarin die lede nie onderskeid tref nie, waar almal een in Christus is? Hoe kan julle daardie gelykheid verbeter? Hoe inklusief is jul gemeente?` 

`3. Neem in ag dat naastediens ter wille van liefdadigheid gedoen kan word (m.a.w. jy doen dit bloot omdat daar behoefte is en jy in staat is om te help). Nou is die vraag net: hoe handhaaf ’n mens die balans tussen naastediens as liefdadigheid, en evangelisasie as die verkondiging van bepaalde bybelwaarhede?` 

**Opsomming**: Die liefde van God – soos dit in die verlossingplan uiting vind, en in die lewe en soenoffer van Jesus tot uitvoer gebring word – bied ons vergifnis, lewe en hoop. As ontvangers van daardie genadegawe beywer ons ons om dié seëning met ander te deel, nie in ’n poging om ons verlossing te verdien nie, maar omdat ons daarvoor geskep en ook herskep is. Derhalwe bring die evangelie ’n omwenteling in ons bande met ander mee. Dit noop ons tot naastediens, veral tot diens aan die erg-behoeftiges.