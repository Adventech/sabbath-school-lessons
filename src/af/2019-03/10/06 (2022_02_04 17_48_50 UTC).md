---
title:  Die ewige evangelie
date:   05/09/2019
---

Die uitnodiging en aantrekkingskrag van die evangelie, wat beide ’n omwenteling in ’n mens se lewe teweegbring – ja, daardie evangelie wat “aan alle nasies en stamme en tale en volke” verkondig moet word (Op. 14:6, OAB) – duur sedert die totstandkoming van die Christelike kerk voort. Tog wys Openbaring op ’n hernieude, dramatiese verkondiging van die goeie nuus oor Jesus, en alles wat dit behels, in die eindtyd. 

`Lees Openbaring 14:6, 7. Watter sy van die evangelie, soos dit in die bekende Johannes 3:16 verwoord word, vind ook hier in vers 7 neerslag.` 

Openbaring 14:7 bring drie sleutelelemente byeen, wat reeds in ’n vorige les aan die lig gekom het toe ons God se blywende besorgdheid oor boosheid, armoede en onderdrukking in die Skrif bekyk het:

Oordeel. Die soeke na die oordele van God – sodat reg en geregtigheid kan geskied – is deur die geskiedenis heen die pleidooi van die onderdruktes. Gelukkig sê die Skrif dat God die hulpgeroep van dié wat in nood verkeer, hoor. Soos ons telkens – onder andere in Psalms – gesien het, word God se oordele as goeie nuus verwelkom deur dié wat onbillik en onregverdig behandel word.

Aanbidding. Die Hebreeuse profetiese geskrifte lê dikwels klem op die verband tussen aanbidding en die verrigting van weldade, veral waar die aanbidding van dié wat bely dat hulle deel van God se verbondsvolk is, met hul voortgesette wandade vergelyk word. In Jesaja 58 sê die Here pertinent dat die verrigting van weldade, asook die versorging van die armes en behoeftiges, die enigste aanbidding is wat Hy werklik begeer (lees Jes. 58:6, 7).

Die skepping. Soos ons reeds gesien het, is ons gedeelde menswees een van die hoekstene van God se oproep tot geregtigheid. Daardie gedeelde menswees dui op die feit dat ons almal na sy beeld geskape is en deur Hom liefgehê word, dat ons almal waarde in sy oë het, en dat niemand uitgebuit behoort te word of tot die voordeel van ander, of uit hebsug, onderdruk behoort te word nie. Duidelik is hierdie eindtyd-verkondiging van die evangelie ’n diepgaande en vêrreikende oproep tot aanvaarding – aanvaarding van die bevryding, verlossing en herstel wat God begeer om die gevalle mensdom te skenk. So gaan die Here dan sy kinders hê – wat selfs te midde van die kwessies rakende ware en valse aanbidding, en vervolging (lees Op. 14:8-12) hulle vir reg en geregtigheid beywer – vir God en sy gebod en die geloof in Jesus, selfs te midde van die allerverskriklikste boosheid. 

`Hoe kan ons maniere vind om die behoeftiges te dien terwyl ons terselfdertyd die hoop én die waarskuwings in die Drie-engeleboodskap met hulle deel?`