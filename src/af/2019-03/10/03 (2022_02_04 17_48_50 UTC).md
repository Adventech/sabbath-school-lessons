---
title:  Barmhartigheid en berou
date:   02/09/2019
---

Die vervlegte storie van verlossing en die groot stryd noop ons om ’n belangrike, fundamentele waarheid te bely – ’n waarheid waarsonder ons die aard en wese van n die wêreld n die mens reg kan verstaan: dat beide mens en planeet gevalle, sondig en gebroke is. Ons wêreld is nie meer soos dit geskape is nie, en hoewel ons na die beeld van ons Skepper gevorm is, is ons deel van die gebrokenheid op aarde. Die sonde in ons lewens is van dieselfde aard as al die ander euwels wat soveel pyn, onderdrukking en uitbuiting oor die wêreld heen veroorsaak.  Dit is dus te verstane dat die seerkry, ongemak, verdriet en tragedies van die mens om ons, ons raak. ’n Mens moet immers ’n robot wees om nie die pyn op aarde te kan voel nie. Psalms se weeklag, Jeremia en die ander profete se verdriet, Jesus se trane en medelye – al hierdie dinge demonstreer die paslikheid van hierdie respons op die euwels en hartseer in die wêreld, en veral hoe paslik dit is vir diegene wat dikwels aan die kortste end van daardie dinge moet trek. 

`Lees Mattheus 9:36 en hfst. 14:14, asook Lukas 19 vers 41 en 42, en Johannes 11:35. Wat het telkens gemaak dat Jesus die lydende party vreeslik jammer gekry het? Hoe kan ons ook ’n sagte plekkie vir ander se pyn hê?` 

Laat ons in gedagte hou dat sonde en boosheid nie net “daarbuite” is nie, of nie net die gevolg van ander mense se gebrokenheid is nie: “As ons beweer dat ons nie sonde het nie, mislei ons onsself en leef ons nie volgens die waarheid nie” (1 Joh. 1:8, NLV). Volgens die profete van ouds is die groot tragedie van sonde nie soseer die verbreking van ’n bepaalde reël nie, maar die feit dat dit die band tussen God en sy volk verbreek, en omdat sulke oortredings ook ander mense seermaak. Hierdie gebrokenheid wat sonde meebring, kan klein- of grootskaals wees. Dit bly egter verkeerd, ongeag die grootte.  Selfsug, hebsug, gemeenheid, vooroordeel, onkunde en apatie – al hierdie dinge is die wortel van die kwaad, ongeregtigheid, armoede en onderdrukking in ons wêreld. Om ’n mens se sondigheid te bely, is die eerste tree na oorwinning, en selfs die eerste tree na die innooi van Gods liefde sodat dit sy regmatige plek in ons harte kan inneem: “As ons ons sondes bely, Hy is getrou en regverdig om ons die sondes te vergewe en ons van alle ongeregtigheid te reinig” (1 Joh. 1:9, OAB). 

`Doen ’n bietjie introspeksie (maar moenie dit te lank doen en self-gerig raak nie). In watter opsigte is jy gebroke en deel van die groter probleem? Waar kan ’n mens antwoorde op hierdie probleme vind? Waar is die enigste oplossing op aarde?`