---
title:  “Want so lief het God…”
date:   01/09/2019
---

Johannes 3 vers 16 sê: “Want so lief het God die wêreld…” (OAB). Die oudgrieks wat hier as “wêreld” vertaal word, is natuurlik kosmos – “die wêreld as ’n geskape, georganiseerde entiteit” (die SDA Bible Commentary, vol. 5, bl. 929). Hierdie vers gaan nie net oor die verlossing van die mens nie. Dit sê ook dat die verlossingplan implikasies vir die ganse skepping inhou. 

`Lees Romeine 8:20-23. Wat leer ’n mens hieruit oor die breër kwessies in die verlossingsplan?` 

Natuurlik gaan verlossing, in ’n sekere opsig, oor elke gelowige se persoonlike verhouding met God. Tog eindig dit nie daar nie. Regverdigmaking gaan oor veel meer as net die vergifnis van ons sondes. Ideaal gesien, gaan regverdigmaking ook oor die feit dat die Here, deur Jesus en die krag van die Heilige Gees, ons tot die gesin van God herskep. As lede van daardie gesin vier ons ons vergifnis en verlossingsekerheid, deur onder meer, goeie werke te verrig wat dan deel van ons getuienis aan die wêreld is. 

`Lees Johannes 3:16, 17. Hoe help vers 17 ons om die breër betekenis van vers 16 te verstaan?` 

’n Mens besef en aanvaar dat die Here nie net vir jou alleen liefhet nie. Hy het ook ander mense lief. Hy het dié lief wat ons liefhet, iets waarin ons ons natuurlik verheug. Daarbenewens het Hy ook diegene lief na wie ons uitreik. Dit is juis daardie wete wat ons aanspoor om na daardie persone uit te reik. Tog is die Here ook lief vir diegene wat ons ongemaklik laat voel of vir wie ons bang is. Die Here het almal oraloor lief, selfs diegene van wie ons nie juis hou nie.  ’n Mens bespeur ook dié waarheid elders in die skepping. Die Bybel noem herhaaldelik dat die wêreld ’n bewys van God se goedheid is. Die Here “laat immers sy son opkom oor slegtes en goeies, en Hy laat reën oor dié wat reg doen en oor dié wat verkeerd doen” (Matt. 5:45, NAB). Die lewe opsigself is ’n gawe van God. Wat meer is, elkeen ontvang daardie gawe – ongeag sy/haar houding teenoor, of reaksie op, God. 

`In ’n stadium kom ’n mens daadwerklik tot die besef dat jou medemens na die beeld van God geskape is en dat die Here hom of haar liefhet. Hoe behoort dit ons houding teenoor ander en hul omstandighede te verander?`