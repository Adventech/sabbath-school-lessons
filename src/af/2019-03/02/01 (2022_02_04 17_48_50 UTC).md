---
title:  Bloudruk vir ’n beter wêreld
date:   06/07/2019
---

### Leesverwysings vir hierdie week se studie: 
Eksodus 3:7, Mattheus. 22:37-40, Eksodus 22:21-23, Deuteronomium. 14:22-29 en hfst. 26:1-11, asook Levitikus 25:9-23. 

> <p>Geheueteks</p> 
> “Jy mag nie wraak neem of ’n grief koester teenoor jou volksgenoot nie, jy moet jou naaste liefhê soos jouself. Ek is die Here” (Lev. 19:18, NAB). 

Deur sy grote genade het die Here altyd mense gehad met wie Hy ’n spesiale band gekoester het. Mense soos Henog, Noag, Abraham, Isak en Jakob is tekenend van God se groot begeerte om die gebroke band met die mensdom te herstel. Tog was daardie bande wat die Here hier probeer smee het, nie net tot voordeel van die handjievol bybelfigure en hul tent- en huisgenote nie. Al die kere wat hierdie bybelfigure in pas met God was en deur Hom geseën is, was dit deel van ’n groter plan om die gebroke verhouding tussen God en die mensdom te herstel, en sodat die vermelde seëninge na ander kon uitkring. Let op God se woorde aan Abraham: “En Ek sal jou ’n groot nasie maak en jou seën en jou naam so groot maak, dat jy ’n seën sal wees. En Ek sal seën diegene wat jou seën, en hom vervloek wat jou vervloek; en in jou sal al die geslagte van die aarde geseën word” (Gen. 12:2 en 3, OAB). Deur die seëninge wat God hom gegee het, kon hy op die beurt ander tot seën wees. 

Hierdie seëninge sou deur die volk Israel, en uiteindelik deur die Messias as ’n Joodse afstammeling, kom. Na God die Joodse volk tot stand gebring het, het sy pogings om die mensdom tot seën te wees ’n ganse nasie behels. So dan het Hy aan Israel bepaalde reëls en regulasies, en feesdae en praktyke, gegee. Met watter doel voor oë? Sodat die kinders van die Here anders kon wees en leef – deur die seëninge wat hulle ontvang het ook met ander te deel.  Hierdie beginsels geld ongetwyfeld vandag steeds. 

_*Bestudeer hierdie week se les as voorbereiding vir Sabbat, 13 Julie._