---
title:  Die jubeljaar
date:   11/07/2019
---

In God se ontmoeting met die Israeliete – as mense sonder ’n heenkome, mense wat vreeslik na die beloofde land uitgesien het – het Hy geweet hoe belangrik die grond self vir hulle sou wees. Vanuit daardie grond moes immers ’n nuwe samelewing in Kanaän verrys. Onder leiding van Josua het God dus toegesien dat die beloofde land gelykop tussen die onderskeie stamme en gesinsgroepe verdeel word.  Tog het Hy ook geweet dat die rykdom, geleenthede en hulpbronne verbonde aan grondbesit mettertyd in die hande van ’n klein groepie sou beland, soos dit gewoonlik die geval is. Probleme binne die gesinsgroep, swak gesondheid, swak keuses, en ander teëspoed kon daartoe lei dat party mense hul grond ter wille van korttermynvoordele of bloot ter wille van oorlewing moes verkoop. Vir sulke gesinsgroepe sou dit dan ’n verlies aan erfgrond meebring, en boonop vir opeenvolgende geslagte. 

God se oplossing hiervoor was dat ’n stuk grond nooit heeltemal verkoop kon word nie. Dit het net in die nuwe eienaar se besit gebly totdat die “jubeljaar” aangebreek het. In daardie jaar het die grond na die gesinsgroep aan wie dit oorspronklik toegeken is, teruggegaan. Enige stuk grond kon, ter enige tyd, deur die oorspronklike grondbesitter of een van sy huismense of familielede afgelos word. Hier herinner die Here sy volk opnuut aan hul band met Hom, en die feit dat dit hul interpersoonlike verhoudings geraak het: “Die grond moet ook nie vir altyd verkoop word nie; want die land is myne, omdat julle vreemdelinge en bywoners by My is” (Lev. 25:23, OAB). 

`Lees Levitikus 25:8-23. Stel jou voor hoe die samelewing daar sou uitsien indien hierdie beginsels gevolg word, veral die gedeelte wat sê: “Laat niemand dan sy [of haar] naaste verdruk nie.”` 

“Die wette wat God daargestel het, was ter bevordering van maatskaplike gelykheid. Die sabbatsjaar en die jubeljaar was tot ’n groot mate voorskrifte ter regstelling van alles wat intussen in die volk se maatskaplike en politieke ekonomie skeefgeloop het” (Ellen G. White, Patriarchs and Prophets, bl. 534). 

Bybelgeskiedskrywers is onseker of hierdie ekonomiese en maatskaplike ritme ooit, vir enige noemenswaardige tydperk, behoorlik gevolg is (lees 2 Kron. 36:21). Hoe dit ook al sy, hierdie reëls laat ’n mens dink – aan hoe die wêreld kon wees as ons tog net sy voorskrifte noukeurig wou volg. Wat meer is, dit onderstreep God se spesifieke besorgdheid oor die lot van die armes en die uitgeskuifdes, asook sy groot begeerte dat regverdigheid en billikheid op praktiese wyses in die wêreld uitgeleef behoort te word.