---
title:  Die tien gebooie
date:   08/07/2019
---

`Lees Matteus 22:37-40 en dan Eksodus 20:1-17. Hoe help Jesus se opsomming van die tien gebooie jou om stap vir stap elke gebod beter te verstaan?` 

Die tien gebooie lees soos ’n grondwet. Dit bevat ’n kort aanhef wat die grondslag waarop die daaropvolgende gebooie geskoei is, duidelik maak (hier, die feit dat God sy kinders bevry het). Die tien gebooie is ’n dokument waarin die kernbeginsels van Israel se nasieskap uitgestippel word. In God se grondwet is daar spesifieke gebooie oor sy kinders se liefde vir Hom en vir mekaar, en die beste maniere om beide uit te leef. Dit is dus geen wonder dat baie nasies met ’n Christelike erfenis dié beginsels in God se wet as raamwerk vir hul landswette gebruik het nie. Hoewel baie van die gebooie kort en bondig is, moet ons n die vêrreikendheid n die omvattendheid van die tien gebooie in twyfel trek. Dit is wette vir die behoud van lewe. Neem byvoorbeeld die sesde gebod – “Jy mag nie moord pleeg nie” (Eks. 20:13, NAB) – wat basies ’n opsomming is en ook die volgende wandade insluit: “alle misdaad wat tot die verkorting van lewe lei” asook “’n selfsugtige versuim om na die behoeftiges en persone wat ly, om te sien” (Patriarchs and Prophets, bl. 308). Insgelyks is die verbod op diefstal (lees Eks. 20:15) ’n verwerping van “slawehandel… en oorloë wat ten doel het om te verower.” Die verbod op diefstal “vereis [ook] die terugbetaling van skuld wat op ’n regmatige wyse aangegaan is, en die betaling van verdiende lone,” en verbied “elke poging om munt uit ander se onkunde, swakheid of teëspoed te slaan” (Patriarchs and Prophets, bl. 309). 

Al te dikwels verskoon ons onsself wanneer dit by die verbreking van die tien gebooie kom. As jy nie uitgaan om te moor of te roof nie, word jy mos gereken as ’n “goeie mens”. In Jesus se uiteensetting van die gebooie stel Hy dit duidelik dat die nakom van die tien gebooie nie bloot die uitskakel van ’n paar gruweldade is nie. Allermins. Ons gedagtes, beweegredes en selfs ons versuim om die regte ding te doen, kan ’n verbreking van die tien gebooie wees (lees Matt. 5:21-30). So, stel jou ’n samelewing voor waarin die tien gebooie tot sy volle reg kom, waarin die mense erns met elke gebod maak. Dit sal dinamies en lewenskragtig wees, ’n samelewing waarin almal, deur hul aktiewe naasteliefde, hul liefde vir die Here met oorgawe uitleef. 

`Ons volg dikwels die oppervlakkige letter van die wet. So kyk ’n mens die dieper kernbeginsels mis, beginsels wat vêrreikende implikasies vir jou alledaagse handel en wandel inhou. Die vraag is net: Hoekom doen ons dit? Hoekom is die meer oppervlakkige interpretasie makliker om te volg?`