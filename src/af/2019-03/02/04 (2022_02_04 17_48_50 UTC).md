---
title:  Die slaaf, die wees, die weduwee en die vreemdeling
date:   09/07/2019
---

`Lees Eksodus 23:9. Wat is God se boodskap aan Israel hier?` 

As slawe wat pas bevry is, was die Israeliete goed vertroud met onderdrukking, uitbuiting en om na die kantlyn uitgeskuif te word. Hoewel hulle hul nuutgevonde vryheid gevier het, was die Here besorgd: wat as hulle vergeet wie en wat hulle hier gebring het, hoe dit gevoel het om eers uitgesluit te wees en toe gered te word? Vandaar die instel van die Pasga as ’n gedenkfees en ’n geleentheid om daardie verhaal oor te vertel: “Met groot mag het die Here ons uit Egipte, uit die plek van slawerny, bevry” (Eks. 13:14, NAB). 

`Lees Eksodus 22:21-23. Let op God se bevele aan sy volk oor hoe hulle minderbevoorregtes in hul nuwe gemeenskap moes behandel. In daardie bevel word hulle aangesê om aan hul eie slawerny terug te dink. Hoe belangrik was die herdenking van hul slawerny vir die uitvoer van daardie bevel?` 

Skaars het die weerklank van God se stem weggesterf of Hy roep vir Moses weer boontoe. Ja, die tien gebooie is net mooi deurgegee toe die patriarg moes teruggaan om noukeurige instruksies oor die daaglikse uitleef van daardie wet binne samelewingsverband te ontvang. Dit het voor die instruksies vir die bou van die tabernakel gebeur, die dag toe die Here ’n volle drie hoofstukke aan sake soos die regte behandeling van slawe afgestaan het; en Hy gee perspektiewe op ’n reeks wette wat die Israeliete sover moes bring om heeltemal anders as hul Egiptiese meesters op te tree. Daar was wette oor geweldsmisdaad, oor alles wat met eiendom te make gehad het, oor die Israeliete se daaglikse handel en wandel; asook beginsels vir die tot standbring van howe wat hierdie wette moes implementeer en moes toepas, sodat reg en geregtigheid kon geskied (lees Eks. 21 tot 23). 

Opvallend is die medemens-gerigte wette in dié nuwe samelewing, asook ’n besorgdheid oor die vreemdeling en die weerlose. Veral laasgenoemde moes nie uitgebuit word nie. Hulle het selfs die reg tot toegang tot kos gehad, sodat hul menswaardigheid gerespekteer kon word. Hulle kon byvoorbeeld deur die landerye gaan om die koringare wat na oestyd agtergebly het, op te tel. Sulke behandeling van “vreemdelinge” en buitelanders was ongekend in die antieke wêreld. In die hedendaagse wêreld lyk dit ook of party mense van hierdie allerbelangrike morele beginsels oor die behandeling van hul medemens vergeet het. 

`Watter ervarings uit jou verlede en die herinnering daaraan, maak dat jy meer besorg oor ander se lot is, dat jy medelye vir hul lyding het en vir die ongeregtigheid waarmee hulle te kampe het?`