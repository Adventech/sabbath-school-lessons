---
title:  ’n Tweede tiende
date:   10/07/2019
---

Baie Christene hou by, en gee erkenning aan, die Bybelse bevel om tiendes aan God te gee, oftewel, om hul tiendes aan Hom terug te gee. Dit verskyn in die oorbekende Maleagi 3 vers 10 en is boonop eenvoudig: jy gee tien persent van jou inkomste – oftewel jou “opbrings” [Deut. 14:28, OAB] – om die werksaamhede van die kerk ter verkondiging van die evangelie te ondersteun. Met die getroue gee van hierdie tiendes het die onderskeie gemeentes, en ook die kerk as ’n geheel, ’n bepaalde verantwoordelikheid: om by die riglyne te hou wat bepaal hoe daardie fondse aangewend behoort te word, hoofsaaklik ter ondersteuning van suiwer bediening- en evangelisasie-gerigte werk. 

`Let op die bevel in Deuteronomium 14:22-29. Wat is hier die hoofrede vir die gee van tiendes?` 

Groot is die versoeking om te dink: ek het ’n tiende van my inkomste aan die kerk oorbetaal, so ek het my kant gebring. Tog blyk dit uit die instruksies aan die Israeliete dat die gee van daardie tien persent net ’n eerste tree in die regte rigting was. Studies oor die Israeliete van ouds toon die volgende: elkeen wat by die riglyne in die Levitiese wette gehou het, het gemiddeld ’n kwart tot ’n derde van hul jaarlikse opbrengs aan God gegee; sodat die priesters en die tabernakel onderhou kon word, en ook die armes gehelp kon word.  Party kenners beskryf dié gee – veral ter ondersteuning van die vreemdeling, die wees en die weduwee – as ’n tweede tiende. Duidelik moes die mense die vrug van hul arbeid geniet en die opbrengs van hul oeste vier. God het belowe om hulle te seën, veral in die beloofde land; maar hulle moes nie daardie seëning as vanselfsprekend aanvaar nie of selfs van diegene vergeet wat nie so geseënd was nie. 

Elke jaar moes die Here se porsie van die oes na die tabernakel gebring word en volgens die voorskrifte verdeel word. Elke derde jaar was egter spesiaal. Dan was die plaaslike gemeenskap die fokus van daardie verdeling. By sulke oesfeeste was die kollig op diegene wat maklik misgekyk is of op die agtergeblewenes: “Dan moet jy aan die Leviet, die vreemdeling, die wees en die weduwee gee, dat hulle in jou poorte kan eet en versadig word” (Deut. 26:12, OAB). In ooreenstemming met God se bevele het ten minste ’n deeltjie van die Israeliete se mildelike tiendes aan die behoeftiges gaan, om finansiële en praktiese bystand aan hulle te verleen. Hier dien die volk se herinnering aan hul slaweverlede, en hul waardering vir God se grote genade en regverdigheid, as motivering om te gee. 

`Lees Deuteronomium 26:1-11. Wat probeer die Here hier by sy volk tuisbring? Hoe kan dit ons eie houding jeens behoeftiges en hulpleniging verander?`