---
title:  Vir verdere studie
date:   12/07/2019
---

Lees Ellen G. White – “The Law Given to Israel” op bl. 303-314, en “God’s Care for the Poor” op bl. 530-536, beide in Patriarchs and Prophets. 
“Benewens die erkenning van God se aansprake in ons lewens, is die mees opvallende aspek van die wet wat Moses ontvang het die vrygewigheid, tederlikheid en gasvryheid wat dit ons aansê om teenoor die armes te hê. Hoewel die Here belowe het om sy kinders ryklik te seën, het Hy dit nie so beskik dat daar glad geen armoede onder hulle moes wees nie. Hy het nie gesê dat die armes skielik moes ophou bestaan nie. Onder sy kinders sou daar altyd diegene wees wat die ander se simpatie, tederheid en goedhartigheid sou nodig hê. Die gelowige was nog altyd, en is steeds, onderhewig aan teëspoed, siekte en die verlies aan eiendom. Tog moes hulle net die Here se instruksies volg, dan sou daar geen boemelaars onder hulle wees nie, ook geeneen wat honger ly nie” (Ellen G. White, Patriarchs and Prophets, bl. 530, 531). “Hierdie voorskrifte sou die rykes net soveel tot seën as die armes wees. Dit sou hebsug en selfgesentreerdheid inperk, en sou ’n verhewe gees van goedgunstigheid aanwakker. Hierdie aankweek van toegeneentheid en wedersydse vrygewigheid onder mense van alle lewensterreine, sou ’n maatskaplike orde en ’n regeringstabiliteit in die hand werk. Ons is [immers] almal selle in die weefsel van die mensdom, en al ons pogings tot bevoordeling en opheffing van ander sal ons ook tot seën wees” (bl. 534, 535). 

**Vrae vir bespreking** 

`1. Let op die bloudruk wat God aan Moses en die Israeliete vir die bou van ’n nuwe soort samelewing gegee het. Watter deel, wet of voorskrif in daardie bloudruk trek jou aandag die meeste (ongeag of dit pertinent in vandeesweek se studie genoem word of dalk deur jou eie leeswerk aan die lig gekom het)?` 

`2. Hoekom dink jy lê die Here soveel klem in sy wette op die weerlose?` 

`3. Hoe behoort die moderne gelowige hierdie Mosaïese wette te verstaan en daarby aansluiting te vind? Hoe weet ’n mens watter van hulle steeds van toepassing en derhalwe relevant is? Die wette van Moses bied gedetailleerde voorskrifte van hoe die Israeliete hul samelewing moes orden en hul private lewens moes lei. Wat is die groot les wat ons hieruit leer?` 

**Opsomming**

God het die noodkreet van sy kinders in Egipteland gehoor en hul swaarkry gesien. Hy gryp toe in en red hulle. Die Here wou graag ’n spesiale verbondsverhouding met hulle hê, en het begeer om aktief ’n nuwe soort samelewing saam met hulle te bou – een wat almal tot seën sou wees, selfs die agtergeblewene, die verworpene en die weerlose.