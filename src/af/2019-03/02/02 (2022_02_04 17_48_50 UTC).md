---
title:  Die God wat gehoor gee
date:   07/07/2019
---

“Jy kan seker wees dat Ek gesien het hoe swaar my volk in Egipte kry. Ek het gehoor hoe hulle teen hulle slawedrywers om hulp roep. Ek is baie bewus van hoe swaar hulle kry” (Eks. 3:7, NLV). Vierhonderd jaar is ’n lank tyd om te wag, veral wanneer die slawerny waarin jy jou bevind, toenemend erger word. God het eens op ’n tyd belowe dat Hy na sy volk sou terugkeer en hulle uit Egipteland sou bevry. Tog mos elke nuwe geslag hulle opnuut afsloof en dit sodat hul heidense onderdrukkers van krag tot krag kon gaan. Waar is die Here dan? God se oënskynlike stilswye, dié het hulle nie verstaan nie.  Toe openbaar die Here Hom op ’n unieke wyse. Hy verskyn in ’n brandende bos in die hartjie van die woestyn, en boonop aan iemand wat die meeste mense oor die hoof sou sien – aan ’n prins wat op die vlug geslaan het en nou ’n beskeie skaapwagter is: Moses. Aan die teësinnige Moses gee die Here ’n spesiale taak. Om mee te begin, moes hy teruggaan na die Israeliete in Egipteland, met die boodskap dat God wel van hul onderdrukking bewus is – en ja – dat Hy wel omgee. Om die waarheid te sê, Hy was op die punt om iets te doen wat hul lot drasties sou verander. 

`Lees Eksodus 3:16, 17. Hoekom was dit so belangrik vir die Here om vroegtydig sy beoogde reddingsplan in breë trekke deur te gee? Watter gedeelte van dié eerste boodskap aan die Israeliete in Egipte is besonder opvallend?` 

Tog behels sy reddingsplan veel meer. Dit bestaan nie net uit ’n belofte oor grond nie. Nee, hulle sou nie Egipteland met leë hande verlaat nie. Honderde jare lank het hulle die Egiptiese Ryk verryk. God het natuurlik geweet dat Farao teëstand sou bied. Nietemin het Hy Moses die versekering gegee dat die Israeliete vir hul jare van harde werk beloon sou word: “Ek sal ook sorg dat die Egiptenaars goed doen aan hierdie volk van My, sodat, as julle uiteindelik wegtrek, julle nie met leë hande sal gaan nie” (Eks. 3:21, NAB). Met bevryde slawe – mense wat jare van onderdrukking deurgemaak het – het die Here ’n nuwe soort samelewing gebou. Hy wou hê dat hulle anders as die res moes dink en leef. Dit moes ’n lewensvatbare en volhoubare samelewing wees. Sy plan was dat die Israeliete ’n baken van lig vir die omliggende nasies sou wees, en dat hulle die seëninge wat hulle ontvang het – net soos Abraham van ouds – tot voordeel van die ganse aarde sou inspan en uitleef. 

`Hoe belangrik is dit vir jou dat die Here ’n God is wat menslike lyding raaksien, een wat ag slaan op ander se noodkrete? Wat sê dit vir jou omtrent die Here? Oordink Eksodus 4:31.`