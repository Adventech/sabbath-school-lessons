---
title:  Die Eufraatrivier se water droog op
date:   12/03/2019
---

`Lees Openbaring 16:12 saam met Openbaring 17:1 en 15. Wat stel die simbool van die Eufraatrivier voor? Wat beteken die opdroog van die Eufraatrivier in die konteks van die sewe laaste plae?` 

In die Ou Testament was die Eufraatrivier ‘n uiters belangrike ondersteuningsmiddel vir Babilon en Assirië, die vyande van Israel (Jesaja 7:20, Jeremia. 46:10). Die rivier het deur Babilon gevloei en was belangrik vir die stad omdat dit die gewasse langs die rivier gevoed het en water aan die mense verskaf het. Babilon kon nie sonder die Eufraat oorleef het nie. Openbaring 17:1 beskryf eindtyd-Babilon as ‘n stad wat “by die groot waters woon”,heelwaarskynlik ‘n verwysing na die Eufraatrivier (sien Jeremia 51:13). Openbaring17:15 verduidelik dat die waters waar Babilon woon die mense wat dit ondersteun,verteenwoordig; die wêreldwye siviele, sekulêre en politieke magte wat agter die skerms die sisteem ondersteun. Maar, hierdie magte sal uiteindelik hulle ondersteuning terugtrek.Die toneel van die sesde plaag weerspieël die oorname van antieke Babilon deur Kores, die koning van die Perse (sien Daniël 5). Volgens die antieke historikus, Herodotus, het koning Bélsasar en sy maghebbers feesgevier terwyl die Perse die Eufraat se loop weggekeer het, die stad in die rivierbedding binnegekom het en die inwoners toe met ‘n aanval verras het.Die simboliese opdroog van die Eufraat in Openbaring 16:12 het tot gevolg dat die eindtyd-Babilon in duie stort. Aangesien die Eufraat in Openbaring die wêreld se siviele, sekulêre en politieke magte verteenwoordig wat Babilon ondersteun, simboliseer die opdroog van die Eufraat die onttrekking van die ondersteuningsmagte wat Babilon sodoende tot ‘n val bring. Wanneer die mense in die wêreld die omwenteling in die natuur sien plaasvind (sienOpenbaring 16:10, 11), kyk hulle na Babilon vir beskerming. Maar, wanneer die vyfde plaag die troon van Babilon se outoriteit tot ‘n val bring, sien hulle dat dit nutteloos is om daar te probeer hulp kry. Omdat hulle voel dat hulle mislei was, draai hulle teen Babilon en veroorsaak sodoende die val daarvan (sien Openbaring 17:16). Tog, soos wat ons gesien het, verhard hulle hul harte teen God en sy volk. Sodoende word hulle ‘n teelaarde vir die finale misleiding wat deur Satan gebruik sal word om die wêreld vir die groot oorlog teen God te vergader. 

`Op watter maniere het jy geleer hoe gewaagd dit is om jou vertroue in mense en in mensgemaakte instansies te plaas?`