---
title:  Die samekoms vir die finale stryd
date:   14/03/2019
---

`Lees Openbaring 16:16. Hoe suksesvol sal Satan se finale misleiding wees om die mense in die wêreld vir die oorlog van Armagéddon te versamel?` 

Die misleidende duiwelse wonderwerke sal wêreldwyd sukses behaal. Deur die ware evangelieboodskap te verwerp, sal mense die leuen glo wat met misleidende wonderwerke gepaard sal gaan (sien II Thessalonicense 2:9–12). Hulle sal by ‘n plek saamkom wat in Hebreeus Armagéddon genoem word, en wat ‘n simbool is vir die “laagte van Megíddo”. Megíddo was ‘n vestingstad wat in die laagte van Jísreël geleë was aan die voet van die berg Karmel, en was ‘n plek wat strategies baie belangrik was. Die laagte van Jísreël is bekend vir baie beslissende gevegte in die geskiedenis van Israel (sien Rigters 5:19; 6:33; II Konings 9:27; II Konings 23:29, 30). Openbaring gebruik hierdie uittreksel uit Israel se geskiedenis om die finale groot konflik (wat Armagéddon genoem word) tussen God en die bose magte, uit te beeld. Die mense in die wêreld word as ‘n verenigde krygsmag onder die leierskap van die sataniese bondgenootskap, uitgebeeld. 

Die laagte van Megíddo is klaarblyklik die berg Karmel wat naby die stad geleë is. Dit was die plek waar een van die mees belangrike oorloë in Israel se geskiedenis plaasgevind het wat die profeet Elía en die profete van Baäl ingesluit het (I Konings 18). Die kwessie het gegaan oor wie die ware God is. Die vuur uit die hemel het bevestig dat die Here die enige ware God was, en die enigste een was wat aanbid moes word. Openbaring 13:13, 14 toon dat die dier uit die aarde vuur uit die hemel laat neerdaal om die werk van God teen te staan en die hele wêreld te mislei. Armagéddon is nie ‘n militêre oorlog wat êrens in die Midde-Ooste sal plaasvind nie, maar liewer ‘n geestelike oorlog tussen Christus en die vorste van die duisternis (sien II Korinthiërs 10:4). Die strydvraag in die finale oorlog wat eens en vir altyd opgelos moet word, gaan oor wie die wetlike heerser van die heelal is. Die uitslag van die finale oorlog sal gaan oor wat by Karmel gebeur het – God sal uiteindelik oor die vorste van die duisternis triomfeer. 

Vir baie jare het die mensdom die politieke en militêre woelinge in die Midde-Ooste as tekens van die einde en van Armagéddon gesien. Ten spyte van baie voorspellings en datumvasstelling het Armagéddon soos wat hulle dit vir hulself voorgestel het, nie gebeur nie. Hoe kan ons onsself daarteen beskerm om dieselfde foute te maak deur hierdie spesifieke gebeurtenisse op vasgestelde plekke as die vervulling van Bybelse profesieë te interpreteer? 