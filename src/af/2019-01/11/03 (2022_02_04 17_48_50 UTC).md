---
title:  Die uitstorting van die laaste plae
date:   11/03/2019
---

Wanneer Christus se intrede vir ons in die Allerheiligste in die hemelse heiligdom tot ‘n einde kom, is die bestemming van elke indiwidu vir ewig bepaal. Die tyd het aangebreek vir hulle wat die evangelie verwerp het om God se gramskap ten volle te ondervind. Die sewe laaste plae weerspieël die plae wat op Egipte uitgestort was (Exodus 7–11). Net soos die Egiptiese plae die Egiptenare getref het terwyl die Israeliete gespaar was, so sal die eerste vier van die laaste plae hoofsaaklik die aanbidders van die dier tref, maar byhulle wat God aanbid, verbygaan. Die plae van Egipte het die hardheid van die hart van Farao geopenbaar en aan die Egiptenare getoon dat hulle gode magteloos was om hulle te beskerm. Net so verhard die laaste plae die harte van die aanbidders van die dier en toon aan hulle hoe magteloos Babilon is om hulle teen Goddelike oordeel te beskerm. 

`Lees Openbaring 16:1–11.  Wat gebeur hier, en hoe word dit voorgestel?` 

Die eerste vier plae val op al die mense op aarde. Die eerste plaag laat kwaai en bose swere op die aanbidders van die dier kom. Die tweede en derde plae tref die see en die riviere en die waterfonteine wat in bloed verander. Sonder water om te drink kan die opstandige mensdom nie oorleef nie. Die vierde plaag tas die son aan sodat dit die mense brand en onuithoudbare pyn veroorsaak. 

Die onuithoudbare pyn wat deur die plae veroorsaak word, versag nie die mense se harte om hulle opstandige gesindhede te verander nie. In plaas daarvan vloek en laster hulle God omdat Hy hierdie plae uitstort. Ook bekeer niemand hulle nie. 

In Openbaring 16:10, 11 (sien ook Exodus 10:21–23) sien ons dat die vyfde plaag die troon van die dier tref. Dit was Satan wat die troon aan die dier toegeken het (Openbaring 13:2).Nou kan selfs die troon van Satan se outoriteit nie die krag van hierdie plae teenstaan nie. Terwyl die mense ly van die pyn, besef hulle Babilon se onvermoë om hulle te beskerm. Maar, hulle het teen God gedraai en selfs die verskrikking wat die plae veroorsaak, kan nie hulle harte verander nie. 

`Hoe kan ons naby die Here bly sodat wanneer ‘n tragedie oor ons pad kom, ons genoeg van God se liefde sal weet om Hom te midde van lyding te vertrou?`