---
title:  Satan se laaste groot misleiding
date:   13/03/2019
---

Openbaring 16:12 sê aan ons dat die doel van die opdroog van die Eufraat is om “die pad van die konings wat van die Ooste afkom”, reg te maak. In die Ou Testament was “die konings van die Ooste” Kores en sy magte wat vanaf die Ooste teen Babilon opgeruk het (Jesaja 41:25). Hulle verowering van Babilon het dit vir God se volk moontlik gemaak om na hulle tuisland terug te keer (Jesaja 44:27, 28). Op dieselfde wyse maak die simboliese opdroog van die Eufraatrivier dit moontlik vir die koms van die konings van die Ooste om God se eindtydvolk te verlos. 

Die konings van die Ooste in Openbaring 16:12 is Christus en sy leërmag van getroues.Hoewel Jesus deur engele begelei sal word wanneer hy terugkom, toon Openbaring 17:14 dat die finale stryd Christus se getroue oorblyfsel teen die sataniese magte sal insluit. In Openbaring 19:14 lei Jesus die leërmagte van die hemel “bekleed met wit en rein fyn linne” wat die klere van die bruid van die Lam volgens Openbaring 19:8, is. As ‘n ewebeeld hiervan word die 144,000 in Openbaring 7 op aarde as ‘n krygsmag wat op die punt staan om die finale stryd aan te pak, uitgebeeld. 

`Lees Openbaring 16:13, 14. Wat is die rol van die drie onreine geeste wat soos paddas lyk, in die voorbereiding vir die finale stryd? Hoe is hulle ‘n sataniese namaaksel van die drie engele se boodskappe in Openbaring 14?` 

Die opdroog van die Eufraatrivier skud die sataniese drietal. Op hierdie tydstip sien Johannes drie onreine geeste wat soos paddas lyk, uit die drietal se bekke en mond kom. Wat die Egiptiese plae betref, was die laaste plaag wat Farao se towenaars kon namaak, die paddaplaag (Eksodus 8:1–15). Die drie onreine geeste wat soos paddas lyk, is Satan se laaste poging om die werk van God na te maak. 

Die drie duiwelse geeste wat uit “die bek van die draak en uit die bek van die dier en uit die mond van die valse profeet” kom, en wat die sataniese drie-eenheid voorstel, verteenwoordig Satan se finale strategie. Satan gee aan hulle mag om wondertekens te doen, en dit dui op die aktiwiteite van die dier wat soos ‘n lam optree (sien Openbaring 13:13, 14), en sluit spiritisme in. Wondertekens is deel van Satan se misleidende eindtydstrategie om die wêreld te oortuig om hóm liewer as die ware God, te volg (II Thessalonicense 2:9–12). Die onreine geeste wat soos paddas lyk word met ‘n valse evangelie gestuur om die wêreld te verlei om by hulle aan te sluit vir die oorlog teen God se volk. Alhoewel hulle teleurgesteld voel, word die leiers van die wêreld weer verlei, en hulle stel hulself aan Satan beskikbaar teen God se volk. Op hierdie tydstip is die verhoog reg vir die finale oorlog wat die einde van die wêreld aandui, die oorlog van Armagéddon.