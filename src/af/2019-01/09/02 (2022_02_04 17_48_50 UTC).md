---
title:  Die dier uit die see
date:   24/02/2019
---

`Lees Openbaring 13:1–4, 8 en Openbaring 17:8. Wat is die karaktereienskappe van hierdie dier, en watter fases word deur sy bestaan gekenmerk?` 

Johannes sien hoe ‘n monsteragtige dier uit die see opkom. Terwyl ‘n dier ‘n politieke mag verteenwoordig, beeld die beskrywing van die seedier ‘n mag uit wat beide godsdienstig en polities is. Die see simboliseer die stormagtige sosiale en politieke toestande wat na die val van die Romeinse Ryk gevolg het (sien Daniël 7:2, 3, 23, 24). 

Johannes beskryf die dier terwyl dit uit die water opkom. Dit het sewe koppe en tien horings net soos die draak in Openbaring 12:3, wat aandui dat daar ‘n verband tussen die twee is. Op die koppe van die dier is ‘n godslasterlike naam, en op die horings is koninklike krone. Die koppe van die dier is die magte wat die Satan gebruik om God se volk regdeur die geskiedenis te vervolg (sien Openbaring 17:9–11). Die godslasterlike naam dui op die goddelike titel wat die dier vir homself toe-eien. Die tien horings verwys na Daniël 7:24, en simboliseer die nasies wat voortgespruit het uit die Romeinse Ryk nadat dit tot ‘n val gekom het. Hierdie bogenoemde kenmerke dui op die pouslike fase van die Romeinse Ryk. Terwyl die dier uit die water opkom, lyk dit soos ‘n luiperd, ‘n beer en ‘n leeu. Sodoende kombineer die dier die kenmerke van die vier diere (simbole van wêreldryke) in Daniël 7:2–7: Babilon, Medo-Persië, Griekeland en Rome (Daniël 7:17). Maar, Johannes noem hulle in omgekeerde volgorde, wat aandui dat die seedier aan die vierde dier van Daniël 7, die Romeinse Ryk, verwant is. 

Die draak gee aan die dier sy krag, sy troon, en groot outoriteit. Net soos wat die Vader sy troon en outoriteit aan Christus gegee het (Openbaring 2:27), so stel die draak die dier as sy mederegent en verteenwoordiger op aarde aan. Dit bevestig die feit dat die seedier die tweede lid van die sataniese drie-eenheid is, wat poog om die plek van Jesus Christus in die verstande en harte van die mensdom in te neem. 

Openbaring 13:5 verklaar dat die dier se aktiwiteite vir die profetiese 42 maande of 1,260 dae (d.i. jare) aanhou. Hierdie fase eindig wanneer een van die dier se koppe dodelik gewond word en dit die tydelike dood van die dier tot gevolg het. Wanneer die wond genees, word die dier weer lewend. Die wêreld word dan met verwondering vervul en hulle aanbid beide die draak en die dier.
