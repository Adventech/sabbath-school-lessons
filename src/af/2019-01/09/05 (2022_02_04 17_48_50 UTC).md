---
title:  Die dier se beeld
date:   27/02/2019
---

`Lees Openbaring 13:12, 13. Hoe help I Konings 18:38 en Handelinge 2:3 ons om die aard van die dier se misleidende aktiwiteite te verstaan, waarvan die grootste is om vuur uit die hemel te laat neerdaal?` 

Aan die einde van tyd sal die dier wat so sag soos ‘n lam is, begin om met die outoriteit van die eerste dier op te tree. Net soos die Heilige Gees met die outoriteit van Christus optree en mense na Hom toe lei (Johannes 15:26), sal hierdie aardse mag met die outoriteit van die seedier mense na die dier toe lei. As onderdaan van die eerste dier, maak die dier wat soos ‘n lam lyk, dat die mense op die aarde die eerste dier aanbid. Die teksvers toon dat dit met die genesing van die dodelike wond van die eerste dier, ooreenstem. Hoe sal die dier wat soos ‘n lam lyk, maak dat die wêreld die seedier aanbid? Aanvanklik deur wonderwerke en tekens om die mense te oorreed (Openbaring 13:13, 14), en dan in die finale stadium, deur dwang te gebruik (Openbaring 13:15–17). 

Die genesing van die dodelik wond van die seedier verwys na die herstel van die middeleeuse godsdienstige sisteem. Deur middel van wonderwerke kry die dier wat soos ‘n lam lyk dit reg om die inwoners van die aarde te oorreed om ‘n beeld vir die dier wat die dodelike wond ontvang het, te maak. ‘n Beeld is ‘n namaaksel van een of ander werklikheid. Die wêreld sal gelei word om ‘n godsdienstige sisteem te ontwerp wat, in sekere opsigte, die godsdienstige sisteem van die middeleeue sal namaak. Die mense sal die misleidende wonderwerke as ‘n bewys van goddelike krag aanvaar. Wanneer siviele en politieke magte by die vernaamste godsdienstige organisasies aansluit om hulle godsdiens op die mensdom af te dwing, dan sal die dier se beeld tot stand kom. 

Lees Openbaring 13:14, 15, en let dan op hoe die taal wat uit Génesis 2:7 oorgeneem word, verduidelik hoe die asem wat in die beeld geblaas word, dit in staat stel om te funksioneer. Deur middel van Génesis 2:7 verstaan ons dat die profesie aan ons sê dat die dier wat soos ‘n lam lyk, die beeld van die dier sal laat funksioneer deur ‘n soortgelyke proses as wat God gebruik het om die mens te laat lewe en te skep. Die mensdom sal deur gedwonge oorreding verlei word om die outoriteit van die eerste dier te erken en te aanvaar. 

`Aangesien God self geweier het om ons te dwing en gewillig was om liewer op die kruis te sterf as om aanbidding en gehoorsaamheid af te dwing, wat sê dit aan ons oor hoe boos hierdie finale bondgenootskap van magte sal wees?`
