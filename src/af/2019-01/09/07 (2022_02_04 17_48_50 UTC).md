---
title:  Vir verdere studie
date:   01/03/2019
---

Openbaring toon dat die Sabbat ‘n teken van gehoorsaamheid aan die einde van die geskiedenis sal wees. Ons moet egter onthou dat aanbidding op Sondag huidiglik nie as die merk van die dier gesien moet word nie. Sondagonderhouding sal alleenlik “die merk van die dier” word wanneer mense, afgesien van al die bestaande misleidings, die kwessies wat die keuse van ‘n aanbiddingsdag alles insluit, duidelik verstaan het, en hulle keuse òf vir òf teen God gemaak het. Daardie tyd kom nog. “Niemand het al die merk van die dier ontvang nie. Die tyd wanneer hulle getoets sal word, het nog nie gekom nie. Daar is ware Christene in elke kerk sonder om die Roomse Katolieke gemeenskap uit te sluit. Niemand is verdoem totdat hulle die lig ontvang het en die verpligting van die vierde gebod raakgesien het nie. Maar wanneer die dekreet uitgeroep word wat die nagemaakte sabbat afdwing, en die luide geroep van die derde engel die mensdom teen die aanbidding van die dier en sy beeld waarsku, sal die skeidslyn tussen die valse en die ware duidelik gesien kan word. Dan sal hulle wat aanhou oortree, die merk van die dier ontvang.” — Ellen G. White, Evangelism, bl. 234, (vrye vertaling). Laat ons onthou dat Sondagaanbidding huidiglik geen persoon meer verlore maak as wat Sabbatsonderhouding ‘n persoon red nie. Die tyd kom egter nog wanneer “die merk van die dier” die hoofkwessie sal word, en wanneer die keuse van ‘n dag van aanbidding die toets van getrouheid sal wees. Openbaring doen ‘n beroep op mense om die Bybel met ‘n selfondersoekende gees, en die profetiese Woord self te bestudeer, en alles moontlik doen om diegene wat nog nie die evangelie van Christus gehoor het nie, te bereik. 

**Vrae vir bespreking** 

`1. In jou waarneming van die toestand in die wêreld vandag, watter tendense sien jy op die godsdienstige en politieke gebiede wat lyk asof dit op die vervulling van die profesie van Openbaring 13 afstuur?` 

`2. Terwyl ons op die einde wag, wat behoort ons gesindheid teenoor Christene in ander denominasies te wees? Dink na oor die volgende raad: “Ons predikante behoort nader kennis met die predikante van ander denominasies te maak. Bid vir en saam met hierdie manne vir wie Christus ook intree. Dit is ‘n ernstige verantwoordelikheid. As Christus se boodskappers behoort hulle ‘n diepe, opregte belangstelling in hierdie herders van ander kuddes te toon .”—Ellen G. White, Testimonies for the Church, vol. 6, bl. 78, (vrye vertaling). In ons gesindheid teenoor Christene van ander denominasies, hoe kan ons vermy om ‘n onchristelike gees te toon? Hoe kan ons respek teenoor hulle en vir hulle persoonlike geloofsbelydenis betoon sonder om dit wat ons glo, in te boet?`
