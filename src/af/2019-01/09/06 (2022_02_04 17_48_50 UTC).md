---
title:  Die merk van die dier
date:   28/02/2019
---

Openbaring 13 toon dat die dier wat soos ‘n lam gelyk het die hoofrol in die finale stryd sal vertolk. Hierdie mag sal ‘n wêreldwye sisteem tot stand bring wat die middeleeuse godsdienstige sisteem sal weerspieël, met die doel om die mens se aanbidding te beheer. 

`Lees Openbaring 13:16, 17 saam met Deuteronómium 6:4–8. Wat het die plasing van die merk op die voorkop en op die regterhand met die gebooie van God te doen?` 

Mense van alle sosiale klasse sal gedwing word om die merk van die dier op hulle regterhande of voorkoppe te ontvang. Om hierdie merk te ontvang, beteken dat jy die dier se kant kies. Net soos die seël hulle wat aan God behoort, identifiseer (Openbaring 14:1), so identifiseer die merk die dier se aanbidders. Die merk van die dier is nie ‘n soort sigbare teken nie. Die plasing op die regterhand of voorkop word uit die instruksie wat Moses aan die Israeliete gegee het om God se wet as ‘n teken op hulle hande en voorkoppe te bind, geput (Deuteronómium 6:8). Dit dui daarop dat die merk op die voorkop met God se wet in die verstand, en op die regterhand met hoe die mense optree, te doen het. 

Die hoofkwessies in die finale stryd sal aanbidding en gehoorsaamheid aan God wees deur sy gebooie te onderhou (Openbaring 14:12). Die Sabbatgebod sal spesifiek die toets van getrouheid en gehoorsaamheid aan God wees. Soos wat die Sabbat die onderskeidende teken van gehoorsaamheid van God se getroue volk is (Eségiël 20:12), so is die merk van die dier ‘n teken van gehoorsaamheid aan die dier. Die merk van die dier is ‘n direkte aanval op die vierde gebod. Dit is die plaasvervanger wat God se gebooie met menslike gebooie vervang. Die grootste bewys van hierdie feit is die menslike instelling van Sondag (sien Daniël 7:25) as die dag van aanbidding in plaas van die sewendedag-Sabbat, die dag wat deur die Skrif voorgeskryf word. Ons aanbid die Here as die Skepper; en die sewendedag-Sabbat was vanaf die begin van ons wêreld as die ware teken van sy skeppingsmag opsygesit. Die poging om die teken van God as skepper na ‘n ander dag te verander, is ‘n poging om die rol en mag van God, self toe te eien. 

`Vergelyk die beskrywing in Openbaring 13:14–18 met Daniël 3:1–7. Watter ooreenkomste kan ons in daardie verhaal vind, en wat sal aan die einde van tyd gebeur?`
