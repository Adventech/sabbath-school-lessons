---
title:  Satan se permanente uitwerping uit die hemel
date:   18/02/2019
---

`Lees Openbaring 12:7–9 wat van ‘n oorlog in die hemel vertel. Watter tipe oorlog het daartoe gelei dat Satan uit die hemel gewerp was?` 

Satan was aan die begin van die groot stryd uit die hemel verban toe hy teen God re regering gerebelleer het. Hy wou die troon in die hemel oorneem en hom “gelykstel met die Allerhoogste” (Jesaja 14:12–15). Hy het openlik teen God in opstand gekom, maar was verslaan en daarna op die aarde neergewerp. Deur die eerste mensepaartjie te verlei, het hy die heerskappy van hierdie wêreld onregmatig oorgeneem (Lukas 4:6). As heerser van die wêreld (Johannes 12:31), het hy tot die hemel toegang gehad om die hemelse raadsvergaderings as verteenwoordiger van die aarde by te woon (Job 1:6–12). Maar, nadat hy finaal uitgewerp was, was Satan en sy gevalle engele tot die aarde beperk soos in ‘n gevangenis, totdat hulle hul straf sal ontvang (II Petrus 2:4, Judas 6). 

Intussen het Jesus dit wat verlore was, teruggekoop deur sy dood, en sodoende Satan se ware karakter voor die heelal openbaar. “Die Satan het besef dat hy ontmasker is. Sy werk is voor die sondelose engele en voor die hemelse heelal blootgelê. Hy het hom ‘n moordenaar getoon. Deur die bloed van die Seun van God te vergiet, het hy alle welwillendheid van die hemelse wesens verbeur. Van nou af was sy optrede beperk.” — Ellen G. White, Die Koning van die Eeue, bl. 761. Ten aanskoue van almal in die heelal was die heerskappy oor die aarde van Satan na Jesus oorgeplaas, en dit was aangekondig dat Hy die wetlike heerser van die aarde is (Efésiërs 1:20–22, I Petrus 3:22). 

Dit was toe dat Satan en sy bondgenote heeltemal uit die hemel verban was. Jesus het hierdie gebeurtenis voorspel: “ ‘Nou is dit die oordeel van hierdie wêreld, nou sal die owerste van hierdie wêreld buitentoe gedryf word’ ” (Johannes 12:31). 

Met hierdie oordeel oor Satan, het die “ ‘heil en die krag en die koningskap die eiendom van onse God geword ... ’ ” (Openbaring 12:10). Tot en met daardie dag het hy nog beperkte krag om God se volk op aarde leed aan te doen, omdat hy besef dat “hy min tyd het” (Openbaring 12:12). Maar alhoewel sy tyd beslis “kort” is, doen hy alles wat hy kan om pyn, lyding en chaos op die aarde te veroorsaak. 

`Wat leer Openbaring 12:11 ons oor ons enigste wapen teen die duiwel?`