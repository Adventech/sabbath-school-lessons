---
title:  Die vrou en die draak
date:   17/02/2019
---

`Lees Openbaring 12:1–4. Johannes het twee groot simboliese tekens in ‘n visioen gesien waarvan die eerste ‘n swanger vrou was. Wie is die sy, en wat leer die teksverse ons oor haar?` 

‘n Vrou in die Bybel word as ‘n simbool vir God se volk gebruik (II Korinthiërs 11:2): ‘n rein vrou verteenwoordig die getroue gelowiges, terwyl ‘n prostituut die afvallige gelowiges voorstel. Voor die kruis simboliseer die vrou in Openbaring 12 die Ou Testamentiese Israel deur wie die Messias in die wêreld gekom het (Openbaring 12:1–5); in verse 13–17 stel sy die Christelike kerk voor. Volgens hierdie beskrywing is hierdie vrou met die son bekleed, en staan sy stewig op die maan. Die son in die Bybel kan Christus se heerlikheid verteenwoordig (Matthéüs 17:2, Openbaring 1:16) en ook sy volk s’n (Matthéüs 13:43). Die maan, wat die son weerkaats, dui op die Ou Testamentiese beloftes wat as ‘n skadubeeld die evangelie voorafgaan. 

Die volgende simboliese teken wat Johannes in die visioen gesien het, was ‘n vuurrooi draak. Die draak word later as die duiwel en Satan, die ou slang, geïdentifiseer (Openbaring12:9). Die teksvers sê dat sy stert ‘n derde van die sterre van die hemel na die aarde meegesleep het. Die stert is ‘n simbool van misleiding (Jesaja 9:14, 15; Openbaring 9:10). Toe hy van sy verhewe posisie in die hemel geval het (Jesaja 14:12–15), het Satan dit reggekry om ‘n groot aantal van die hemelse engele te verlei wat toe bose geeste geword het (II Petrus 2:4, Judas 6) om as sy bondgenote teen God en sy werk van verlossing dwarsdeur die geskiedenis van die groot stryd te werk. 

`Lees Openbaring 12:1–5. Die draak word as die “ou slang” geïdentifiseer (sienOpenbaring 12:9). Watter verband is daar tussen Génesis 3:15 en die visioen van die ou slang wat daarop uit is om die nakomelinge van die vrou uit te wis?` 

Satan het van die begin af vir die Messias gewag – die kind wat gebore sou word -om Hom dood te maak. Die hele toneel sluit met ‘n paar foto’s soos kiekies in ‘n foto-album, af: Die Messias was uiteindelik gebore, die draak kon nie daarin slaag om Hom dood te maak nie, en die kind was “weggeruk na God en sy troon” (Openbaring 12:5). 

`Volgens Openbaring 12:11, wat stel God se volk in staat om die Satan in hulle daaglikse lewens te oorwin? Hoe behoort Jesus se oorwinning oor die Satan ons in ons geestelike worstelinge met sonde te bemoedig?`