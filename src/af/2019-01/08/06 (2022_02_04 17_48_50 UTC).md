---
title:  Satan se eindtydstrategie
date:   21/02/2019
---

Openbaring 12:17 dui ‘n verandering in Satan se strategie aan terwyl hy probeer om die mense in die wêreld aan sy kant te kry, en selfs om Christus se getroue volgelinge te verlei. Dwarsdeur die Christenkerk se geskiedenis het hy probeer om God se verlossingswerk teen te werk, hoofsaaklik deur middel van dwang of vervolging. Die geskiedenis het bewys dat hierdie strategie nie heeltemal suksesvol was nie. Maar, in sy voorbereiding vir die finale aanval teen die eindtydoorblyfsel, voeg Satan ‘n groot klomp verleiding by sy strategie van dwang by. Hierdie verandering in Satan se strategie stem met die oorgang van die historiese na die eindtydfokus in Openbaring ooreen. Dit is belangrik om op te let dat die woord verlei glad nie in die historiese afdeling van Openbaring (Openbaring 4-11) voorkom nie. Maar, dit word gereeld in die eindtydafdeling gebruik (Openbaring 12-20) wat Satan se eindtydaktiwiteite ter voorbereiding vir die finale botsing beskryf. Die woord verlei word aan die begin (Openbaring 12:9) van die beskrywing van Satan se eindtydaktiwiteite gebruik, en sluit ook daarmee af (Openbaring 20:7–10). 

`Lees II Thessalonicense 2:8-12 saam met Openbaring 13:13, 14 en 19:20. Wat is die aard van die eindtydverleiding?` 

Openbaring 13–20 onthul Satan se groot namaaksel van die ware God en syverlossingsaktiwiteite, om die wêreld se samewerking te wen. In Openbaring 13 lees ons van ‘n drie-enige samewerking tussen die draak en sy twee bondsgenote: die seedier (Openbaring 13:1–10) en die dier uit die aarde (Openbaring 13:11–18). Hierdie sataniese driemanskap vorm die teenstelling (antitese) van die Drie-eenheid van die Godheid (Openbaring 1:4–6). Dwardeur die res van die boek lees ons hoe die lede van hierdie sataniese drietal onskeibaar verenig is teen God se aktiwiteite in die wêreld, om die mensdom te verlei om hulle te laat wegdraai van God en met Satan in die finale oorlog te verenig (Openbaring 16:13, 14; 19:20; 20:10). Openbaring toon dat die eindtydmisleiding so groot sal wees dat die meeste mense verlei sal word. 

`Twee keer in Openbaring word ‘n oproep vir wysheid en geestelike insig gemaak om die verleidende aard van Satan se eindtydaktiwiteite te onderskei en teen te staan (Openbaring 13:18, 17:9). Na watter soort wysheid word hier verwys? Volgens Jakobus 1:5, hoe kan ons daardie wysheid bekom?`