---
title:  Christus se boodskap aan Pérgamus
date:   14/01/2019
---

Pérgamus was die sentrum vir verskeie heidense kultusse wat die kultus van Asklepios, die Griekse god van gesondmaking, ingesluit het. Hy was ook “die Verlosser” genoem en was deur ‘n simbool van ‘n slang verteenwoordig. Mense het van oral na die heiligdom van Asklepios gekom om genees te word. Pérgamus het ‘n leidende rol gespeel om die kultus van keiseraanbidding te bevorder wat, net soos in Smirna, verpligtend was. Geen wonder dat die teksvers sê dat die Christene in Pérgamus in die plek waar “die Satan is”, woon, en waar sy troon geleë is. 

`Lees Openbaring 2:12–15. Hoe stel Jesus Homself aan hierdie kerk bekend? Hoe het Hy die kerk van Pérgamus waargeneem?` 

Omdat die heidendom met al sy pragtige tempels hulle omring het, het die Christene in Pérgamus beide van buite en binne die kerk voor baie versoekings te staan gekom. Terwyl die meeste van hulle getrou gebly het, het sommige wat die Nikolaïete genoem was, kompromieë met die heidendom aangemoedig om vervolging te vermy. Hulle word in hierdie brief met ‘n ander groep wat na Bíleam vernoem is, verbind. Hy het mos die Israeliete verlei terwyl hulle op pad was na die Beloofde Land (Númeri 31:16). Hierdie twee groepe het gelykvormigheid met die heidense praktyke aangemoedig om sodoende die ongerief van die vervolging te vermy. 

`Lees Openbaring 2:16, 17.  Waarop dring Jesus aan dat die kerk moet doen om hulle geestelike toestand te verbeter? Watter beloftes gee Jesus aan hulle?` 

Die boodskap aan die kerk in Pérgamus beskryf ook paslik die toestand van die kerk na 313 n.C. Alhoewel die Christendom die stryd teen die heidendom gewen het, het baie in die kerk kompromieë aangegaan. Alhoewel sommige standvastig en getrou aan die evangelie gebly het, het daar gedurende die vierde en vyfde eeue geestelike agteruitgang en afvalligheid plaasgevind terwyl die kerk geworstel het – en duidelik verloor het – met die versoeking om toe te gee. 

`Wat beteken dit om nie “die geloof in My” (Openbaring 2:13; sien ook Openbaring 14:12), te verloën nie. Wat sê dit aan ons oor die oorsprong van ons geloof en van ons gewyde verpligting om daaraan vas te klou, selfs wanneer ons met die dood gedreig word, of wat nog meer gevaarlik is, om ‘n kompromie aan te gaan?`