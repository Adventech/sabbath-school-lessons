---
title:  Christus se boodskap aan Thiatíre
date:   15/01/2019
---

In vergelyking met die ander stede het Thiatíre, volgens wat ons vandag weet, geen politieke of kulturele rol in die antieke geskiedenis gespeel nie. Dit was meer vir handelsaktiwiteite bekend. Indien jy ‘n sakeonderneming wou bedryf of selfs net wou werk, was dit verpligtend om aan ‘n besigheidsgilde of -vereniging te behoort. Vir lede was dit verpligtend om aan die feeste van die gildes en aan die tempelrituele deel te neem, wat dikwels immorele aktiwiteite ingesluit het. Diegene wat nie aan hierdie verpligte aktiwiteite wou deelneem nie, het hulle lidmaatskap verbeur en was met ekonomiese sanksies gestraf. Die Christene in hierdie stad moes tussen kompromieë en hulle getrouheid aan die evangelie kies. 

`Lees Openbaring 2:18–29. Hoe stel Jesus Homself aan hierdie mense bekend (sien ook Daniël 10:6)? Vir watter goeie hoedanighede het Jesus die kerk geprys, en waarmee het hulle geworstel?` 

Net soos in Pérgamus, was kompromieë met die heidense gebruike ‘n bedreiging vir Thiatíre. Die naam “Isébel” verwys na die vrou van Koning Agab wat Israel laat afdwaal het (I Konings 16:31–33). Jesus stel haar as ‘n geestelike prostituut voor. Diegene wat haar leringe goedgekeur het, het geestelike owerspel met haar gepleeg. 

Die toestand in die kerk van Thiatíre is van toepassing op die toestand van die middeleeuse kerk in sy geheel. Die gevaar vir die kerk het nie van buite gekom nie, maar vanuit die geledere van diegene wat daarop aanspraak gemaak het dat hulle hul outoriteit van God ontvang het. Gedurende die middeleeuse tydvak het tradisie die Bybel vervang, ‘n menslike priesterorde en heilige sakramente het Christus se priesterskap vervang, en werke was as die middel tot verlossing beskou. Diegene wat nie die korrupte invloede van die kerklike instelling goedgekeur het nie, was vervolging en selfs die dood te wagte. Vir baie eeue (sienDaniël 7:25) het dit gelyk asof die evangelie verlore was. 

`Dink na oor die woorde van Openbaring 2:25: “‘Hou maar net vas wat julle het, totdat Ek kom’”. Wat beteken daardie woorde vir ons, beide as ‘n kerk en individueel? Wat het ons van Jesus waaraan ons moet vashou?`