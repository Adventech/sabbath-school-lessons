---
title:  Die Christene in Laodicéa
date:   17/01/2019
---

Die laaste kerk wat deur Jesus aangespreek was, was in Laodicéa, ‘n ryk stad wat op die hoofhandelsroete geleë was. Dit was beroemd vir ‘n wolnywerheid, vir banke wat ‘n ontsaglike hoeveelheid goud besit het, en ‘n mediese skool wat oogsalf geproduseer het. Die oorvloed het die burgers van die stad selfgenoegsaam gemaak. Om en by 60 n.C., toe ‘n aardbewing die stad vernietig het, het die inwoners ‘n aanbod vir hulp van Rome afgewys omdat hulle gevoel het dat hulle alles gehad het wat nodig was om self die mas op te kom. Omdat die stad ‘n tekort aan water gehad het, moes daar gebruik gemaak geword het van ‘n oop waterleidingskema wat vanaf die warmwaterfonteine van Hiërápolis gekom het. Omdat dit ver was, was die water lou teen die tyd wat dit Laodicéa bereik het. 

`Lees Openbaring 3:14–17 saam met Hoséa 12:8. Vergelyk die historiese eienskappe van die stad met hoe Christus hierdie kerk waargeneem het. Hoe het die selfgenoegsame gesindheid van die stad tot die Christene van Laodicéa deurgedring?` 

Jesus het nie die Christene in Laodicéa vir ernstige sondes, dwaalleer of afvalligheid aangespreek nie. Hulle probleem was egter selftevredenheid wat tot ongevoeligheid en laksheid gelei het. Net soos die water wat die stad louwarm bereik het, was hulle nie verfrissend koud of vuurwarm nie, maar net halfwarm. Hulle het daarop aanspraak gemaak dat hulle ryk was en aan niks ontbreek het nie; tog was hulle geestelik arm, naak en blind.Die kerk in Laodicéa verteenwoordig paslik die geestelike toestand van die kerk aan die einde van die aarde se geskiedenis. Dit word sterk bevestig deur woordelike verbintenis met Openbaring 16:15 in verband met die voorbereiding vir die finale krisis, en dit is ‘n bewys dat die kerk in Laodicéa die eindtydkerk voorstel. Die laaste kerk sal in tye van groot politieke, godsdienstige en sekulêre veranderinge bestaan, en sal uitdagings die hoof moet bied wat geen vorige generasie teëgekom het nie. Maar hierdie kerk tree selfgenoegsaam op, en sukkel met haar egtheid. Christus se waarskuwing aan haar het ‘n verreikende implikasie vir almal wat deel is van sy eindtydkerk. Jesus verseker die Laodicense van sy liefde vir hulle en dat Hy hulle nie sal opgee nie (Openbaring 3:19). Hy sluit sy beroep af deur Homself as die beminde wat by die deur staan en klop en pleit om ingelaat te word soos in Hooglied 5:2-6, voor te stel (Openbaring 3:20). Aan almal wat die deur oopmaak en Hom inlaat, word ‘n intieme maaltyd belowe. Hierdie aanbod moet nie misgeloop word nie. 

`Lees Openbaring 3:18–22. Watter raad word deur Jesus aan die Laodicense gegee? Wat word deur die goud, ‘n wit kleed en oogsalf gesimboliseer (lees ook I Petrus 1:7; Jesaja 61:10; Galásiërs 61:10; Efésiërs 1:17, 18)? Wat word aan ons as Sewendedag-Adventiste wat glo dat ons die kerk van Laodicéa verteenwoordig, gesê?` 