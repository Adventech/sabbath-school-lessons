---
title:  Christus se boodskap aan Sardis
date:   16/01/2019
---

Sardis het ‘n glorieryke geskiedenis gehad. Maar, teen die tyd van die Romeinse Ryk, het dit aansien verloor. Terwyl die stad nog steeds rykdom geniet het, was dit meer as gevolg van wat in die verlede bereik was, as wat dit in die teenswoordige opgelewer het. Die stad was bo-op ‘n steil koppie gebou, en daarom onbereikbaar. Die stadsbewoners het so veilig gevoel dat hulle met die bewaking van die stadsmure nalatig opgetree het. 

`Lees Openbaring 3:1–6 saam met Matthéüs 24:42–44 en I Thessalonicense 5:1–8. Watter drie dinge beveel Jesus die Christene in Sardis aan om te doen om hulle geestelike toestand te herstel? Hoe het Jesus se waarskuwing om “wakker” te wees, ooreengestem met die geskiedkundige agtergrond van die stad?` 

Terwyl Jesus erken het dat daar ‘n paar Christene in die kerk was wat getrou was, was die meeste van die kerklede geestelik dood. Hierdie kerk word nie van enige sigbare sonde of afvalligheid (soos in die geval van Pérgamus en Thiatíre) beskuldig nie, maar van geestelike laksheid. Dit is gepas om die boodskap aan die kerk in Sardis op die Protestante se geestelike toestand ná die Hervormingstydperk toe te pas, aangesien dit agteruitgegaan het en geleidelik dooierige vormdiens en geestelike selfvoldaanheid tot gevolg gehad het. Onder die druk van toenemende rasionalisme en wêreldsgesindheid, het die fokus op die verlossende genade van die evangelie weggekwyn en plek gemaak vir rasionalisasie en droë filosofiese argumente. Die kerk wat gelyk het asof dit leef gedurende hierdie tydvak, was in werklikheid geestelik dood. 

Hierdie brief is ook van toepassing op elke generasie Christene. Daar is Christene wat altyd kleurryk na hulle vroeëre getrouheid aan Christus verwys. Ongelukkig het hulle nie baie wat hulle kan sê oor hulle huidige verhouding met Christus nie. Hulle godsdiens is net uiterlik, en kom ware toewyding van die hart en opregte toewyding aan die evangelie, kort. 

`Deur altyd die groot waarheid van verlossing alleen deur geloof in Christus vooroë te hou, op watter maniere kan ons sê dat ons werke nie “volmaak” voor God bevind is nie? Wat beteken dit, en hoe kan ons ons werke “volmaak” voor Hom bring? Sien Matthéüs 5:44–48.`