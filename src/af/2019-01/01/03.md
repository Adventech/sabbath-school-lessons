---
title:  Die doel van die boek
date:   31/12/2018
---

Openbaring 1:1 vertel ook dat die boek se doel is om te toon wat in die toekoms gaan gebeur, en dat dit begin het toe die boek geskryf was. Enigeen wat met Openbaring bekend is, sal oplet dat die toekomstige gebeure – òf dit is wat reeds gebeur het (ten minste volgens ons perspektief vandag), òf dit is wat nog moet plaasvind (weer, soos wat ons dit sien) – die meeste van die boek se inhoud opneem. Terwyl die eerste helfte van Openbaring(Hoofstukke 1-11) op die gebeure fokus wat in die eerste eeu n.C. plaasgevind het tot en met die tyd van die einde, fokus die tweede helfte (Hoofstukke 12–22) op die gebeure tot en met die Tweede Koms. Die hoofdoel van Bybelse profesieë is om ons te verseker dat, ongeag van wat in die toekoms gaan gebeur, God in beheer is. Dit is wat Openbaring juis doen: dit verseker ons dat Jesus Christus met sy volk regdeur hierdie wêreld se geskiedenis was en nog steeds is, en ook dwarsdeur al die onrusbarende eindgebeure sal wees. Gevolglik het Openbaring se profesieë twee praktiese oogmerke: om ons te leer hoe om vandag te leef, en om ons vir die toekoms voor te berei. 

`Lees Deuteronómium 29:29. Hoe help hierdie teksvers ons om te verstaan waarom sekere dinge nie aan ons geopenbaar is nie? Volgens hierdie teks, wat is die doel van die dinge wat wel aan ons geopenbaar is? Met ander woorde, hoekom word dit aan ons vertel? Sien ook Openbaring 22:7.` 

Openbaring se eindtydprofesieë is nie aan ons geopenbaar om ons kwellende nuuskierigheid oor die toekoms te bevredig nie. Die boek ontsluier net daardie aspekte van die toekoms wat nou vir ons belangrik is. Hulle word aan ons geopenbaar om die ernstigheid van wat gaan gebeur, na ons te laat deurdring, sodat ons ons afhanklikheid van God sal besef en deur daardie afhanklikheid, Hom sal gehoorsaam. Vir baie eeue het baie spekulasie en selfs baie sensasie met eindtydgebeure saamgegaan. Rykdom was bekom deur hulle wat die onmiddellike einde voorspel het, en was gebruik om hulle volgelinge te melk deur hulle bang te praat omdat die einde natuurlik naby was. Elke keer egter, het die einde nie gekom nie, en mense was ontnugter en ontmoedig gelaat. Soos met alle goeie dinge wat God aan ons gegee het, kan profesie ook uitgebuit en misbruik word. 

`Lees Johannes 14:29. Van watter uiters belangrike beginsel aangaande profesie lees ons hier?`