---
title:  Die hoofmotief van Openbaring
date:   03/01/2019
---

Die slotsom van die voorwoord van Openbaring dui op die ware fokus van die hele boek: die wederkoms van Jesus in krag en heerlikheid. Christus se belofte om terug te kom, word drie keer in die laaste hoofstuk van die boek herhaal (Openbaring 22:7, 12, 20). 

`Lees Openbaring 1:7, 8. Die bewoording van hierdie teksvers is van verskeie profetiese teksverse afgelei: Daniël 7:13, 14; Sagaría 12:10; Matthéüs 24:30. Wat sê hierdie verse aan ons oor die sekerheid van die Tweede Koms?` 

In Openbaring is die Tweede Koms van Christus die eindpunt van die geskiedenis. Dit dui die einde van hierdie wêreld se geskiedenis en die begin van God se ewige koninkryk aan, asook die einde van alle boosheid, angs, pyn en die dood. 

Net soos die res van die Nuwe Testament, verwys Openbaring 1:7 na die letterlike, persoonlike, majestuese en glorieryke koms van Christus. Elke mens, insluitend “hulle wat Hom deursteek het”, sal Hom sien kom. Hierdie woorde dui op ‘n spesiale opstanding van sekere mense net voor die wederkoms van Christus, en dit sluit hulle in wat Hom gekruisig het. Terwyl Jesus tydens sy koms verlossing bring aan hulle wat op Hom gewag het, sal Hy hulle wat sy genade en liefde verag het, kom oordeel. Die sekerheid van Christus se koms word met die woorde, “ja, amen” (Openbaring 1:7), bekragtig. Die woord ja, is die Griekse woord nai, en amen is ‘n Hebreeuse bevestigingswoord. Hierdie twee woorde saam bevestig sekerheid, en hierdie bevestiging sluit ook die boek af (sien ook Openbaring 22:20). 

“Geloof in die nabyheid van die koms van die Seun van die mens op die wolke van die hemel sal voorkom dat die ware Christen nie nalatig en agtelosig in die alledaagse sake van die lewe word nie . . . Hulle geloofwaardigheid, getrouheid en integriteit word getoets en beproef in verbygaande dinge.” — Ellen G. White, Testimonies for the Church, vol. 4, bl. 309, (vrye vertaling). 

`Die vervulling van ‘n belofte wat gemaak is, is net so seker as die integriteit van die persoon wat dit gemaak het, en sy of haar vermoë om dit te vervul. Hoe verskaf die feit dat die belofte van die Tweede Koms wat deur God gemaak was, en wat in die verlede al sy beloftes nagekom het, jou met sekerheid dat Christus sal terugkom soos wat Hy belowe het?`