---
title:  Die simboliese taal van Openbaring
date:   01/01/2019
---

`Lees Openbaring 13:1, Daniël 7:1–3, en Eségiël 1:1–14. Wat is die een ding wat al hierdie visioene in gemeen het?` 

Openbaring 1:1 sê verder: “en wat Hy deur die sending van sy engel aan sy dienskneg Johannes te kenne gegee het” (party Afrikaanse Bybelvertalings gebruik die woorde “te laat sien”, en van die Engelse vertalings gebruik die woord “signified”). Hier vind ons ‘n baie belangrike begrip in die boek. Die woorde, te kenne (te laat sien), is ‘n vertaling van die Griekse woord semainō, wat beteken, “om deur simboliese tekens te toon”. Dieselfde woord word in die Griekse vertaling van die Ou Testament (die Septuagint) gebruik waar Daniël aan Koning Nebukadnésar verduidelik dat God deur die beeld wat hy in sy droom gesien het en wat van goud, silwer, koper en yster gemaak was, aan die koning “‘bekend gemaak [het] wat hierna sal gebeur’” (Daniël 2:45). Deur dieselfde Griekse woord te gebruik, vertel Johannes ons dat die tonele en gebeure van Openbaring aan hom deur visioene in die vorm van simbole getoon was. Deur die Heilige Gees gelei, het Johannes getrou verslag van hierdie simboliese beelde, soos wat hy dit in die visioene gesien het, gedoen (Openbaring 1:2). 

Dus moet die taal waarin die profesieë in Openbaring beskryf word nie letterlik geïnterpreteer word nie. Terwyl dit oor die algemeen aangeneem word dat die Bybel letterlik verstaan moet word wanneer ‘n teks gelees word (behalwe wanneer ‘n teks spesifieke simboliek gebruik), is die reël wanneer ons Openbaring lees, dat dit simbolies geïnterpreteer moet word – behalwe wanneer die teks na ‘n letterlike betekenis verwys. Terwyl die tonele en gebeure wat voorspel was op sigself werklik is, was hulle gewoonlik in simboliese taal uitgedruk. Deur die hoofsaaklik simboliese karakter van Openbaring in gedagte te hou, sal dit ons daarvan vrywaar om die profetiese boodskap te verdraai. Wanneer ons die betekenis van die simbole in die boek probeer vasstel, moet ons versigtig wees om nie ons menslike verbeelding of die hedendaagse betekenisse van die simbole op die teks af te dwing nie. In plaas daarvan moet ons na die Bybel gaan en die simbole wat daarin gevind word, gebruik om die simbole in die boek van Openbaring te verstaan. 

Die feit is: wanneer ons probeer om die betekenis van die simbole in Openbaring te ontsluit, moet ons onthou dat die meeste daarvan in die Ou Testament gevind kan word. Deur die toekoms in die taal van die verlede uit te beeld, wou God ons beïndruk dat sy handelinge van verlossing in die toekoms weer soos sy handelinge in die verlede sal wees. Wat Hy vir sy volk in die verlede gedoen het, sal Hy weer vir hulle in die toekoms doen. Terwyl ons poog om die simbole en beelde van Openbaring te ontsyfer, moet ons begin deur aandag aan die Ou Testament te gee.