---
title:  Vir verdere studie
date:   04/01/2019
---

Lees Ellen G. White, “The Study of the Books of Daniel and the Revelation,” bl. 112– 119, in Testimonies to Ministers and Gospel Workers. “Hierdie openbaring word gegee tot leiding en vertroosting van die kerk deur die hele Christelike tydperk . . . ‘n Openbaring is iets wat openbaar gemaak word. Die Here self het die geheimenisse wat in hierdie boek bevat word aan sy dienskneg geopenbaar, en dit is sy bedoeling dat dit vir iedereen vir studie geopen moet wees. Sy waarhede word aan sowel diegene gerig wat in die laaste dae van die geskiedenis van die aarde leef, as aan hulle wat in Johannes se dae geleef het. Sommige van die tonele wat in die profesie beskryf word, is reeds in die verlede, ander vind nou plaas; sommige toon die einde van die groot stryd tussen die magte van die duisternis en die Vors van die hemel, en sommige openbaar die sege en vreugde van die verlostes op die nuwe aarde. 

“Niemand moet dink dat omdat hy nie in staat is om elke simbool in die Boek Openbaring uit te lê nie, dit nutteloos is vir hom om die boek te ondersoek in ‘n poging om die betekenis van sy waarhede te wete te kom nie. Hy wat hierdie geheimenisse aan Johannes geopenbaar het, sal aan die naarstige soeker na waarheid ‘n voorsmaak gee van die hemelse dinge. Diegene wie se harte oop is om die hemelse waarheid te ontvang, sal in staat wees om die leer daarvan te verstaan, en aan hom sal die seëninge gegee word wat aan diegene gegee word wat “‘die woorde van die profesie ... hoor en bewaar wat daarin geskrywe is ...’” — Ellen G. White, Die Handelinge van die Apostels, bl. 583–585. 

**Vrae vir bespreking** 

`1. Indien Openbaring die ontsluiering van Jesus Christus is, hoekom het die woord apokalips huidiglik ‘n negatiewe betekenis? Wat vertel dit ons oor die populêre siening van Openbaring onder Christene? Hoekom word die woord vrees dikwels met Openbaring se profesieë vereenselwig?` 

`2. Dink na oor sommige van die voorspellings wat mense gedurende die laaste 20 jaar oor eindtydgebeure en die Tweede Koms van Jesus gemaak het wat nie uitgekom het nie. Afgesien van die bedoelinge of motiewe van diegene wat sulke voorspellings gemaak het (wat ons nie kan oordeel nie), watter negatiewe gevolge is daar as gevolg van sulke mislukte voorspellings? Hoe laat dit diegene voel wat in daardie voorspellings geglo het? Hoe laat dit Christene oor die algemeen lyk vir hulle wat sien dat die voorspellings nie waar word nie? Hoe kan ons wat in die profesieë glo en wat uitkyk vir die eindtydgebeure se wegwysers, die regte balans handhaaf in hoe ons profesie verstaan en hoe ons dit aan ander verduidelik?`