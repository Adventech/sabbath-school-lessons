---
title:  Die Godheid
date:   02/01/2019
---

Openbaring begin met ‘n groetwoord wat met die wat Paulus in sy sendbriewe gebruik, ooreenstem. Die boek was oorspronklik in die vorm van ‘n brief aan die sewe kerke in Klein-Asië gedurende Johannes se tyd, gestuur (sien Openbaring 1:11). Openbaringwas egter nie net vir hulle bedoel nie, maar vir al die geslagte van Christene regdeur die geskiedenis. 

`Lees Openbaring 1:4, 5, en Romeine 1:7. Watter gemeenskaplike groetwoorde word in hierdie verse gevind, en wie het dit geskryf?` 

In beide verse word ‘n sendbriefbegroeting gebruik: “Genade vir julle en vrede ...”. Hierdie frase bestaan uit die Griekse groetwoord, charis (genade), en die Hebreeuse groetwoord, shalom (vrede, welstand). Uit hierdie teksverse sien ons dat die Gewer van genade en vrede die drie persone van die Godheid is. Net soos die res van hierdie boek, word die drie persone van die Godheid simbolies geïdentifiseer. God die Vader word geïdentifiseer as die Een “wat is en wat was en wat kom” (sien Openbaring 1:8, Openbaring 4:8). Dit verwys na die Goddelike naam Yahweh, “EK IS WAT EK IS” (Eksodus 3:14), wat na God se ewige bestaan verwys. Die Heilige Gees word na verwys as “die sewe Geeste” (vergelyk Openbaring 4:5 en Openbaring 5:6). Sewe is ‘n nommer wat volmaaktheid of volkomendheid aandui. “Die sewe Geeste” stem ooreen met die sewe kerke waardeur die Gees werk. Hierdie beeld verwys na die alomvattendheid van die Heilige Gees se werk deur die geskiedenis onder die volk van God, om hulle in staat te stel om hulle roeping te volbring. Jesus Christus word deur drie name geïdentifiseer: “die getroue getuie, die eersgeborene uit die dode en die Owerste oor die konings van die aarde” (Openbaring1:5). Hierdie name verwys na sy dood op die kruis, sy opstanding, en sy heerskappy in die hemel. Johannes bevestig dan wat Jesus gedoen het: Hy “wat ons liefgehad het en ons van ons sondes gewas het in sy bloed — en ons gemaak het konings en priesters vir sy God en Vader” (Openbaring 1:5, 6). In die oorspronklike Grieks verwys “Hy wat ons liefgehad het” na Christus se voortdurende liefde wat die verlede, die teenswoordige en die toekoms insluit. Die Een wat ons liefhet, het ons deur sy bloed van ons sondes verlos. In die Grieks verwys dit na ‘n voltooide handeling wat in die verlede plaasgevind het: toe Jesus op die kruis gesterf het, het Hy ons, sy volgelinge, van ons sondes vir ewig verlos. 

`Efésiërs 2:6 beskryf die verlostes as “saam opgewek en saam laat sit in die hemele in Christus Jesus”, en Filippense 3:20 sê “want ons burgerskap is in die hemele”. Wat sou dit beteken, en hoe kan ons hierdie glorieryke status in Christus as “konings en priesters” geniet terwyl ons nog op hierdie sonde-vervloekte aarde leef? Hoe behoort hierdie feit ons daaglikse lewe te beïnvloed?`