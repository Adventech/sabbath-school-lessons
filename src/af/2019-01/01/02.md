---
title:  Die titel van die boek
date:   30/12/2018
---

`Lees Openbaring 1:1, 2. Wat word alles by die betekenis van die titel van die boek ingesluit? Wat leer die titel ons oor wie die boek eintlik gaan?` 

Openbaring 1:1 bevestig die titel van die boek as die “Openbaring van Jesus Christus”. Die woord openbaring is afkomstig van die Griekse woord apokalupsis (in Afrikaans apokalips of apokalipsis), wat oopmaak of ontsluiering beteken. Die Apokalips is ‘n ontsluiering van Jesus Christus; dit is beide van Jesus en oor Hom. Terwyl dit van God gekom het deur Jesus Christus (sien Openbaring 22:16), getuig die boek dat Jesus ook die fokus van die inhoud van die boek is. Die Apokalips is sy openbaring oor Homself aan sy volk, en ‘n uitdrukking van sy omgee vir hulle. 

Jesus is die middelpunt van Openbaring. Die boek begin met Hom (Openbaring 1:5–8) en eindig met Hom (Openbaring 22:12–16). “Laat Daniël praat, laat die Openbaring praat en vertel wat die waarheid is. Maar, watter fase van die onderwerp ook al aangebied word, moet Jesus as die middelpunt van alle hoop, ‘die wortel en die geslag van Dawid, die blink môrester’, verhef word.” – Ellen G. White, Testimonies to Ministers and Gospel Workers, bl. 118 (vrye vertaling). 

Die Jesus van die Apokalips is ook die Jesus van die vier Evangelies. Openbaring brei verder uit oor Jesus en sy werk van verlossing namens sy volk, soos aanvanklik in die Evangelies beskryf was. Dit fokus nou op verskillende aspekte van sy bestaan en bediening. Dit begin hoofsaaklik waar die Evangelies eindig: met Jesus se opstanding en hemelvaart.Tesame met die Brief aan die Hebreërs beklemtoon Openbaring Jesus se hemelse bediening. Dit toon aan ons dat, na sy hemelvaart, Jesus as ‘n koninklike en in sy priesterlike bediening in die hemelse heiligdom ingehuldig was. Sonder Openbaring (en Hebreërs), sal ons kennis oor Christus se bediening in die hemel namens sy volk, beperk en ‘n geheimenis vir ons wees. En tog, selfs met Hebreërs, voorsien die boek van Openbaring ons met ‘n unieke insig in die bediening van Jesus Christus namens ons. 

`Lees Johannes 14:1–3. Hoe help hierdie groot belofte ons om wat Jesus vir ons in die hemel op hierdie oomblik doen, beter te verstaan? Hoe kan ons leer om uit hierdie wonderlike belofte hoop op te bou?`