---
title:  Die oopmaak van die sesde seël
date:   31/01/2019
---

Die vyfde seël openbaar die onregverdige lyding wat God se volk in ‘n vyandige wêreld moet verduur, en hoe hulle tot God uitroep vir sy ingryping om hulle te help. Die tyd het vir God aangebreek om die gebede van sy volk te verhoor. 

`Lees Openbaring 6:12–14 saam met Matthéüs 24:29, 30 en II Thessalonicense 1:7–10. Wat word hier geopenbaar?` 

Die kosmiese tekens van die sesde seël is die tekens wat deur Jesus in Matthéüs 24:29, 30 voorspel was, wat aan die einde van die “groot verdrukking” (Openbaring 7:14) in die middeleeue as die voorloper vir die Tweede Koms sou plaasvind. Die son, die maan, die “sterre” (meteore), en die lug (uitspansel) word hier as letterlik beskou. Die gebruik van die woord soos, dui op ‘n simboliese ooreenkoms met ‘n werklike voorwerp of gebeurtenis – die son het swart geword soos ‘n harige sak, en die maan het geword soos bloed, en die sterre van die hemel het op die aarde geval, soos ‘n vyeboom wat deur ‘n groot wind geskud word, sy navye laat afval, en die hemel het weggewyk soos ‘n boek wat toegerol word. Die Christene in die Westerse wêreld het die Lissabon-aardbewing in 1755, die donker dag van 19 Mei, 1780, in die oostelike deel van New York en die suidelike deel van Nieu-Engeland, en die skouspelagtige meteoriete-reën oor die Atlantiese Oseaan op 13 November, 1833, as die vervulling van die profesie van Christus se koms gesien. Dit het ‘n reeks herlewings tot gevolg gehad wat as die Tweede Groot Ontwaking bekend geword het. 

Lees Openbaring 6:15–17 saam met 19:11–21. Lees ook Jesaja 2:19, Hosea 10:8, en Lukas 23:30. Hierdie tonele toon alle klasse mense wat paniekerig probeer om weg te kom van die verskrikking van die chaos tydens die koms van Christus. Hulle roep uit na die rotse en berge om hulle te verberg en hulle te beskerm teen die “ ‘aangesig van Hom wat op die troon sit, en vir die toorn van die Lam’ ” (Openbaring 6:16). Die tyd het aangebreek om reg te laat geskied wanneer Christus kom “om verheerlik te word in sy heiliges” (IIThessalonicense 1:10). Hulle einde word in Openbaring 19:17–21 beskryf. Die toneel sluit met die retoriese vraag deur die verskrikte goddeloses: “ ‘want die groot dag van sy toorn het gekom, en wie kan bestaan?’ ” (Openbaring 6:17; sien ook Nahum 1:6, Maleági 3:2). Die antwoord op daardie vraag word in Openbaring 7:4 gegee — hulle wat in daardie dag staande sal kan bly, is die verseëldes van God. 

`“ ‘Maar wie kan die dag van sy koms verdra?’ ” (Maleági 3:2). Hoe sal jy hierdie vraag beantwoord, en watter Bybelse redes kan jy gee om jou antwoord te staaf? Bring jou antwoorde na die klas op Sabbat.`