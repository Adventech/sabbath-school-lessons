---
title:  Die toneel van die vierde seël
date:   29/01/2019
---

`Lees Openbaring 6:7, 8. Wat word hier uitgebeeld? Hoe stem hierdie toneel met die vorige een ooreen?` 

Die kleur van die perd in die vierde seël word deur die Griekse woord chloros, wat ‘n asgryskleur soos die van ‘n ontbinde lyk, beskryf. Die ruiter se naam is Dood, en die doderyk, Hades, vergesel hom. Hierdie twee word toegelaat om mag oor ‘n vierde deel van die aarde te verkry, en die mense met die swaard, hongersnood, die dood en wilde diere te vernietig. Die vierde seël roep pessiektes en die dood tevoorskyn. Die aanskoulike uitbeelding van die toneel beklemtoon dat waar daar geestelike hongersnood van die Woord van God is, die onvermydelike gevolg ‘n geestelike dood is. Die goeie nuus is dat die mag van die Dood en Hades baie beperk is; hulle word net outoriteit oor ‘n vierde deel van die aarde gegee. Jesus verseker ons dat Hy die sleutels van Hades en die dood het (sienOpenbaring 1:18). 

`Hersien weer die inhoud van die boodskappe aan die kerke in Éfese, Sardis, Pérgamus en Thiatíre in Openbaring 2. Vergelyk die toestande in daardie kerke met die tonele van die eerste vier seëls.  Watter ooreenkomste tussen hulle neem jy waar?` 

Die tonele van die sewe seëls weerspieël die toekoms van die kerk. Net soos met die sewe kerke staan die seëls ook in wedersydse betrekking met die verskillende periodes van die Christelike kerk se geskiedenis. Gedurende die apostoliese tydvak het die evangelieboodskap vinnig deur die wêreld versprei. Daarna het die Romeinse Ryk se vervolgingsperiode gevolg, vanaf die einde van die eerste eeu tot die begin van die vierde eeu soos dit uitgebeeld word in die toneel van die tweede seël. Die derde seël verwys na ‘n periode van kompromieë gedurende die vierde en vyfde eeu, wat deur die Bybel as ‘n geestelike hongersnood aangedui word, en wat die “Donker Eeue” tot gevolg gehad het. Die vierde seël beskryf baie toepaslik die geestelike dood van die Christendom gedurende die Donker Eeue. 

`Openbaring 6:6 verklaar dat “die olie en die wyn” nie deur die hongersnood van die derde seël se plaag beskadig word nie. Olie is ‘n simbool van die Heilige Gees, en wyn van verlossing in Jesus Christus. Wat vertel dit aan ons oor die feit dat, selfs wanneer die Woord van God skaars is, die Heilige Gees nog werk, en dat verlossing nog beskikbaar aan almal is wat na waarheid soek?`