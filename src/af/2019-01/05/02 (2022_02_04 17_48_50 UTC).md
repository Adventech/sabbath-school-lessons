---
title:  Die oopmaak van die eerste seël
date:   27/01/2019
---

`Lees Openbaring 6:1–8 saam met Levítikus 26:21–26 en Matthéüs 24:1–14. Let op hoe die sleutelwoorde in hierdie verse ooreenstem. Wat leer hierdie ooreenkomste jou oor die betekenis van die eerste vier seëls?` 

Die gebeurtenisse wat plaasvind wanneer die sewe seëls oopgemaak word, moet in die konteks van die Ou Testament se vervloekinge in terme van swaard, droogte, pessiektes en wilde diere, verstaan word (Levítikus 26:21–26). Eségiël noem dit God se “vier kwaai gerigte” (Eségiël 14:21). Dit was die tugmaatreëls wat God gebruik het om sy volk van hulle geestelike toestand bewus te maak, en hulle te straf wanneer hulle ontrou aan hulle verbond met Hom was. Op ‘n soortgelyke wyse is die vier ruiters God se manier om sy volk wakker te hou terwyl hulle vir Jesus se wederkoms wag. 

Daar is ook sterk ooreenkomste tussen die eerste vier seëls en Matthéüs 24:4–14, waar Jesus verduidelik wat met die wêreld gaan gebeur. Die vier ruiters stel voor hoe God sy kinders op die regte pad hou deur hulle te herinner dat hierdie wêreld, soos wat dit nou daar uitsien, nie hulle tuiste is nie. Hoewel daar hier simboliek gebruik word, beskryf Openbaring 6:1, 2 ook oorwinning. Dit dui op Openbaring 19:11–16 waar Christus as ‘n ruiter op ‘n wit perd wat die hemelse leërskare in die finale stryd van die aardse geskiedenis lei, voorgestel word. Omdat hierdie simbool reinheid aandui, word wit gereeld met Christus en sy volgelinge geassosieer. Die ruiter op die perd hou ‘n boog vas en ontvang ‘n kroon, en dit kom met die beeld van God in die Ou Testament wat op ‘n perd ry met ‘n boog in sy hand ooreen, terwyl Hy sy volk se vyande verslaan (Hábakuk 3:8–13; Psalm 45:4, 5). Die Griekse woord vir die kroon wat die ruiter dra, is stephanos, en is die kroon van oorwinning (Openbaring 2:10, 3:11). Hierdie ruiter is ‘n veroweraar wat as ‘n oorwinnaar voorwaarts gaan om te verslaan. Die toneel van die eerste seël beskryf die verspreiding van die evangelie wat met groot krag tydens pinkster begin het, en Christus se koninkryk begin uitbrei het. Daar was baie gebiede wat oorwin was en wat nog oorwin moet word, en baie mense wat volgelinge van Jesus moet word totdat die finale oorwinning verwerklik word met Christus se glorieryke wederkoms. 

Profeties stem die toneel van die eerste seël met die boodskap aan die kerk in Éfese ooreen; dit beskryf die apostoliese periode toe die evangelieboodskap vinnig deur die wêreld versprei het, voor (Kolossense 1:23). 

`Hoekom moet ons altyd onthou dat ons, afgesien van ons onmiddellike omstandighede, in Christus aan die wenkant is?`