---
title:  Die sewe koppe van die dier
date:   20/03/2019
---

`Lees Openbaring 17:9–11 saam met Openbaring 13:18. ‘n Wyse verstand word vereis om die sewe koppe se betekenis te verstaan. Watter tipe wysheid word hierna verwys? Hoe verkry ‘n mens hierdie Goddelike toebedeelde wysheid (sien Jakobus 1:5)?` 

Die engel verduidelik dat die sewe koppe sewe berge is. Sommige vertalers dink dat dit op die sewe heuwels waarop die stad Rome geleë is, sinspeel, en dit is hoekom hulle die Griekse woord oroi (“berge”) as “heuwels” vertaal. Daar is ook sewe konings wat deur hierdie sewe berge gesimboliseer word. Die berge bestaan ook nie almal gelyktydig nie, maar volg opmekaar. 

Hierdie berge simboliseer nie individuele konings nie, want Openbaring spreek nie individuele persone aan nie, maar sisteme. In die Bybel simboliseer berge dikwels wêreldmagte of ryke (Jeremia 51:25; Eségiël 35:2, 3). In Bybelse profesieë beteken “konings”, koninkryke (sien Daniël 2:37–39, 7:17). Die sewe berge verteenwoordig dus sewe groot opeenvolgende ryke wat die wêreld dwarsdeur die geskiedenis domineer, en waardeur Satan teen God werk en sy volk skade aandoen. 

Vanuit Johannes se perspektief van tyd het vyf van hierdie ryke reeds geval, een is, en die ander moet nog kom. Die vyf wat geval het, is die groot koninkryke wat in die Ou Testamentiese tye God se volk gedomineer het en soms kwaad aangedoen het: Egipte,Assirië, Babilon, Persië, en Griekeland. Die “een is” koninkryk was die Romeinse Ryk in Johannes se tyd. 

Die sewende koninkryk wat “nog nie gekom [het] nie” is die dier van Openaring 13 — die Middeleeuse kerk wat deur die pousdom gelei was, en wat God se volk gedomineer en kwaad aangedoen het — wat ná Johannes se tyd en ná die val van die heidense Romeinse Ryk, sou kom. Die geskiedenis het die waarheid van hierdie profesie wat eeue voor die ontplooiing van hierdie gebeure voorspel was, kragtig bevestig. Johannes word verder vertel dat die skarlakenrooi dier in die fase van die agtste kop is, alhoewel dit een van die sewe is. Watter een van die sewe? Omdat die koppe volgens tydsverloop opeenvolgend voorkom, is die agtste bes moontlik die sewende kop wat ‘n dodelike wond ontvang het. Dit is gedurende die tyd van hierdie agtste kop wat die skarlakenrooi dier die prostituut Babilon dra. Ons leef vandag in die tyd wat die dodelike wond besig is om te genees. Die agtste kop sal na vore tree net voor die einde, en dan na die verderf gaan.