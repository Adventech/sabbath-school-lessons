---
title:  Babilon, die prostituut
date:   17/03/2019
---

`Lees Openbaring 17:1. Jeremia 51:13 dui aan dat die “baie waters” waarop Babilon sit, die Eufraatrivier is. Wat, volgens Openbaring 17:15, word deur baie waters gesimboliseer?` 

‘n Vrou in die Bybel is ‘n simbool vir God se volk. In Openbaring word God se ware kerk as ‘n rein vrou voorgestel (Openbaring 12:1, 22:17). ‘n Prostituut verteenwoordig dus ‘n afvallige en ontroue volk. In Openbaring 17:5 word hierdie prostituut die groot Babilon genoem. Net soos antieke Babilon van die Eufraatrivier vir sy bestaan afhanklik was, so sal eindtyd-Babilon van die ondersteuning van die massas mense afhanklik wees om sy planne af te dwing. 

`Lees Openbaring 17:2 saam met Openbaring 14:8 en Openbaring 18:2, 3. Watter twee groepe mense wat in onwettige verhoudings betrokke is en deur eindtyd-Babilon verlei word, word hier gespesifiseer?` 

Die eerste groep is die konings van die aarde, die regerende politieke magte. Hulle word uitgebeeld as iemand wat in ‘n owerspelige verhouding met die prostituut, Babilon, betrokke is. In die Ou Testament word die begrip owerspel dikwels gebruik om antieke Israel se afvalligheid en afgodsaanbidding te beskryf (Jesaja 1:21, Jeremia 3:1–10). Die owerspelige verhouding tussen die konings van die aarde en die prostituut simboliseer ‘n ongeoorloofde verbintenis tussen eindtyd-Babilon en die regerende politieke magte. 

Die tweede groep wat ‘n owerspelige verhouding met die prostituut, Babilon, het, is die aardbewoners, die massas wat regeer word. Hulle word met die wyn van Babilon se owerspeligheid geestelik dronk gemaak. In teenstelling met die regerende politieke magte word die gewone mense deur Babilon se misleidende leringe en praktyke dronk gemaak, en dink dan verkeerdelik dat sy hulle kan beskerm. Wanneer mense dronk is, dink hulle nie nugter nie en word dan makliker beheer (sien Jesaja 28:7). Die hele wêreld, behalwe die getroue oorblyfsel, sal verlei word. 

`Op die ou einde, net soos dit huidiglik is en nog altyd die geval was, sal die massas verkeerd verstaan. Wat behoort dit aan ons te sê oor hoe gevaarlik dit is om dit wat populêr is, aan te hang, maak nie saak hoe populêr dit is nie?`