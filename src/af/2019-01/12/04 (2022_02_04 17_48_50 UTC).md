---
title:  Die dier word geïdentifiseer
date:   19/03/2019
---

In Openbaring 17:6, 7, lees ons dat Johannes verbaas was toe hy die prostituut gesien het, heelwaarskynlik omdat hy sekere ooreenkomste tussen haar en die seedier van Openbaring 13 wat oorlog met God se volk gemaak het en hulle oorwin het, herken het (Openbaring13:5–7). Hierdie vervolging het veroorsaak dat die vrou na die woestyn gevlug het vir die 1,260-jaar periode gedurende die Middeleeue (Openbaring 12:13, 14). Alhoewel dit nou die tydperk van ekumenisiteit is, sal Protestante daarby baat vind om die verskriklike vervolging van die verlede te onthou, omdat volgens profesie iets soortgelyks, net erger, weer gaan gebeur. 

`Lees Openbaring 17:8. Vergelyk die bewoording van hierdie vers met Openbaring 13:8. Hoe verklaar Openbaring 13:3 die drie fases van die bestaan en aktiwiteite van die dier?` 

Die skarlakenrooi dier word geïdentifiseer as die een wat was, nie is nie, en wat uit die afgrond opkom en na die verderf sal vaar. Hierdie drieledige frase is eerstens ‘n namaaksel van die Goddelike naam, Yahweh – “wat is en wat was en wat kom” (Openbaring 1:4; sien ook Openbaring 4:8). Dit verwys ook na die drie bestaansfases van die dier:

(1) Die dier “was,” d.i. die bestaan daarvan in die verlede. Dit verwys na die aktiwiteite van die dier gedurende die profetiese 1,260 dae periode (sien Openbaring 13:5).

(2) “is nie.” Na sy dodelike wond in 1798 (sien Openbaring 13:3) was die dier in sy niebestaansfase, ten minste as vervolger. Hy het ‘n tydlank van die wêreldtoneel af verdwyn; maar het oorleef. 

(3) Maar uiteindelik, wanneer sy dodelike wond herstel het, sal die dier met sataniese woede weer herleef. 

Openbaring 17 beskryf die dier van Openbaring 13:1–8 nadat sy wond genees is. Op hierdie verrese dier sit nou ook die prostituut Babilon. Weer sal daar ‘n kortstondige vereniging van godsdiens en politiek wees soos dit gedurende die Middeleeue was, en vervolging sal weer plaasvind. 

`“Laat teenstand, dweepsug en onverdraagsaamheid maar weer hulle koppeuitsteek, laat die vuur van vervolging weer aangesteek word en die halfhartige huigelaars sal wankel en hulle geloof versaak; maar die opregte Christen sal so onwrikbaar soos ‘n rots staan. Sy geloof sal sterker en sy hoop heerliker wees as in die dae van voorspoed.” — Ellen G. White, Die Groot Stryd, bl. 602. Watter waarskuwing behoort ons uit hierdie woorde te neem oor wat ons Christelike ondervinding nou behoort te wees, selfs voordat die finale gebeure ontplooi?`