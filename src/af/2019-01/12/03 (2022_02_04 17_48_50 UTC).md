---
title:  Die prostituut wat op die dier ry
date:   18/03/2019
---

`Lees Openbaring 17:3. Alhoewel daar vroeër aan Johannes gesê was dat die prostituut op baie waters sit, sien hy hier hoe sy op ‘n dier ry. Op watter toepaslike maniere beskryf die simbole, water en dier, die aanhangers van Babilon?` 

Terwyl Johannes in ‘n visioen na die woestyn weggevoer word, sien hy hierdie keer ‘n vrou op ‘n skarlakenrooi dier, en nie op baie waters nie. Terwyl die prostituut ‘n godsdienstige mag verteenwoordig, simboliseer die dier ‘n politieke mag. Die voorstelling van godsdiens wat op die sekulêre en politieke magte “ry”, dui op twee afsonderlike magte, iets wat nie die geval in die verlede was nie, toe godsdiens en politiek geïntegreer was. Hierdie profesie toon egter dat hierdie twee aan die einde van tyd weer saamgevoeg sal word. Die konsep van die dier waarop daar gery word, dui oorheersing aan; dit toon dat die eindtyd godsdienssisteem die sekulêre en politieke magte sal beheer. 

`Watter van die kenmerke van die prostituut verwys na die draak, die seedier, en die dier wat uit die aarde opkom in Openbaring 12 en 13?` 

Die prostituut word voorgestel as buitensporig bekleed met purper en skarlaken en versierd met goud en kosbare stene en pêrels; dit was die prostitute in antieke tye se praktyk om sodoende hulle mag van verleiding te verbeter (Jeremia 4:30). Skarlaken, wat die kleur van bloed voorstel, dui op die onderdrukkende kenmerk van hierdie godsdienssisteem. Die prostituut se klere laat jou ook dink aan die klere van die hoëpriester in die Ou Testament, wat met kleure van purper, skarlaken en goud versier was (Eksodus 28:5, 6). Die inskripsie op haar voorhoof is ‘n namaaksel van die priesterlike inskripsie, “HEILIG AAN DIE HERE “ op die tulband van die hoëpriester (Eksodus 28:36–38). Die beker in haar hand is ‘n namaaksel van die drankoffer in die heiligdom (Eksodus 30:9). Deur haar historiese godsdienstige voorkoms, word hierdie eindtyd godsdienssisteem ‘n kragtige werktuig om die wêreld van God af weg te lok. Maar, ongeag haar voorkoms, is hierdie godsdienssisteem ‘n prostituut en die ”moeder van die hoere”. Die prostituut Babilon word verder as dronk “van die bloed van die heiliges en van die bloed van die getuies van Jesus”, beskryf. Dit verbind eindtyd-Babilon met die middeleeue se afvallige Christendom van Wes-Europa, wat deur die pousdom gelei was en wat vir die dood van miljoene Christene wat aan die evangelie getrou gebly het, verantwoordelik was. 

`Die beskrywing van die prostituut Babilon weerspieël die beeld van Isébel in die kerk van Thiatíre (sien Openbaring 2:20–23). Hoe verduidelik die ooreenkomste tussen hierdie twee vroue die karakter van eindtyd-Babilon?`