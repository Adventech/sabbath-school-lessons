---
title:  Die nuwe Jerusalem
date:   28/03/2019
---

Die hoofstad van die nuwe aarde, die nuwe Jerusalem, word volgende deur Johannes beskryf. ‘n Regte plek waar regte mense woon -die nuwe Jerusalem en die lewenswyse in die stad kan nie met aardse begrippe beskryf word nie (sien I Korinthiërs 2:9). 

`Lees Openbaring 21:9–21. Hoe lyk die nuwe Jerusalem van buite?` 

Daar word na die nuwe Jerusalem as die bruid, die vrou van die Lam, verwys. In Openbaring 19:7, 8 word hierdie metafoor op God se volk toegepas. Die nuwe Jerusalem is die plek waar Christus uiteindelik met sy volk verenig sal word. Daar is ‘n hoë muur met twaalf poorte rondom die stad – drie poorte aan elk van die vier kante, wat die stad vanaf enige rigting toeganklik maak. Dit dui op die universele toeganklikheid tot die stad. In die nuwe Jerusalem het almal onbeperkte toegang tot God se teenwoordigheid. 

Die stad word verder as ‘n perfekte kubus uitgebeeld; dit is 12,000 furlongs of stadia (‘n ou Griekse afstandsmaat) in lengte, wydte, en hoogte. Die kubus bevat 12 randte. Die totale maat van die stad is dus 144, 000 stadia, die getal wat die totaliteit van God se verloste volk deur al die eeue heen, voorstel (Openbaring 7:4). In die Ou Testament se tempel was die Allerheiligste ‘n perfekte kubus (I Konings 6:20). Die nuwe Jerusalem dien dus nie net as die tempel nie, maar ook as die Allerheiligste. Net die hoëpriester kon in die aardse tempel se Allerheiligste vertrek ingegaan het. In die nuwe Jerusalem sal hierdie voorreg aan al die verlostes toegestaan word. 

`Lees Openbaring 21:21–22:5. Wat van die binnekant van die stad herinner jou aan die Tuin van Eden? Wat beteken die verklaring dat daar geen enkele vervloeking meer in die stad sal wees nie (Openbaring 22:3)?` 

Die mees prominente kenmerk van die nuwe Jerusalem is die rivier van die water van die lewe wat uit God se troon uitvloei (sien Génesis 2:10). In teenstelling met die rivier in Babilon waar God se volk as gevangenes gesit en verlang het na Jerusalem (Psalm 137), vind God se swerwersvolk van al die eeue nou hulle tuiste op die walle van die rivier van die lewe in die nuwe Jerusalem. Aan beide kante van die rivier is die boom van die lewe en die blare van die boom is tot “genesing van die nasies” (Openbaring 22:2). Hierdie genesing verwys nie na siektes nie, want op die nuwe aarde sal daar geen siektes wees nie. Dit verwys na die genesing van al die wonde wat deur skeuringe onder mense oor grense heen deur al die eeue veroorsaak was. Die verlostes van al die eeue en van alle nasies behoort nou aan die een familie van God.