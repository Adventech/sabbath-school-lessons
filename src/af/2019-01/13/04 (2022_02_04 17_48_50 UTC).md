---
title:  Die millennium
date:   26/03/2019
---

`Lees Openbaring 20:1–3 saam met Jeremia 4:23–26. In watter toestand is die aarde gedurende die millennium?  Op watter manier word Satan met ‘n ketting vasgebind?` 

Die 1,000 jaar (of millennium) begin met die Wederkoms van Christus. Dan word Satan en sy gevalle engele vasgeketting. Die vasbind van Satan is simbolies, want geestelike wesens kan nie fisies vasgebind word nie. Satan word deur omstandighede gebind. Die plae het die aarde verlate gemaak en ontvolk, en dit in ‘n chaotiese toestand soos voor die Skepping, gelaat (Génesis 1:2). In so ‘n toestand word dit Satan se tronk gedurende die millennium. Omdat daar geen mense is om te verlei en kwaad aan te doen nie, kan Satan en sy bose medepligtiges net oor die gevolge van hulle opstand teen God, nadink. 

`Lees Openbaring 20:4–15. Waar is die heiliges gedurende die millennium?` 

Openbaring dui aan dat God se volk die millennium in die hemelse wonings wat Christus vir hulle voorberei het, gaan deurbring. Johannes sien hoe hulle op trone as konings en priesters sit om die wêreld te oordeel. Jesus het die dissipels belowe dat hulle “ ‘op twaalf trone sal sit en die twaalf stamme van Israel sal oordeel’ ” (Matthéüs 19:28). Paulus het verklaar dat die heiliges die wêreld sal oordeel (I Korinthiërs 6:2, 3). 

Hierdie oordeel het met die regverdigheid van God se handelinge te doen. Dwarsdeur die geskiedenis het Satan God se karakter en sy handelinge met die wesens wat Hy geskep het, betwis. Gedurende die millennium laat God toe dat die verlostes die rekords van die geskiedenis nagaan om antwoorde te vind op al die vrae oor die regverdigheid van sy besluite oor die wat verlore gegaan het, sowel as vrae oor hoe Hy in hulle eie lewens gelei het. Aan die einde van die millennium is al die vrae oor God se regverdigheid vir ewig beantwoord. God se volk sien dan dat Satan se beskuldigings sonder twyfel ongegrond is. Hulle is nou gereed om getuies te wees van God se regverdige optrede tydens die finale oordeel. 

`Wie onder ons het nie vrae nie, moeilike vrae, waarvoor daar nou geen antwoorde blyk te wees nie? Wat vertel dit aan ons oor die karakter van God wat eendag aan ons daardie antwoorde sal gee?`