---
title:  Armagéddon eindig
date:   25/03/2019
---

`Lees Openbaring 19:11–16. Wat sê Christus se naam, “Die Woord van God” (Openbaring 19:13), en die feit dat daar ‘n skerp swaard uit sy mond gaan, oor die aard van die finale botsing?` 

Ons sien hier ‘n uitbeelding van Christus se Tweede Koms, die vervulling van die belofte waarna die gelowiges in alle eeue verlang het om te gebeur. Let op na die taal: dit beskryf oorwinning. Jesus het Satan in die hemel oorwin; Hy het Satan in die woestyn oorwin; Hy het hom op die kruis oorwin; en Hy sal hom met sy Wederkoms oorwin. 

“Kort daarna verskyn daar in die Ooste ‘n klein swart wolkie omtrent so groot as ‘n man se hand. Dit is die wolk rondom die Heiland en wat in die verte lyk asof dit in duisternis gehul is. Die volk van God weet dat dit die teken van die Seun van die mens is. In plegtige stilte staan hulle en kyk terwyl dit nader aan die aarde kom en steeds ligter en heerliker word totdat dit naderhand ‘n groot wit wolk is, die onderkant daarvan lyk soos ‘n verterende vuur en daar bo-oor is die reënboog van die verbond. Jesus ry voort soos ‘n magtige oorwinnaar. Nou is Hy nie meer die “man van smarte” om die beker van skande en ellende te drink nie; Hy kom nou as oorwinnaar van hemel en aarde om die lewende en die dode te oordeel. ‘Getrou en Waaragtig, en Hy oordeel en voer oorlog in geregtigheid.’ ‘En die leërs in die hemel het Hom gevolg.’ Openbaring 19:11,14. Met hemelse lofliedere vergesel die engele Hom – ‘n leërskare van engele wat ontelbaar is. Die uitspansel is bedek met heerlike gedaantes – tienduisendmaal tienduisend en duisende van duisende. Geen pen kan die toneel beskryf nie; geen mense verstand kan die heerlikheid besef nie. . . .” — Ellen G. White, Die Groot Stryd, bl. 641. 

In II Thessalonicense 1:8–10 gee Paulus nog ‘n beskrywing van die beslissende oorwinning van Christus met die Tweede Koms wanneer al die sekulêre en godsdienstige magte wat teen Hom saamgesweer het, vernietig sal word, en sy volk vir ewig verlos sal word. 

`Openbaring 19 beskryf twee maaltye, een in vers 9, en ‘n ander een in verse 17 en 18. By die een maaltyd eet jy, by die ander een word jy geëet. Dit is uiters moeilik om aan ‘n treuriger kontras as hierdie in die ganse groot stryd te dink, met so baie op die spel vir elke mens. Wat behoort hierdie beeldspraak ons te leer oor hoe ernstig ons ons geloof moet opneem, en ook die sendingdeelname wat ons geloof van ons vereis?`