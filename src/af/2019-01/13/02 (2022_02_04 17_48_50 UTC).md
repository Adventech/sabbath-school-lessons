---
title:  Die bruilofsmaal van die Lam
date:   24/03/2019
---

`Lees Openbaring 19:6–9 saam met Johannes 14:1–3. Die langverwagte vereniging van Christus met sy volk word deur ‘n bruilof geïllustreer.  Hoe toepaslik is dit?` 

In hierdie verse hierbo gebruik die Here beelde uit die antieke Joodse bruilofgewoontes om aan ons waarhede duidelik te maak. Die aanstaande bruidegom het na die huis van die aanstaande bruid gegaan om trou te belowe. Nadat hy die bruidskat betaal het, was die paartjie as getroud aanvaar, maar hulle kon nog nie saamgebly het nie. Die bruidegom het na sy vader se huis teruggekeer om ‘n plek vir hom en sy bruid te berei. Die bruid het by haar vader se huis gebly om haarself voor te berei. Nadat die voorbereidings voltooi was, het die bruidegom teruggekeer om sy bruid na sy vader huis te neem waar die bruilofsmaal sou plaasvind. 

Tweeduisend jaar gelede het Christus sy hemelse huis verlaat om aan sy bruid op aarde te kom trou beloof. Nadat Hy met sy lewe die bruidskat by Gólgota betaal het, het Hy na sy Vader se huis teruggekeer om vir sy bruid “plek te berei” (sien Johannes 14:2, 3), terwyl sy op die aarde agtergebly het om haarself voor te berei. Aan die einde van tyd sal Hy terugkom om haar na sy Vader se huis te neem. Openbaring 19:8 verklaar dat Johannes gesien het dat fyn en rein linne aan die bruid van Christus gegee was. Dit toon dat God se volk geen verdienste vir hulle eie dade vir hulself sal kan toe-eien nie. Die klere van God se volk verteenwoordig “die regverdige dade van die heiliges”, dade wat die resultaat van hulle verbintenis met Christus wat in hulle woon, is. Hierdie klere was in die bloed van die Lam gewas (Openbaring 7:14). Terwyl Hy op aarde was, het Jesus ‘n gelykenis oor ‘n bruilof vertel. Maar, een van die gaste het verkies om sy eie klere in plaas van die bruilofskleed wat deur die koning voorsien was, te dra, en hy was uit die bruilofsmaal uitgewerp (Matt. 22:8–14). 

Openbaring 3:18 toon dat die kleed wat deur Christus voorsien word, God se volk se grootste behoefte aan die einde van tyd sal wees. Jesus se aanbod aan die Laodicense om hierdie kleed van Hom te “koop”, toon dat Hy vir iets vra in ruil vir wat Hy aan hulle bied. Ons bied ons selfvoldaanheid en selfvertroue aan in ruil vir ‘n lewe van getroue gehoorsaamheid aan Christus en vertroue op sy verdienstes, en dit is ons enigste hoop op verlossing. 

`Ons word nie deur ons werke gered nie, maar watter “regverdige dade” doen jy wat help om die lewe wat jy leef, te definieer?`