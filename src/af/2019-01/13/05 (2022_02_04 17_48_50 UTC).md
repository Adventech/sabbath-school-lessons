---
title:  “’n Nuwe hemel en ‘n nuwe aarde”
date:   27/03/2019
---

Na die uitwissing van sonde sal die aarde in ‘n tuiste vir die verlostes omskep word. Hoe sal dit lyk? In Openbaring 21:1 sien Johannes “ ‘n nuwe hemel en ‘n nuwe aarde”. Die Joodse volk het verstaan dat daar drie hemele bestaan: die lug of uitspansel van die aarde, die sterrehemel, en die plek waar God woon (sien II Korinthiërs 12:2). In Openbaring 21:1 word daar na die aarde se atmosfeer verwys. Die besoedelde aarde en die uitspansel kan nie God se teenwoordigheid verduur nie (Openbaring 20:11). Die woord nuut in Grieks (kainos) verwys na iets nuuts wat nuwe kwaliteit het, nie na oorsprong en tyd nie. Hierdie planeet sal deur vuur gelouter word en in sy oorspronklike toestand herstel word (II Petrus 3:10–13). 

Wat veral interessant is, is dat die eerste ding wat Johannes op die nuwe aarde sien, is dat daar geen see is nie. Die feit dat Johannes na “die see” verwys (met die as ‘n bepalende lidwoord) toon dat hy heelwaarskynlik na die see wat hom op Patmos omring het, verwys het, en wat ‘n simbool van afsondering en lyding geword het. Die afwesigheid van die see op die nuwe aarde het vir hom die afwesigheid van pyn en lyding beteken. 

`Lees Openbaring 21:2–8 en 7:15–17. Watter ooreenkomste is daar in die beskrywing van die nuwe aarde en die Tuin van Eden in Génesis 2?` 

‘n Lewe vry van lyding en dood op die herstelde aarde word deur God se teenwoordigheid onder sy volk, gewaarborg. Hierdie teenwoordigheid, “die tabernakel van God” (Openbaring 21:3), word in die Nuwe Jerusalem geopenbaar, waar God tussen sy volk sal wandel. Die teenwoordigheid van God maak die lewe op die herstelde aarde soos ‘n tempel. God se teenwoordigheid waarborg vryheid van lyding: geen trane, dood, hartseer, gehuil, of pyn, wat alles die gevolge van sonde is. Met die uitwissing van sonde het die “ ‘eerste dinge ... verbygegaan’ ” (Openbaring 21:4). Hierdie gedagte was duidelik deur Maria en Martha uitgespreek toe hulle broer, Lazarus, gesterf het: “ ‘Here, as U hier gewees het, sou my broer nie gesterf het nie’ ” (Johannes 11:21, 32). Die susters het geweet dat die dood nie in die teenwoordigheid van Christus kon bestaan nie. Net so sal die ewige teenwoordigheid van God op die nuwe aarde ons van die pyn en lyding wat ons nou hier ondervind, vrywaar. Dit is die groot hoop wat in Christus aan ons belowe word, ‘n hoop wat in sy bloed verseël is. 

`Hoekom is hierdie belofte van ‘n nuwe bestaan in ‘n nuwe wêreld die kern van alles wat ons glo? Wat sal ons geloof sonder dit werd wees?`