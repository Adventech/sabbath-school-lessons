---
title:  In die hemelse troonkamer
date:   20/01/2019
---

In Openbaring 4:1 nooi Jesus Johannes na die hemel om die panoramiese oorsig vanaf sy tyd tot Christus se wederkoms, aan hom te toon. 

`Lees Openbaring 4:1–8 saam met Eségiël 1:26-28. In die lig van Openbaring 5:11–14, wat kan ons leer oor die grootsheid van die hemelse troonkamer?` 

Die apostel het deur die oop deur in die hemelse tempel na die troon van God gekyk. Die troon simboliseer God se heerskappy en beherende outoriteit oor die skepping, terwyl die reënboog rondom die troon op sy getrouheid aan sy volk dui. Maar Satan, sy aanmatigende teenstander, het God se gesag betwis. Die kern van die twispunt in die groot stryd tussen God en Satan gaan oor wie die reg het om te regeer. Die doel van die hemelse raad wat in die hemelse troonkamer vergader het, was om eens en vir altyd die vraag oor God se regmatige heerskappy oor die heelal, reg te stel. 

`Lees Openbaring 4:8–11 en Openbaring 5:9–14. Wat kan ons oor ware aanbidding in hierdie verse leer? Hoekom is die Here God, volgens hoofstuk 4, waardig om aanbid te word, en hoekom, volgens Openbaring 5:9–14, is die Lam waardig?` 

Openbaring 4 gee ‘n algemene beskrywing van die troonkamer in die hemelse tempel, en van die aanbidding wat onophoudelik daar plaasvind. Terwyl die aanbidding in hoofstuk 4 God se skeppingskrag loof, word die viering van die verlossing deur die Lam wat geslag is, in hoofstuk 5 beskryf. Dit toon dat ware aanbidding God se magtige skeppingsdade en verlossingskrag verkondig en herdenk. God, wat die wêreld in die begin geskape het, het die mag en die vermoë om dit te herstel tot die oorspronklike toestand, en om daarin‘n ewige tuiste vir sy volk te maak, en dit is alles wat Hy belowe het om te doen. 

`Dink na oor wat die evangelieboodskap ons leer: Die Een wat nie net ons en ons wêreld geskep het nie, maar ook die hele kosmos, was ook die “Lam wat [vir ons] geslag is” (Openbaring 5:12). Watter verstommende hoop bied dit aan ons te midde van ‘n wêreld wat met pyn en onrus gevul is?`