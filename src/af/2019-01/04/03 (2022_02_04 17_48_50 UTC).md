---
title:  Die hemelse byeenkoms in die troonkamer
date:   21/01/2019
---

Die beskrywing van die ouderlinge in Openbaring 4:4 toon dat hulle nie engele is nie. Die titel “ouderlinge” in die Bybel word altyd vir mense gebruik. In teenstelling met die engele wat altyd in God se teenwoordigheid staan, sit hierdie ouderlinge op trone. Die wit klere wat hulle aan het, stel God se getroue volgelinge voor (Openbaring 3:4, 5). Die oorwinningskrone (Grieks: stephanoi) op hulle hoofde word spesiaal vir die seëvierende heiliges wat oorwin het, bestem (Jakobus 1:12). Dit alles dui daarop dat die 24 ouderlinge verheerlikte heiliges is. Die getal 24 is simbolies: dit bestaan uit twee stelle van 12,en 12 in die Bybel is ‘n simbool van God se volk. Die 24 ouderlinge kan God se volk in totaliteit verteenwoordig wat beide die Ou en Nuwe Testamentiese tye insluit. Die getal 24 weerspieël die hoofde van die 24 afdelings van priesters wat beurte geneem het om in die aardse tempel diens te doen (I Kronieke 24:1–19). 

Die feit dat die 24 ouderlinge nooit vantevore in die Bybel genoem was nie, impliseer dat hulle ‘n nuwe groep in die hemelse troonkamer was. Hulle kon daar geplaas gewees het kort voor die skouspel plaasgevind het. Hulle was heelwaarskynlik die ontslape heiliges wat uit die dood opgestaan het toe Jesus gesterf het (Matthéüs 27:51–53). Volgens Efésiërs 4:8 het Jesus, toe Hy opgevaar het, baie gevangenes met hom saamgeneem. Die 24 ouderlinge het as verteenwoordigers van die mensdom saam met Jesus na die hemel opgevaar om God se regverdige uitvoering van die plan van verlossing as getuies waar te neem. In Openbaring 4 lees ons dat hulle, saam met die res van die aanwesiges, in die hemelse troonkamer ingelei was om Jesus te verwelkom na sy seëvierende sterwe op die kruis, en om te sien hoe Hy verhef word tot sy hemelse status na sy hemelvaart. 

`Openbaring 4:6–8 noem ook die vier lewende wesens. Vergelyk hulle voorkoms met die vier lewende wesens in Eségiël 1:5–14 en Eségiël 10:20–22, en ook met die Serafs in Jesaja 6:2, 3.` 

Die vier lewende wesens is vier verhewe engele wat as God se verteenwoordigers en die bewakers van sy troon dien (Psalm 99:1). Hulle vlerke dui simbolies op hulle vermoë om God se bevele vinnig uit te voer, en hulle oë dui hulle skranderheid aan. Hulle voorkoms wat as ‘n leeu, ‘n kalf, ‘n mens, en ‘n arend beskryf word, kan gesien word dat hulle die hele skepping verteenwoordig. Deur hulle teenwoordigheid word God se hele skepping in die troonkamer verteenwoordig.