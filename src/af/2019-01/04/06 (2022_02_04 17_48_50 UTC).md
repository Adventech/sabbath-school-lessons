---
title:  Die betekenis van Pinkster
date:   24/01/2019
---

Openbaring 5 beskryf een van die mees beslissende gebeurtenisse in die geskiedenis van die plan van verlossing: die troonbestyging van Christus as Koning en inhuldiging as Priester in die hemelse heiligdom ná sy Gólgota-bediening. Deur sy plek op die hemelse troon aan die regterhant van die Vader in te neem (Hebreërs 12:2, en ook Openbaring 3:21), word Christus in staat gestel om die verlossingsplan ten volle te verwesenlik. Hy is ook ons Middelaar in die hemelse heiligdom, en deur Hom het die gevalle mensdom vrye toegang tot God, en vind hulle vergifnis vir hulle sondes. 

`Lees Handelinge 2:32–36 en Johannes 7:39. Hoekom was dit belangrik dat Jesus eers in die hemel ingehuldig moes word voordat die Heilige Gees uitgestort kon word? Hoekom kon die Gees nie op die dissipels voordat Jesus ingehuldig was, uitgestort geword het nie?` 

Die verheerliking van Christus in die hemelse heiligdom het tot gevolg gehad dat die Heilige Gees op die dissipels neergedaal het. Openbaring 5:6 noem die sewe Geeste wat “uitgestuur is oor die hele aarde”. Die sewe Geeste dui die volheid van die werksaamheid van die Heilige Gees in die wêreld aan. Waar die Heilige Gees voorheen gereeld voor die troon was (sien Openbaring. 1:4, 4:5), was Hy met Christus se inhuldiging na die aarde gestuur. Hierdie sending van die Heilige Gees word met die inhuldiging van Christus ná sy Gólgota-bediening, verbind. Dit beteken dat Jesus voor die Vader verskyn het en dat sy offer namens die mensdom aanvaar was. 

“Christus se hemelvaart was die teken dat sy volgelinge die beloofde seën sou ontvang . . . Toe Christus die hemelpoorte binnegaan, is Hy te midde van die aanbiddende engele tot die troon verhef. Sodra hierdie plegtigheid afgehandel was, het die Heilige Gees in ryke strome op die dissipels neergedaal en is Christus in werklikheid verheerlik met die heerlikheid wat Hy van alle ewigheid af by die Vader gehad het. Die uitstorting tydens die Pinksterfees was die Hemel se boodskap dat die inhuldiging van die Verlosser voleindig was. Ooreenkomstigsy belofte het Hy die Heilige Gees van die hemel af na sy volgelinge gestuur as teken dat Hy as priester en koning alle gesag in die hemel en op die aarde ontvang het en die Gesalfde oor sy volk was.” — Ellen G. White, Die Handelinge van die Apostels, bl. 38, 39. 

`Lees Hebreërs 4:16 en 8:1. Hoeveel hoop en bemoediging vind ons in die feit dat Jesus op die hemelse troon as ons Koning en Priester sit? Hoe beïnvloed hierdie feit jou daaglikse lewe, asook die onsekerheid van jou toekoms op aarde?`