---
title:  Die verseëlde boek
date:   22/01/2019
---

`Lees Openbaring 5:1. In die lig van Jesaja 29:11, 12 gesien, wat beteken dit dat die boek verseël was?` 

Die Griekse teks dui aan dat die boek op die troon aan die regterkant van die Vader gelê het. Dit het gewag vir die Een wat waardig was om dit te neem en sy plek op die troon in te neem. Volgens Ellen G. White het die verseëlde boek “die geskiedenis van God se voorsienigheid en die profetiese geskiedenis van die nasies en van die kerk, bevat. Hierin was die Goddelike uitsprake, sy outoriteit, sy gebooie, sy wette, al die simboliese raad wat die Ewige gegee het, en die geskiedenis van al die regerende magte van die nasies, vervat. Die invloed van elke nasie, taal en mense, van die begin van die aarde se geskiedenis tot die einde toe, was in simboliese taal in die boek beskryf.” — Ellen G. White, ManuscriptReleases, vol. 9, bl. 7, (vrye vertaling). 

Kortliks gestel, die verseëlde boek bevat die verborgenheid van God se planne om die sondeprobleem op te los, en die gevalle mens te red. Die volle besef van daardie verborgenheid sal met Christus se Tweede Koms duidelik wees (lees Openbaring 10:7). 

`Lees Openbaring 5:2–7. Hoekom is Christus die enigste een in die ganse heelal wat waardig is om die verseëlde boek oop te maak en die seëls te breek?` 

Die krisis in die troonkamer word aan Satan se opstand gekoppel. Hierdie planeet, alhoewel dit deur God geskep was, is onder die heerskappy van die Satan wat dit onregmatig oorgeneem het. Die geween van Johannes beeld die trane van God se volk, vanaf Adam, uit om van die slawerny van sonde verlos te word. Die verseëlde boek het God se plan vir die oplossing van die sondeprobleem bevat. Daar is geen twyfel dat Hyself, met sy onmeetbare mag, daardie plan kon laat werk nie. Maar, die redding van die gevalle mens het iets spesiaals vereis, en dit was Jesus wat “oorwin” het, wat waardig was om die boek oop te maak en die heerser van hierdie aarde te word, en om ons Middelaar in die hemelse heiligdom te word. 

`Hoe kan ons leer om Jesus in die allereerste plek in ons Christelike ondervinding te hou?`