---
title:  Die inhuldiging van die Lam.
date:   23/01/2019
---

`Lees Openbaring 5:8–14 saam met Efésiërs 1:20–23, en ook Hebreërs 10:12. Wat sê almal wat hier genoem word, wat ons groot hoop en vertroosting, in ‘n wêreld wat so min van albei aanbied, gee?` 

Toe Christus, die Lam, die troon nader, het Hy die boek geneem. Met hierdie handeling het Hy volle heerskappy en soewereiniteit ontvang (lees Efésiërs 1:20–22). Op daardie oomblik het die ganse heelal Christus se regmatige heerskappy oor die aarde erken. Wat Adam verloor het, het Christus herwin. 

Toe Christus die boek neem, was die ganse mensdom se toekoms in sy hande geplaas.  Die vier lewende wesens en die 24 ouderlinge het voor Hom neergeval en Hom aanbid, soos dit in Openbaring 5:9 opgeteken is: “ ‘U is waardig om die boek te neem en sy seëls oop te maak, want U is geslag ... ’ ”. Hierdeur het die verhewe engele en die verteenwoordigers van die verloste mensdom, Christus se offer namens die mens, bekragtig. Deur sy bloed het Hy die prys vir die gevalle mensdom betaal, en bied nou aan hulle al die hoop van verlossing en die belofte van ‘n ondenkbare toekoms. 

Die ontelbare getal engele sluit nou aan by die vier lewende wesens en die ouderlinge rondom die troon, en sing lofprysinge tot die nuutgekroonde Koning: “ ‘Die Lam wat geslag is, is waardig om te ontvang die krag en rykdom en wysheid en sterkte en eer en heerlikheid en lof’ ” (Openbaring 5:12). 

Die hele skepping in die hemel en op die aarde gee nou koninklike verering aan beide die Vader en aan Christus: “ ‘Aan Hom wat op die troon sit, en aan die Lam kom toe die lof en die eer en die heerlikheid en die krag tot in alle ewigheid!’ ” (Openbaring 5:13). Hulle lofprysing word met ‘n “ ‘Amen’ ” deur die vier lewende wesens begroet, en deur die 24 ouderlinge wat neerval en Hom aanbid, om sodoende die luide viering in die hemelse troonkamer af te sluit. 

`Die fisici spekuleer dat die heelal eendag òf sal uitbrand en inmekaar tuimel, òf uitmekaar sal spat. Watter kontras word daar nie in die Woord van God vir die toekoms aangebied nie! Hoe kan ons nou reeds ons oor die toekoms wat op ons wag, verheug?`