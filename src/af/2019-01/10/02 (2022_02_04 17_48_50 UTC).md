---
title:  Die drie engele se boodskappe
date:   03/03/2019
---

Net voor die einde stuur God sy waarskuwingsboodskappe wat simbolies deur drie engele wat deur die lug vlieg en met groot stemme uitroep, uitgebeeld word. Die Griekse woord vir engel (angelos) beteken “boodskapper”. In die Bybel verteenwoordig engele dikwels persone wat in God se diens is (Maleági 2:7, Matthéüs 11:10). Bewyse uit Openbaring dui aan dat die drie engele God se volk is aan wie die eindtydboodskap toevertrou is om aan die wêreld te verkondig. 

`Lees Openbaring 14:6 saam met Matthéüs 24:14. Die eerste engel se boodskap word na verwys as die “ewige evangelie” (Openbaring 14:6). Wat vertel dit aan ons oor die inhoud en doel van die eerste engel se boodskap? Hoekom is hierdie boodskap die middelpunt van alles wat ons glo?` 

Die eerste eindtydboodskap is die evangelieboodskap. Die evangelieboodskap is die goeie nuus oor God, wat die mens red deur wat Jesus Christus vir hulle gedoen het. Die eerste engel se boodskap is die “ewige” evangelie, want dit is deel van God se voortdurende poging om die gevalle mensdom terug te wen, ‘n plan wat in plek was voordat ons bestaan het (IITimótheüs 1:9, Titus 1:2). Die evangelie sluit beide verlossing en oordeel in. Dit is die goeie nuus van verlossing vir diegene wat dit aanvaar, maar dit is ook ‘n oordeelswaarskuwing vir diegene wat die hoop wat dit bied, verwerp. 

Die boodskappe van die drie engele word met ‘n “groot stem” verkondig (Openbaring14:7, 9). Die boodskap is dringend en belangrik; dit moet deur almal gehoor word, want dit behels hulle ewige bestemming. Daarom moet dit aan elke nasie, stam, taal en volk verkondig word.  Dit is veral belangrik in die lig van die feit dat, aan die einde van tyd, die dier sy sataniese gedelegeerde outoriteit oor “elke stam, taal en nasie” (Openbaring 13:7) sal afdwing. Net soos Satan se misleidende aktiwiteite wêreldwyd in omvang is, so is die eindtydverkondiging van die evangelie ook wêreldwyd. 

Die drie-engeleboodskappe word deur God se volk verkondig om die drietal demoniese geeste wat soos paddas lyk en wat uit die mond van die sataniese drie-eenheid kom, teen te werk (Openbaring 16:13, 14). Hulle boodskappe maak die drie engele se boodskappe na. Aldus, aan die einde van tyd, sal die wêreld twee mededingende boodskappe aangebied word, elk met die doel om die samewerking van die mense op aarde te verkry. 

`As Sewendedag-Adventiste word ons geroep om die wêreld met die evangelie te bereik. Wat doen jy (ja, jy!) om te help om juis dit te doen? Wat kan jy nog meer doen?`
