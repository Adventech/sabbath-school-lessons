---
title:  Die eerste engel se boodskap, Deel 1
date:   04/03/2019
---

`Lees Openbaring 14:7 saam met Prediker 12:13, 14. Wat beteken “vrees God”? Hoe is die konsep van om God te vrees, verwant aan die evangelie, en wat het die evangelie met die hou van God se gebooie te doen? (Sien ook Romeine 7:7–13.) Wat is die verband tussen om God te vrees en om Hom te verheerlik?` 

Die oproep “ ‘Vrees God en gee Hom heerlikheid’ ” (Openbaring 14:7) word in die konteks van die “ewige evangelie” verkondig. ‘n Besef van wat Christus gedoen het om ons te verlos, maak dat ons positief teenoor Hom reageer. In Openbaring word om God te vrees en aan Hom heerlikheid te gee, verenig (Openbaring 11:13, 15:4). Terwyl eersgenoemde ‘n regte verhouding met God aandui (Job 1:8), toon laasgenoemde gehoorsaamheid aan Hom. Om God te vrees, beteken nie om bang vir Hom bang te wees nie, maar om Hom ernstig op te neem en om Hom eerste in ons lewens te plaas. God se eindtydvolk is diegene wat God vrees (sien Openbaring 11:18, 19:5). Die persoon wat God vrees, verheerlik Hom deur aan Hom gehoorsaam te wees (Deuteronómium 5:29, Prediker 12:13), en deur sy karakter te weerspieël (Génesis 22:12). 

Die verwysing na die “uur van sy oordeel [wat] gekom [het]” is die motivering om God te vrees en aan Hom heerlikheid te gee (Openbaring 14:7). Die oordeel hier ter sprake is die pre-Adventoordeel, wat voor die Tweede Koms plaasvind. Die doel van die pre-Adventoordeel is om te bepaal of ons God waarlik dien of nie, en om ons keuse te finaliseer (‘n keuse wat deur ons werke bevestig word). Aan die einde van hierdie oordeel is die eindbestemming van elke persoon bepaal (Openbaring 22:11), en Jesus sal dan kom om elke persoon volgens hulle dade te beloon (Openbaring 22:12). 

Oordeel in Openbaring 14 is deel van die evangelie. Aan hulle wat ‘n goeie verhouding met God het, is die oordeel goeie nuus; dit beteken regstelling, verlossing en om waarlik vry te wees. Dit is egter slegte nuus vir die ontroues. Die boodskap van die komende oordeel is ‘n oproep aan hulle om na God terug te keer en hulle te bekeer, want God wil nie hê dat enigeen verlore moet gaan nie, maar dat almal tot bekering moet kom (II Petrus 3:9). 

`Hoe sal jy alleen in die oordeel kan staan? Wat sal die uitspraak oor jou werke wees? Wat sê jou antwoord aan jou oor hoe nodig jy die evangelie het, en hoekom vorm dit so ‘n hegte eenheid met die eerste engel se boodskap?`
