---
title:  Die tweede engel se boodskap
date:   06/03/2019
---

Terwyl die eerste engel se boodskappe ‘n beroep op die mensdom doen om die ware God te vrees en te aanbid, kondig die tweede die ondergang van eindtyd-Babilon, die valse godsdienssisteem, aan. 

`Lees Openbaring 14:8 saam met Openbaring 18:2 en Jesaja 21:9. Die tweevoudige herhaling van die woord “geval” dui op die sekerheid van Babilon se einde. Hoekom word Babilon as reeds geval beskryf, terwyl die val in die toekoms sal plaasvind?` 

Babilon word hier ‘n groot stad genoem. Die rede hiervoor is omdat die simbool van Babilon in Openbaring op die historiese Babilon gegrond is wat ‘n goddelose mag was wat teen God gewerk het, en sy volk verdruk het. Jesaja 14:12–15 vergelyk Babilon met Satan wat poog om homself met God gelyk te stel. Die eindtyd-Babilon in Openbaring is die naam vir die sataniese drie-eenheid wat met ander valse godsdienste ‘n eenheid vorm (Openbaring 17:5). Hulle sal hulself aan Satan diensbaar maak teen God se volk (sien Openbaring 13:11–18). Hierdie gevalle godsdienseenheid sal die verwaandheid van antieke Babilon toon, deur hulleself bo God te stel, en te streef om Hom op hierdie aarde te vervang. Die boodskap van die tweede engel waarborg God se volk dat hierdie bose sisteem tot ‘n einde sal kom, net soos dit met Babilon van ouds gebeur het. 

`Lees Openbaring 14:8 saam met 17:2 en 18:3. Hoe kry Babilon dit reg om die wêreld te laat drink “van die wyn van haar hoerery”?  Wat is hierdie wyn?` 

Babilon word aangekla dat sy al die nasies van die wyn van die grimmigheid van haar hoerery gemaak drink het. Jeremia verwys na Babilon wat die nasies van die aarde dronk gemaak het (Jeremia 51:7). Openbaring 17 beeld Babilon uit as ‘n prostituut wat die mense op die aarde dronk maak met die wyn van haar hoerery (sien Openbaring 17:2). Dit verwys na Openbaring 13 waar die sataniese drie-eenheid die mense op die aarde dwing om die dier en sy beeld te aanbid (Openbaring 13:11–18). Die wyn van Babilon verwys na die valse leerstellings en valse evangelie wat deur hierdie afvallige godsdienssisteem aangebied was. Dronk mense kan nie nugter dink nie. Wanneer die mense geestelik dronk word van Babilon se wyn, sal Babilon hulle gewetes beheer en hulle verlei om die dier te aanbid en die merk van die dier te ontvang. Nadat hulle weer nugter is, sal hulle besef watter besluite hulle gemaak en hoe hulle opgetree het, maar dit sal dan te laat wees (Openbaring17:15–17). 

`Moet ‘n mens in Babilon woon om van die wyn van Babilon te drink? Op watter manier kan ‘n persoon van Babilon se wyn drink?`
