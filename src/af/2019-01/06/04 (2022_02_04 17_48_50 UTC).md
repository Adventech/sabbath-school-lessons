---
title:  Die groot menigte
date:   05/02/2019
---

`Lees Openbaring 7:9–14. Watter groep heiliges sien Johannes op hierdie tydstip? Hoe word hulle beskryf, en waar kom hulle vandaan? Wat roep hulle voor God se troon uit?` 

Johannes sien die groot menigte, hulle wat “ ‘uit die groot verdrukking kom, en [wat]hulle ... klere gewas en hul klere wit gemaak [het] in die bloed van die Lam’ ” (Openbaring7:14). Dit wil sê, hulle is ‘n spesiale groep mense wat, ten spyte van watter stryd hulle ook gestry het (en kan jy jouself voorstel hoe verskriklik “die groot verdrukking” moes gewees het), getrou aan Jesus gebly het, ‘n getrouheid wat deur die wit klere van sy volmaakte geregtigheid waarmee hulle bekleed is, gesimboliseer word. 

Net soos in die hele Bybel, verskyn die groot tema van verlossing deur genade alleen, ook hier. Dit maak nie saak wie hierdie mense is nie, of dit die gereddes deur al die eeue heen, of die 144,000 aan die einde van tyd is nie, maar dat hulle enigste aanspraak op verlossing, op die ewige lewe, op die nuwe hemel en die nuwe aarde, die geregtigheid van Christus is wat hulle deur genade alleen ontvang het. 

“Naaste aan die troon is diegene wat eenmaal ywerig vir die saak van Satan was, maar wat soos stukke brandhout uit die vuur geruk is en hulle Verlosser met ‘n vurige toegewydheid, gevolg het. Naas hulle is diegene wat hulle Christelike karakters volmaak het te midde van valsheid en ongeloof; diegene wat die wet van God geëer het toe die Christenwêreld dit tot niet verklaar het; en die miljoene van alle eeue wat die marteldood vir hulle geloof gesterf het. En anderkant hulle is ‘ ‘n groot menigte wat niemand kon tel nie, uit alle nasies en stamme en volke en tale . . . voor die troon en voor die Lam, bekleed met wit klere en met palmtakke in hulle hande.’ Openbaring 7:9, 10. Hulle stryd is beëindig, die oorwinning is behaal. Hulle het die wedloop voleindig en die prys gewin. Die palmtakke in hulle hande is ‘n simbool van hulle oorwinning, die wit klere is ‘n simbool van die vlekkelose geregtigheid van Christus wat nou hulle s’n is.” — Ellen G. White, Die Groot Stryd, bl. 665. 

`Ja, ons is met die geregtigheid van Christus bedek, ‘n gawe wat ons deur geloof ontvang. Maar hoe kan ons daardie geloof handhaaf, en te midde van beproewings en verdrukkinge getrou bly? Of, wat nog meer belangrik is, hoe handhaaf ons daardie geloof en getrouheid gedurende tye van gemak en voorspoed? (Sien Deuteronómium 8:11–17.)`