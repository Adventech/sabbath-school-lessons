---
title:  Die winde van die aarde word vasgehou
date:   03/02/2019
---

`Lees Openbaring 7:1–3 saam met II Petrus 3:9–14. Wat sien Johannes? Hoe lank moet die engele die winde vashou? Wat gaan gebeur wanneer die verseëling afgehandel is?` 

In die Ou Testament verteenwoordig winde God se mag wat Hy gebruik om oordele oor die goddelose te bring en verwoesting te saai (Jeremia 23:19, 20). Dit is ‘n ander manier om die sewe laaste plae wat op die onbekeerde mensdom net voor die Tweede Koms uitgestort word, te beskryf (Openbaring 16). Hierdie verwoestende magte word egter deur Goddelike ingryping teruggehou terwyl God se volk se verseëling plaasvind. 

In antieke tye het verseëling hoofsaaklik met eienaarskap te doen gehad. Die betekenis van die simboliese verseëling in die Nuwe Testament word aangedui as “ ‘Die Here ken die wat syne is’ ” (II Timóteüs 2:19). God herken sy eie mense en verseël hulle met die Heilige Gees (Efésiërs 1:13, 14; 4:30). Gedurende die eindtyd word hulle wat kies om aan God se kant te wees, op hulle voorhoofde met die seël gemerk (Openbaring 14:1). Die seël van God is nie ‘n sigbare merk op die voorhoof nie, maar volgens Ellen G. White beteken dit “om beide intellektueel en geestelik in die waarheid gevestig te word, sodat hulle nie verlei kan word nie.” — Ellen G. White, Last Day Events, bl. 220, (vrye vertaling). Diegene wat gewilliglik en wetende hulle by die dier skaar, ontvang die merk van die dier (Openbaring13:16, 17). 

Die getrouheid van God se verseëlde volk was in elke geslag getoets. In die finale krisis sal die toets van getrouheid egter die onderhouding van God se gebooie wees (sien Openbaring 12:17, 14:12). Die vierde gebod sal spesifiek die toets van gehoorsaamheid aan God wees (Openbaring 14:7). Aangesien die Sabbat die teken van God se volk in Bybelse tye was (Eksodus 31:12–17; Eségiël 20:12, 20), sal dit ook die teken van lojaliteit teenoor God gedurende die finale krisis wees. Gedurende die tyd van die einde is die seël ook ‘n teken van beskerming teen die verwoestende magte van die sewe laaste plae (sien Eségiël 9:1–11 as agtergrond vir Openbaring 7:1–3). Dus ontvang die vraag wat in Openbaring 6:17 gevra word, die beslissende antwoord: hulle wat op die dag van God se toorn staande sal bly en beskerm sal word, sal die verseëlde volk van God wees. 

`Paulus waarsku ons om nie die Heilige Gees deur wie ons verseël is, te bedroef nie (Efésiërs 4:30). Wat beteken dit? Hoe bedroef ons die Heilige Gees? Wanneer jy die antwoord op hierdie vraag het, watter keuses kan jy maak om jou te help om Hom nie te bedroef nie?`