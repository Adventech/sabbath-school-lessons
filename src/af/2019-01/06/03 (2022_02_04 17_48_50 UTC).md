---
title:  God se verseëlde volk.
date:   04/02/2019
---

`Lees Openbaring 7:4–8. Watter getal stel God se verseëlde volk voor? Wat is die betekenis van daardie spesifieke getal?` 

Die aankondiging van die getal van hulle wat verseël is, dui die voltooiing van die verseëling aan. Johannes hoor dat hulle getal 144,000 uit die 12 stamme van Israel is. Dit verwys hier nie na ‘n letterlike getal nie, maar na wat dit verteenwoordig. Die getal 144,000 bestaan uit 12 maal 12 maal 1,000. Twaalf is ‘n simbool van God se volk: die stamme van Israel, en die getal van die kerk wat op die fondament van die 12 apostels gebou word (Efésiërs2:20). Dus verteenwoordig die getal 144,000 God se eindtydvolk in sy geheel, ‘n moderne openbaarmaking van antieke Israel. 

Die 12 stamme in Openbaring 7 word vanselfsprekend nie as letterlik aanvaar nie, want die 12 stamme van Israel bestaan nie meer vandag nie. Die 10 stamme het tydens die Assiriese oorwinning in ballingskap gegaan (II Konings 17:6–23), waarna hulle met ander nasies vermeng geraak het. Die 12 stamme verteenwoordig ook nie hedendaagse Judaïsme nie.Die lys van die 12 stamme in Openbaring 7 is ook nie ‘n vasgestelde lys nie. In plaas van Ruben, word Juda as die eerste stam genoem. Die stamme van Dan en Efraim word ook uitgelaat, en in hulle plek word Josef en Levi ingesluit. Die vanselfsprekende rede vir die afwesigheid van Dan en Efraim is omdat in die Ou Testament hierdie twee stamme afgedwaal het en afgode aanbid het (Rigters 18:27–32, Hoséa 4:17). 

Die lys van die stamme in Openbaring 7 is nie ‘n historiese lys nie, maar ‘n geestelike lys. Dit sê aan ons dat die ontrouheid van die stamme van Dan en Efraim die oorsaak is dat hulle nie deel is van die verseëlde volk van God nie. Daar word ook na die kerk in die Nuwe Testament verwys as die 12 stamme van Israel (Jakobus 1:1). Die 12 stamme in Openbaring 7 verteenwoordig dus die volk van God in sy geheel, Jode en heidene. Die 144,000 word as ‘n krygsmag voorgestel, geskoei op die model van antieke Israel wat regmaak vir oorlog. In antieke Israel was daar 1,000 soldate in ‘n basiese militêre eenheid (Númeri 31:3–6). Die simboliese getal 144,000 dui op die strydende kerk in terme van 144 militêre eenhede van 1,000 elk wat gereed is vir die finale oorlogstryd (Openbaring 17:14), in teenstelling met die vyand se weermag van 200 miljoen (Openbaring 9:16). 

`Ons mag dalk nie altyd gemaklik met militêre beeldspraak voel nie, selfs al word dit gereeld in die Bybel gebruik. Hoe kan dit, deur die realiteit van die groot stryd gereeld in gedagte te hou, ons help om te besef hoe gepas militêre beeldspraak werklik is?`