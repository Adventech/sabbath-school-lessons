---
title:  Vir verdere studie
date:   15/02/2019
---

Die sewende basuin (Openbaring 11:15–18) kondig die einde van hierdie wêreld se geskiedenis aan. Die tyd het vir God aangebreek om sy mag en heerskappy te openbaar. Hierdie opstandige planeet wat onder die oorheersing van die Satan vir duisende jaar gebuk gegaan het, is gereed om weer deur God beheer en regeer te word. Dit was na Christus se dood op die kruis en met sy hemelvaart na die hemel dat Satan, die indringer, vir ewig uit die hemel verban was. Christus is toe as die wetlike heerser van die aarde ingehuldig (Openbaring 12:10), alhoewel Satan aanhou om soveel verwoesting as wat hy kan, te saai, omdat hy weet dat sy tyd kort is (Openbaring 12:12). Die sewende basuin kondig aan dat die indringende magte finaal afgeweer is en dat hierdie wêreld nou uiteindelik weer deur Hom regeer sal word. Die sewende basuin beeld die inhoud van die tweede helfte van die boek wat met die finale gebeure te doen het, uit: (1) Die nasies was vertoornd: Openbaring 12–14 beskryf Satan wat woedend is (Openbaring 12:17), en wat saam met sy twee bondgenote — die dier uit die see en die dier uit die aarde — die nasies van die wêreld voorberei om teen God se volk te veg. (2) U toorn het gekom: God reageer op die nasies wat vertoornd is deur die sewe laaste plae te stuur, en daar word daarna verwys as die grimmigheid van God (sien Openbaring 15:1). (3) Die tyd van die oordeel van die dode word in Openbaring 20:11–15 beskryf. (4) En God se diensknegte wat beloon word, word in Openbaring 21–22 beskryf. (5) Om die verderwers van die aarde te verderf: Openbaring 19:2 verklaar dat die eindtyd-Babilon geoordeel word omdat dit die aarde verwoes het. Die vernietiging van Satan, sy engele en sy twee bondgenote is die laaste toneel in die drama van die groot stryd (Openbaring 19:11–20:15). 

**Vrae vir bespreking** 

`1. Somtyds ondervind ons dat die prediking van die evangelieboodskap bitter kan raak (Openbaring 10:10); ons woorde word verwerp, bespot, en onsself kan verwerp en bespot word. Soms kan die prediking van die Woord selfs opposisie verwek. Watter Bybelkarakters kan jy aan dink wat sulke beproewings moes deurmaak, en wat kan ons uit hulle ondervindings leer?`

`2. Dink na oor die volgende verklaring: “Weer en weer was ek teen datumvasstelling gewaarsku. Daar sal nooit weer ‘n boodskap vir die volk van God wees wat op datumvastelling gebaseer is nie. Ons het nie nodig om die spesifieke tyd vir die uitstorting van die Heilige Gees of vir die koms van Christus te weet nie.” — Ellen G. White, Selected Messages, boek 1, bl. 188, (vrye vertaling). Watter gevare sien jy raak met die opstel van gededailleerde profetiese tydlyne van die finale gebeurtenisse na 1844? Hoe kan ons onsself teen die onvermydelike valstrikke beskerm wat sulke tydlyne teweeg kan bring?` 