---
title:  Die gebede van die heiliges
date:   10/02/2019
---

Openbaring 8 begin met ‘n toneel van sewe engele wat voor God staan, gereed om hulle basuine te blaas. Voor die basuine geblaas word, word ‘n ander toneel ingelas. Die doel daarvan is om die basuine se teologiese betekenis te verduidelik. Lees Openbaring 8:3, 4 saam met die beskrywing van die daaglikse diens in die tempel in Jerusalem hieronder: ‘n Joodse Bybelkommentaar verduidelik dat tydens die aandoffer die lam op die brandofferaltaar geplaas was, en dat die bloed aan die onderkant van die altaar uitgegiet was. ‘n Diensdoende priester het dan die goue wierookbak in die tempel ingeneem en wierook op die goue altaar in die heiligdom geoffer. Daarna het die priester uit die heiligdom uitgekom en die wierookbak op die grond neergegooi met ‘n groot geraas. Op daardie tydstip het die sewe priesters hulle trompette begin blaas en sodoende die einde van die tempeldiens vir daardie dag aangedui. 

Die taalgebruik van die aandofferdiens word duidelik in Openbaring 8:3–5 gesien. Die engel wat wierook by die “goue altaar voor die troon” ontvang, is betekenisvol (Openbaring8:3). Die wierook verteenwoordig die gebede van God se volk (Openbaring 5:8). Dus is die gebede wat die engel aan God bring, die gebede van God se volk wat vervolg word. Hulle gebede word nou deur God gehoor.Openbaring 8:3–5 verskaf belangrike inligting oor die basuine van Openbaring: 

a. Die sewe basuine simboliseer God se oordele oor die rebelse mensdom as antwoord op die gebede van sy verdrukte volk.

b. Die basuine volg op die dood van Jesus, die Lam van God, en volg dan opeenvolgend op mekaar regdeur die geskiedenis tot die Tweede Koms (sien Openbaring 11:15–18). 

`Lees Openbaring 8:5 saam met Eségiël 10:2. Wat is die bron van die vuur wat op die vyande van God se volk gestrooi word? Hoe word die aard van die basuine in Openbaring deur Eségiël se visioen van die vuur wat op afvallige Jerusalem gestrooi word, verklaar?` 

Die engel vul die wierookbak met vuur wat van die altaar afkomstig is, en strooi dit op die aarde. Wat betekenisvol is, is dat die vuur afkomstig is van dieselfde altaar waar die gebede van die heiliges geoffer was. Dit toon dat die sewe basuine se oordele op die inwoners van die aarde val as antwoord op die gebede van God se volk. God se volk word nie vergeet nie, en God gaan vir hulle intree wanneer Hy dink die tyd reg is daarvoor.