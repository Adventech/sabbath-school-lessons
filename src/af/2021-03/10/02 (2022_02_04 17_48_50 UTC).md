---
title:  Die Sabbat en die Skepping
date:  29/08/2021
---

Van al die tien gebooie, is dit slegs die vierde wat begin met die bevel om te onthou: “Jy moet onthou” (ABA, klem verskaf). Geen van die ander gebooie sê: “Jy moet onthou om nie te steel nie” of “Jy moet onthou om nie te begeer nie.” Net die vierde een sê: “Jy moet onthou die sewende dag is ’n gewyde dag” (ABA), oftewel: ”Gedenk die sabbatdag, dat jy dit heilig” (OAB).

Hierdie idee van “onthou” voorveronderstel ’n bepaalde geskiedkundige gebeurtenis – iets het in die verlede gebeur waaraan ’n mens duidelik moet dink [vandaar die Afrikaanse imperatief “gedenk” wat in die OAB gebruik word]. Wanneer ’n mens iets gedenk, maak jy ’n verbintenis tussen die hede en die verlede. “Gedenk die sabbatdag, dat jy dit heilig” neem ’n mens reguit terug na ’n bepaalde gebeurtenis – die skeppingsweek.

`Lees Genesis 1:26 en 27, asook hfst. 9:6. Wat leer ’n mens uit hierdie verse oor hoe spesiaal die mens is, en ook hoe radikaal anders ons as die res van God se aardse skepping is? Hoekom is dit so belangrik om die onderskeid te begryp wat hier aangeroer word?`

Wanneer ’n mens die skepping onthou, onthou jy dat ons na God se beeld geskape is – ’n eienskap wat aan geen ander wese of verskynsel in die skepping toegedig kan word nie. Dit is duidelik dat die mens radikaal anders as enige ander wese op aarde is, ongeag hoeveel gedeelde DNS ons met ander spesies het. In teenstelling met die populêre mitologie van ons tyd is ons nie bloot gevorderde ape of hoogs geëvolueerde weergawes van ’n oerprimaat nie. As mense is ons geskape na die beeld van God en is ons uniek m.b.t. die res van hierdie geskape planeet.

`Hoe herinner die skeppingsverhaal ons in watter verhouding die mens tot die skepping staan? Genesis 2:15 en 19.`

Die besef dat God nie net die mens nie, maar ook die res van die wêreld geskep het, herinner ons daaraan dat die mens ’n verantwoordelikheid teenoor die skepping het. Ons is veronderstel om te “heers oor” oor die skepping. Dit beteken egter nie dat ons dit moet uitbuit nie. Die Here het ons as bestuurders oor die aarde aangestel. Ons moet op ’n versigtige wyse met die natuur omgaan soos God daarmee omgaan.

Ja, sonde het inderdaad alles geskend en verwronge gemaak, maar hierdie planeet is steeds God se skepping. Ons het dus geensins die reg om dit te misbruik nie, veral nie tot nadeel van ons medemens nie, wat al te dikwels die geval is wanneer sulke uitbuiting plaasvind.

`Die Sabbat is ’n gedenkteken van God as die Skepper. Daarbenewens maak die Sabbat ons ook bewus van die feit dat ons veronderstel is om goeie rentmeestersoor die natuur te wees. Op watter maniere kan die Sabbat ons hiermee help?`