---
title:  Die Viering van Ons Vryheid
date:  30/08/2021
---

Soos ons vroeër gesien het, dui die Sabbat op meer as net die skeppingsdae. Die tweede keer wat ons van die tien gebooie hoor, is wanneer Moses ’n oorsig van Israel se 40 jaar lange woestynomswerwinge gee. Die inleidende sinsnede tot die rede hoekom die Israeliet die Sabbat heilig moet hou, gaan hier nie oor die skepping nie, maar eerder oor hul bevryding uit die slawerny en ballingskap in Egipte (Deut. 5:12-15).

Hoewel die moderne gelowige nie meer bevryde slawe uit Egipteland is nie, spook ons dikwels om uit die kettings van ’n ander soort slawerny te kom, een wat in sekere opsigte net so onderdrukkend is as wat die Egiptiese ballingskap was.

`Met watter ander vorme van slawerny spook ons vandag? Lees Genesis 4:7, Hebreërs 12:1 en 2 Petrus 2:19.`

Die Sabbat is ’n viering van ons bevryding uit alles wat ons in slawerny hou. Op Sabbat word ’n mens herinner dat bevryding van sonde moontlik is, nie deur die krag van die mens nie, maar deur die krag van God wat ons deur geloof ontvang. Ons word ook daaraan herinner dat dit ’n vryheid is wat nie deur werke bekom word nie. Die Israeliete se eersgeborenes is gered deur die bloed van die lam wat op die vooraand van die volk se uittog uit Egipte aan die deurkosyne gesmeer is (Eksodus 12). Ons is ook deur die bloed van die Lam gered, derhalwe wandel ons in die vryheid wat Christus Jesus vir ons bewerkstellig het.

`Lees Romeine 6:1-7. Wat Paulus hier sê, kan ’n mens met die seëninge wat ons deur die Sabbatdag ontvang, verbind. Hoe so?`

Let op Deuteronomium 5 vers 15: ” Jy moet daaraan dink dat jy in Egipte 'n slaaf was en dat die Here jou God jou deur sy groot krag en met magtige dade daaruit bevry het” (NAB). Hier word die Israeliete opnuut daaraan herinner dat hulle redding uitsluitlik deur die krag van God en deur sy werke ten behoewe van die volk gekom het. Die bewoording opsigself dui op hierdie waarheid. Hoeveel te meer behoort ons as Christene te besef dat ons slegs deur die krag en bemiddelende werke van Christus van sonde gered is?

Hierdie gebod sê vir ons om te rus in die verlossing wat God op so ’n kragtige wyse vir ons bekom het. Ons word bevry van ons eie pogings tot geregtigheid namate ons besef dat God ons Skepper is en dat ons op Hom kan vertrou om ons ook te herskep. Ons moet nou reeds – hier op aarde – op Hom vertrou om ons van die sonde-slawerny te bevry, as ons Hom net wil toelaat om in en deur ons te werk.

`Watter belewenisse het jy aangaande die slawerny wat sonde bring? In Christus het ons die belofte dat ons uit hierdie sonde-slawerny bevry kan word. Hoe kan ons leer om daardie belofte ons eie te maak?`