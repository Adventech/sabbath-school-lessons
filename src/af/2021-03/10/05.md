---
title:  Naastediens Laat Reg Aan Die Sabbat Geskied
date:  01/09/2021
---

Die godsdienstige leiers van die Nuwe Testament het Sabbatsviering geweldig ingewikkeld gemaak. ’n Magdom dinge was verbode en menigte reëls is uitgedink, alles in ’n poging om die Sabbat heilig te hou.

Hier is enkele van die dinge wat verbode was: om iets te knoop of te ontknoop, om twee garingdrade van mekaar te skei, om ’n vuur dood te maak, om ’n voorwerp tussen die huis en die openbaar te vervoer, of om iets verder as ’n bepaalde afstand in die openbaar te vervoer.

`Watter aanklag word teen Jesus in Johannes 5:7-16 ingebring?`

Hulle ignoreer die fantastiese wonderwerk wat Jesus pas gedoen het, insluitende die feit dat Hy die man van siekte bevry het. Al waaroor hulle behep was, was die feit dat die geneesde man sy bed in die openbaar op die Sabbatdag gedra het. Die godsdienstige leiers let nie op die wyse waarop die “Here van die Sabbat” (Mark. 2:28, OAB) God se rusdag vier nie. Nee, al waarin hulle belangstel, is dat hul eie reëls en regulasies gevolg behoort te word. Op ons eie manier, en binne die konteks van ons moderne bestaan, moet ons teen soortgelyke foute waak.

`Hoe stippel Jesaja 58:2 en 3 God se wil m.b.t. Sabbatsviering uit?`

Die Here wil nie leë aanbidding of ’n doodse stilte as uiterlike vertoon van vroomheid hê nie. Hy begeer onderlinge interaksie wanneer sy kinders die Sabbat vier, veral vir die vertraptes en uitgeskuifdes.

Jesaja stel dit onomwonde in hfst. 58 vers 13 en 14: “As jy jou voet terughou van die sabbat — om nie jou sake op my heilige dag te doen nie, en as jy die sabbat ’n verlustiging noem en die heilige dag van die Here hooghou; en as jy dit eer deur nie jou gewone gang te gaan nie, nie geleentheid vir jou sake soek of ydele taal spreek nie; dan sal jy jou verlustig in die Here, en Ek sal jou laat ry oor die hoogtes van die aarde en jou laat geniet die erfdeel van jou vader Jakob; want die mond van die Here het dit gespreek” (OAB).

Die najaag van ons “sake” (Isa. 58:13, OAB) – of om te “doen net wat jy wil” (soos die NAB dit stel) – is presies dieselfde as “om op die Sabbatdag te oortree” (NLV) of soos die een Engelse vertaling dit stel, as “trampling the Sabbath” (NRSV). Die gewone gang van die mens is nie deel van God se ideale Sabbatdag nie. Nee, God vra dat ons ons op die Sabbat oor diegene wat swaarkry, dié wat in kettings is, dié wat honger en naak is, dié wat in die duister rondtas, asook diegene wat agterweë gebly het, moet ontferm. Veral op die Sabbatdag word ons uit die ek-gerigte bestaan en uit ons selfsug geneem. Dié dag noop ons om meer aan ons medemens en sy/haar behoeftes te dink, en nie uitsluitlik aan onsself en ons behoeftes nie.