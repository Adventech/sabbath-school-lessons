---
title:  Die Sabbatsrus
date:  28/08/2021
---

### Lees vir Vandeesweek se Studie
Gen. 1:26 en 27, Gen. 9:6, 2 Pet. 2:19, Rom. 6:1-7, Eks. 19:6 en Joh. 5:7-16.

> <p>Geheueteks</p>
>  “Ses dae moet julle werk, maar die sewende dag is ’n rusdag, ’n sabbat waarop julle ’n gewyde byeenkoms moet hou. Dan mag julle geen werk doen nie. Julle moet die sabbat aan die Here wy, waar julle ook al woon” (Lev. 23:3, NAB).

Mense voer allerhande redes aan hoekom die Sewendedag-sabbat nie onderhou hoef te word nie, nè? – verskonings soos dat Jesus die Sabbat na Sondag verander het, of dat Jesus dit afgeskaf het, of dat Paulus dit afgeskaf het, of dat die apostels ter herdenking van die opstanding die Sewendedag-sabbat met die Sondag vervang het, en so meer. Die afgelope paar jaar is die argumentasie meer gesofistikeerd as voorheen, byvoorbeeld dat Jesus ons Sabbatsrus is en dat ons derhalwe nie daardie of enige ander dag hoef te onderhou nie. ’n Redenasie wat klaarblyklik altyd met ons sal wees – al is dit ’n vreemde een – is dat enigeen wat op die sewende dag rus outomaties redding deur werke probeer bekom.

Nietemin is daar ’n aantal Christene wat deesdae belang stel in die Bybelse idee van rus – d.w.s. die idee dat daar ’n rusdag is – hoewel hulle aanvoer dat daardie rusdag Sondag is of dat dit irrelevant is op watter dag ’n mens dit vier. So, hulle het wel agtergekom hoe belangrik Bybelse rus is, asook die rede hoekom dit belangrik is.

As Sewendedag-Adventiste verstaan ons natuurlik die ewigdurendheid van God se sedewet en dat die onderhouding van die vierde gebod, soos dit daar geskrywe staan, net so min op redding deur werke neerkom as wat gehoorsaamheid aan die vyfde, sesde of eerste of enige ander van die tien gebooie daarop neerkom.

Vandeesweek bekyk ons die rusdag wat God ons deur die Sabbatsgebod geskenk het en hoekom dit so belangrik is.

_*Studeer vandeesweek se les vir Sabbat die 4e September._