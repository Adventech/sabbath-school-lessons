---
title:  Stof tot Nadenke
date:  03/09/2021
---

“Regdeur die week behoort ons aan die Sabbat te dink en daarvoor voor te berei, ten einde dit te onderhou soos die gebod ons beveel. Ons moet nie die Sabbatdag bloot as ’n vorm van wetsgehoorsaamheid te beskou nie” (Ellen G. White, Testimonies for the Church, vol. 6, bl. 353).   “Die ganse hemel hou die Sabbat, maar nie as ’n dag van verveling en niksdoen nie. Op hierdie dag moet die innerlike aktief en wakker wees, want dit is immers ’n ontmoetingsdag met God die Vader en met Christus ons Verlosser, nie waar nie? Deur geloof kan ons Hom aanskou. Hy begeer om elkeen innerlik te verkwik en te seën” (bl. 362). “Die eise wat aan God gestel word, is groter as op die Sabbat in vergelyking met ander dae. Sy kinders sit hul werke opsy, en bring die Sabbatsure in bepeinsing en aanbidding deur. Gelowiges het meer versoeke op die Sabbat as op enige ander dag. God se kinders soek sy aandag op die Sabbatdag. Hulle smag na sy allerbeste seëninge. Die Here wag ook nie vir die Sabbat om eers te sluit voordat Hy daardie wense toestaan nie. Die hemel se werk hou nooit op nie en net so behoort die mens ook nooit ophou om goed te doen nie. Die Sabbat is nie veronderstel om ’n tyd van ledigheid te wees nie. Die tien gebooie verbied [wel] sekulêre arbeid op God se rusdag. Die inspanning om geld vir lewensonderhoud te verdien, dít is wat op ’n Sabbat gestaak moet word. Geen inspanning vir wêreldse plesier of profyt is geoorloof op daardie dag nie. Die Here het [immers] sy skeppingswerk beëindig, en het toe op die Sabbat gerus en dit as ’n rusdag geseën. Net so moet ons die werksaamhede van die alledaagse lewe opsysit, en die gewyde Sabbatsure aan gesonde rus, aanbidding en die verrigting van edel dade wy. Die genesingswerk wat Christus verrig het, was volmaak in pas met die wet. Dit het die Sabbat tot sy volle reg laat kom” (Ellen G. White, The Desire of Ages, bl. 207).

**Besprekingspunte**

`Volhoubaarheid en aardverwarming is deesdae ’n warm patat in baie lande se politieke sfeer. Hoe kan ons as Adventiste goeie rentmeesters van die skepping wees sonder om by politiek betrokke te raak?`

`Naastediens begin in die gedagtes. Hoe kan ’n mens die regte ingesteldheid aankweek ten einde die mense om ons (soos gesinslede, gemeentelede en mense van die plaaslike gemeenskap) op ’n meer passievolle wyse te dien? Hoe bied die Sabbat ’n mens meer geleenthede om net mooi dit te doen?`

`Elke Sabbat is ’n herinnering dat die ganse mensdom deur God geskape is. Dit help ’n mens om andere deur God se oë te sien. Hoe behoort die Sabbat die gelowige te help om die volgende waarheid te onthou: dat dinge soos ras, etnisiteit, sosio-ekonomiese omstandighede en geslag irrelevante verskille is, siende dat God die mens na sy beeld geskape het en dat ons die middelpunt van sy verlange is?`