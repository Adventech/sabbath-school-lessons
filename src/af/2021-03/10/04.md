---
title:  Die Vreemdeling in Jou Poorte
date:  31/08/2021
---

`Lees Eksodus 19:6. Wat sê hierdie teks aangaande die Israel se rol in die destydse wêreld? (Lees ook 1 Pet. 2:9.)`

Israel is uit Egipte geroep om God se verbondsvolk te wees. As hulle getrou was, sou hulle die nasie wees waardeur die evangelie aan die wêreld gebring sou word. Hulle het ongetwyfeld die spesiale sorg en aandag van God geniet. Hulle is bepaalde voorregte gegun, en daarmee saam ook bepaalde verantwoordelikhede.

`Lees Eksodus 23:12. Watter ander aspek van Sabbatsviering is hier te sprake? Wat leer ’n mens uit hierdie teks oor die lig waarin die Here nie-Israeliete beskou het?`

Die universele aard van die Sabbat is iets wat baie mense miskyk. Die mees algemene wanopvatting is natuurlik dat die Sabbat slegs vir die Jode was, ’n siening wat deur die eerste twee hoofstukke van Genesis verkeerd bewys word. Die Here het, per slot van rekening, alle mense geskape; so almal behoort die Sabbatdag te gedenk.

Hoewel ’n mens altyd in gedagte moet hou wat die Sabbat vir ons as Adventiste beteken, moet ’n mens ook onthou wat die Sabbatsgebod oor ons medemens te sê het. In ’n sekere sin spoor die rus en samesyn in ons Skeppergod en Verlosser ’n mens aan om outomaties met ander oë na andere te kyk; om hulle te sien as wesens wat deur dieselfde God geskape is as wat ons geskape het; wesens wat deur dieselfde God liefgehê word as die een wat ons liefhet; wesens vir wie Hy, en ook vir ons, gesterwe het. Soos ons reeds gesien het (Eks. 20:10, Deut. 5:14), moet die diensknegte, die vreemdelinge en selfs die diere ’n Sabbatsrus gegun word.

Die feit dat die vreemdelinge wat by ’n mens is – d.w.s. persone wat (nog nie) deel van die verbondsbeloftes is wat Israel ontvang het nie – ook ’n Sabbatsrus moet geniet, spreek boekdele. Mense, selfs diere, moet nooit geëksploiteer of mishandel word nie. Elke week is die Hebreërs (en ook ons vandag) op ’n kragtige wyse herinner aan hoe baie ons met ander mense in gemeen het. Wat meer is, selfs al geniet ons voorregte en seëninge wat andere nie het nie, moet ons onthou dat ons steeds deel van die mensdom as ’n gesin is, en dat ons derhalwe ons medemens met respek en waardigheid moet behandel.

`Hoe kan jou eie onderhouding van die Sabbat dalk tot seën wees vir diegenewat dit nie onderhou nie? Met ander woorde: hoe kan jy die Sabbat gebruikom vir Jesus te getuig?`