---
title:  Die Teken Dat Ons Aan God Behoort
date:  02/09/2021
---

Gedurende die Tweede Wêreldoorlog was Engeland ’n spoedige inval deur die Duitser te wagte. Allerhande voorbereidings is getref om die eilandgroep te beskerm. Bykomende versterkings is al langs die kuslyn opgerig. Aangesien paaie die vyand se oorname vinniger sou bewerkstellig, is padblokkades ook op strategiese punte opgerig. Daarna het die owerhede ’n vreemde ding gedoen. Ten einde die vyand in verwarring te bring en hul vordering sodoende verder te vertraag, is spoorweg- en padtekens verwyder. Gegraveerde padwysers in klip of op geboue kon natuurlik nie verwyder word nie, en is toegemessel.

Padwysers en bakens is belangrik. Dit wys ’n mens hoe om te ry om by ’n bestemming uit te kom. In die tyd voor GPS het almal kaarte gehad, en het uitgekyk vir padtekens en bakens.

`Waarvan is die Sabbat ’n teken? Lees Eksodus 31:13, 16 en 17. Op watter maniere kan ’n mens die raad wat hier gegee word, toepas, veral aangesien ons in die ewigdurendheid van God se wet glo?`

Hierdie woorde is spesifiek vir Israel van ouds gespreek. Nietemin is ons wat aan Christus behoort “die nageslag van Abraham en dus erfgename van die belofte” (Gal. 3:29, NLV), en die Sabbat bly ’n teken tussen God en sy geestelike verbondsvolk. Eksodus 31 wys daarop dat die Sabbat ’n teken van God se ewige verbond is (Eks. 31:16, 17). Hierdie teken help ons om Hom te ken wat ons Skepper, ons Verlosser en ons Heiligmaker is. Dit is soos ’n vlag wat elke sewende dag gehys word, en help ’n mens om te onthou aangesien ons geneig is om te vergeet.

God se Sabbat is ’n konstante herinnering aan ons oorsprong, bevryding en lot; asook ons plig teenoor die uitgeworpenes en die uitgeskuifdes. Om die waarheid te sê, die Sabbat is so belangrik dat ons nie tot die Sabbat kom nie, maar dat dit tot ons kom – elke week sonder uitsondering – ’n ewige herinnering van wie ons is, wie ons gemaak het, wat Hy vir ons doen, en wat Hy uiteindelik vir ons gaan doen wanneer Hy ’n nuwe hemel en ’n nuwe aarde gaan skep.

’n Heilige God nooi sy menslike verbondlede om te let op die ritme wat ons oë op ewige dinge gerig hou, daardie dinge wat werklik tel – die reddende verhouding tussen die Skeppergod en Verlosser enersyds, en ons, sy koppige skepping andersyds. Met die krag en gesag van Bo word ons elke week beveel om die rus te smaak wat ons vrylik in en deur Christus Jesus ontvang het, “Jesus, die Leidsman en Voleinder van die geloof, wat vir die vreugde wat Hom voorgehou is, die kruis verdra het” (Heb. 12:2, OAB).

`Hoe kan ’n mens leer om ’n nou wandel met God tydens die Sabbatsure te hê?`