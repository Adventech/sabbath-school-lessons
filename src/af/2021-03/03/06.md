---
title:  Hoe Om Rusteloosheid te Ontwortel
date:  15/07/2021
---

`Lees Johannes 14:1-6. Wat kan ’n mens te midde van jou eie rusteloosheid doen sodat die konstante kommer tot ’n einde kan kom? Hoe oorkom jy tweespalt, selfsug, ambisie en skynheiligheid sodat jy kalmte en innerlike rus kan vind? Wat is die geheim?`

Die oorwinning oor rusteloosheid begin altyd by Jesus. Hy is die weg, die waarheid en die lewe. Hy is die koersvaste kompas wanneer ’n mens doelloos in die woestyn van media-oorlaaide hersenskimme ronddwaal. As die groot Wetgewer van Bo is Hy die vergestalting van waarheid en sy Gees sal ons in alle waarheid lei (Joh. 16:13). Of ’n mens nou seergekry het, of moeg en mat is, of siek en moedeloos is, is Hy die lewe – en Hy is nie sommer enige lewe nie, maar die lewe. Om die waarheid te sê, Hy belowe ons lewe in oorvloed (Joh. 10:10). Dit sluit ons hemeltuiste en die ewige lewe in, maar beteken ook ’n ander soort lewenskwaliteit in die teenswoordige wêreld. Die Skeppergod is waarlik in staat om die lewe in oorvloed – ’n lewe wat ons verwagtinge oorskry – aan ons te gee, selfs hier op aarde.

“Laat julle harte nie ontsteld word nie” – hier nooi die Skrif ons om in afwagting op die Goddelike te leef. Wanneer ’n mens terneergedruk voel, kan Hy jou op hoër velde laat staan. Wanneer jy teen sonde en duisternis stry, begin Hy nie net die goeie werk in jou nie, maar volvoer dit ook (Fil. 1:6).

Hoe sleg dinge ook al met jou gaan (en ja, dit kan soms uiters sleg gaan), het ’n mens Jesus se belofte om voor oë te hou. Hy berei inderdaad ’n “plek” vir jou en my; ’n plek waar dit vir ewig klaarpraat met ons pyn, rusteloosheid en lyding is. Dit is die hoop wat ons in Christus Jesus het, en Hy bied dit aan elkeen van ons – ongeag wie jy is, of wat jou agtergrond is, of hoe verfoeilik jou lewe ook al was, of dalk op die oomblik is.

Die geheim hier is om ten spyte van hierdie dinge, en in ons swakheid, steeds tot God te gaan – te midde van die hartseer en gebrokenheid, te midde van die gevallenheid waarmee elkeen van ons stoei – en met die wete dat Hy ons ten spyte van hierdie dinge aanvaar. Dít is waaroor genade op die keper beskou, gaan. Dit is ook die rede hoekom ’n mens moet glo dat jy daardie genade reeds ontvang het as jy opreg daarna soek.

`Lees Jeremia 3:22. Wat vra die Here ons om te doen? Wat doen Hy vir ons in reaksie op ons gehoorsaamheid?`

`Dink ’n bietjie aan Jesus se woorde, “En as Ek gegaan en vir julle plek berei het, kom Ek weer en sal julle na My toe neem, sodat julle ook kan wees waar Ek is” (Joh. 14:3, OAB). Wat sê dit vir ’n mens oor die sentraliteit en deurslaggewende aard van die wederkomsbelofte? Hoekom is dié belofte so belangrik vir die Adventis (inaggenome die wyse waarop ons die toestand van die dode verstaan)?`