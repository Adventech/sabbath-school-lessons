---
title:  Stof tot Nadenke
date:  16/07/2021
---

“Groei en vrug dra is buite die kwessie in ’n selfgesentreerde lewe. As ’n mens Christus as jou Heer en Heiland aanvaar het, moet jy van die eie-ek vergeet en ander probeer help. Praat oor die liefde van Christus. Verkondig sý goedertierenheid. Voer elke plig wat jou opgelê word, getrou uit. Hê ’n las vir siele en doen alles in jou vermoë om te red wat verlore gaan. Namate jy die Gees van Christus ontvang – die Gees van onselfsugtige liefde en naastediens – sal jy groei en vrug dra. Die vrug van die Gees sal in jou karakter tot wasdom kom. Jou geloof sal toeneem, jou oortuiging sal verdiep, jou liefde sal vervolmaak word. Algaande sal jy die karakter van Christus weerspieël in alles wat suiwer en edel, lieflik en loflik is” (Ellen G. White, Christ’s Object Lessons, bl. 67 en 68).

In die bylê van geskille onder lidmate “praat die betrokke partye ure lank. Benewens die kosbare tyd wat vermors word, moet die diensknegte van die Here boonop noodgedwonge na hulle sit en luister, en dit terwyl daardie partye se harte nog nie deur die influistering van die Gees versag is nie. As trots en selfsug opsygesit word, sal die meeste geskille binne vyf minute opgelos word” (Ellen G. White, Early Writings, bl. 119).

**Besprekingspunte**

`Dink gedurende klastyd aan praktiese maniere om selfsug te oorkom. Hoe kan ’n mens mekaar verantwoordbaar hou sodat hierdie idees verwesenlik kan word?`

`Ambisie is nie inherent sleg nie, maar hoe gemaak om ’n mens se groot drome en verwagtinge in die Here te behou sonder om in die strik van onbeheersde ambisie te beland?`

`Die meeste mense stel nie hul ambisie, skynheiligheid, selfsug en jaloesie ten toon nie. Ons is besonder bedrewe in die wegsteek van ons minder goeie eienskappe – net soos die geweldig uitgebreide wortelstelsel van die trilpopulier wat onder die grond weggesteek is. Hoe lyk karaktertransformasie onder leiding van die Heilige Gees in praktyk? Hoe kan ons rusteloosheid ontwortel en ware rus in Jesus vind?`

`Bepeins jou antwoord op Donderdag se slotvraag aangaande die belangrikheid van die wederkoms.Watter hoop het ons, per slot van rekening, daarsonder? Wat beteken Christus se eerste koms dan sonder die tweede, want ons weet immers dat die ontslapenes nog op die wederkoms wag, ’n opstanding wat eers by die wederkoms van Christus gaan gebeur?`