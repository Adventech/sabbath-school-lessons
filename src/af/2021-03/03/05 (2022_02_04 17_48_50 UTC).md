---
title:  Skynheiligheid
date:  14/07/2021
---

’n Skynheilige is iemand wat eintlik ’n rol vertolk en wat voorgee om iets te weet wat hy/sy nie is nie. Die term word sewe maal in Matteus 23 gebruik. Hy leer die mense in die openbaar en stel die Fariseërs en skrifgeleerders – die hoogste gesag in die Joodse leierskap van weleer – aan die kaak en bring hulle sodoende in die verleentheid (Matt. 23:13, 14, 15, 23, 25, 27 en 29). Die Evangelies toon hoedat Jesus genade en vergifnis aan egbrekers, tollenaars, prostitute en selfs moordenaars geskenk het. Tog het Hy nie juis medelye met die skynheiliges gehad nie (vgl. ook Matt. 6:2, 5, 16; asook hfst. 7:5; 15:7-9 en 22:18).

`Lees Matteus 23:1-13 en identifiseer die vier hoofeienskappe van ’n skynheilige (of ’n huigelaar) wat Jesus hier noem.`

Jesus bespeur vier kenmerke van skynheiligheid by die Fariseërs en skrifgeleerdes. In die Joodse geloof van die eerste eeu na Christus lê die Fariseërs aan die konserwatiewe regterkant van die kontemporêre geloofspektrum. Hulle het in die geskrewe en ongeskrewe wette belanggestel, en het seremoniële reinheid beklemtoon. Aan die ander kant van die spektrum lê die Sadduseërs, ’n groep Joodse leiers wat grotendeels welgesteld was en wat dikwels met die elite priesterlike klas geassosieer word. Hulle het geweldig vergrieks (omdat hulle Grieks gepraat het en gemaklik met Griekse filosofie was), en het nie in die oordeel of ’n hiernamaals geglo nie. Diesulkes sou ons vandag liberaal genoem het. Beide die Fariseërs en Sadduseërs was egter skuldig aan huigelary.

Volgens Jesus is ’n mens skynheilig as jy die volgende doen: as jy een ding preek, maar ’n ander uitleef; of as jy dit vir andere moeilik maak om ’n godsdienstige lewe te lei terwyl jy self nie by daardie bomenslike standaarde wat jy verkondig, hou nie; of as jy erkenning vir al jou pogings tot vroomheid wil hê; of as jy die verering en erkenning wat slegs die Here toekom, by ander te wagte is.

Jesus se woorde was skerp en op die man af. Nietemin was Hy liefdevol en besorg teenoor diegene wat Hy skynheilig genoem het, selfs teenoor die skynheiliges in dié skrifgedeelte.

“Die Seun van God kyk vir oulaas na die tempel en dan weer na sy toehoorders, met ’n uitdrukking wat van ’n diepe medelye – ’n medelye van Bo – getuig. Die trane rol. Diepbewoë en met ’n benoude stem roep Hy uit: ‘Jerusalem, Jerusalem! Jy wat die profete doodmaak en die boodskappers stenig wat na jou toe gestuur is, hoe dikwels wou Ek jou kinders bymekaarmaak soos ’n hen haar kuikens onder haar vlerke bymekaarmaak, maar julle wou nie!’ [NAB]” (Ellen G. White, The Desire of Ages, bl. 620).

`’n Mens hoef nie ’n godsdienstige leier te wees om jou skuldig te maak aan die soort skynheiligheid wat Jesus hier veroordeel het nie. Hoe so? Hoe identifiseer ’n mens dié soort skynheiligheid in jou eie lewe en hoe raak jy boonop ontslae daarvan?`