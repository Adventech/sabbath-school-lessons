---
title:  Selfsug
date:  12/07/2021
---

Die trilpopulier het ’n ondergrondse deel wat vreeslik uitgebreid is. Insgelyks is selfsug die sigbare deel van ’n van ’n versteekte stelsel wat die Bybel “sonde” noem – en dít is wat keer dat ons ware rus in Jesus vind. Van al die maniere wat sonde in ons lewens uiting vind, is selfsug sekerlik die eerste om kop uit te steek of hoe? Vir die meeste van ons is selfsug byna outomaties, soos om asem te haal.

`Lees Lukas 12:13-21. Beskryf die probleem wat Jesus in dié gelykenis onderstreep. Is dit selfsugtig om vooruit te beplan, m.a.w. om toekomsplanne te hê? Minag ’n mens sodoende die koninkryk van God? Indien dit nie die geval is nie (of ten minste nie noodwendig die geval is nie), laat dit ’n mens wonder: waarteen waarsku Jesus ons dan hier?`

Hierdie gelykenis verskyn net in Lukas se Evangelie, en volg op ’n vraag wat een van Jesus se toehoorders gevra het. Die kwessie het oor twee broers se erfporsie gegaan. Jesus reageer dadelik en sê dat Hy nie as arbiter gaan optree nie. Nee, Hy spreek liewer die onderliggende probleem aan, te wete selfsug. Hy grawe diep om die wortels van ons individuele optrede bloot te lê.

`Dink aan die maniere wat selfsug uiting vind in jou lewe. Hoe raak selfsug die band tussen jou en God, tussen jou en jou huweliksmaat, tussen jou en jou huismense asook die res van die familie, tussen jou en ander gemeentelede, tussen jou en die bure, en tussen jou en jou kollegas? Wat is die antwoord wat in Filippense 2:5-8 opgesluit is?`

Deur uitsluitlik op sy eie behoeftes en ambisies te let, het die anonieme ryk man van Jesus se gelykenis die onsienbare, ewige dinge uit die oog verloor. Groter, beter en meer is nie hoekstene van Gods koninkryk nie. In Filippense bied Paulus ons ’n kykie in die motiverings wat Jesus sover gebring het om in ons plek te sterf.

Filippense 2:5-8 is ’n bloudruk vir onselfsugtigheid, nederigheid en liefde. As liefde vir God en vir ander nie die dryfveer van ons keuses en prioriteite is nie, gaan ons aanhou om nog skure by te sit en al minder skatte in die hemel bymekaar te maak (Matt. 6:20).

`Baie mense jaag welvaart en stoflike besittings na. Hoekom is dit so maklik om in daardie strik te beland? Duidelik het elkeen van ons ’n bepaalde hoeveelheid geld nodig het om te kan oorleef. Tog gebeur dit dat ons altyd meer wil hê, ongeag hoeveel ons alreeds het. Hoe so?`