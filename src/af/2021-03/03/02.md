---
title:  Jesus Bring Verdeeldheid
date:  11/07/2021
---

Bitter min mense geniet konflik. Ons smag na vrede en harmonie. In ons kerke eninstellings reël ons selfs seminare oor konflikhantering en die nastreef van gemeenskaplike vrede.

`Lees Matteus 10:34-39. Wat bedoel Jesus waar Hy sê dat Hy nie gekom het om vrede te bring nie, maar die swaard? Watter betekenis kan ’n mens hieruit put, inaggenome dat Jesus die “Vredevors” is (Jes. 9:5, OAB)?`

Jesus se woorde in Matteus 10:34-39 is skokkend teenintuïtief [m.a.w. glad nie wat ’n mens in sy leer te wagte is nie]. Die Heiland wat as ’n pappe babatjie in ’n stal gebore is, en nie as ’n magtige kroonprins omring deur lyfwagte nie; wat naasteliefde vir vriend en vyand gepreek het; sê hier vir sy volgelinge dat Hy verdeeldheid en struweling bring. Sy dissipels en sy toehoorders het seker gewonder, net soos ons ook wonder: Hoe is dit nou veronderstel om te werk?

Matteus 10:35-39 gaan eintlik oor lojaliteit. Jesus haal Miga 7:6 aan en stel sy toehoorders voor ’n bepaalde uitdaging: dink aan jul ewige lot en kies reg. ’n Seun behoort byvoorbeeld sy ouers te eer en respekteer, en hulle lief te hê. Dit is deel van die gebooie wat Moses op Sinai ontvang het. Dit is onder andere wat die Here m.b.t. sy volk se optrede verwag het. As die kind se liefde vir die ouer egter die toehoorder se toewyding tot die Meester sou oorskadu, sê Jesus hier dat hy of sy ’n moeilike besluit sal moet neem. God en sy gebod sê ook dat ’n vader en moeder hul kinders moet liefhê en versorg. As daardie liefde egter die ouers se toewyding aan Jesus in gedrang sou bring, sê die Heiland hier dat hy of sy ’n moeilike besluit sal moet neem. Ewige dinge kom eerste – dít is wat Jesus hier wou tuisbring.

Dié keuse wat gemaak moet word, verwoord Jesus in die NAB in drie sinne waarin die begrip werd telkens verskyn. Om ’n waardige volgeling te wees berus dus nie op verhewe sedes of selfs die oorwinning van sonde nie. ’n Mens is waardig op grond van jou vriendskap met Jesus. Jy is dus waardig wanneer jy Christus bo enigiets of enigiemand anders verkies – wat ma’s, pa’s en kinders insluit. ’n Mens kies die lydingsweg van die kruis en volg Jesus.

“My grootste begeerte vir ons jeug is ’n innerlike wat oorloop van aktiewe geloof, ’n geloof wat elkeen sover bring om sy/haar kruis op te neem en Jesus te volg. Gaan heen, jong dissipels van Christus – beginselvas, en geklee in die geregtigheid en reinheid van Bo. Die Heiland met wie julle bevriend is, sal julle lei tot die plekke en geleenthede wat by jul talente pas, daar waar julle op jul bruikbaarste is” (Ellen G. White, Testimonies for the Church, vol. 5, bl. 87).

`Soms moet ’n mens noodgedwonge ’n kruis dra wat deur andere op jou skouers geplaas is. Ander kere doen ’n mens dit vrywilliglik. Hoe dit ook al sy, die vraag is net: hoe dra ’n mens jou kruis getrou?`