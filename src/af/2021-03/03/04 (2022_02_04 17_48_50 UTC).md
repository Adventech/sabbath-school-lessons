---
title:  Ambisie
date:  13/07/2021
---

Om die laaste week van Jesus se aardse bediening net voor sy kruisiging te bestudeer, is ’n bron van bemoediging en inspirasie vir die gelowige. Dit is egter ook ’n goeie voorbeeld van hoe rusteloosheid en ambisie mense dryf om die mees ondenkbare dinge te sê en te doen.

`Lees Lukas 22:14-30 en dink hoe Jesus gevoel het toe Hy moes aanhoor hoe sy dissipels tydens die Paasmaal aan tafel sit en stry oor wie van hulle die vernaamste in die koninkryk behoort te wees (vers 24). Die dissipels het op ’n besonder gewigtige oomblik op die grootsheid van die mens gefokus. Hoekom het hulle daardie dag die pad so lelik byster geraak?`

Wie in die gemeente of in die huisgesin of by die werksplek die vernaamste is – sulke dinge bespreek mense gewoonlik nie onderling nie. Dalk dink ’n mens dikwels daaraan, maar wie uiter nou sulke gedagtes tydens ’n byeenkoms?

Boonop was dit ook nie die eerste keer dat dié kwessie deur Jesus se volgelinge onderling bespreek is nie. Matteus sê in hfst. 18:1 hoedat die dissipels dié vraag aan Jesus gestel het. Hulle wou dit as ’n hipotese – as ’n abstrakte moontlikheid – bespreek, en vra toe: “Wie is tog die grootste in die koninkryk van die hemele?” (OAB). Jesus se antwoord behels ’n tasbare voorbeeld-les. Eers roep hy ’n kind en laat hom tussen hulle staan. Skok en verbasing volg. Hulle verstaan nie wat Jesus met dié vreemde gedrag probeer sê nie! Dan in vers 3 kom die verduideliking: “ ‘Voorwaar Ek sê vir julle, as julle nie verander en soos die kindertjies word nie, sal julle nooit in die koninkryk van die hemele ingaan nie!’” (OAB).

Bekering is die grondslag vir ware rus in Jesus. ’n Mens besef dat jy hulp van buite benodig. Jy besef skielik dat jy nie op jouself kan staatmaak nie, maar eerder op Jesus. So ervaar ’n mens ’n transformasie in jou waardes en jou ambisie. Jesus sê hier in Matteus vir sy dissipels: Vertrou op My en maak staat op My, soos hierdie kind. Ware grootsheid is om die dinge waarop jy geregtig is, prys te gee en dit vir koninkrykwaardes te verruil.

Ongelukkig het die dissipels nog nie hierdie les onder die knie gehad teen die tyd dat Jesus sy laaste Paasmaal saam met hulle genuttig het nie. Hul onderlinge stryery en kopstampery het die volmaakste nagmaal op aarde – enig in sy soort – bederwe.

Dié onsmaaklike gedrag en dit na soveel jare saam met Jesus! Hulle was saam in die bediening. Hulle het so baie aan sy voet gehoor en geleer. Wat ’n tragiese voorbeeld van ongetransformeerde harte! Tog is daar ook goeie nuus in dié teleurstellende prentjie – die blywende werklikheid dat God die mens genadig is, dat Hy ten spyte van dié patetiese gesprek tussen sy destydse volgelinge aangehou het om hulle te bearbei.

`Ons behoort ons oë op die gekruisigde Jesus gevestig te hou. Hoekom is dit so ’n kragtige teenmiddel vir die sug na selfverheffing, ’n sonde waarvoor onsas gevalle wesens so maklik swig?`