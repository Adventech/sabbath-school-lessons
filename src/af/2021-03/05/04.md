---
title:  “Ek is sagmoedig en nederig van hart”
date:  27/07/2021
---

Sagmoedigheid is deesdae ’n ondergewaardeerde karaktertrek. Nederigheid word afgelag. Sosiale media het ons geleer om aandag te gee aan dié wat die meeste lawaai opskop en die hardste praat, aan almal wat wilde en eksotiese dinge aanvang, aan dié wat laf en flambojant is. Baie van die wêreld se standaarde is lynreg teen die dinge wat God as belangrik sien en na waarde skat.

“Om te weet wat die waarheid is, gaan nie soseer oor ’n flinke intellek nie, maar eerder oor [die uitleef] van ’n edel doel, oor die eenvoud van ’n opregte geloof wat van afhanklikheid aan God getuig. Die engele van God kom nader aan diegene wat nederig bid en vir leiding van Bo vra. Aan diesulkes word die Heilige Gees gegee sodat al die skatte van die waarheid aan hulle bekend gemaak kan word” (Ellen G. White, Christ’s Object Lessons, bl. 59).

`Lees Matteus 5:5, 1 Petrus 3:4 en Jesaja 57:15. Hoe sal jy, gebaseer op hierdie teksverse, sagmoedigheid en nederigheid definieer?`

Paulus praat in 2 Korintiërs 10:1 van “die sagmoedigheid en vriendelikheid van Christus” (OAB). Sagmoedigheid, vriendelikheid en deernis beteken nie dat ’n mens ’n swakkeling is of ander mense oor jou laat loop nie. Self het Jesus nooit skoor gesoek nie en het dikwels konfrontasie vermy omdat sy sending nog nie volvoer was nie (Joh. 4:1-3). Wanneer ander Hom gekonfronteer het, het Hy nietemin dapper sy man gestaan. Terselfdertyd het Hy mooi met andere gepraat. Let byvoorbeeld op sy hartseer uitsprake oor Jerusalem kort voor sy kruisiging. Hy skel hulle nie uit nie, praat nie neerhalend nie, maar betreur die stad se traumatiese ondergang op ’n besonder kleurryke wyse (Luk. 19:41-44).

In die Nuwe Testament word Jesus dikwels as die tweede Moses beskryf. Jesus bevind Hom op ’n berg wanneer Hy die beginsels van sy koninkryk bekend maak (Matt. 5:1) en Hy voed groot klompe mense m.b.v. wonderwerke (Matt. 14:13-21). In Numeri 12:3 word Moses “sagmoedig” (OAB) genoem, wat in Matteus 11:29 ook van Jesus gesê word. Met die voed van die 5,000 het die mense in vervoering uitgeroep: “‘Hy is werklik die Profeet, die Een wat na die wêreld toe moes kom!’” (Joh. 6:14, NAB) — ’n verwysing na Deuteronomium 18:15 en Moses se profete-amp.

Jesus se sagmoedigheid en nederigheid gaan duidelik dié van Moses vooraf. Jesus is, per slot van rekening, ons goddelike Verlosser. Hoewel Moses aangebied het om in die volk se plek te sterwe (Eks. 32:32), sou sy dood niks uitgerig het nie, aangesien Moses ook ’n sondaar was en self behoefte aan ’n Verlosser gehad het – iemand om sy sondes te dra én daarvoor te betaal. Hoewel die gelowige lesse uit Moses se lewensverhaal en sy voorbeeld kan leer, kan ’n mens nie verlossing in hom vind nie.

Wat ons eerder benodig is ’n Verlosser wat ons plek kan inneem, nie net as ’n middelaar nie, maar ook as ’n plaasvervanger. Christus se middelaarskap is gewis belangrik. Tog is slegs die gekruisigde Jesus, die God wat ’n soendood vir ons gesterwe het – Hy wat met en deur sy ganse wese die prys vir ons sonde betaal het – in staat om ons te red. Waarvan red Hy ons? Van die wetlike gevolge van ons sonde, wat ons eintlik na regte self behoort te dra. Sonder die kruis en die opstanding sou alles dus verniet gewees het, ongeag hoe volmaak Jesus as ons groot voorbeeld was en is.