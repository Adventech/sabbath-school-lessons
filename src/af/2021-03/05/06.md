---
title:  “My Las Is Lig”
date:  29/07/2021
---

Jesus se laaste sinsnede in Matteus 11:30 gebruik ’n beeld wat daarop dui dat ’n mens iets met jou saamdra: “‘My juk is sag en my las is lig’” (NAB).

`Moses was verheug om sy skoonpa Jetro te sien nadat die volk Egipteland verlaat en deur die Rooisee gegaan het. Lees Eksodus 18:13-22. Wat beteken dit om ’n ander se laste te dra in hierdie verhaal?`

Eksodus 18:13 sê vir ons dat die mense van die oggend tot die aand gekom het om hul geskille te besleg. Toe Moses se skoonpa dit sien, doen hy ’n ernstige beroep op sy skoonseun om strukture te skep sodat Moses op die groter probleme kon fokus terwyl andere die meer alledaagse probleme uitsorteer. Die Skrif sê vir ons dat Moses na Jetro geluister het. Hy het inderdaad die voorgestelde veranderings geïmplementeer, veranderings wat nuwe lewe aan sy leierskap gegee het.

Met Jesus se woorde, dat sy las lig is, herinner Hy die gelowige daaraan dat ons op Hom kan staatmaak, die grootste Lasdraer in alle ewigheid. Net soos Moses moet ’n mens leer dat jy andere se hulp met die dra van jou laste benodig. Let op die beeld wat Paulus in 1 Korintiërs 12:12-26 gebruik: die liggaam van Christus. Dit illustreer mooi wat die dra van mekaar se laste moontlik behels. ’n Mens benodig ’n funksionerende liggaam om enige swaar voorwerp te kan dra – bene, arms, skouers, spiere en senings.

`Lees Galasiërs 6:2. Hoe vervul ’n mens die wet van Christus deur mekaar se laste te dra?`

Die onmiddellike konteks van hierdie skrifgedeelte kan dalk ’n antwoord bied. In vers 1 sê Paulus die volgende: dat as ’n broer of suster voor versoeking geswig het, daardie persoon reggehelp moet word, en dat dit in ’n gees van sagmoedigheid moet geskied (onthou hier Jesus se woorde in Matteus 11:29 waar Hy gesê het dat Hy sagmoedig is). Om andere se laste te dra, beteken dat jy iemand wat die pad byster geraak het, reghelp, deur hul aandag op God se genade te vestig. Om iemand se laste te dra beteken egter ook dat ’n mens andere se swaarkry verlig of dat iemand joune verlig. Die Griekse term wat as “las” vertaal word, verwys na ’n swaar gewig of klip. Dit wys ons opnuut daarop dat ons almal swaar dra, en derhalwe ’n helpende hand benodig. Om die dra van laste te deel, is ’n Godgegewe kerk-aktiwiteit wat sagmoedigheid vereis en wat medelye in ons aankweek.

`Dink aan die mees onlangse keer dat iemand jou gehelp het om ’n sware laste dra. Hoekom het daardie hulp vir jou so baie beteken? Wie se laste kanjy help dra?`