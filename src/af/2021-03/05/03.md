---
title:  “Neem my juk op julle”
date:  26/07/2021
---

`Lees Matteus 11:29 en 30. Hoekom beveel Jesus ons om sy juk op ons te neem, en dit na die uitnodiging om ons laste aan Hom te gee en so ware rus te vind?`

Na die eerste imperatief in Matteus 11:28 – naamlik om te “kom” – het ons in vers 29 ’n verdere twee werkwoorde in die bevelsvorm. “Neem” en “leer” het te make met die toehoorder (en ook die leser) wie se aandag op Jesus gevestig is. Ons moet sý juk opneem en by Hóm leer.

Die intieme band binne die Godheid, tussen die Vader en die Seun (wat Jesus in verse 25 tot 27 laat deurskemer), bied ons ’n kragtige woordprentjie wat moontlik die gebruik van die juk-beeld in hierdie verse verklaar. Die Vader en die Seun werk saam ter verlossing van die mens. Hoewel die juk ’n simbool van onderwerping is (vgl. Jeremia 27), is dit ook ’n metafoor wat op samewerking ter wille van ’n gemeenskaplike doelwit dui. Ons onderwerp ons aan sy juk en aanvaar die taak wat Hy ons gee om die wêreld tot seën te wees. Ons dra dus nie sy juk alleen nie. Nee, ons is bloot saam met Hom gejuk, want sy juk “is sag” en sy las “is lig” (Matt. 11:30, OAB).

Die tweede imperatief, “leer van My,” herhaal die vorige begrip. In die Grieks is daar ’n vormlike band tussen die werkwoord “leer” en die selfstandige naamwoord “dissipel.”Wanneer ’n mens van Jesus leer, is jy waarlik sy dissipel. Gehoorsaamheid en toewyding is eienskappe van dissipelskap.

`In Matteus 11:28 praat dit van “belas” wees, en in vers 29 van Jesus se juk wat opgeneem moet word. Hoe verskil die twee van mekaar?`

In die Joodse geloof van ouds was die juk ’n algemene metafoor vir die wet. Handelinge 15:10 gebruik dit verwysende na die besnydeniswette. Galasiërs 5:1 kontrasteer die vryheid wat Jesus bied met ’n slawejuk. Laasgenoemde verwys na die wet as ’n manier om verlossing te kry. Om onder die juk van Jesus te wees, beklemtoon die bereidwilligheid om getrou en gehoorsaam in Jesus se voetspore te volg, en om aktief deel van sy sending te wees. Hoewel daar absoluut niks tot die verlossing wat Jesus vir ons aan die kruishout behaal het, te voege is nie, kan ons wel sy ambassadeurs wees en die goeie nuus met die mense om ons deel. Jesus se interpretasie van die wet, soos uiteengesit in die Bergrede (Matteus 5-7) is selfs radikaler as dié van die Fariseërs. Dit vereis hartsjirurgie – ’n operasie wat die motiewe transformeer – waar sy juk sag en sy las lig is (Matt. 11:30).

`Wat ’n wonderlike belofte! Rus vir ons siele. Hoe het jy reeds daardie rus ervaar? Hoe is dit? Hoe kan ’n mens dit begin ervaar deur op Jesus, en dit wat Hy ons bied, te fokus?`