---
title:  “Ek Sal Julle Rus Gee”
date:  25/07/2021
---

`Lees Matteus 11:20-28, waar Jesus sê: “Kom na My toe, almal wat vermoeid en belas is, en Ek sal julle rus gee” (vers 28, OAB). In watter konteks spreek Jesus hierdie woorde? Hoe gee Jesus ons die rus waarvan Hy hier praat?`

Net soos die mens, praat Jesus ook binne ’n bepaalde konteks. As ’n mens Hom wil verstaan, moet jy dus die konteks van sy woorde begryp, veral as jy Hom nie verkeerd wil verstaan nie.

Matteus 11 dui op ’n keerpunt in die Evangelie volgens Matteus. Die veroordeling van belangrike Galilese stede is die skerpste woorde wat Hy tot dusver in hierdie Evangelie geuiter het. Jesus plak nie pleistertjies op die pitswere nie, maar bring die skalpel nader en sny dit oop. Boonop gaan Hy om met die “verkeerde soort” (Matt. 9:9-13). Hy sê ook dat Hy in staat is om sonde te vergewe, wat die godsdienstige leiers van sy tyd se ore behoorlik laat tuit het (Matt. 9:1-8).

Jesus se oordele is besonder skerp. Hy stel die mense in ’n ongunstige lig deur hulle met Sodom van ouds te vergelyk, ’n plek wat destyds as die vergestalting van hardnekkige boosheid beskou is (en vandag steeds so beskou word). “‘Maar Ek sê vir julle: Op die dag wanneer God sal oordeel, sal Hy die mense van Sodom minder straf as vir julle’” (Matt. 11:24, ABA).

Die atmosfeer raak hier gespanne. Tog slaan Jesus, te midde van hierdie spanning, ’n nuwe rigting in, en bied sy toehoorders ware rus. Hy is by magte om dit te doen omdat die “‘Vader… alles aan My toevertrou [het], en niemand ken die Seun nie, behalwe die Vader’” (Matt. 11:27, NAB). Jesus se vermoë om rus te skenk, berus dus op sy goddelikheid en die feit dat Hy een met die Vader is.

Voordat ’n mens egter jou laste kan neersit, moet jy eers besef dat jy dit nie alleen kan dra nie. Om die waarheid te sê, die meeste van ons sal eers na Jesus kom nadat ons ons ware toestand besef het. Jesus se uitnodiging is dus aan die behoeftiges.

Jesus se woorde in Matteus 11:28 begin met die imperatiewe vorm van die werkwoord in die Grieks (m.a.w. dit is in die vorm van ’n bevel). “Kom” is nie opsioneel nie, maar is die voorwaarde waaraan ’n mens moet voldoen as jy rus wil hê. “Kom” beteken dat ’n mens die leisels van jou lewe aan Jesus moet gee. In die hedendaagse wêreld waarin ons so baie dinge met gemak beheer – sommer met slimfone – strook die bevel om na Jesus te kom nie met ons natuurlike ingesteldheid nie. Om die waarheid te sê, daardie oorgawe is vir die meeste mense die moeilikste deel van die Christelike lewe.

Ons hou daarvan om te praat van alles wat die Here vir ons doen in Christus, en hoedat ons nie onsself kan red nie, en so meer. Hierdie dinge is weliswaar reg en goed. Op die keper beskou, moet ons nietemin bewustelik kies om na Jesus te “kom,” wat beteken dat ’n mens jou aan Hom moet oorgee. Dit is hier waar vrye wil as ’n deurslaggewende werklikheid vir die praktiese geloofslewe duidelik na vore tree.

`Watter laste dra jy? Hoe kan jy leer om daardie dinge na Jesus te bringen dan die rus te smaak wat Hy ’n mens bied, ’n rus waarvoor Hy so ’ngeweldige hoe prys betaal het?`