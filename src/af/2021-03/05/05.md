---
title:  “Want My Juk Is Sag”
date:  28/07/2021
---

Soos ons reeds gesien het, is Matteus se gebruik van die woord “juk” in vandeesweek se skrifgedeelte ’n herhaling van ’n Ou-Testamentiese begrip wat deur die destydse Jode gebruik is. Hierdie juk-simbool herhaal hom ook in die Nuwe Testament waar skrywers misverstande oor die rol van die wet uit die weg probeer ruim.

`Die Griekse term in Matteus 11:30 wat as “sag” in die OAB en NAB vertaal word, kan ook as “goed,” “aangenaam,” “nuttig” en “welwillend” vertolk word. Baie mense voel egter deesdae dat die wet van God outoritêr is, ook dat dit moeilik is om na te kom en soms selfs irrelevant is. Hoe kan ons diesulkes help om die prag van die wet raak te sien en hulle tot liefde vir die Gewer van daardie wet te inspireer?`

’n Wankelmoedige eerste tree, gevolg deur ’n tentatiewe tweede, en dan ’n derde – vir ouers is dit ’n onvergeetlike oomblik wanneer die kleinding begin loop. Op daardie punt is die kind egter geneig om te struikel en te val. Soms huil die tjokkertjie en soms is daar ook ’n blou kolletjie, maar sodra die kind eers die vryheid van beweging gesmaak het, sal hy of sy sommer gou weer opstaan om weer probeer. Loop, val, staan op. Loop, val, staan op. Dié patroon herhaal sigself vele kere totdat die kind kan loop sonder om te val. Tog het ’n mens, te midde van die gestruikel en geval, daardie trotse, triomferende gesiggie wat eintlik sê: Mamma, Pappa, kyk ek kan loop!

Net so is dit nie altyd maklik om Jesus te volg nie. Nietemin is dit altyd die goeie en die regte ding om te doen. Ja, soms struikel ’n mens. Soms val jy. Tog kan ’n mens opstaan en aanhou om sy-aan-sy met Jesus te loop.

`In Galasiërs 5:1 skryf Paulus: “Christus het ons vrygemaak om werklik vry te wees. Staan dan vas in hierdie vryheid en moet julle nie weer onder ’n slawejuk laat indwing nie” (NAB). Wat beteken dit? Hoe het Christus ons vrygemaak? Paulus waarsku die leser teen ’n “slawejuk.” Hoe verskil dit van die juk wat Christus ons vra om op te neem?`

Ongeag wat Paulus presies met “slawejuk” bedoel het, is een ding seker: dit dui beslis nie op die onderhouding van die wet van God, oftewel die tien gebooie nie. Allermins. Dit is juis deur ons gehoorsaamheid aan die wet, as ’n uitvloeisel van ons geloof, dat ons ware rus en vryheid kan geniet. Die onderhouding van die tien gebooie deur geloof geskied boonop met die besef dat ons verlossing alleenlik ’n uitgemaakte saak in Christus is. Daardie verlossing kom egter nie deur die wet nie, maar deur die geregtigheid van Christus wat ons dek.

`Om ’n lewe van gehoorsaamheid aan God se wet te leef, bring meer innerlikerus as ’n lewe van ongehoorsaamheid aan daardie wet. Hoe so?`