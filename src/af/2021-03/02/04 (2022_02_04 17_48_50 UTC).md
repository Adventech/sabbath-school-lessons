---
title:  Rusteloosheid lei tot Rebellie
date:  06/07/2021
---

Ons verhaal begin op ’n positiewe noot. Die Israeliete het uiteindelik die grense van Kanaän bereik en stuur toe 12 spioene uit om die land te gaan verken. Hul beskrywings toon dat die land en sy mens besonders ongewoon is.

`Lees die spioene se verslag in Numeri 13:27-33. Op watter punt in hul verslag voel die Israeliete skielik dat al hul verwagtinge oor die Beloofde Land verniet was?`

Ten spyte van Kaleb se ingryping kry die twyfelaars en die skeptici meer aftrek as dié wat in God se belofte bly glo. Die Israeliete betree nie die land as mense wat kom om te verower wat die Here hulle belowe het nie. Nee, hulle is rusteloos. Die volk verkies om in sak en as te gaan sit, om te murmureer, in plaas daarvan om dapper toe te tree tot die stryd en die oorwinningskreet aan te hef.

Wanneer ’n mens innerlik rusteloos is, sukkel jy om sterk te staan in die geloof. Tog beïnvloed rusteloosheid nie net ’n mens se emosies nie. Wetenskaplikes toon ’n direkte oorsaaklike verband tussen ’n gebrek aan rus (insluitende slaap) en die maak van swak besluite – swak besluite wat dinge soos vetsug, verslawing, asook verdere rusteloosheid en ongelukkigheid meebring.

`Lees Numeri 14:1-10. Wat het toe met die Israeliete gebeur?`

Die volksbyeenkoms loop lelik skeef. In Numeri 14:9 vra Kaleb benoud: “‘Julle moet net nie teen die Here in opstand kom nie’” (NAB). Ongelukkig word hy summier geïgnoreer en die Israeliete dreig om die leiers te stenig. Rusteloosheid lei tot rebellie, en rebellie lei uiteindelik tot die dood.

“Die ontroue spioene het Kaleb en Josua luidkeels verwerp en stemme het opgegaan vir die twee om gestenig te word. Toe tel die waansinnige gepeupel klippe op om die getroue mans mee te bestook. Kaleb en Josua moes sterf! Hulle storm besete en al skreeuende op Josua-hulle af. Meteens [steek die oproerige skare vas] en laat val die klippe. Dit is grafstil. ’n Doodse vrees pak die mense beet. Ja, die Here het ingegryp en ’n stokkie voor die gepeupel se moorddadige planne gesteek. Die heerlikheid van sy teenwoordigheid verlig die tabernakel soos ’n vuur wat brand. Almal sien dié teken van Bo. Een wat sterker en magtiger as hulle is, het Homself geopenbaar, en niemand wou waag om verder weerstand te bied nie. Die spioene wat vroeër twyfel met hul verslae gesaai het, deins nou benoud terug en vlug angsbevange na hul onderskeie tente” (Ellen G. White, Patriarchs and Prophets, bl. 390).

Reg daar word die mag en majesteit van die Here in die publiek geopenbaar. Wanneer ’n mens die verhaal in Numeri 14 lees, is dit asof die toneel wat daar beskryf word ’n bevrore opname in die tyd is; en dit gee jou insae in die gesprek tussen Moses en God. Die Here erken dat Moses, Kaleb en Josua inderdaad in die gepeupel se pad was, maar ook dat hierdie rebellie eintlik teen God Self gerig was.