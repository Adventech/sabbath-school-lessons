---
title:  Stof tot Nadenke
date:  09/07/2021
---

“Op die oog af het die volk opregte berou vir hul sondige gedrag gehad, maar hulle was eintlik hartseer oor die gevolge van hul goddelose gedrag en nie oor hul ondankbare houding en ongehoorsaamheid nie. Toe hulle agterkom dat die Here nie sy beslissing gaan omkeer nie, neem eie-wysheid weer oor. So besluit hulle dan: ons gaan nie terug woestyn toe nie! Die Here se bevel – dat hulle nie die Beloofde Land moes inneem nie – was ’n toets om te sien of hul nuutgevonde onderwerping opreg was. Dit was egter ’n toets wat hulle gedop het. Tog het hulle geweet hoe sondig hul optrede was. Hulle het toegelaat dat [afbrekende] gevoelens oorneem en het toe probeer om die spioene wat by hulle gepleit het om aan God gehoorsaam te wees, om die lewe te bring. Die vrees wat hulle beetgepak het, was net oor die feit dat hulle ’n ernstige fout begaan het, ’n fout wat katastrofiese gevolge vir hulle ingehou het. Hul harte het egter onveranderd gebly. As die omstandighede reg was, sou hulle die geringste verskoning gebruik om weer te rebelleer. Dit is presies wat gebeur het toe Moses, op gesag van die Here, die Israeliete beveel het om terug te keer na die woestyn” (Ellen White, Patriarchs and Prophets, bl. 391).

“Geloof het egter niks met vermetelheid te make nie. Slegs diegene wat sterk staan in die geloof is beskut teen die gevare van hierdie sonde. Neem in ag dat vermetelheid Satan se plaasvervanger vir ware geloof is. Deur geloof aan die dag te lê, beroep ’n mens jou op God se beloftes wat dan vrug afwerp in die vorm van gehoorsaamheid. Vermetelheid is ook ’n beroep op God se beloftes, maar met die doel om dit op dieselfde manier te gebruik as wat Satan dit gebruik het: as ’n verskoning vir sonde. Ware geloof sou ons stamouers gelei het om te vertrou dat God hulle wel liefhet en dat hulle derhalwe sy bevele wou gehoorsaam. As gevolg van hulle vermetelheid het Adam en Eva [egter] God en sy gebod geminag, oortuig dat sy groot liefde vir hulle hulle van die gevolge van hul sonde sou vrywaar. Om ’n mens op God se goedgunstigheid te beroep sonder om aan die voorvereistes vir die skenk van God se genade te voldoen – dít is beslis nie geloof nie. Die beloftes en voorwaardes van die Bybel is die enigste grondslag van ware geloof” (Ellen G. White, The Desire of Ages, bl. 126).

**Besprekingspunte**

`Bespreek die verskil tussen vermetelheid en geloof. Hoekom word die inneem van Kanaän aanvanklik as ’n teken van geloof beskou, maar later, toe die Israeliete wel woord by daad gevoeg het, as vermetelheid? Motief en omstandighede speel ’n deurslaggewende rol in die onderskeid tussen vermetelheid en geloof. Hoe so?`

`Hoewel ’n mens se sondes vergewe kan word, moet jy dikwels met die gevolge daarvan saamleef. Bepeins dit nou verder. Hoe help ’n mens iemand wat spook met die wete dat hy/sy (en soms selfs hul geliefdes) steeds die bitter vrugte vir ’n bepaalde sonde moet pluk, hoewel daardie persoon reeds daarvoor vergewe is?`