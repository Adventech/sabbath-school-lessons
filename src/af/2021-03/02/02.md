---
title:  Onrus in die Ooptes
date:  04/07/2021
---

Die Israeliete was seker onrustig en ongekrap toe hulle Sinai verlaat en na Kanaän begin reis het. ’n Volle jaar het verbygegaan sedert hulle Egipte verlaat het (Num. 1:1). Die volk was gereed om die Beloofde Land in te gaan. Hulle was reeds getel en reg ingedeel, en boonop het hulle allerhande wondertekens beleef. Duidelik het hulle God se guns en teenwoordigheid geniet. Tog het hulle by die heel eerste stopplek ná Sinai begin mor en kla.

`Lees Numeri 11:1-15. Waaroor murmureer die Israeliete hier?`

Die Israeliete het gesmag na die vleis, die komkommers, die spanspek, die preie, die uie en die knoffel van Egipte. “Ons dink aan die visse wat ons in Egipte verniet kon eet, aan die komkommers en die waterlemoene en die prei en die uie en die knoffel. Maar nou is ons siel dor; daar’s glad niks nie: net die manna is voor ons oë!” (Num. 11:4-6, OAB). Hulle het duidelik ook aan ’n akute vorm van selektiewe geheue gely, want hulle onthou skielik al die lekker kos, maar nie die slawerny en ongelooflike swaarkry nie (vgl. Eksodus 1).

Vir meer as ’n jaar het God hulle met sy manna gevoed. Tog is die volk nou iesegrimmig, op soek na iets anders. Selfs Moses is daardeur geraak. Om ’n omgekrapte groep mense te lei, is beslis nie kinderspeletjies nie. Tog het Moses geweet by wie om aan te klop: “‘Waarom het U hierdie moeilikheid oor u dienaar, gebring? Waarom het U my met hierdie volk opgesaal?’” (Num. 11:11, NLV).

`Hoe reageer die Here op die volk se klagtes? Lees Numeri 11:16-33.`

God is nie blind vir ons behoeftes wanneer die rusteloosheid ons oorval nie. Toe Israel oor die manna gekla het, het die Here vir hulle kwartels gestuur om hul sug na vleis te bevredig. Tog het dit nie eintlik oor ’n sug na vleis gegaan nie. Wanneer ’n mens ontevrede, rusteloos en omgekrap is, is die ding waaroor daardie ongelukkigheid gaan dikwels net die simptome, en nie die siekte self nie. Ons is krapperig omdat iets dieper fout is, iets wat die band tussen mens, medemens en God raak. Die Israeliete het inderwaarheid teen die leiding van God gerebelleer, iets waarteen ons ook moet waak, ongeag die onmiddellike aard of konteks van ons ongelukkigheid. Om teen God te rebelleer, is makliker om te doen as wat ’n mens dink.

`Hoekom is dit so maklik om die verlede te onthou asof dit beter was as wat dit in werklikheid was?`