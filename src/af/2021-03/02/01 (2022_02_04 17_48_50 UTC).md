---
title:  Rusteloos en Rebels
date:  03/07/2021
---

### Lees vir Vandeesweek se Studie
Num. 11:1-33 en 12:1-13, hfst. 13:27-33 en 14:1-23, 1 Kor. 10:1-11, asook Num. 14:39-45.

> <p>Geheueteks</p>
>  “Hierdie dinge het oor hulle gekom as ’n voorbeeld vir ons en is opgeskryf as ’n waarskuwing vir ons wat die einde van die tye al beleef” (1 Korintiërs 10:11, NAB).

Voorvalle van honde en ook ander troeteldiere wat kort voor groot aardbewings vreemd en rusteloos begin optree, is reeds honderde jare lank ’n bewese feit.

Wetenskaplikes het nou vasgestel dat diere in staat is om die eerste skokgolf – die sogenaamde drukgolf wat die seismiese skuddingsgolf voorafgaan – te voel. Dit verklaar waarskynlik al die voorvalle van diere wat verward en rusteloos optree oomblikke voordat die grond begin skud. Party diere, soos olifante, kan die laefrekwensie-klankgolwe en -vibrasies van voorskokke voel, iets wat mense nie kan doen nie.

Op 23 Augustus 2011 het ’n aardbewing die Washington DC-gebied getref. Enkele minute voor daardie ramp, wat 5.8 op die Richterskaal gemeet het, het party van die diere by die Smithsonian Instituut se Nasionale Dieretuin vreemde gedrag begin toon; onder andere die lemurs, wat ongeveer 15 minute voor die skudding vreeslik lawaai opgeskop het.

In vandeesweek se les bekyk ons voorbeelde van vreemde gedrag by die mens – ’n rusteloosheid wat nie deur dreigende natuurrampe soos aardbewings veroorsaak is nie, maar eerder deur die basiese sondigheid van die gevalle mens wat nog nie inner-like gemoedsrus gevind het, daardie allesomvattende rus wat Christus aan elkeen gee wat in geloof en gehoorsaamheid tot Hom gaan.

_*Studeer vandeesweek se les vir Sabbat die 10e Julie._