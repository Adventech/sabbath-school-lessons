---
title:  ’n Middelaar
date:  07/07/2021
---

`Watter aanbod maak die Here aan Moses te midde van dié rebellie? Lees Numeri 14:11 en 12.`

Die Here bied hier aan om die Israeliete uit te wis en om ’n splinternuwe verbondsvolk op die been te bring waarvan Moses dan die stamvader kan wees.

`Hoe reageer Moses op die Israeliete se openlike rebellie – nie net teen hom nie, maar ook teen God? (Num. 14:13-19).`

Hierdie is ’n deurslaggewende oomblik, waarin ’n mens sien dat Moses ’n ware godsman is. Sy antwoord is ’n profetiese baken in die tyd. Dit wys vooruit op ’n lankverwagte Middelaar, een wat inderdaad meer as 1,400 jaar later vir sy swak en behoeftige dissipels sou bid (Joh. 17). Deur sy optrede hier is Moses vir baie teoloë en bybelstudente ’n toonbeeld van Christus en die dinge wat Hy vir ons bewerkstellig het. Dat die Israeliete van ouds skuldig was, en ook ons vandag, is nie eens debatteerbaar nie. Tog tree Moses vir die volk in en pleit om vergifnis, “na die grootheid van u goedertierenheid” (Num. 14:19, OAB). Presies wat die Here gedoen het danksy Moses se bemiddeling vir die volk, doen Hy ook vir ons omdat Jesus vir ons gesterf en opgestaan het en nou vir ons intree voor die Vader.

So pleit Moses toe voor die Here: “‘Vergeef tog die ongeregtigheid van hierdie volk na die grootheid van u goedertierenheid, en soos U hierdie volk van Egipte af tot hiertoe vergewe het’” (Num. 14:19, OAB). God se genade smoor rebellie en rusteloosheid in die kiem. Sy vergifnis stel ons in staat om ’n nuwe blaadjie om te slaan.

Nietemin het dit ’n prys. God se genade is nooit goedkoop nie. Hoewel die Israeliete vergifnis ontvang het, moes hulle steeds die gevolge van hul rebellie dra: die opstandige generasie sou nie die Beloofde Land kon ingaan nie (Num. 14:20-23).

God sou hulle wel ’n verdere 38 jaar in die woestyn deurdra. Hy sou hulle voed. Hy sou met hulle in die tabernakel praat. Hy sou hulle daar in die woestyn bystaan. Daarna sou hulle egter sterf. Eers wanneer die volgende geslag by hulle oorneem, sal die volk sukses behaal – naamlik om rus in die Beloofde Land te vind.

Dit klink na ’n strawwe oordeel, tog was die Here in werklikheid genadig. Hoe sou dié ongelowige geslag dit regkry om Kanaän se magtige stad-state te verower, siende dat hulle nog nie geleer het om op die Here te vertrou nie? Hoe kon hulle ’n lig vir die nasies wees as hulle self nog in die duister rondgetas het?

`Dink ’n bietjie na oor bepaalde sondes waarvoor God jou al vergewe het, maar waarvan die gevolge vreeslik swaar was.Watter lesse het jy daaruit geleer?`