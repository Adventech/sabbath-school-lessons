---
title:  Dit is Aansteeklik
date:  05/07/2021
---

`Lees Numeri 12:1-3. Waaroor het Mirjam en Aäron se ongelukkigheid gegaan?`

Mirjam en Aäron se ontsteltenis het grotendeels oor Moses se Kussitiese vrou gegaan. Sippora was ’n nie-Israeliet uit die landstreek Midian (see Eks. 3:1). Die sondigheid van die mens openbaar hom selfs in die volk se hoogste gestoeltes, en boonop op ’n onsmaaklike wyse (soos dit tipies die geval is, nie waar nie?).

Dit blyk duidelik uit dié skrifgedeelte dat Aäron-hulle se klagte oor Sippora inderwaarheid ’n rookgordyn was. Hul ongelukkigheid het eintlik oor die profetiese gawe gegaan. In die vorige hoofstuk het die Here Moses aangesê om 70 van Israel se oudstes as leiers aan te stel ten einde die administratiewe las van Moses se amp te verlig (Num. 11:16, 17, 24 en 25). Aäron en Mirjam was ook leiers en het sleutelrolle in die vorige leierskapsbestel gespeel (Eks. 4:13-15, Miga 6:4). Hulle het egter bedreig gevoel toe hierdie nuwe aanstellings bekend gemaak word, en sê toe: “‘Het die Here dan net deur Moses gepraat… en nie ook deur ons nie?’” (Num. 12:2, NAB).

`Hoe het God op dié klagte gereageer? Lees Numeri 12:4-13. Hoekom dink jy het die Here so kragdadig gereageer?`

Die Here reageer oombliklik en laat geen ruimte vir twyfel nie: die profetiese gawe is nie ’n wapen om mag oor ander te verkry nie. Moses was die geskikste kandidaat om leier van Israel te wees juis omdat hy reeds geleer het hoe geweldig afhanklik hy van God was.

Die feit dat Mirjam se naam in vers 1 voor Aäron s’n verskyn, dui moontlik daarop dat sy die voorbok in die twee se verbale aanval op Moses was. In daardie stadium was Aäron reeds die hoëpriester. Om met melaatsheid gestraf te word, sou beteken dat hy nie die tabernakel kon ingaan om vir die volk in te tree nie. Die feit dat God tydelik vir Mirjam met melaatsheid gestraf is, bring nietemin die Here se ontevredenheid met beide van hulle op ’n duidelike en dramatiese wyse onder die volk se aandag, en help ook die twee skuldige partye om hul houding te verander en so ’n transformasie in familieverband te bring. Aäron pleit by Moses om ter wille van Mirjam in te gryp, waarmee hy eintlik sy betrokkenheid by hierdie rebellie te kenne gee (Num. 12:11). Aäron se kritiese houding teenoor Moses asook sy innerlike rusteloosheid verdwyn meteens soos mis voor die son. Hier sien die leser hoedat Aäron vir Moses vra om Mirjam te help, en hoe Moses toe vir haar voorbidding doen (Num. 12:11-13). Dit is die soort houding wat God in sy volk wou sien. Hy verhoor hul gebede en genees Mirjam.

`Dit is tog so maklik om krities teenoor kerkleiers te wees, ongeag hul vlak binne die kerkgenootskap. Sou dit nie egter beter wees – beide vir die kerk as ’n geheel en vir ons elkeen se geestelike lewens – om van al dié klagtes te vergeet en liewers voorbidding vir ons leiers te doen, selfs al stem ’n mens nie altyd met al hul besluite saam nie?`