---
title:  Geloof teenoor Vermetelheid
date:  08/07/2021
---

`Watter ooreenkomste sien jy tussen Israel wat in die woestyn moes rondswerf en God se getroue kinders kort voor die wederkoms? (Lees 1 Kor. 10:1-11.)`

Deur die geskiedenis van die mensdom heen bevind God se kinders hulle in die woestyn, al swerwende op soek na die Beloofde Land. Hierdie woestyn het vele gesigte. Deesdae is dit ’n eindelose dorsland van media-leegheid – inkomende SMSboodskappe wat konstant biep, en kassies en skerms wat dreun van die vermaak. Dit probeer pornografie as ’n plaasvervanger vir liefde aan ons afsmeer en materialisme as die antwoord op alle probleme. Ai, as ons net ’n bietjie fikser, ’n bietjie jonger, ’n bietjie ryker, ’n bietjie sexyer kan wees – dán sal alles dooddollies wees…

Net soos die Israeliete van ouds is ons onrustig, op soek na innerlike vrede, en daarom soek ’n mens dikwels op al die verkeerde plekke daarvoor.

`Hoe het die Israeliete op God se oordeel in Numeri 14:39-45 gereageer?`

Israel se reaksie op God se oordeel is tipies. “‘Ons was verkeerd,’ het hulle gesê, “ons wil nou optrek na die plek toe wat die Here beloof het’” (Num. 14:40, NAB).

Halfhartige toewyding is soos ’n inenting wat skeefgeloop het. Deesdae beveel dokters aan dat die Hepatitis B-entstof reg na geboorte, binne die eerste 24 uur, toegedien moet word. Dít is nou ’n goeie begin. ’n Mens moet egter ’n tweede of selfs ’n derde aanvuller-inenting kry. Dit moet boonop op die regte tyd geskied en die regte dosis wees, anders het ’n mens geen beskerming teen Hepatitis B nie.

Israel se rebelse ommeswaai in die laaste paar verse van Numeri 14 lei tot reuse teleurstelling en die dood. Hulle weier om God se nuwe voorskrifte m.b.t. die Beloofde Land te aanvaar, en besluit sommer om self die land te verower, en dit sonder die verbondsark of Moses se leiding.

Vermetelheid kom ’n mens baie duur te staan. Dit is dodelik. Vrees is dikwels die dryfveer vir sulke vermetelheid. Uit vrees vir ’n bepaalde situasie, neem ’n mens besluite waaroor jy later spyt is.

Dink nou aan jou optrede by twee verskillende geleenthede. ’n Keer wat jygeloof aan die dag gelê het, en ’n ander keer wat vermetelheid oorgeneem het.

`Wat is die deurslaggewende verskil tussen vermetelheid en geloof?`