---
title:  Die Groot Aftel
date:  20/09/2021
---

Op die Olyfberg skets Jesus die wêreldgeskiedenis in breë trekke, in antwoord op sy dissipels se vraag: “‘Sê vir ons, wanneer sal hierdie dinge gebeur en wat sal die teken van u koms en van die einde van hierdie wêreld wees?’” (Matt. 24:3, NAB).

Die bergprediking wat in Matteus 24 opgeteken is, dek die onafgebroke, historiese tydlyn vanaf Jesus se tyd tot by die wederkoms en ook daarna.

Jesus wou aan sy kinders in elke eeu ’n vereenvoudigde weergawe van sy tydlyn vir eindtydprofesie gee, sodat diegene wat in die eindtyd lewe gereed vir die grootste gebeurtenis in menseheugenis kan wees. Hy wou hê dat ons met geloofsekerheid in sy liefde moet rus, selfs wanneer alles om ons heen in duie stort.

Adventiste is vertroud met Daniël wat praat van “’n tyd van benoudheid (OAB)… so swaar soos dit nog nooit was vandat daar nasies is nie (NAB)” (hfst. 12:1). Met hierdie openbaring aan Johannes wou Jesus hê dat ons vir die tyd van benoudheid gereed moet wees, die gebeurtenis wat sy wederkoms voorafgaan.

`Hoe gaan die wederkoms wees? Hoe kan ’n mens teen misleiding waak? Lees Matteus 24:4-8, asook verse 23-31.`

Jesus se wederkoms gaan ’n letterlike gebeurtenis aan die einde van tyd wees. Inaggenome al die plek wat aan die wederkoms van Jesus in bybelprofesie afgestaan word – selfs in sy preke – is dit duidelik ’n allerbelangrike gebeurtenis.

Die laaste keer toe daar ’n kritieke, wêreldwye gebeurtenis op aarde was, was slegs agt persone gereed daarvoor. Jesus vergelyk die onverwagsheid van sy wederkoms met daardie gebeurtenis – die sondvloed (Matt. 24:37-39). Hoewel niemand die dag, datum of tyd van die wederkoms ken nie (Matt. 24:36), gee die Here ons ’n profetiese aftelprogram om te sien hoe die vermelde gebeure in die wêreld ontvou.

`Ons het ’n rol te speel in hierdie ontvouende profetiese drama. Wat is dit? Let op Matteus 24:9-14.`

In hierdie kosmiese konflik is ons meer as net toeskouers. Ons moet aktief deelneem aan die verkondiging van die evangelie tot in die uithoeke van die wêreld, watbeteken dat ons ook vervolging in die gesig sal stuur.

`Wat beteken dit om “tot die einde [te] volhard” (NAB)? Hoe doen ’n mens dit? Wat moet ’n mens elke dag kies, ten einde nie afvallig te raak nie, soos baie reeds gedoen het en ook nog sal doen?`