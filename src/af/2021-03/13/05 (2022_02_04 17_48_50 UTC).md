---
title:  Rus in Vrede
date:  22/09/2021
---

Reeds eeue lank wag Christene op die wederkoms van Jesus. Dit is gewis die hoogtepunt van alles waarna ons as gelowiges uitsien. Tog is dit nie net ons wat daardie hoop koester nie, dit was ook die groot hoop wat al God se getroue kinders deur die geskiedenis heen gekoester het.

`Lees Hebreërs 11:13-16. Watter groot belofte het die gelowige – en nie net die mense van ouds nie, maar ook die moderne gelowige?`

Hierdie verse maak, in vele opsigte, glad nie sin as die algemeen-aanvaarde en gewilde siening oor die dood korrek is nie. Wat bedoel dit met die sinsnede wat sê dat hierdie mense oorlede is “sonder om te verkry wat beloof is?” Hulle is immers dood, maar na bewering in die hemel by Jesus waar hulle hul ewige beloning uitleef. Toe Billy Graham byvoorbeeld oorlede is, moes ons gedurigdeur hoor hoedat hy nou in die hemel by Jesus is.

Dit is half ironies ook, want saam met dié siening kom ’n uitdrukking wat ’n mens dikwels by begrafnisse hoor: “Mag hy/sy nou in vrede rus.”Wat beteken dit nou eintlik? Dat diesulkes werklik in vrede rus? Of dat hulle in die hemel is, besig met die dinge wat hulle veronderstel is om te doen – soos om al die “pret” hieronder te aanskou?

`Hoe beskryf Jesus die dood? Lees Johannes 11:11.`

Hierdie “rus in vrede” dui in werklikheid op die ware toestand van die dooies, nie waar nie? Dat hulle inderdaad in die graf rus. “Vir die gelowige is die dood nie so ’n ernstige saak nie. Christus verwys daarna asof dit slegs ’n vlietende oomblik is. ‘As iemand my woord bewaar, sal hy [of sy] die dood in der ewigheid nie sien nie,’ daardie persoon ‘sal die dood in der ewigheid nie smaak nie’ (Joh. 8:51 en 52, OAB). Vir die Christen is die dood net ’n slaap, ’n oomblik van stilte en donkerte. Jou lewe is deur Christus in God verborge, en dan ‘wanneer Christus, wat julle lewe is by sy wederkoms verskyn, sal julle ook saam met Hom verskyn en in sy heerlikheid deel’ (Kol. 3:4)” (Ellen G. White, The Desire of Ages, bl. 787).

Jesus vergelyk die toestand tussen die dood en die opstanding met slaap, d.w.s. met bewusteloosheid (Joh. 11:11 en 14). Hy beklemtoon egter ook die feit dat albei die geredde en verlore dooies eers hul beloning na die opstanding ontvang (Joh. 5:28 en 29). Jesus beklemtoon dus die noodsaaklikheid van gereed wees vir die dood, wanneer dit ’n mens ook al te beurt val.

`Watter vertroosting put jy uit die wete dat jou geliefdes nou, inderdaad, in die graf rus?`