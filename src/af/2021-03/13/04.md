---
title:  Die Bevel om Uit te Gaan
date:  21/09/2021
---

Om die wêreldgeskiedenis deur die verhewe, profetiese bril te sien, beteken nie dat ’n mens net agteroor sit en kyk hoe die eindtydgebeure ontvou nie, gebeure wat inderdaad buite ons beheer is. Al te dikwels redeneer mense soos volg: “Wel, die voorspelde eindtydgebeure sal inderdaad gebeur, so wat kan ek nou daaraan doen? Ek moet dit bloot volg en so aanvaar. Wat staan my, as ’n individu, in elk geval te doen?”

Dit is egter nie die houding wat die Christen teenoor sy/haar medemens behoort te hê nie, en veral nie teenoor eindtydgebeure nie. Openbaring 14 sê vir ons wat ons doel op dié tydstip in die wêreldgeskiedenis is: om ander van God se oordeel te vertel, en om ons medemens te help om hulle op die wederkoms van Jesus voor te berei.

`Lees Openbaring 14:6-12. Wat leer ons hier? Wat is ons veronderstel om aan die mensdom te verkondig? Hoekom is hierdie boodskap so dringend?`

As Adventiste glo ons dat die “waarheid wat by ons is” – oftewel “die teenswoordige waarheid” n.a.v. die Engelse “present truth” (2 Pet. 1:12) – veral in hierdie verse te vinde is, in die gedeelte wat die “Drie-engeleboodskap” genoem word. Dít is ons roeping op hierdie tydstip in die aarde se geskiedenis, in ’n neutedop.

Let op die vetrekpunt hier – die “ewige evangelie” – die blye boodskap oor Christus se dood en opstanding, die enigste grondslag van ons verlossingshoop. Dan is daar ook die nuus dat “die uur van sy oordeel gekom het” (Op. 14:7, OAB), ’n kragtige baken wat op die eindtyd wys. Voorts kom die oproep om die een te aanbid “wat die hemel en die aarde en die see en die waterfonteine gemaak het” (OAB). Dit is in skrille kontras met die angswekkende waarskuwing oor diegene wat in Babilon gebly het en dus “die dier en sy beeld”(OAB) aanbid. Dan gee dit ook ’n beskrywing van God se getroue eindtydkinders: “Hier kom die lydsaamheid van die heiliges te pas; hier is hulle wat die gebooie van God en die geloof in Jesus bewaar” (OAB).

`Lees Openbaring 14:11. Wat sê dit aangaande die gebrek aan rus wat diegene wat die dier en sy beeld aanbid, ervaar?`

Geen rus, dag of nag, vir diegene wat die dier en sy beeld aanbid nie? Hoewel daar verskeie interpretasies vir hierdie sinsnede is, is almal dit eens dat hierdie mense nie die soort rus ervaar wat die Here aan sy getroue kinders bied nie.

`Hoekom dink jy vorm “die ewige evangelie” die eerste deel van die Drieengeleboodskap? Hoekom moet ons altyd hierdie wonderbare waarheid voor oë hou terwyl ons dit aan die wêreld verkondig? Hoekom is ’n deeglike begrip van die evangelie van kardinale belang vir dié innerlike rus wat ons so begeer?`