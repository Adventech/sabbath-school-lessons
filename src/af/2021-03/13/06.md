---
title:  Verbly Jul in die Heer
date:  23/09/2021
---

Een van die mees-gebruikte toeps op slimfone is Google Maps. Die meeste van ons kan skaars onthou hoe dit voor GPS-gebaseerde kaarte op selfone was. Hoewel ’n mens soms senuagtig is om na ’n onbekende plek toe te ry, het jy darem die nodige selfvertroue om danksy Google Maps en jou selfoon in die vreemde reg te kom. Is hierdie soort selfvertroue en die gemoedsrus wat dit bring, ’n goeie illustrasie van die tipe rus wat God ons deur sy profetiese skedule wil gee?

Soms sleutel ’n mens egter die verkeerde adres in. Ander kere ignoreer jy doelbewus die aanwysings, aangesien jy kwansuis ’n “beter roete” – ’n kortpad – ken. Hoe dit ook al sy, jy eindig by die verkeerde plek op, en dan geniet jy alles behalwe innerlike vrede.

`Lees Filippense 4:4-6. Wat sê Paulus hier vir ons oor hoe ’n mens ware innerlike rus (en gemoedsrus) kan geniet, selfs te midde van ’n gejaagde wêreld met pyn?`

In hierdie skrifgedeelte sê Paulus ons nie aan om, te midde van beproewing, bloot blymoedig te wees nie. Nee, Hy sê: “Verbly julle altyd in die Here” (OAB). In watter omstandige ons ons ook al bevind, watter beproewinge ons ook al in die gesig staar – as ons gedagtes by die Here is, en ons sy goedheid, sy liefde en sy kruisdood vir die mens bedink, kan ons ons wel in Hom verbly en innerlike rus vir ons gehawende psige vind.

Die blote strekking van hierdie teksverse suggereer rus, vrede en ’n allesoortreffende hoop op iets buite hierdie wêreld.

“Wees oor niks besorg nie” – stel jou voor watter tipe innerlike rus gelowiges sal smaak as ons inderdaad so moet leef. Dit blyk byna ’n onrealistiese verwagting vir enigeen in hierdie ou wêreld te wees (selfs Paulus het baie bekommernisse gehad). Tog kan die wete dat ’n liefdevolle God wel aan die stuur is, en dat Hy ons sal red om in sy koninkryk te wees, ’n mens help om die dinge wat ons angstig maak in ’n ewige lig te sien.

“Die Here is naby” – wat beteken dit? Dat die Here altyd na-aan ons is. Dit beteken ook die volgende: dat sodra ons ons oë sluit en in die graf rus, en ons daar in die graf slaap, die volgende gewaarwording die wederkoms van Christus sal wees.

Die lewe is ongetwyfeld vol spanning, beproewing en stryd. Niemand kan dit vryspring nie, nóg die apostels nóg Paulus kon dit regkry (lees 2 Kor. 11). Die punt wat Paulus nietemin hier maak, is dat die gelowige, ten spyte van die dinge wat hy/sy op aarde moet deurmaak, hulle kan verbly in die seëninge wat hulle in en deur Christus ontvang het, en dat die gelowige inderdaad, in die teenswoordige wêreld, innerlike rus kan smaak.

`Lees weer Filippense 4:4-6. Op watter maniere kan jy hierdie wonderlike woorde op jou eie lewe toepas, ongeag die beproewinge en probleme waarmee jy op die oomblik te kampe het?`