---
title:  Die Hoogste Vorm van Rus
date:  18/09/2021
---

### Lees vir Vandeesweek se Studie
Op. 1:9-19, Matt. 24:4-8; 23-31, Op. 14:6-12, Heb. 11:13-16 en Fil. 4:4-6.

> <p>Geheueteks</p>
>  “‘Wat geen oog gesien het; wat geen oor gehoor het; wat in niemand se hart opgekom het nie – dit het God voorberei vir hulle wat Hom liefhet’” (1 Kor. 2:9, NLV).

Voel dit vir jou soms asof jy in ’n titaniese stryd – tussen goed en kwaad – gewikkel is? Baie mense, selfs ongelowiges, beleef die wêreld so. ’n Mens voel so omdat dit, op die keper beskou, wel die geval is. Ons bevind ons in ’n groot stryd tussen goed en kwaad, tussen Christus (die goeie) en Satan (die kwaad).

Die lewe speel dis op twee vlakke af. Daar is die groot stryd tussen Christus en Satan op wêreldvlak – ’n mens kan selfs sê op ’n kosmiese skaal, want dit het immers in die hemel begin (Op. 12:7). Te midde van die chaos is dit maklik om die geheelbeeld – God se ontsnappingsplan vir hierdie wêreld – uit die oog te verloor. Soms hou oorloë, politieke onrus en natuurrampe ’n mens in die wurggreep van konstante vrees. Gelukkig kan die profetiese leiding wat God gee ’n mens help om altyd sy plan vir hierdie planeet – ons bestemming en hoe om daar uit te kom – voor oë te hou.

Die groot stryd speel hom ook op ’n persoonlike vlak af. Elkeen van ons se geloof word daagliks getoets. Wat meer is, as ons nie leef tot die wederkoms toe nie, sal ons boonop te sterwe kom. Vandeesweek bekyk ons die volgende: hoe om, te midde van globale onrus op sosiale vlak, en onsekerheid oor die toekoms op persoonlike vlak – rus in Christus te vind. Natuurlik is daardie onsekerheid net in dié lewe, want wanneer dit by die ewige lewe kom, lyk dinge aansienlik meer rooskleurig!

_*Studeer vandeesweek se les vir Sabbat die 25e September._