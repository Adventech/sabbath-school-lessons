---
title:  ’n Blik op die Einde
date:  19/09/2021
---

Die oudste oorlewende dissipel wat deel van Jesus se span was, sit op ’n rotsagtige eilandtronk, vêr van alles en almal wat vir hom kosbaar is. Wat het deur Johannes se kop gegaan daar op die verlate eiland? Hoe het hy daar beland en boonop in die situasie waarin hy hom toe bevind het? Hy het immers Jesus destyds sien opvaar, met die twee engele wat skielik daar gestaan en vir hulle gesê het: “‘Galileërs, waarom staan julle so na die hemel en kyk? Hierdie Jesus wat van julle af na die hemel toe opgeneem is, sal net so terugkom soos julle Hom na die hemel toe sien opgaan het’” (Hand. 1:11, NAB).

Dit was reeds jare gelede, en steeds geen teken van Jesus nie. Intussen is die ander apostels wat Jesus sien opvaar het, reeds oorlede, met meerderheid wat ’n martelaarsdood vir hul getuienis oor Jesus gesterwe het. ’n Nuwe geslag het nou oorgeneem in die nuutgevonde kerk. Dié het nou die verskriklikste vervolgings van buite beleef, asook dwaalleraars met eienaardige idees in eie geledere. Johannes het waarskynlik alleen, afgemat en rusteloos gevoel. Toe, op ’n dag, ontvang hy ’n visioen.

`Watter vertroosting dink jy het hierdie visioen aan Johannes gebring? Lees Openbaring 1:9-19.`

Jesus het aan sy volgelinge gesê: “En kyk, Ek is met julle al die dae tot aan die voleinding van die wêreld” (Matt. 28:20, OAB). Dit was waarskynlik besonder vertroostend gegewe Johannes se eensame bannelingsbestaan. Seer seker was hierdie visioen, hierdie “openbaring” van Jesus, geweldig bemoedigend vir hom. Nou sien hy Jesus, “die Alfa en die Omega, die begin en die einde” (OAB), wat Homself op ’n spesiale wyse aan hom, ’n verbande apostel, openbaar. Dit is iets wat Johannes hier op sal kan deurdra.

Na hierdie inleidende verse volg visioene aangaande wêreldgebeure. Johannes kry ’n asemrowende arendsblik op ’n reeks gebeure. Vanuit sy perspektief moes daardie dinge nog gebeur, maar vir ons is dit ’n oorsig van die geskiedenis van die Christelike kerk. Te midde van die beproewinge en verdrukkings wat nog vir die kerk voorgelê het, sien Johannes egter ook hoe dit alles eindig. “En ek het ’n nuwe hemel en ’n nuwe aarde gesien, want die eerste hemel en die eerste aarde het verbygegaan; en die see was daar nie meer nie. En ek, Johannes, het die heilige stad, die nuwe Jerusalem, sien neerdaal van God uit die hemel, toeberei soos ’n bruid wat vir haar man versier is” (Op. 21:1 en 2, OAB).

Die groot apokaliptiese visioen wat Johannes in Openbaring opgeteken het, het hom gehelp om met geloofsekerheid in God se voorsienigheid en beloftes te rus.

`Die teenswoordige lewe is soms moeilik, en bring met tye vrees. Die wete dat die toekoms aan God bekend is en dat die wêreldgeskiedenis op die langtermyn ten goede sal uitwerk – hoe bring dit vertroosting aan die gelowige?`