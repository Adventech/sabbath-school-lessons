---
title:  Stof tot Nadenke
date:  24/09/2021
---

“Ons almal smag na onmiddellike en direkte gebedsverhoring, en ons gee ons so maklik aan wanhoop oor wanneer daardie verhoring lank vat of ’n onverwagse vorm aanneem. Die Here is egter te wys en te goedhartig om ons gebede altyd te verhoor op die presiese tyd en wyse wat ons wil hê. Hy doen meer vir ons, en doen dit op ’n beter wyse, as om bloot al ons wense toe te staan. Ons kan egter op sy wysheid en liefde vertrou, derhalwe behoort ons nie te vra dat Hy aan ons wil moet toegee nie. Ons behoort eerder na sy wil te vra en om daardie wil tot uitvoer te bring. Ons begeertes en belangstellings behoort in die teenwoordigheid van sy wil te verdwyn” (Ellen G. White, Gospel Workers, bl. 219). “Nog net ’n kort tydjie en dan kom Jesus om sy kinders te red en hulle onsterflikheid finaal te verwesenlik… Die grafte sal oopgaan en dié wat dood was, sal te voorskyn kom en triomfantelik uitroep: ‘Dood, waar is jou oorwinning? Dood, waar is jou angel?’ Geliefdes wat nou in Jesus rus, sal opstaan uit die dood en met onsterflikheid beklee word” (Ellen G. White, Counsels on Stewardship, bl. 350).

**Besprekingspunte**

`Bepeins die groot stryd as ’n werklikheid. Hoe speel dit, jou insiens, in die wêreld af? Wat van in jou eie lewe? Dit is ’n werklikheid, nie waar nie? Dit is ’n groter werklikheid as wat baie mense in die Globale Noorde dink, aangesien baie mense daar nie in ’n letterlike duiwel glo nie. Hoekom is dié besef – dat die groot stryd ’n werklikheid is – so belangrik ten einde die toestand waarin die wêreld tans verkeer, beter te verstaan? Hoekom is dit besonder vertroostend om die wyse waarop hierdie groot stryd tot ’n einde gaan kom, reg te verstaan?`

`As ’n mens meer uit profesie probeer haal as wat die Here aan ons geopenbaar het, kan dit jou op ’n dwaalspoor bring. Dink net aan al die kere wat lidmate al in die moeilikheid beland het, met die maak van voorspellings wat nooit bewaarheid is nie of deur te glo in andere se voorspellings wat nooit bewaarheid is nie. Hoe waak ’n mens teen hierdie slaggate op die geloofpad?`

`Hersien Openbaring 14:9-11 in klastyd, asook die vraag oor dié wat die dier en sy beeld aanbid, en nie innerlike rus het nie. Wat beteken dit moontlik?`

`’n Kontroversiële onderwerp in eie geledere is die vraag of gelowiges wel ’n rol in die bespoediging van Jesus se wederkoms te speel het. Wat ’n mens se standpunt in dié verband ook al is, is die vraag net: hoekom is dit steeds baie belangrik om aktief by die verkondiging van die Adventboodskap aan die mensdom betrokke te wees?`