---
title:  Moeg en Mat
date:  18/07/2021
---

Op ’n soel lenteaand dwaal koning Dawid rusteloos op die dakbalkon van sy paleis rond. Hy was veronderstel om by sy troepe aan die ander kant van die Jordaan te wees. Hy moes hulle aanvoer sodat die volk van God die Ammoniete kon verslaan om oplaas vrede in die koninkryk herstel – maar hy het versuim om dit te doen.

`Die feit dat koning Dawid nie was waar God hom wou hê nie, het hom kwesbaar vir versoeking gemaak. Lees die verhaal in 2 Samuel 11:1-5.Wat presies het gebeur en watter groot sonde het Dawid gedoen?`

Dawid het “’n baie mooi vrou” gesien besig om op haar balkon te bad. Sondige drange het daardie aand die oorhand gekry en so slaap hy toe by Batseba, die vrou van ’n troue soldaat in Dawid se leër. Soos alle konings in die antieke wêreld was Dawid ’n alleenheerser (d.w.s. hy het oor al die mag beskik). As koning het hy nie nodig gehad om al die reëls te volg wat vir die ander mense gegeld het nie. Tog herinner al dié pynlike gebeure, wat die koningsgesin na hierdie dramatiese wending te beurt geval het, ’n mens aan ’n belangrike feit: dat Dawid desondanks sy amp nie bokant God se wet verhewe was nie.

Die wet is immers bindend omdat dit ’n mens beskerm. Die oomblik toe die koning dit oortree het, het dit verskriklike gevolge gehad. Die verontagsaming van die grense wat God vasgestel het, het na al die sye van Dawid se lewe uitgekring. Die koning het gemeen dat sy passievolle nag saam met Batseba nooit sou uitkom nie. Dit was net een nag en niks meer nie – maar toe word Batseba swanger, met haar man vêr van die huis af.

`Lees 2 Samuel 11:6-27. Hoe het Dawid sy sonde probeer toesmeer?`

Selfs Dawid se slimste plannetjies om Urija by die huis en by Batseba te kry, het gefaal. Urija was ’n man van onkreukbare karakter en reageer soos volg op Dawid se slinkse skimpe: “‘Sou ek huis toe gaan om te eet en fees te vier en by my vrou te slaap, terwyl die ark en Israel saam met Juda in hutte woon en my aanvoerder Joab sowel as u soldate in die oop veld kamp opslaan? Dit sal ek beslis nooit doen nie!’” (2 Sam. 11:11, NAB). Uit desperaatheid wend Dawid hom dus tot “langafstandsluipmoord” in ’n poging om sy sonde te delg.

`Dit is moeilik om te glo dat Dawid – vir wie die Here so ryklik geseën het –so laag kon daal. Watter les leer ’n mens hieruit, ongeag jou amp of stand indie kerk?`