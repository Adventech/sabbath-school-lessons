---
title:  Stof tot Nadenke
date:  23/07/2021
---

David se bekering was diepgaande en opreg. Hy probeer geensins sy misdade goed praat nie. Van ’n begeerte om die dreigende oordele vry te spring, is daar geen teken in sy gebed nie… Hy sien die onreinheid in sy hart en verag die sonde in sy binneste. [Tog is] vergifnis nie al waarvoor Dawid bid nie, maar ook vir ’n rein hart… Hy dink aan God se beloftes aan die boetvaardige sondaar, en aanvaar dit as die bewys dat hy [wel] God se vergifnis en aanvaarding het… ‘Die offers van God is ’n gebroke gees; ’n gebroke en verslae hart sal U, o God, nie verag nie!’ (Psalm 51:18 en 19, OAB). “Hoewel Dawid tot ’n val gekom het, hef die Here hom [weer] op… “Dawid verootmoedig hom voor die Here en bely sy sonde. Saulus doen net mooi die teenoorgestelde: hy verwerp die teregwysing, en onboetvaardigheid neem oor en hy verhard sy hart. “Hierdie greep uit Dawid se lewensverhaal is… [seker] een van die kragtigste voorbeelde in die Bybel van die stryde en versoekings waarmee die mens te kampe het, en ook van opregte berou en bekering… Deur die eeue heen… het derduisende van God se kinders wat ook in die lokval van sonde beland het… onthou… van Dawid se opregte berou en belydenis… en het hulle [sodoende] ook die moed bymekaargeskraap om tot inkeer te kom en weer in die voorgeskrewe weë van die Here te wandel. “Enigeen… wat hom/haar voor die Here verootmoedig, hul sonde bely en tot inkeer kom – soos Dawid van ouds – het die sekerheid dat daar hoop vir hulle is… Die Here sal nooit ’n enkele persoon wat opreg boetvaardig is, verwerp nie” (Ellen G. White, Patriarchs and Prophets, bl. 725 en 726).

**Besprekingspunte**

`Hoe kan ’n mens jou inherente sondigheid en behoefte aan vergifnis besef, en terselfdertyd as seuns en dogters van die Hemelkoning die vergifnis wat Hy ons skenk, vier? Hoe leef ’n mens beide uit?`

`Hoekom is alle sonde op die keper beskou sonde teen God? Wat beteken dit om teen die Here te sondig?`

`Wat kan ’n mens aan iemand sê wat nie ’n gelowige is nie en wat sukkel om te verstaan hoekom onskuldige mense soos Urija, en Dawid en Batseba se buite-egtelike babatjie, moes doodgaan? Hoe verduidelik jy aan andere dat God te midde van hierdie dinge liefdevol en regverdig is? Hoe help die groot stryd-invalshoek ’n mens hiermee?`

`Hoekom wy die Bybel twee volledige hoofstukke aan Dawid en Batseba se skandes? Hoekom dit opneem sodat ander mense dit kan lees?`

`Oordink die feit dat sonde ’n mens van God skei soos Psalm 51 vers 13 en 14 dit beskryf. Dink aan jou eie wedervaringe en hoe sulke skeidings gebeur. Hoe het dit gevoel? Hoe bring ’n mens dit by iemand tuis, sodat hulle die ongemak en omvang van dié situasie kan verstaan? Hoekom is die belofte van God se genade die enigste kuur?`