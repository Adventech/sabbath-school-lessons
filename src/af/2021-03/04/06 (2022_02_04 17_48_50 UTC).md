---
title:  Weerkaatsers van God se Lig
date:  22/07/2021
---

Nadat ’n mens die verleentheid van ’n groot flater oorkom het en ook deur die vergifnisproses gegaan het, is dit eg-menslik om daarvan te wil vergeet. Die herinnering aan foute en flaters is soms pynlik.

`Wat wil Dawid in Psalm 51:13-19 met sy pynlike ervaring doen?`

Wanneer ’n mens ’n duur, breekbare voorwerp – soos ’n bakkie of ’n blompot – laat val en dit aan skerwe spat, sug jy diep en gooi dan maar die stukkie weg. Die Japannese beoefen egter ’n tradisionele kunsvorm genaamd kintsugi, die gesofistikeerde regmaak van stukkende erdewerk. Verpoeierde edelmetaal soos goud of silwer word met lak gemeng, waarmee die stukke dan aanmekaargegom en daarna mooi afgewerk word. So word stukkende bakke en blompotte in waardevolle pragstukke omskep.

Elke keer wat die Here ons oortredinge vergewe en herskep, verander iets. Die kosbare vergifnis wat Hy ons skenk, plak ons weer aan mekaar, en die sier-krake vestig ’n mens se aandag op sy grote genade. So adverteer ’n mens God se herskeppingsvernuf aan die mensdom. “Dan sal ek oortreders u weë leer,” sê Dawid (Ps. 51:15, NAB). Om ’n mens self te herstel en te verbeter (al is dit ook geleidelik), is buite die kwessie. ’n Gebroke en boetvaardige gees – dít is wat lof en eer aan die Here bring – en is ’n lig wat uitstraal na die wêreld om ons. Dit is ons vergifnisbelewenisse wat andere wat ook na vergifnis smag, nader aan die Here bring.

`Wat is die verband tussen Psalm 51 en 1 Johannes 1:9?`

Eerste Johannes 1:9 is ’n kort opsomming van Psalm 51. “Die offers van God is ’n gebroke gees; ’n gebroke en verslae hart sal U, o God, nie verag nie!” – dit het Dawid maar al te goed geweet (Ps. 51:19, NKJV). Johannes sluit hom hierby aan, met die versekering: “As ons ons sondes bely, Hy is getrou en regverdig om ons die sondes te vergewe en ons van alle ongeregtigheid te reinig” (1 sendbrief, hfst. 1:9, NKJV). Ons kan dus op sy woord gaan.

Soos ons reeds gesê het, kon Dawid nie die geweldige skade van sy sondige dade en swak voorbeeld aan sy gesin ongedaan maak nie. Hy moes dus die gevolge van sy besluite en optrede dra. Tog het Dawid geweet dat hy vergewe is. Hy het geweet dat hy gelowig op God moes vertrou, dat die ware Lam van God eendag sou kom en sy plek as skuldige sou inneem.

`Hoe kan ’n mens nou reeds leer om die beloftes in 1 Johannes 1:9 toe te pas? Hoe behoort jy te voel nadat jy dit gedoen het, met die wete dat dié belofte ook op jou van toepassing is?`