---
title:  Vergewe en Vergete?
date:  20/07/2021
---

Nadat Dawid onwetend ’n oordeel oor homself uitgespreek het (2 Sam. 12:5, 6), konfronteer Natan hom met die geweldige boosheid van sy sonde. Dawid is meteens gebroke en bely sy sonde. Tog gee Natan hom dadelik dié versekering: “‘Die Here het jou sonde vergewe’” (2 Sam. 12:13, NLV) en dat hy nie sal sterwe nie. Daar is dus geen wagperiode in die Here se vergifnis nie. Dawid hoef nie die egtheid van sy jammerte te bewys voordat die Here vergifnis aan hom skenk nie.

Natan, wat reeds in verse 10 tot 12 die gevolge van Dawid se sonde voorspel het, noem nietemin dat die kindjie wel sal sterwe.

`Wat beteken dit dat die Here Dawid se sonde vergewe het? Is dit m.a.w. soos ’n witbord waarop iemand geskryf het en toe dadelik afgegee is, en nou is dit silwerskoon? Beteken dit dat almal bloot net van die sonde vergeet en doodluiters met die lewe aangaan? Lees 2 Samuel 12:10-23 terwyl jy hierdie vraagstuk bepeins.`

Dawid het seker ook met al dié vrae gespook terwyl sy lewe in duie begin stort het – die babatjie is dood, sy huishouding omgekeer (die verhale van Amnon en Absalom is twee goeie voorbeelde van sulke gesinsprobleme), en die toekoms onseker. Ten spyte van die gevolge van sy sonde, wat inderdaad onskuldige mense soos Urija en die pasgebore babatjie geraak het, kom Dawid nietemin tot die besef dat die Here se genade hierdie krisis dek en dat die nare kettingreaksie wat sonde altyd veroorsaak eendag tot ’n einde gebring gaan word. Intussen kan sy innerlike in God se genade rus, en berusting vind.

`Wat meen Dawid benodig hy? Waarna smag hy? Lees Psalm 51:1-6.`

Met Psalm 51 stort Dawid sy hart voor die volk uit en bely sy sonde in die openbaar. Hy pleit om genade om by die Here, en doen ’n beroep op sy onfeilbare liefde en grote goedertierenheid. Dawid hunker na innerlike herlewing.

As ’n mens wil bepaal wat die prys van rus in Jesus is, moet jy eerstens besef dat die hulp wat jy benodig van buite af kom. Ons is almal sondaars en het behoefte aan ’n Verlosser. So ’n mens sien jou sonde raak en roep uit na die enigste Persoon wat die mens kan red, reinig en vernuwe. Wanneer jy dit doen, is daar boonop hoop vir jou – want hier in die Skrif is ’n egbreker, manipuleerder en moordenaar, iemand wat minstens vyf van die tien gebooie gebreek het; en wat uitroep na die Here – maar wat hom op die belofte van God se vergifnis beroep.

`God was bereid om Dawid te vergewe. Watter hoop is daar dus vir jou en my?`