---
title:  Die Wekroep
date:  19/07/2021
---

Dawid beleef donker tye hier. Tog is daar te midde van dié wroeging en tragedie goeie nuus: die Here stuur ’n profeet na die koning. Natan en Dawid het mekaar goed geken. Die profeet het voorheen as raadgewer opgetree toe Dawid in die beplanningsfase van die tempel was (2 Samuel 7). Nou kom Natan egter na die koning met ’n ander sending.

`Hoekom dink jy besluit Natan om hier ’n storie te vertel, in plaas daarvan om die bul by die horings te pak en dadelik Dawid se sonde te ontbloot? Lees 2 Samuel 12:1-14.`

Natan het net mooi geweet wat om te sê, en op so ’n manier dat Dawid dit kon verstaan. Hy vertel ’n storie waarby Dawid, wat eens op ’n tyd ’n skaapwagter was, kon aanklank vind. Natan was ook bewus van Dawid se goed-ontwikkelde geregtigheidsin en integriteit. In ’n sekere sin kan ’n mens sê dat Natan vir Dawid ’n strik gestel het, een waarin Dawid mooitjies beland het.

Uiteindelik spreek Dawid, sonder dat hy dit besef, ’n doodsvonnis oor homself uit. Op dié sê Natan toe: “U is die man!” (2 Sam. 12:7, OAB). Daar is natuurlik allerhande maniere om iemand as die skuldige party uit te wys: jy kan dit al skreeuende doen, of dit vingerwysend en met ’n beskuldigende stemtoon doen, of jy kan jou kommer uitspreek en toon dat jy besorg is. Natan het dit seker op ’n simpatieke wyse gedoen. Op daardie oomblik het Dawid seker besef hoe die Here telkens voel wanneer een van sy seuns of dogters Hom doelbewus teëgaan. Skielik het Dawid die situasie ten volle begryp. ’n Diepe hartseer het hom oorval.

`Hoekom sê Dawid meteens: “Ek het teen die Here gesondig!” (NLV) in plaas van: “Ek het teen Batseba gesondig” of selfs “O wee my, ek is ’n moordenaar!” (2 Sam. 12:13; lees ook Ps. 51:4)?`

Dawid bely hier dat sonde – sonde wat die mens so rusteloos maak – grotendeels ’n oortreding teen God is, Hy wat ons Skepper en Verlosser is. Ja, ons maak onsself en ander seer, en ons stel ons gesinne en kerkgesinne in die verleentheid – maar bowenal maak ons die Here seer, en slaan nog ’n spyker in die kruishout se paal wat met groot stilswye hemelwaarts wys.

“Die profeet se teregwysing het Dawid diepgeroer. Sy gewete het hom aangekla. Hy besef die omvang van sy sonde. In sy binneste is die koning boetvaardig en sê toe met ’n bewerige stem: ‘Ek het teen die Here gesondig’ [NLV]. Al die onreg wat ’n mens ander aandoen, strek verder as net die seergemaakte party. Dit raak die Here. Dawid het ’n verskriklike ding aangevang, en het teen Urija en Batseba gesondig, ’n sonde waarvan hy pynlik bewus was. Sy sonde teen die Here, dié was egter oneindig groot” (Ellen G. White, Patriarchs and Prophets, bl. 722).