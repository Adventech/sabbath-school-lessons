---
title:  Herskep van Binne
date:  21/07/2021
---

`Na Dawid sy sonde bely het sonder om sy optrede te verskoon of goed te praat, pleit hy by die Here. Waarvoor vra Hy? Lees Psalm 51:7-12.`

Dawid sê dat hy met hisop gereinig wil wees en gebruik hier terminologie wat aan elke Israeliet wat ooit die tempel besoek het, bekend was. Hierdie verwysing na die seremoniële reiniging wat in die Mosaïese wette beskryf word (Lev. 14:4), is ’n soort belydenis dat die sondaar se sondoffer inderdaad die beloofde uitwerking het, want dit dui op die Offerlam wat eendag sou kom om die sondes van die wêreld weg te neem.

Voorts vra Dawid ook vir “blydskap” en “vreugde” (NAB). Is dit egter nie ’n bietjie voor op die wa, siende die bose dinge wat hy aangevang het nie? Miskien kom ’n parafrase hier handig te pas: “Laat ek weer bly wees. U alleen kan die lewe weer vir my nuut maak. Help my om U te dien met alles wat in my is” (DB).

`Toe Adam en Eva gesondig het, het hulle God se teenwoordigheid probeer ontvlug (Gen. 3:8). Hoekom dink jy is Dawid se versoek, selfs nadat hy gesondig het, so anders as Adam-hulle s’n? Lees Psalm 51:11 en 12.`

David wou nie die kennelike wyse waarop hy God se teenwoordigheid ervaar het, verloor nie. Hy besef hier dat hy magteloos sonder die Heilige Gees is. Dawid het bitter gou die pad byster geraak met Batseba en kom in Psalm 51 tot die besef dat hy maklik weer in sonde kan beland. Sy vertroue op die eie-ek kom dus plotseling tot ’n einde.

Dawid begryp dat hy nie op homself vir toekomstige oorwinnings kan staatmaak nie, maar op die Here, mits hy geheel en al op die Skepper staatmaak.

Sukses in die geloofslewe draai nie om die gelowige nie. Jesus is die middelpunt. Dit is na sý Gees en sý teenwoordigheid wat ons hunker, na die verlossingsvreugde in Hóm wat ons smag. Ons besef ons behoefte aan hernuwing en herstel. Ons makeer rus in Hom. Daardie rus is ’n herskepping wat slegs die Skeppergod kan verrig. Skeppingsrus is nou met vergifnis verweef. “Skep vir my ’n rein hart, o God, en gee opnuut in die binneste van my ’n vaste gees” (Ps. 51:10, OAB). Hier het ons skeppingsterminologie. In Ou-Testamentiese Hebreeus kan slegs die Here bara’ – oftewel ‘skep’ – en eers sodra ’n mens herskep is, kan jy waarlik rus.

`’n Skuldige gewete is ’n sware las. Om dus daarvan bevry te word, bring groot vreugde en blydskap. Het jy dit al ooit ervaar? Wat keer jou? Pootjie die knaende skuldgevoelens jou? Hoe kan vandag se storie jou help om daardie gevoelens af te skud sodat jy ook ’n skoon gewete kan hê?`