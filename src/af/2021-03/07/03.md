---
title:  Voorbereiding vir Vergifnis
date:  09/08/2021
---

Josef het sy broers vergewe. Ons weet nie presies wanneer dit gebeur het nie, maar duidelik het ’n lang tyd verloop voor hul terugkeer. Josef sou waarskynlik nie in Egipte kon gefloreer het sonder vergifnis nie. Woede en bitterheid sou oorgeneem het, wat uiteindelik sy psige en sy band met God sou verwoes het.

Let in dié verband op etlike studies oor die slagoffers van geweld. Dit beklemtoon ’n belangrike feit – naamlik dat vergifnis ’n sleutelfaktor in die pad na innerlike heling en persoonlike herstel is, spesifiek vir diegene wat ernstige liggaamlike trauma deurgemaak het. So, sonder vergifnis bly jy ’n slagoffer. Vergifnis het meer te make met die een wat vergewe, as met die een (of die persone) wat vergewe moet word.

Hoewel Josef sy broers vergewe het, is hy nie bereid om te maak asof niks gebeur het nie. Hy moes sien of sy broers verander het – of was hulle nog presies dieselfde mense wat hom in die put by Dotan gegooi het?

`Wat hoor hy sy broers in Hebreeus sê? Lees Genesis 42:21-24. Wat ontdek hy oor sy broers?`

Die gesprekke tussen die Egiptiessprekende Josef en sy Hebreeussprekende broers het deur ’n tolk geskied. Sy broers het nie besef dat Josef kon verstaan wanneer hulle Hebreeus met mekaar praat nie. So hoor hy toe sy broers se belydenis. Hulle het destyds ontslae van hom probeer raak sodat hy hulle nie meer by hul pa kon gaan verklik nie. Die broers het gemeen dat hulle sodoende nie na sy drome sou hoef te luister nie en ook nie hoef te aanskou hoe hy hom verkneuter in sy rol as pappa se witbroodjie nie. Tog het dit hulle geen sielsrus gebring nie. Na al die jare sit Josef se broers knaend met ’n skuldige gewete. Hul misdaad het tot ’n rusteloosheid gely en die oorweldigende vrees dat God hulle sou straf. Ten aanhoor van dié sielsangs, kry Josef sy broers nietemin jammer. Meteens is hy diepbewoë.

Josef besef dat die hongersnood nog ’n hele paar jaar gaan voortduur. So dring hy daarop aan dat hulle volgende keer Benjamin moet saambring wanneer hulle graan kom koop (Gen. 42:20). Boonop dwing Josef sy broers om Simeon te laat agterbly in Egipte, terwyl hulle terugkeer huis toe (Gen. 42:24).

Na hul terugkeer sien hy dat Benjamin steeds lewendig is en reël ’n fees waarin die tweedejongste ooglopend voorgetrek word (Gen. 43:34), want hy wou sien of die jongste steeds onder sy broers se jaloesie moes deurloop. Gelukkig bespeur Josef geen teken van jaloesie by hulle nie. Tog besef Josef hoe uitgeslape hulle kan wees. Sy broers het, per slot van rekening, al ’n ganse dorp om die bos gelei (Gen. 34:13). Waarskynlik het hulle ook vir sy pa gejok oor wat met sy geliefde jongste gebeur het (Gen. 37:31-34). So beraam Josef toe ’n laaste slim plan om hulle te toets. (Vgl. Genesis 44.)

`Lees Genesis 45:1-15. Wat sê dit vir ons oor Josef se gevoelens teenoor sy broers en die vergifnis wat hy hulle geskenk het? Watter lesse behoort ons uit hierdie verhaal te leer?`