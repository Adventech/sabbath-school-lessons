---
title:  Vergifnis in Praktyk
date:  11/08/2021
---

Ten einde andere te vergewe, moet ’n mens erken dat jy seergemaak is. Dit is soms moeilik omdat die meeste mense meer geneig is om die gevoelens te onderdruk as om daardeur te wil werk. Dit is nie verkeerd om jou onchristelike gevoelens – soos gebelgdheid en woede – voor God te bely nie. Die psalmdigter gee dikwels uiting aan sulke gevoelens. Ek kan met die grootste vrymoedigheid aan God sê: ek hou nie van hierdie ding wat gebeur het of hoe so-en-so my behandel het nie, en dat dit my hartseer of kwaad maak (of dat dit my selfs beide hartseer en kwaad maak).

Let op Josef se verhaal, hoedat hy bewoë raak toe hy sy broers na al die jare weer sien, en deur ou gevoelens gekonfronteer word.

`Wat sê Jesus se woorde aan die kruis vir ons oor die tydsberekening van sy vergifnis? Lees Lukas 23:34.`

Jesus het nie gewag dat ons Hom eerste om vergifnis moet vra nie. Ons hoef nie te wag dat diegene wat ons te na gekom het ons eers om vergifnis moet vra nie. Insgelyks kan ons andere vergewe sonder dat hulle eers ons vergifnis hoef te aanvaar.

`Lees Lukas 6:28 en Matteus 5:44. Wat sê hierdie gedeeltes, hoe behoort ons op te tree teenoor diegene wat ons seermaak?`

Vergifnis is net soos liefde: dit is ’n doelbewuste besluit en nie ’n gevoel nie. ’n Mens kan kies om te vergewe selfs al strook dit nie met die gevoelens wat jy ervaar nie. Tog weet die Here dat die krag vir so ’n besluit nie in die mens te vinde is nie, maar wel by God, “want by God is alle dinge moontlik” (Mark. 10:27, NAB). Dit is hoekom ons aangesê word om te bid vir diegene wat ons seergemaak het. Soms is die oortreder alreeds oorlede, maar ’n mens kan steeds bid vir die vermoë om hom/ haar te vergewe.

Vergifnis is gewis nie maklik nie. Die leed en skade wat iemand ’n mens aangedoen het, is soms so verpletterend dat dit jou kreupel, gebroke en in pyn laat. Nietemin sal die heling kom as jy dit wel in jou lewe toelaat. Om egter aan bitterheid, woede en gebelgdheid vas te klou, sal daardie heling geweldig bemoeilik, dalk in so ’n mate dat herstel buite die kwessie is.

Die kruis is die beste voorbeeld van die groot prys wat God betaal het om die mens te vergewe. As die Here ter wille van ons daardie vergifnisproses kon deurmaak – en boonop met die wete dat baie Hom nietemin sou verwerp – kan ons beslis ook leer om andere te vergewe.

`Wie moet jy leer om te vergewe – selfs al is dit net ter wille van jouself?`