---
title:  Vergewe en Vergeet?
date:  10/08/2021
---

Vergifnis kan soos volg gedefinieer word: die gewilligheid om ’n mens se regmatige gegriefdheid teenoor ’n oortreder of ’n groep mense wat verkeerd opgetree het, insluitende die verwerping van daardie persoon en die wraak waarop jy geregtig is, te laat vaar. Dr. Marilyn Armour is ’n gesinsterapeut wat gewerk het met persone wat die massamoord op die Jode tydens die Tweede Wêreldoorlog oorleef het. Sy wou uitvind hoe die oorlewendes sin van dié trauma gemaak het, en skryf: “Op die keper beskou, is vergifnis ’n doelbewuste daad komende van die slagoffer. Dit is nie iets wat vanself gebeur nie.”

Vergifnis beteken ook nie dat die gevolge sommer soos mis voor die son verdwyn nie. Dit beteken nie dat ’n mens ’n oortreder toelaat om sy/haar mishandende gedrag voort te sit nie. Daarenteen beteken vergifnis dat jy jou wrok en jou begeerte om wraak te neem aan die Here oorgee. Andersins sal die woede, die bitterheid, die gebelgdheid en die haat die oortreder/oortreders se misdaad soveel erger maak.

`Wat doen dit vir ’n mens wanneer jy andere vergewe? Oorweeg die woorde in Matteus 18:21-35.`

’n Mens moet leer om ander te vergewe. Een van die sleutels tot dié proses is die besef dat ons almal, in Christus, vergifnis van Bo ontvang het. Elkeen van ons het gesondig, en nie net teen mekaar nie, maar ook teen die Here.

Elke sonde is, inderdaad, ’n sonde teen ons Skeppergod. Tog kan ons in Jesus op algehele vergifnis vir al ons sondes aanspraak maak – nie omdat ons dit verdien nie, want ons verdien dit gewis nie – maar slegs danksy die genade wat God ons skenk. Sodra ’n mens hierdie groot bybelwaarheid begryp, sodra jy daardie vergifnis jou eie maak, sodra jy God se vergifnis as ’n werklikheid eerstehands beleef – kan jy die wrok laat vaar en andere begin vergewe. Dan vergewe jy nie omdat die skuldige party/ partye dit verdien nie, maar omdat ons self vergifnis van Bo ontvang het en dit iets is wat ons self ook benodig. Buitendien, hoe dikwels verdien ons self ook vergifnis?

Soos ons ook in vandag se bybelverhaal gesien het, het Josef sy huismense ’n tweede kans gegee. Hy koester nie ’n wrok teen hulle nie. Nee, hy graaf nie ou koeie uit die sloot nie.

Dit is bykans onmoontlik om mekaar te vind in ’n gesin waarvan die lede kenners op die gebied van seermaak geword het. Nietemin beveg Josef nie sy eie pyn deur ander te pynig nie. Dit lyk hier of hy die seerkry in die verlede wil laat, en in liefde en met ’n gees van aanvaarding wil aanbeweeg. As Josef ’n onvergewensgesinde houding ingeneem het, sou hierdie storie op ’n ander, heelwat ongelukkiger noot geëindig het..

`“Welgeluksalig is hulle wie se ongeregtighede vergewe en wie se sondes bedek is. Welgeluksalig is die man aan wie die Here die sonde nie toereken nie” (Rom. 4:7 en 8, OAB). Wat ontvang ons, volgens Paulus, deur Jesus Christus? Hierdie wonderbare belofte raak die wyse waarop ons diegene behandel wat ons seergemaak het. Watter invloed het dit op ons optrede teenoor diesulkes?`