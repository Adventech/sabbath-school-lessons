---
title:  Hoe om Rus na Vergifnis te Vind
date:  12/08/2021
---

Josef se pa-hulle kom uiteindelik in Egipte aan. Duidelik is al die nare dinge van die verlede op die lappe gebring. Toe Josef se broers noem dat die seun wat veronderstel was om te dood te wees nou die onderkoning van Egipte is, kon hulle seker nie anders as om hul skuld te bely nie – hulle het Josef destyds aan slawehandelaars verkoop.

Hoewel die band tussen oortreder en slagoffer nie altyd herstel kan word nie, en in party gevalle liefs nie herstel behoort te word nie, beteken dit nie dat vergifnis buite die kwessie is nie. Weliswaar kan ’n mens nie altyd die persoon wat teen jou oortree het, omhels en saam met hom/haar huil nie. Tog kan jy jou vergifnis met die gesproke of geskrewe woord uitdruk. Dit is by daardie geleentheid dat ’n mens die pyn algeheel – of so algeheel as wat vir jou moontlik is – moet laat vaar. Miskien sal daar altyd ’n bietjie pyn oorbly, maar ten minste bewandel ’n mens die pad na heling en herstel.

`Lees Genesis 50:15-21. Waaroor is Josef se broers bekommerd hier, en waarom? Wat sê hierdie vrees vir ’n mens oor hulle?`

Josef se broers het reeds 17 jaar lank in Egipte gewoon (Gen. 47:28). Tog is hulle skielik bang toe Jakob te sterwe kom: gaan Josef hulle nou in eie munt terugbetaal? Hulle besef opnuut hoeveel pyn hul broer besorg het. Tog verseker Josef weereens sy broers dat hy hulle destyds, en nou weer na hul pa se dood, vergewe het. Hierdie herbevestiging van vergifnis was seker goed vir Josef, en ook vir sy broers.

As die wonde diep is, sal ’n mens waarskynlik die oortreder etlike kere moet vergewe. Sodra die seerkry van die verlede by ’n mens kom spook, moet jy dadelik op jou knieë gaan en kies om opnuut te vergewe.

`Lees Genesis 50:20. Hoe verklaar hierdie teksvers – wel te minste gedeeltelik – hoekom Josef bereid was om sy broers te vergewe vir die onreg wat hulle hom destyds aangedoen het?`

Josef het vas geglo dat sy lewe deel was van God se groot plan om die bekende wêreld van destyds van hongersnood te red, ook dat hy sy pa-hulle en die res van die familie moes help om God se groot belofte te vervul, naamlik dat Israel ’n groot volk sou wees. Die wete dat God sy broers se bose plan omseil het en dit ter wille van die goeie, het Josef gehelp om te vergewe.

`Josef se verhaal het ’n goeie einde, maar wat nou van verhale wat nie op ’n goeie noot eindig nie? Kan mens – om nou ’n langtermynbeskouing te volg – sê dat die einde van sonde en die groot stryd, wanneer alle probleme op aarde opgelos gaan word, sulke tragiese verhale se positiewe noot is? Hoe kan dit gelowiges help om dinge te hanteer wat op ’n minder aanvaarbare slot uitloop?`