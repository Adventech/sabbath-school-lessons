---
title:  Vrede met die Verlede
date:  08/08/2021
---

Uiteindelik beleef Josef se lewe ’n ommeswaai – ’n reuse ommeswaai. Hy word nie net vrygelaat nie, maar ook as onderkoning aangestel nadat hy Farao se drome uitgelê het (Genesis 41). Hy trou ook en het twee kinders (Gen. 41:50-52). Intussen loop Egipte se graanskure oor en die voorspelde hongersnood begin. Toe, op ’n dag, maak Josef se broers hul opwagting in Egipte.

`Lees in Genesis 42:7-20 oor die eerste ontmoeting tussen Josef en sy broers. Hoekom dié ingewikkelde plan? Wat het Josef by hierdie eerste ontmoeting probeer regkry?`

Josef het basies volmag in Egipte gehad. Indien hy sou besluit om sy broers in eie munt terug te betaal, sou niemand hom teëgaan nie. Tog stel Josef nie in wraak belang nie. Hy is meer besorg oor sy gesinslede doer in sy geboorteland. Josef wonder hoe dit met sy pa gaan. Leef hy nog? Of is sy disfunksionele gesin nou sonder ’n patriarg? En wat van sy broer Benjamin? Benjamin was nou in dieselfde bootjie as wat hy destyds was – die jongste, die een waarin sy pa hom verheug het. Het Benjamin nou die nuwe teiken van sy broers se gevaarlike jaloesie geword? Josef was nou by magte om na dié kwesbare gesinslede om te sien, wat hy inderdaad ook gedoen het.

Om Bybelse beginsels in ons interpersoonlike verhoudings te volg, beteken egter nie dat ’n mens moet toelaat dat andere jou mishandel nie of dat die mishandeling van ware gelowiges aanvaarbaar is nie. Elkeen van ons is kosbaar in die oë van die Here. Aan die kruis het Jesus die hoogste prys vir ons elkeen betaal.

`Hoekom is die mishandeling of verwaarlosing van mense vir Jesus so ’n ernstige kwessie? Lees Matteus 25:41-46.`

Ons is almal met Jesus se bloed vrygekoop en daarom is ons wetlik gesproke syne. Wanneer iemand mishandel word, is dit dus geweld teen Jesus se eiendom.

Seksuele, emosionele en liggaamlike geweld – hierdie dinge mag nooit deel van die gesinslewe wees nie. Dit is nie bloot ’n privaat probleem wat net binne gesins- of familieverband uitgesorteer behoort te word nie. Nee, dit vereis hulp en ingryping van buite. Kry betroubare, professionele hulp as jy of ’n gesins-/familielid op een of ander manier mishandel word.

`Noem party van die bybelbeginsels wat ’n mens behoort te volg ten eindeenige interpersoonlike probleme in die gesin aan te spreek.`