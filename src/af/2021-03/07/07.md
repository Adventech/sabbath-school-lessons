---
title:  Stof tot Nadenke
date:  13/08/2021
---

“Net soos Josef deur sy eie broers aan heidene verkoop is, is Christus deur een van sy eie dissipels aan sy grootste vyand verkoop. Josef is valslik beskuldig en in die tronk gestop, en dit omdat hy ’n deugdelike persoon was. Net so is Christus verag en verwerp omdat sy lewe, wat van regskapenheid en selfontsegging getuig het, ’n teregwysing vir ander was. Tog is Hy, wat totaal onskuldig was, op grond van vals getuienis ter dood veroordeel. Josef se geduld en sagmoedigheid te midde van ongeregtigheid en onderdrukking, sy snelle vergifnis en edele goedhartigheid teenoor sy bloedbroers, stem ooreen met die Heiland se klagtelose uithouvermoë terwyl hy die opsetlike venyn en mishandeling van bose mense getrotseer het. Josef se vergewensgesindheid laat dink ’n mens ook aan dié van Christus, Christus wat nie net sy moordenaars vergewe het nie, maar ook dié wat soekende na begenadiging belydend tot Hom gaan” (Ellen G. White, Patriarchs and Prophets, pp. 239 en 240).

“Vir onvergewensgesindheid is daar geen geldige rede nie. Elkeen wat onvergewensgesind teenoor sy/haar medemens is, toon daarmee dat hulle nog nie God se grote genade deelagtig geword het nie. In God se vergifnis word die hart van die fouterende party nader aan die Vaderhart van oneindige liefde gebring. Medelye van Bo spoel oor die sondaar se wese, en raak ander mense. Die tederheid en genade wat Christus in sy eie kosbare lewe weerspieël het, sal ook sigbaar word in die lewens van diegene wat deelgenote van sy genade geword het” (Ellen G. White, Christ’s Object Lessons, bl. 251).

**Besprekingspunte**

`Iemand het eenmaal gesê: “Onvergewensgesindheid is soos wanneer ’n mens gif drink in die hoop dat die ander persoon sal doodgaan.”Wat beteken dit?`

`Wat was die doel van al die ingewikkelde planne wat Josef in aanloop tot die bekendmaking van sy identiteit beraam het? Hoe het dit hom en ook sy broers gehelp?`

`Josef se hoofamptenaar (oftewel “die opsigter oor sy huis”) het seker geweet van party van die slim planne wat Josef vir sy broers beraam het (byv. Gen. 44:1-12). Watter uitwerking het mense wat mekaar vergewe op die buitestaanders wat dit aanskou?`

`“Die Here lei nooit sy kinders na plekke waar hulle nie wil wees nie. As ons net die einde voor die begin kon sien, en die glorieryke einddoel van ons strewe as medewerkers van die Here kon verstaan, sal ons dit besef” (Ellen G.White, The Desire of Ages, bl. 224 en 225). Dink aan jou eie lewe terwyl jy dié woorde bepeins. Hoe help dit ’n mens om die stryd en beproewing van die lewe te trotseer?`