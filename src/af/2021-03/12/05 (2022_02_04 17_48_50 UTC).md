---
title:  ’n Ontstoke, Rustelose Sendeling
date:  15/09/2021
---

Ongelukkig eindig Jona se verhaal nie by hoofstuk 3 nie.

`Lees Jona 4:1-11. Wat is Jona se probleem? Watter lesse kan ’n mens uit sy karaktergebreke leer?`

Hoofstuk 4 begin met Jona wat woedend is vir God omdat sy uitreikwerk so suksesvol was. Die profeet is bekommerd dat andere hom as ’n swaap sal sien (want die geprofeteerde verwoesting van Nineve gaan nou nie meer gebeur nie, siende dat die mense hulle bekeer het). Tog sien ’n mens hoe die Here die moeite doen om in gesprek met Jona te tree, om die saak uit te praat, en dit met ’n profeet wat soos ’n nukkerige kleutertjie optree.

Hier het ons ’n bewys dat die Here se ware volgelinge – wat selfs profete insluit – soms spasie vir geestelike groei het, nog oorwinnings het om te behaal.

“Toe Jona hoor dat God, ten spyte van Nineve se groot boosheid, besluit het om die stad te spaar; dat die mense tot inkeer gekom, en hulle in sak en as bekeer het; moes hy die eerste gewees het om hom oor God se wonderbare genade te verheug. Tog gee hy hom aan kommer oor: wat as die mense my as ’n vals profeet begin sien? Sy reputasie, dié wou hy beskerm. Dat die mense in daardie ellendige stad oneindig meer waarde as sy reputasie gehad het, het hy uit die oog verloor” (Ellen G. White, Prophets and Kings, bl. 271).

Die Here toon ongelooflike geduld hier met sy profeet. Hy is vasbeslote om Jona te gebruik. Toe die profeet probeer vlug, stuur die Here ’n storm en ’n vis om die drostende Jona terug te bring. Hier sien ’n mens dit weer, met die kwasterige Jona met wie God in gesprek tree in ’n poging om hom tot beter insigte te bring. Die Here knoop daardie gesprek aan deur te vra: “Het jy rede om vertoornd te wees?” (Jona 4:4, OAB).

`Lees Lukas 9:51-56. Hoe stem hierdie verhaal tot ’n mate ooreen met dié van Jona?`

“Want so lief het God die wêreld gehad, dat Hy sy eniggebore Seun gegee het, sodat elkeen wat in Hom glo, nie verlore mag gaan nie, maar die ewige lewe kan hê” (Joh. 3:16, OAB) of, soos die Here dit in Jona 4 vers 11 stel: “‘Nineve het meer as 120 000 mense wat nie weet wat reg of verkeerd is nie en ook baie diere. Sal Ek dan nie medelye hê oor die groot stad Nineve nie?’” (NLV). Hoe dankbaar behoort ons net nie te wees nie dat God al een is wat die reg het om te bepaal wat elkeen se oortuiginge en beweegredes is, en nie die mens nie.

`Hoe kan ons leer om die tipe medelye en geduld met ander te hê wat God het – of ten minste, hoe om daardie soort medelye en geduld te weerspieël?`