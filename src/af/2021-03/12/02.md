---
title:  Op Die Vlug
date:  12/09/2021
---

Jona was ’n ongelooflike suksesvolle sendeling. Tog was hy vreeslik onwillig, wel ten minste reg aan die begin. Ons weet nie waarmee hy besig was toe die Here hom geroep het nie, maar duidelik was dit vir Jona ’n hindernis. In plaas daarvan om sy plig te aanvaar, en self te sien hoedat God se juk sag en sy las lig is (Matt. 11:30), besluit Jona om sy eie “rus” te vind – deur in presies die teenoorgestelde rigting te vlug as waarheen God hom geroep het.

`Waar het Jona gehoop om rus en vrede van God se roeping te vind? Het dit toe gewerk? Lees Jona 1.`

Jona vertrek en reis in die teenoorgestelde rigting as waarheen God hom geroep het. Hy stop nie eers om te praat met die Here soos baie van die ander bybelprofete wat deur die Here as boodskappers geroep is, gemaak het nie (lees byv. Eks. 4:13).

Interessant genoeg is dit nie die eerste keer dat Jona geroep is om namens die Here te praat nie, soos dit blyk uit 2 Konings 14:25. In daardie geval het Jona klaarblyklik gedoen soos die Here hom aangesê het; maar hier aan die begin van die boek Jona, doen hy nie wat God vra nie.

Hoekom?

Historiese en argeologiese bronne toon dat die Nieu-Assiriese heersers wat die Ou Nabye Ooste gedurende die agste eeu v.C. oorheers het, besonder wreed was. Dit was in dié tyd dat Jona sy bediening in Israel gehad het. Ongeveer 75 jaar later het die Nieu-Assiriese koning, Sanherib, vir Juda aangeval. Dieselfde lot het Israel en Samaria reeds 20 jaar tevore te beurt geval, met die gevolg dat koning Hiskia hom klaarblyklik by ’n plaaslike anti-Assiriese koalisie geskaar het.

So besluit die Assiriërs toe om met Juda af te reken. Die Bybel (in 2 Kon. 18 en Jes. 36), Assiriese tekste, asook die muurreliëfs in Sanherib se paleis in Nineve vertel van die wreedhede wat die inwoners van Lagis oorgekom het. Lagis was natuurlik ’n grensstad in die suide van Juda, en ook een van Hiskia se mees belangrike en goedbeskermde vestingstede. In een van die inskripsies sê Sanherib dat hy oor die 200,000 Judeërs gevange geneem het, ballinge wat hy na bewering uit die 46 vestingstede wat hy verwoes het, geneem het. Toe dié Assiriese koning Lagis ingeneem het, is honderde (of moontlik duisende) gevangenes deurboor. Hiskia se mees lojale volgelinge se velle is lewendig afgetrek, en die res van die ballinge is as dwangarbeiders Assirië toe gevoer.

Die Assiriërs was somtyds ongelooflik wreed, selfs gemeet aan die res van die antieke wêreld – en hier in die boek Jona stuur die Here die profeet na die hartjie van daardie wrede ryk?

Is dit enigsins verbasend dat Jona nie wou gaan nie?

`Om van die Here af weg te vlug – het jy dit al ooit probeer doen? Indien wel, het dit gewerk? Watter lesse behoort ’n mens uit so ’n fout te leer?`