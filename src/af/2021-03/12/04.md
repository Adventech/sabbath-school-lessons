---
title:  ’n Voltooide Sending
date:  14/09/2021
---

In vergeleke met die ander stede en dorpe in Israel, was Nineve massief. Dit “was ’n baie groot stad: ’n mens het drie dae gevat om dit deur te stap” (Jona 3:3, NAB).

`Lees Jona 3:1-10. Hoe reageer hierdie bose stad toe? Watter lesse kan ons as individuele gelowiges hieruit put aangaande ons pogings om vir Jesus te getuig?`

Terwyl Jona deur Nineve gaan, verkondig hy die boodskap wat God hom gegee het: “‘Nog net veertig dae en Nineve word verwoes!’” (Jon. 3:4, NAB). Die Here draai duidelik nie doekies om nie. Hoewel die presiese besonderhede nie verskaf word nie, het hierdie waarskuwing duidelik nie op dowe ore geval nie, aangesien die mense van Nineve (almal tesame!) besluit het om dit ter harte te neem.

Eie aan die Ou Nabye Oosterse manier van doen, vaardig die koning van Nineve ’n dekreet uit om hierdie hartsverandering openbaar te maak. Almal – insluitende die diere – moet vas en rou. (Hoe diere veronderstel is om te rou, oor dié wy die teks nie uit nie). Die koning verlaat ook sy troon, en gaan sit in sak en as; ’n handeling met ongelooflike simboliese waarde.

`Lees Jona 3:6-9. Vergelyk dit met Jeremia 25:5, Esegiël 14:6 en Openbaring 2:5. Watter elemente bespeur ’n mens in die koning se toespraak wat toon dat hy verstaan wat ware berou en bekering is?`

Die koning se woorde was kort en kragtig, op die man en vrou af, maar nietemin toon dit ’n teologies-korrekte begrip oor ware berou en bekering. Toe Jona gepreek het, het die Heilige Gees seker op ’n kragtige wyse in die harte van dié stad se inwoners gewerk.

Die mense van Nineve was nie so bevoorreg om al die verhale oor God se tedere leiding aan te hoor, soos die Israeliete nie. Tog het die inwoners positief op die influisterende Gees gereageer. Deur hul optrede kom hul oortuigings en beweegredes aan die lig: kom ons beroep ons op God se genade, en nie op ons prestasies nie, kom ons maak geheel en al op sy goedheid en barmhartigheid staat.

As iemand wat die genade van die Here eerstehands beleef het, beskou Jona nietemin daardie genade as iets uiters eksklusief. Dit slaan ’n mens dronk. Hy meen dat die rus wat daaruit spruit net sekere mense beskore is.

`Hoekom is berou en bekering so ’n noodsaaklike deel van ’n mens se Christelike wandel? Wat beteken dit om jou daadwerklik van jou sondes tebekeer, veral daardie wat ’n mens so aanhoudend doen?`