---
title:  ’n Tweerigtingstraat
date:  16/09/2021
---

Jona skep klaarblyklik meer probleme as wat hy oplos. Nineve was weliswaar ’n gevaarlike plek, tog is dit nie die stad se inwoners wat hier die probleem is nie. Hulle verstaan Jona se boodskap en kom in ’n ommesientjie tot bekering. Daarenteen is Jona die vlieg in die salf.

In hierdie verhaal sit God die onwillige profeet agterna. Hy weet dat Jona hierdie sendingreis na Nineve net so broodnodig het as wat die mense van Nineve behoefte aan Jona se prediking het.

`Lees die boekie Judas. In vers 21 sê dit: “Maar julle, geliefdes, moet… julleself in die liefde van God bewaar” (OAB). Wat beteken dit?`

In hierdie kort Nuwe-Testamentiese boekie skryf Judas in vers 21: “Bly in die liefde van God. Vestig steeds julle verwagting op die barmhartigheid van ons Here Jesus Christus wat die ewige lewe aan julle sal gee” (NAB).

Om die liefde en genade van God eerstehands te ervaar, is nie ’n eenmalige gebeurtenis vir die gelowige nie. Een manier om te verseker dat ’n mens “in die liefde van God [te] bewaar,” is om na ander uit te reik. In die daaropvolgende verse sê Judas dat ons ons oor ander moet “ontferm” en hulle moet “red deur hulle uit die vuur te ruk” (NAB).

`Lees Judas 20-23. Hoe hou dit wat Judas hier skryf, verband met die verhaal van Jona? Wat sê dit ook vir die leser?`

Die Here het Jona geroep om na Nineve te gaan omdat die profeet, voor hierdie spesifieke oproep, waarskynlik nie veel aandag aan sy verhouding met die Assiriërs geskenk het nie. Dat hy ’n afkeur in hulle gehad het, is waarskynlik al waarvan hy bewus was. Tog het hy glad nie besef dat hy hulle in werklikheid haat nie, ook nie dat hy verregaande pogings sou aanwend om hulle te vermy nie – en boonop nadat hy sy sending ontvang het. Jona was nie gereed om ’n inwoner van Nineve as bure in die hemel te hê nie. Die profeet het nog nie geleer om lief te hê soos die Here liefhet nie. So roep die Here toe vir Jona om na Nineve te gaan omdat God daardie mense liefhet en wil hê dat hulle deel van sy koninkryk moet wees. Die Here roep egter ook vir Jona omdat Hy hom liefhet. Sy begeerte is dat die profeet innerlik sal groei, meer soos Hy sal raak namate hulle saam werk. Die Here begeer dat Jona ware rus sal vind, ’n rus wat slegs kom deur ’n reddende verhouding met Hom te hê en deur sy wil te doen; en dit sluit uitreik na andere in, om hulle te stuur in die rigting van die geloof en hoop wat ons ook ontdek het.

`Hoeveel tyd bestee jy aan uitreikwerk? Hoe lei hierdie soort werk ’n mens om geestelik-gesproke ware rus in Jesus te vind?`