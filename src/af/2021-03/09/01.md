---
title:  Die Ritme van Rus
date:  21/08/2021
---

### Lees vir Vandeesweek se Studie
Gen. 1, Eks. 20:8-11 en hfst. 16:14-31, Deut. 5:12-15, Ps. 92, asook Jes. 58:13.

> <p>Geheueteks</p>
>  “God het ook die sewende dag geseën. Hy het bepaal dat dit afgesonder moet word van die ander dae omdat Hy op daardie dag gerus het nadat Hy sy skeppingswerk gedoen het” (Gen. 2:3, NLV).

God se opeenvolgende skeppingsdade – ai, om daar te kon wees! Kan jy jou dit voorstel? — die skielike lig in die donkerte, oseane wat oombliklik wemel van die seediere, voëls wat skielik in die lug vlug. Dan is daar ook die wonderbaarlike skepping van Adam en Eva. Hoe het die Here al hierdie dinge reggekry? Die mens kan nie eers begin om hierdie dinge te begryp nie.

Na al dié aktiewe skeppingswerk fokus Hy egter op iets heeltemal anders. Met die eerste oogopslag was dit nie so skouspelagtig soos die rondomtalie-spronge van die walvisse of die voëls met hul kleurryke veredos nie. Die Here het bloot ’n dag geskep – die sewende dag – en het toe verklaar dat dit spesiaal is. Nog voordat die mensdom kon wegstorm om die aflos van ons selfopgelegde spanningsvolle lewens te hardloop, plant die Here ’n baken in die tyd. Dit is ’n lewende baken sodat ons kan onthou. God wou hê (en wil steeds hê) dat ons binne die perke van daardie dag moet stop en die lewe doelbewus moet geniet. Dit is ’n dag om te wees en nie om te doen nie; ’n dag om ons in die gawe van gras en lug, in wilde diere en water, in ons medemens, en bowenal in die Skepper van alle goeie gawes te verlustig.

Hierdie uitnodiging sou voortgaan selfs nadat die eerste paartjie uit Eden gesit is. Die Here wou seker maak dat die diepe en blywende betekenis van hierdie uitnodiging met die tyd saam bewys sou word. So knoop Hy toe, reg van die grondlegging van ons heelal af, die Sabbat in die tapisserie van die tyd.

Vandeesweek val die soeklig op God se wonderlike uitnodiging aan die mens om herhaaldelik deel van ’n dinamiese rus te wees, deur die Sewendedag-sabbat te vier.

_*Studeer vandeesweek se les vir Sabbat die 28e Augustus._