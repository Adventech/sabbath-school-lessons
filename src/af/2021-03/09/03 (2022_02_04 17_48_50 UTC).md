---
title:  Die Bevel om die Rus
date:  23/08/2021
---

Hoewel die skepping “baie goed” was, was dit nog nie afgehandel nie. Dit eindig eers wanneer God rus en ’n spesiale seëning oor die sewende dag, die Sabbat, uitspreek. “Hy het die sewende dag as gereelde rusdag geheilig, want op daardie dag het Hy gerus na al die skeppingswerk wat Hy gedoen het” (Gen. 2:3, NAB).

Die Sabbat is onafskeidbaar deel van God se skepping. Om die waarheid te sê, dit is die hoogtepunt van die skepping. Die Here skep rus. Hy skep ook ’n tydstip vir saamwees, waar die mens (wat in daardie tyd uit Adam en sy gesinnetjie bestaan het) hul daaglikse aktiwiteite kon staak en tesame met hul Skepper kon rus.

Ongelukkig het sonde hierdie wêreld binnegekom en alles het handomkeer verander. Ons stamouers se direkte samesyn met God het tot ’n einde gekom. Dit is oorgeneem deur pynlike geboortes, harde werk, brose en disfunksionele mensverhoudinge, e.s.m. — die bekende treurmare van al die probleme van ons menswees op dié gevalle planeet. Te midde van hierdie dinge bly God se Sabbat nietemin staan, ’n blywende simbool dat Hy ons geskep het asook die belofte dat ons eendag herskep gaan word, en van daardie herskeppingshoop wat ons in ons dra. As die mens hierdie Sabbat reeds voor die sondeval benodig het, des te meer daarna.

Eeue daarna, toe God sy kinders uit Egipte en slawerny bevry het, herinner Hy hulle weer aan sy spesiale rusdag.

`Lees Eksodus 20:8-11. Wat leer ’n mens hieruit oor die belangrikheid van die Sabbat m.b.t. die skepping?`

Met hierdie voorskrif roep die Here ons tot herinnering aan die Skeppergod. In teenstelling met die populêre siening in die globale Noorde, is die mens nie die produk van blote toeval nie. Ons is nie die uitvloeisel van natuurkragte; prosesse wat geen gevoel, medelye of denke het nie. Inteendeel, ons is wesens wat na die beeld van God geskape is, vir samesyn met God. Hoewel die Israeliete in Egipte soos slawe behandel is, asof hulle kwansuis geen waarde gehad het nie, is hulle elke Sabbat op ’n spesiale wyse tot die herinnering geroep dat hulle wesens is wat na die beeld van God geskape is.

“Die Sabbat is ’n gedenkteken van die skeppingswerk, derhalwe is dit ’n aandenking van Christus se krag en liefde” (Ellen G. White, The Desire of Ages, bl. 281).

`Bepeins die volgende: hoe belangrik die leerstelling oor die sesdagskepping is. Watter ander leerstelling is, per slot van rekening, so belangrik dat God ons beveel om ’n sewende van ons lewens aan Hom te wei, deur elke week, sonder uitsondering, die skepping te onthou? ’n Mens kan heelwat dinge hieruit leer. Wat leer ’n mens egter, meer spesifiek, oor hoe belangrik dit is om die ware oorsprong van die mens soos dit in Genesis opgeteken is, te onthou?`