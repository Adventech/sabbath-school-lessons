---
title:  Inleiding tot die Afleiding
date:  22/08/2021
---

God was daar toe alles begin het. Die Almagtige het gespreek en dit het tot stand gekom. Lig en donkerte word geskei om dag en nag te vorm; die Here spreek en die uitspansel (oftewel die hemelruim) skei van die see, op die tweede dag; en droë land en plantegroei volg op die derde dag. So vorm God die basiese raamwerk van tyd en van die uitleg van die aarde, dan vul Hy dit gedurende die daaropvolgende drie dae. Die Here skep onder andere liggewende hemelliggame vir die nag en vir die dag. Hier verskil die Bybelse skeppingsverhaal van die meeste antieke kulture s’n. Die Bybelse stel dit baie duidelik dat die son, die maan en die sterre nie gode is nie. Die hemelliggame word eers op die vierde dag bygevoeg en bestaan net omdat God hulle met sy skeppingswoord in die lewe geroep het.

In Moses se beskrywing van die vyfde en sesde dag (Gen. 1:20-31) wemel dit van die lewende wesens en natuurprag. Voëls, visse en landdiere – al hierdie dinge vul die oop plekke en ruimtes wat God spesiaal daarvoor geskep het.

`Wat sê God se deurlopende beoordeling van die skepping vir ’n mens? Lees Genesis 1:1-31.`

Hierdie plek wat God pas geskape het, is volmaak. Dit wemel van die diere. Soos die koor-gedeelte van ’n aansteeklike deuntjie sê die Here na elke skeppingsdag dat dit “goed” is.

`Hoe verskil die skepping van die mens van die res van die skepping? Lees Genesis 1:26 en 27, asook Genesis 2:7 en verse 21-24.`

God buk en vorm die mens uit die klei (of selfs modder) van die aarde. Die skepping van die mens na die beeld van God getuig van nabyheid en intimiteit. Weer buk die Here, dié keer om lewe in Adam se neus te blaas – en siedaar, ’n lewendige mens! Eva wat uit Adam se rib gemaak is, voeg nog ’n belangrike element by die skeppingsweek – die huwelik – wat deel van God se plan vir die mensdom is. Dit is ’n heilige vertrouensverhouding tussen ’ish en ’ishshah, m.a.w. tussen die “man” en die “vrou.”

Na afloop van die sesde dag beskou God weer sy handewerk. Dié keer is sy beoordeling effens anders: “Toe het God gekyk na alles wat Hy gemaak het, en dit was baie goed” (Gen. 1:31, NAB, klem verskaf).

`Let op die Bybelse skeppingsverhaal teenoor die totstandkoming van die heelal soos die mensdom dit sonder die Bybel probeer leer. In watter opsigte verskil die twee hemelsbreed van mekaar? Wat in hierdie antwoord onderstreep word, is dat ’n mens op die Woord van God moet staat maak as jy die waarheid wil verstaan. Hoekom is dit so?`