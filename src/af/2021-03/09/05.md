---
title:  Nog ’n Rede om te Rus
date:  25/08/2021
---

Israel het aan die oostekant van die Jordaanrivier kamp opgeslaan. Hulle het reeds die koning van Basan asook die twee konings van die Amoriete se grondgebied in besit geneem. Op hierdie deurslaggewende oomblik roep Moses die volk byeen en wys hulle opnuut daarop dat die verbond wat op Sinai gesluit is, nie net vir hul ouers nie, maar ook vir húlle gegeld het. Daarna herhaal hy die tien gebooie om hulle weer op hoogte te bring.

`Vergelyk Eksodus 20:8-11 en Deuteronomium 5:12-15. Hoe verskil hierdie twee weergawes van die tien gebooie in terme van bewoording?`

Let op die bevelwoord in Eksodus 20 vers 8: “Gedenk die sabbatdag” (OAB), terwyl Deuteronomium 5:12 se bevelwoord “Onderhou die sabbatdag” (OAB) is. Die idee (en voorskrif) “om aan iets te dink” kom eers later in dié gebod in Deuteronomium voor (hfst. 5:15). In laasgenoemde vers word hulle aangesê om te dink aan die feit dat hulle eens op ’n tyd slawe was. Die nuwe geslag het weliswaar nie in ballingskap grootgeword nie. Dit kon egter so anders gewees het as dit nie vir die volk se wonderbaarlike bevryding uit Egipte was nie. Die Sabbatsgebod was dus ’n herinnering – dat dieselfde aktiewe God wat alles geskape het, ook die aktiewe God van Israel se bevryding was: “die Here jou God [het] jou deur sy groot krag en met magtige dade daaruit [uit Egipte] bevry” (Deut. 5:15, NAB).

Hierdie waarheid is heel gepas, siende dat Israel nou vir ’n tweede maal op die grense van die Beloofde Land gestaan het, sowat 40 jaar na die eerste geslag so liederlik gefaal het. Die beloofde-land-geslag was glad nie in staat om self die Kanaäniete te verslaan nie, net soos hul voorvaders nie hulself uit Egipte kon bevry nie. Aan dié God met sy “groot krag” en “magtige dade” het hulle dus behoefte gehad.

Die Sabbat kry dus hier ’n nuwe sy: God is die Here van verlossing en daarom moet Israel die Sabbat onderhou (Deut. 5:15).

Die Sabbat is natuurlik nou verweef met die vierde gebod, selfs hier in Deuteronomium 5 met sy nuwe beweegrede vir Sabbatsviering. In ’n sekere sin is die bevryding van Israel uit Egipteland die begin van ’n tweede skepping. Dit is soortgelyk aan die skeppingsverhaal in Genesis, siende dat Israel as ’n vrygemaakte volk nou die Here se nuwe skepping is (vgl. ook byv. Jes. 43:15).

Aangesien Eksodus ook, in ’n figuurlike sin, op bevryding van sonde – oftewel verlossing – dui, is die Sabbat ook ’n simbool van beide skepping en verlossing. God se rusdag wys ’n mens dus op ’n byna tasbare wyse op Jesus as ons Skepper en Verlosser.

`Lees Johannes 1:1-13. Wat leer ’n mens uit hierdie verse oor die feit dat Jesus ons Skepper en Verlosser is?`