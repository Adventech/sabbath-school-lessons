---
title:  Onderhou die Sabbat
date:  26/08/2021
---

God beveel sy volk om die Sabbatdag te onderhou. Saam met die verbod op moord en diefstal, ontvang hulle die gebod om die Sabbat te herdenk, hoewel die Bybel nie presies sê hoe dit onderhou moet word nie.

`Watter soort atmosfeer behoort ons op die Sabbat te skep en te promoveer? Lees Psalm 92 en Jesaja 58:13.`

Aangesien die Sabbat op ’n viering van die skepping en verlossing van die mens neerkom, behoort dit ’n atmosfeer van vreugde en behae in die Here te wek, en nie ’n sware en sombere atmosfeer nie.

Sabbatsviering begin egter nie eers wanneer die sabbatsure begin nie. Die heel eerste Sabbat was ’n afronding van die skeppingsweek. Let ook op die gebod wat sê: “Onthou om die Sabbatdag vir God te vier” (NAB). Insgelyks behoort ons heel week lank die komende Sabbatdag te “onthou” – met die nodige beplanning sodat ’n mens jou werksaamhede betyds opsy kan sit en “die sabbatdag heilig [kan] hou” (NAB), sodra dit aanbreek. Doelbewuste voorbereiding in aanloop tot die Sabbat, gedurende die week en veral op die Voorbereidingsdag (Mark. 15:42) oftewel Vrydag, is van kardinale belang. Hierdie dinge maak die Sabbat ’n vreugde omdat die afwagting toeneem namate die week einde se kant toe staan.

`Watter belangrike aspek van Sabbatsviering beklemtoon Levitikus 19:3?`

Sabbatsviering beteken ook dat ’n mens jou verhoudinge met huismense, die res van die familie, asook jou vriende koester. Die Here baken hier tyd vir gesinsgeoriënteerde samesyn af; ’n tyd vir interpersoonlike bande wat die huishouding se diensknegte, asook die huismense se diere insluit (vgl. Eks. 20:8-11). Die Sabbatdag en die gesin is pasmaats.

Hoewel rus en gesinstyd belangrike sye van die Sabbatdag is, gaan dit ook oor ons deelname aan gesamentlike, openbare aanbidding as deel van ’n kerkgesin. Neem in ag dat Jesus sinagogedienste bygewoon en ook daartydens uitgelei het toe Hy op aarde was. (Vgl. Lev. 23:3, Luk. 4:16 en Heb. 10:25.)

Ten spyte van ons weeklikse skedule en die geroetineerde gang van die lewe – wat weliswaar soms gejaagd is – is daar nietemin ’n diepe verlange by die mens na ware Sabbatsrus, na opregte samesyn met ons Skeppergod. “Gedenk die Sabbat” – ons moet onthou dat ons al ons werksaamhede op die Sabbat opsy moet sit, ons moet onthou dat ons beplanning moet doen ten einde tyd saam met God op daardie dag deur te bring, en ons moet onthou dat dit ’n dag vir die koestering van mensverhoudinge is. Sodoende kan ons die ritme en rus van die Sabbat deelagtig word.

`Hoe ervaar jy die Sabbatdag asook die seëninge wat daaruit spruit? Hoesal jy graag meer wil doen om die Sabbat die gewyde dag te maak wat ditveronderstel is om te wees?`