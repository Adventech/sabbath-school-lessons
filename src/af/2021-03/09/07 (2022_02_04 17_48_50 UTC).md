---
title:  Stof tot Nadenke
date:  27/08/2021
---

“God gee aan die mensdom ’n gedenkteken van sy skeppingsmag sodat ons Hom deur sy handewerk kan sien. Die Sabbat is ’n oproep om die majesteit van God in sy skepping te aanskou… Op die heilige rusdag – meer so as op enige van die ander dae – behoort ons die boodskappe wat God vir ons in die natuur geskryf het, te bestudeer… Deur ’n dieper beskouing van die natuur, openbaar die Here Homself aan ons. Dit spreek tot die hart van die mens oor die vrede en liefde van God” (Ellen G. White, Christ’s Object Lessons, bl. 25, 26).

“Een van die belangrike redes hoekom die Here vir Israel uit Egipteland en slawerny bevry het, was sodat hulle sy heilige Sabbat kon onderhou… Klaarblyklik het Moses en Aäron die leerstelling oor die heiligheid van die Sabbat in ere herstel. Dit blyk uit Farao se klagte: ‘Waarom hou julle die volk van hulle werk af weg?’ (Eks. 5:5, NAB). Duidelik het Moses en Aäron ’n hervorming m.b.t. Sabbatsviering [onder die Hebreërs] in Egipteland teweeggebring.

“Sabbatsonderhouding was egter nie veronderstel om net ’n herdenking van hul Egiptiese slawerny te wees nie. Die viering van die Sabbat was eintlik ter herdenking van die skepping. Nietemin sluit dit wel eersgenoemde in – die vreugdevolle herdenking van die Hebreërs se bevryding uit Egipteland en die godsdienstige onderdrukking wat hulle daar beleef het, ’n onderdrukking wat Sabbatsonderhouding bemoeilik het. Net so moes die volk se bevryding uit slawerny vir ewig ’n tedere medelye vir die armes en die onderdruktes, en vir die wees en die weduwees, by hulle wek” (Nota in aanhangsel, Ellen G. White, From Eternity Past, bl. 549, klem verskaf).

**Besprekingspunte**

`Party Christene, en selfs ’n paar Adventiste (waarskynlik in die Globale Noorde), beskou teïstiese evolusie (evolusie waarby God betrokke was) as ’n sinvolle verklaring vir die skepping. Hoe toon die Sabbat dat teïstiese evolusie en Sewendedag-Adventisme nie versoenbaar is nie? Wat is die doel van die Sewendedag-sabbat onderhou en dit ter viering van miljarde der miljarde jare van evolusionêre prosesse, veral aangesien die Woord van God uitdruklik sê dat dit na die eerste ses, letterlike skeppingsdae geheilig is?`

`Party mense voer aan dat die presiese dag waarop die Sabbat gevier word, nie belangrik is nie, solank ’n mens ten minste ’n rusdag het. Hoe reageer ons as Adventiste hierop? Wat van die siening dat Jesus ons Sabbatsrus is, en dat ’n mens derhalwe nie nodig het om ’n bepaalde dag as rusdag te vier nie? Hoe reageer die gelowige daarop?`

`Hoe kan ’n mens die Sabbatdag as ’n gedenkteken van bevryding en vryheid onderhou? Hoe voorkom jy ’n wettiese en beperkende benadering tot Sabbatsviering?`

`Party Christene beweer dat die Sewendedag-sabbat redding deur werke is. Is dit logies om te sê dat die viering van God se rusdag op die sewende dag, op redding deur werke neerkom?`