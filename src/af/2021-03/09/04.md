---
title:  Nuwe Omstandighede
date:  24/08/2021
---

Met 40 jaar van rondreis in die woestyn is ’n nuwe geslag gebore. So het die gebeure in Egipte dan vervaag, soms heeltemal. Dié nuwe geslag het ander dinge as hul slaweouers en -voorouers beleef. Nietemin kon hulle getuig van hul ouers se knaende gebrek aan geloof onderweg na die Beloofde Land. Gevolglik moes hulle ook vanweë daardie ongeloof in die woestyn rondswerwe, terwyl hul ouers se geslag bejaard geraak en afgesterwe het.

Gelukkig het hulle die tabernakel in die middel van die laer gehad, waar hulle die wolkkolom van God se teenwoordigheid bokant die tentstruktuur kon sien hang. Elke keer as dit begin wegdrywe het, het hulle geweet: nou moet ons oppak en dit volg. Hierdie wolkkolom wat bedags skaduwee gegee het, en wat snags ’n hittegewende vuurkolom was, het hulle aan God se liefde vir, en sorgsaamheid teenoor, die volk herinner.

`Watter nommerpas herinnering aan die Sabbat het hulle gehad? Lees Eksodus 16:14-31.`

In teenstelling met algemeen-aanvaarde sienings in teologie bewys hierdie skrifgedeelte dat die Sewendedag-sabbat die gee van die tien gebooie op Sinai voorafgegaan het.

Wat word hier in Eksodus 16 beskryf?

Die spesiale kos wat God aan die volk gegee het, was ’n daaglikse herinnering dat die Skeppergod sy skepping in stand hou. Op ’n hoogs tasbare wyse het die Here in die Israeliete se behoeftes voorsien. So het hulle elke dag ’n wonderwerk beleef, met die kos wat saam met die opkoms en ondergaan van die son verskyn en verdwyn het. Sodra iemand dit probeer opgaar het, was dit die volgende dag vrot. Tog was daar ’n uitsondering op dié reël: op Vrydae het daar ’n dubbele porsie geval, met die oorskiet wat op ’n wonderbaarlike wyse behoue gebly het en op Sabbat geëet kon word.

In daardie stadium het Israel reeds die tabernakelstelsel gehad, asook al die wette en voorskrifte wat in Levitikus en Numeri opgeteken is. Nietemin roep die bejaarde Moses almal byeen, en vertel opnuut die volk se geskiedenis en gaan deur die wette wat God gegee het (vgl. Deut. 5:6-22).

Uiteindelik is hierdie nuwe geslag nou gereed om die Beloofde Land binne te gaan. Boonop is hulle op die punt om van leierskap te verander. Gevolglik wou die bejaarde Moses seker maak dat hierdie geslag besef wie hulle is en wat hul ware sending is. Hulle moes tog nie dieselfde foute as hul ouers maak nie. Dit is hoekom Moses weer God se wette onder die volk se aandag moes bring. Die tien gebooie word opnuut voorgelees sodat hierdie nuwe geslag, wat gereed staan om Kanaän binne te gaan en te verower, nie van God en sy gebod sou vergeet nie.

`Vir elkeen wat te sterwe kom en derhalwe geen bewussyn het nie, sal dit voel asof die wederkoms slegs enkele oomblikke na die dood is. Gesien vanuit hierdie perspektief is die wederkoms altyd naby die gelowige, selfs nader as wat ’n mens dink. Die onderhouding van die Sabbat herinner ’n mens nie net aan alles wat God vir ons gedoen het nie, maar ook wat Hy na sy wederkoms nog vir ons gaan doen. Hoe so?`