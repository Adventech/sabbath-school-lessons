---
title:  Mensverhoudings op God se Manier
date:  04/08/2021
---

Aanvanklik neem Josef se Egiptiese ballingskap ’n positiewe wending. Hy plaas sy lewe ten volle in God se hande en word ryklik geseën. So behaal hy dan onverwags suksesse in Potifar se huishouding.

`In watter praktiese opsigte is die Here se seëninge sigbaar in Josef se lewe? Hoe gaan dit met Josef se interpersoonlike verhoudings? Lees Genesis 39:1-6.`

Alhoewel Josef oënskynlik baie goed met Potifar oor die weg kom, en sy interaksies met die huispersoneel en die plaasarbeiders sonder voorval verloop, is ’n nare probleem besig om kop uit te steek. Iemand in die Potifar-huishouding is rusteloos.

`Watter verhoudingsprobleem staar Josef hier in die gesig? Hoe besluit hy om dit te hanteer? Lees Genesis 39:7-10.`

Josef het ’n probleem met Potifar se vrou – of liewers: Potifar se vrou het ’n probleem. Sy sien ander mense as voorwerpe wat gemanipuleer en gebruik kan word. Sy wil Josef gebruik. “Josef was fris gebou en mooi,” sê die Bybel in Genesis 39 vers 6 (NAB). Die Bybel verwys selde na mense se fisieke voorkoms. Die rede hiervoor? “‘Die Here kyk nie na dieselfde dinge as die mens nie. Die mens kyk na die uiterlike, maar die Here na die innerlike’” (1 Sam. 16:7, NKJV). Hier is Josef se aantreklikheid nie juis veel van ’n aanwins nie, maar klaarblyklik ’n struikelblok in sy strewe na reinheid en die getroue navolging van God se beginsels.

Ten spyte van dié bose vrou se knaende teistering, doen Josef iets wat op die oog af teenproduktief is. Hy gebruik die Bybel as rigsnoer vir al sy mensverhoudings — in dié geval vir sy interaksies met Potifar se vrou. Bybelse beginsels vir mensverhoudings is nie oudmodies nie. Enigeen wat al die gevolge van sonde moes dra (en dit is almal) kan hiervan getuig.

Die Skrif sê vir ons dat hierdie versoeking hom nie net een maal voorgedoen het nie. Potifar se vrou het herhaaldelik by Josef aangelê (Gen. 39:10). Josef het probeer om die redes vir sy verset te verduidelik (Gen. 39:8, 9), maar al sy pogings was vergeefs.

Josef besef dat hy nie beheer oor ander se keuses het nie. Hy besluit egter om te lewe, lief te hê, en ander op so ’n manier te behandel dat dit tot eer van die Here sal wees. Josef het geleer om sy lewe in God se teenwoordigheid te lei. Met hierdie insigte was hy in staat om versoekings teë te staan.

`Het jy al probeer om bybelbeginsels vir jou interpersoonlike verhoudings te volg, selfs vir diegene wat “nie volgens die reëls speel nie?” Het dit toe uitgewerk? Lees Matteus 5:43-48. Hoekom is dit belangrik om op dié manier te leef?`