---
title:  Rus en die Gesinsverband
date:  31/07/2021
---

### Lees vir Vandeesweek se Studie
Gen. 34, Heb. 11:17-22, Deut. 4:29, 1 Joh. 3:1 en 2, Gen. 39, asook Ef. 6:1-13.

> <p>Geheueteks</p>
>  “Geliefdes, julle weet dit nou vooruit. Wees dus op julle hoede dat julle nie meegesleep word deur die dwaling van beginsellose mense en so van julle eie standvastigheid beroof word nie. Sorg daarenteen dat julle steeds toeneem in die genade en kennis van ons Here en Verlosser, Jesus Christus. Aan Hom behoort die heerlikheid, nou en tot in ewigheid! Amen” (2 Petrus 3:17 en 18, NAB).

Die jong man tuur in die verte. Uiteindelik sien hy hulle raak! Hy soek reeds dae lank na sy broers. Terwyl hy na hulle roep en al waaiende nader gaan, word hy alles behalwe hartlik verwelkom. Sy broers is vreeslik nors.

Inderwaarheid wou hulle hom doodmaak. As dit nie vir Reuben was nie, was dit daardie dag neusie verby met hom én sy lewensverhaal. Reuben het egter sy moorddadige broers oortuig om eers vir Josef ’n bietjie te karnuffel en hom dan in ’n droë put te gooi. Later kom Juda met die blink plan vorendag om hom aan slawehandelaars wat daarlangs verbygegaan het, te verkoop, en op die koop toe geld te maak.

Wat ’n disfunksionele gesin!

Oor die meeste dinge in die lewe het jy ’n keuse, maar nie oor wie jou huismense is nie. Niemand is volmaak nie, en geeneen van ons is deel van ’n volmaakte gesin of het volmaakte gesinsbande nie. Party van ons is bevoorreg om ouers, broers en susters (en selfs ander familielede) te hê wat God se liefde weerspieël. Baie mense moet met minder liefdevolle gesins- en familielede tevrede wees. Gesins- en familiebande is boonop dikwels ingewikkeld. Dit veroorsaak pyn en rusteloosheid, met die verlede wat vreeslik swaar op ’n mens rus, met die gevolg dat jy op ander begin afpak.

Hoe kan ’n mens ook in dié sy van ’n mens se lewe in Christus rus vind? Vandeesweek bekyk ons die verhaal van Josef en die band tussen hom en sy gesinslede; ten einde te sien hoedat God, ten spyte van gesinsdisfunksie, genesing en emosionele rus bring.

_*Studeer vandeesweek se les vir Sabbat die 7e Augustus._