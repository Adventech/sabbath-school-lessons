---
title:  Gesinsdisfunksie
date:  01/08/2021
---

Gesinsdisfunksie is iets wat Josef eerstehands ervaar het. Dit het reeds by Abraham en Sara – m.a.w. by sy betoorgrootouers (oftewel sy grootjies) – begin. Toe Sara agterkom dat sy onvrugbaar is, oorreed sy vir Abraham om ’n kind by haar diensmeisie, Hagar, te hê. Die oomblik toe dié swanger raak, was daar egter onmin in die huis. Dit was binne dié gespanne atmosfeer wat Ismael en Isak grootgeword het, ’n spanning wat hulle ook in hul eie gesinne voortgesit is. Isak het opsetlik vir Esau voorgetrek, en Jakob het sy hele lewe lank probeer om sy pa se liefde en agting te verwerf. Later word Jakob om die bos gelei sodat hy met twee susters wat nie met mekaar oor die weg kom nie, trou. Dié twee vroue het voortdurend gekompeteer om te sien wie die eerste kinders sou hê, en het selfs hul diensmeisies nader gehark om vir Jakob kinders te gee.

`Bekyk weer die voorval wat in Genesis 34 beskryf word. Watter soort impak het al dié gebeure op die psige en interpersoonlike bande binne die gesinseenheid gehad, en spesifiek ook op die jonge Josef?`

Die tweestryd tussen die moeders het duidelik ook die kinders se houding beïnvloed, met die gevolg dat die seuns ook strydlustig was. Teen die tyd dat hulle jong volwassenes was, het Josef se ouer broers alreeds al die mans in die dorpie Sigem om die lewe gebring. Die oudste, Reuben, het vir sy bejaarde pa probeer wys wie baas is deur by Bilha te slaap, Ragel se diensmeisie en die moeder van ’n hele paar van Jakob se kinders (Gen. 35:22). Josef se ander broer, Juda, het weer sy skoondogter (wat ’n weduwee was) vir ’n prostituut aangesien. So het hy dan ’n tweeling by haar verwek (hfst. 38).

In dié gespanne situasie het Jakob toe olie op die vuur gegooi: hy trek ooglopend vir Josef voor deur vir hom ’n peperduur, veelkleurige mantel te koop (Gen. 37:3). Wanneer dit by disfunksie kom, kon dié patriarg se gesin duidelik by ander kers vashou.

`Hoekom dink jy word Abraham, Isak en Jakob in Hebreërs 11:17-22 as geloofshelde aangegee, inaggenome hoe deurmekaar hul gesinslewens was?`

Gemeet aan hemelse en persoonlike maatstawwe skiet God se geloofshelde dikwels vêr te kort. Hierdie persone wat in Hebreërs 11 genoem word, het nie die paal gehaal vanweë hul deurmekaar gesinslewens nie, maar ten spyte daarvan. Geloof, liefde, vertroue in God – dié dinge het hulle dikwels op die harde manier geleer, terwyl het met gesinsprobleme gespook het.

`Watter soort gesinsdisfunksie het jy geërf? ’n Mens kan nie die verlede verander nie, maar wel die hede ter wille van die toekoms. Hoe kan jy daardie afbrekende patrone verbreek, deur jouself aan Christus en sy manier van doen oor te gee?`