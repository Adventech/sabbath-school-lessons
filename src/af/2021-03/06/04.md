---
title:  Om Ware Eiewaarde te Vind
date:  03/08/2021
---

Indien Josef heimlik op ontsnapping en ’n terugkeer na sy ouerhuis gehoop het, het dit met sy aankoms in Egipte aan skerwe gelê. Hy is immers weer verkoop, dié keer aan die huishouding van ’n gesiene persoon. Ons lees in Genesis 39 vers 1: “Potifar, ’n hofdienaar van Farao, die owerste van die lyfwag, ’n Egiptiese man, het hom gekoop uit die hand van die Ismaeliete wat hom daarheen afgebring het” (OAB). Hy bevind hom plotselings in ’n vreemde taal en kultuur.

’n Mens se gesinslewe en die hegte interpersoonlike bande wat jy het, speel ’n deurslaggewende rol in die ontwikkeling van die eiewaarde wat jy uiteindelik het. Josef het grootgeword met die idee dat hy meer spesiaal as die ander was. Hy was immers die oudste seun van Jakob se mees geliefde vrou (Gen. 29:18). Voorts was hy sy pa se witbroodjie en die enigste seun met ’n veelkleurige mantel (Gen. 37:3 en 4).

Wie was Josef egter nou? ’n Slaaf – iemand wat sommer net verkoop en gekoop kon word. Kyk net hoe vinnig het die hele situasie verander. Kyk net hoe vinnig het die lewe, oënskynlik, teen hom gedraai.

Josef leer inderdaad ’n les wat almal van ons een of ander tyd moet leer: as jy op andere vir jou eiewaarde staatmaak, gaan die lewe jou lelik trap en vreeslik verward hê, aangesien party mense beslis nie jou menswees of jou persoonlikheid gaan waardeer nie. ’n Mens moet liewers jou eiewaarde in God vind. Die vraag is: wat dink God van my, en nie: wat is my stand in dié wêreld nie.

`Hoe sien die Here elkeen van ons? (Jes. 43:1, Mal. 3:17, Joh. 1:2, hfst. 15:15, Rom. 8:14, asook 1 Joh. 3:1 en 2).)`

Die Here kyk met ’n genade-getinte bril na ons. Hy sien potensiaal, skoonheid en talent waar ons dit nie sou kon indink nie. Uiteindelik was Hy bereid om vir ons te sterwe sodat ons die geleentheid het om alles te wees waarvoor God ons geskep het. Hoewel Hy ons sondigheid aan ons toon, asook die groot prys wat ons bevryding daaruit Hom gekos het, toon die kruis ons ook ons groot waarde, asook die waarde wat ons vir God het. Ongeag wat andere van ons dink of wat ons van onsself dink, God het ons lief en wil ons graag verlos – nie net van die houvas wat sonde nou op ons het nie, maar ook van die ewige dood wat daardie sonde bring.

Die groot vraag is en bly: hoe reageer ons op die werklikheid van God se liefde soos dit in Jesus Christus geopenbaar is?

`Baie groepe en individue sê dat ons onsself voetstoots moet liefhê, sonder enige kritiek. Hoekom is dit inderwaarheid ’n soort selfmisleiding? Hoekom behoort ons eiewaarde van buite die mens te kom, van die een wat ons geskep het en wat ons ware potensiaal ken?`