---
title:  Stof tot Nadenke
date:  06/08/2021
---

Met betrekking tot Josef se terugslag met Potifar se vrou, skryf Ellen G. White: “Hier is nou ’n ware voorbeeld aan elke nuwe geslag… Ja, God help ons in ons nood, sy Gees is ons skild [teen die bose]. Al word ’n mens ook deur die grootste versoekings denkbaar omring, is daar ’n bron waaruit die gelowige krag kan put om daardie dinge teë te staan. Hoe fel was die aanslag op Josef se sedes net nie gewees nie – komende van ’n gesagsfiguur, van iemand wat so maklik andere tot ’n val kon bring! Tog weerstaan Josef dit vinnig en ferm… Hy plaas sy reputasie en belange [liewer] in God se hande. Al is dit so beskik dat hy ’n tyd lank moes ly, ter voorbereiding op ’n hoër en belangriker amp, het die Here nietemin Josef se naam wat deur ’n bose beskuldiger swartgesmeer is, beskerm. Daarna het die Here, op die aangewese tyd, vir Josef ’n hoë en belangrike naam gegee. Selfs sy tyd in die tronk het die Here as ’n verlossingsinstrument gebruik. Deugsaamheid lei op die lange duur tot beloning. ’n Vrees vir die lewende God – dít was die geestelike skild wat Josef beskerm het – en het hom getrou aan sy aardse meester en opreg voor sy hemelse Meester gehou. Om sy aardse meester se vertroue in hom te skend, was vir Josef ’n afskuwelike vorm van ondankbaarheid, selfs al sou daardie meester dit nooit agterkom nie” (Ellen G. White, The Spirit of Prophecy, vol. 1, bl. 132).

**Besprekingspunte**

`Om bloot in ’n Christelike of Adventiste-huis groot te word, help ’n mens nie om rus in jou mensverhoudings te vind nie. Wat is die verskil tussen ’n gebore en ’n wedergebore Adventis?`

`Suster so-en-so het pas by jul gemeente aangesluit, maar haar man is steeds ’n nie-gelowige. Sy is gaande oor haar man, maar hy is nie so gaande oor die veranderings wat hy deesdae by haar bespeur nie. Wat sal jou Bybelse raad aan dié splinternuwe lidmaat wees?`

`Let op die woorde van die Russiese skrywer, Leo Tolstoy: “Alle gelukkige gesinne is dieselfde; elke ongelukkige gesin is op sy eie manier ongelukkig.” Alle gesinne het tot ’n mindere of meerdere mate met disfunksie te kampe omdat hulle uit sondaars bestaan, met elkeen wat sy/haar eie disfunksie by die gesinsdinamika voeg. Hoe kan elkeen van ons, deur genade van Bo, bybelbeginsels – soos liefde en vergifnis, en om mekaar se laste te dra – uitleef, om sodoende ’n bietjie heling aan ons gesinsverhoudinge te bring?`

`Baie mense het dit al beleef: dinge verloop klopdisselboom in ’n mens se persoonlike lewe, ook in jou gesinslewe, en dan is daar skielik ’n tragedie. Hoekom is dit so geweldig belangrik om in tye soos dié vas te staan in die geloof en vas te klou aan die beloftes in die Woord van God? Hoekom behoort ’n mens geestelik gereed vir die slegte tye te wees, selfs wanneer dit goed gaan?`