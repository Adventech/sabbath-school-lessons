---
title:  Kies ’n Nuwe Koers
date:  02/08/2021
---

Josef neem die pyn, ingewikkelde mensverhoudings en angs saam met hom op pad na Egipteland, waar hy as ’n slaaf verkoop sou word. Hierdie was beslis nie ’n luilekker wegbreek nie. Hy moes die trane voortdurend afsluk en teen wanhoop baklei.

“Intussen was Josef en sy gevangenemers op pad na Egipte. Terwyl die karavaan suidwaarts na die Kanaänitiese grens beweeg, sien die [arme] seun die heuwels waar sy pa se tente staan, doer in die verte. In sy uur van verlatenheid en nood dink hy aan sy liefdevolle pa, en bars in trane uit. Josef dink weer aan die ontmoeting tussen hom en sy broers in Dotan. In sy geestesoog sien hy hulle – ontstoke, hul woede tasbaar. Die skerp woorde en beledigings wat hulle hom toesnou terwyl hy benoud om genade soebat, weerklink nog in sy ore. Beangs dink hy aan die toekoms. Josef se lot het in ’n ommesientjie drasties verander – van die seun wat tederlik gekoester is tot ’n hulpelose slaaf! Hy is stoksielalleen en sonder ’n enkele vriend – watter lot sou hom daar in die vreemde te beurt val? So gee Josef hom dan ’n tyd lank aan onbeheerste smart en vrees oor…

“Uiteindelik wend hy sy gedagtes tot die God van sy ouerhuis. Van kindsbeen af het hy geleer om Hom te vrees en lief te hê. Hy het dikwels in sy pa se tente sit en luister na die storie oor Jakob – die ontheemde vlugteling – en die visioen wat hy gehad het… Al daardie kosbare lesse was skielik helder in sy gedagtes. Josef het hom gelowige voorgeneem dat die God van sy pa ook syne sou wees. Net daar gee hy homself ten volle aan die Here, en bid dat die Beskermer van Israel, hier in die vreemde, met hom in sy ballingskap sou wees” (Ellen G. White, Patriarchs and Prophets, bl. 213 en 214, klem verskaf).

Party kulture beklemtoon die rol van die gemeenskap bo dié van die individu, en ander weer die rol van die individu bo dié van die gemeenskap. Hoewel ’n mens ’n balans tussen dié twee standpunte in die Bybel vind, het gelowiges duidelik ’n oproep tot persoonlike en gesamentlike toewyding aan God. Josef begin om rus in sy interpersoonlike verhoudings te vind deur die persoonlike besluit om God te volg.

`Wat Wat leer ons uit die volgende teksverse oor persoonlike toewyding? (Deut. 4:29, Jos. 24:15, 1 Kron. 16:11, Ps. 14:2, Spr. 8:10 en Jes. 55:6).`

Ten einde rus te vind, moet elkeen van ons afsonderlik kies om die Here te volg. Hierdie geloof en geestelikheid is nie geneties-oordraagbaar nie – selfs al was ons voorgangers geloofsreuse. Onthou net: die Here het net kinders, en nie kleinkinders nie.

`Hoekom is dit so belangrik om elke dag (en selfs elke oomblik) te kies om ’n mens self aan die Here te wy? Wat gebeur as jy dit nie doen nie?`