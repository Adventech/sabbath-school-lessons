---
title:  Wanneer ’n Mens Weghardloop
date:  17/08/2021
---

Volgens beskikbare data komende van die Wêreldgesondheidsorganisasie is die mees algemene siekte wêreldwyd een wat meer as 300 miljoen mense jaarliks raak, en boonop het dit nie altyd duidelik sigbare simptome nie. Dié siekte is depressie, die hoofoorsaak van ongeskiktheid wêreldwyd en ’n siekte wat geweldig bydra tot die mensdom se globale siektelas.

Ongelukkig is depressie nie iets wat juis in die Christendom aangeroer word nie omdat dit soms met ’n gebrek aan geloof geassosieer word. Per slot van rekening, is Christene dan nie veronderstel om altyddeur vreugdevol en opgeruimd te wees nie? Is depressie nie in werklikheid ’n teken dat so ’n persoon se verhouding met God nie reg is nie?

Die meeste mense besef egter dat dit nie waar is nie. Selfs Christene – getroue Christene – het somtyds las van depressie, veral na ’n traumatiese gebeurtenis. Dit is dus nie ’n teken dat ’n mens gebrek aan geloof het of nie op die Here vertrou nie. Let weereens op die Psalms. Daar sien ons die pyn, lyding en benoudheid waaraan die psalmdigter – een van God se getroue kinders – uiting gee.

Somtyds oorval depressie ’n mens stadig en stilletjies. Eers wanneer dit jou figuurlik-gesproke begin wurg, kom jy dit agter. Soms kom dit sommer uit die bloute, na ’n besonder dreinerende emosionele of liggaamlike gebeurtenis. Neem byvoorbeeld die profeet Jesaja, ’n getroue godsman wat totaal emosioneel en fisiek uitgeput was na die gebeure op Karmel.

`In 1 Konings 18 het Elia pas gesien hoedat God vuur uit die hemel gestuur het, en ook hoe die Here sy gebede verhoor het deur donderbuie na ’n driejaarlange droogte te laat uitsak. Hoekom reageer Elia skielik op Jesebel se dreigement deur op die vlug te slaan? Lees 1 Konings 19:1-5.`

Elia het pas ’n vreeslik uitmergelende 24 uur belewe. Hierdie ervarings, tesame met ’n doodsdreigement wat hom skielik wakker skud, word egter snellergebeurtenisse vir depressie.

Neem in ag dat Elia by was toe die Baälsprofete – ongeveer 850 van hulle – om die lewe gebring is, party van hulle moontlik deur die profeet self (1 Kon. 18:40). So ’n gebeurtenis (selfs vir ’n regverdige godsman) kon maklik tot traumatiese stres gelei het. En dit is nie net diegene wat toekyk wat PTSD kry nie, maar veral diegene wat daaraan deelneem.

So begin Elia dan te hardloop, in ’n poging om die situasie te ontvlug. Dink ook aan die moderne mens. Soms hardloop ’n mens na die yskas en probeer jou verdriet weg eet. Ander kere probeer ’n mens die emosionele uitputting weg slaap. Partymaal soek ’n mens na ’n nuwe verhouding, of ’n beter werk of blyplek, as ’n ontvlugtingspoging. Soms werk ’n mens aanhoudend, stapel die sperdatums en afsprake op, in ’n verbete poging om weg te kom van die naamlose ding wat jou van vreugde en rus beroof. Dan gebruik baie mense ook een of ander “medikasie” in ’n poging om die pyn te verdoof. Uiteindelik plak hierdie dinge maar net pleistertjies op die simptome. Dit los egter niks op nie, dit vererger net die probleem.