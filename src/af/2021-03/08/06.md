---
title:  Rus en Nog Meer
date:  19/08/2021
---

Die Here het geweet dat al die hardlopery Elia uitgeput het. Benewens die liggaamlike uitputting het Hy geweet dat die profeet bowenal emosioneel uitgeput was, dat hy ’n ongelooflike sware skuldlas gedra het. Soos Jesus eeue later vir die verlamde man sou doen, het die Here ook hier vir Elia gedoen: Hy gee hom ’n skoon lei en laat hom uitrus. Uiteindelik kon Elia werklik slaap en verkwik word.

’n Mens sou dink dat hierdie die slotgebeurtenis in dié verhaal is, tog was dit nie. Die rus wat God ’n mens gee, is nie ’n eenmalige gebeurtenis nie. Om die rus van God te smaak, beteken dat ’n mens ook genees word – dat jy stadig maar seker negatiewe denkpatrone en afbrekende gewoontes afleer. Die Here is nie ’n haastige heler nie, maar werk sorgvuldig.

`Lees 1 Konings 19:5-8. Waarheen gaan Elia nou, en hoekom?`

Nadat hy gerus het, is Elia alweer aan die hardloop. Die keer is dit egter God wat sy skrede rig. Die Here verstaan dat lewe op dié sondige planeet depressie kan en sal veroorsaak. Hy begryp die impuls om te wil hardloop. Tog wil Hy ons wys waar om te hardloop. In plaas van die selfvernietigende hanteringstrategieë waarna ons so dikwels gryp, wil Hy hê dat ons liewers na Hom toe moet hardloop. Sodra ons dit doen, sal Hy ons leer om na die “fluistering in die windstilte” (1 Kon. 19:12, NKJV) – na die influisterende Gees – te luister. Dít sal ons innerlike rus gee. Elia het nie die krag gehad om op te staan en na God te gaan nie. Nee, God skenk ons die krag vir die paadjie tot by Hom, en belowe ons boonop ’n beter toekoms.

So lê Elia toe onder die besembos en wens hy kan doodgaan, want hy het gemeen dat die dae van sukses nou verby was.

`Lees 1 Konings 19:15 en 16, asook 2 Konings 2:11. Watter groot dinge het nog vir Elia voorgelê?`

Die Here het geweet dat beter dae vir Elia voorgelê het. Die profeet sou heling smaak namate hy leer om die ritme van die Skeppergod te volg en sý se rus te aanvaar. ’n Nuwe koning moes nog gesalf word en die profetiese mantel moes aan ’n opvolger oorgegee word. Die Here het reeds sy oog op Elisa gehad wat vir Elia soos ’n eie seun was. Die Here het geweet dat Elia met sy grote geloof weer vuur uit die hemele sou afbid (2 Kon. 1:10). Elia se lot was nie ’n desperate dood onder ’n besembos nie, maar ’n vuurwa-rit hemel toe.

`Met krag van Bo moet ’n mens aanhou en nie opgee nie, ongeag hoe sleg jy voel. Hoe kan ’n mens hierdie dinge uit Elia se verhaal leer?`