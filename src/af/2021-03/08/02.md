---
title:  Helende Rus
date:  15/08/2021
---

Rus is op sy noodsaaklikste wanneer ’n mens siek is. Jy benodig dit in ’n liggaamlike sin sodat die immuunstelsel behoorlik geaktiveer kan word.

’n Mens benodig dikwels ook verstandelike rus. Soms is dit ’n verkoue of ’n migraine – iets wat nie lewensbedreigend is nie – wat jou daartoe noop. Daar lê jy dan, in ’n poging om jou kop af te skakel en nie aan die dinge te dink wat jou aandag vereis nie.

Soms is dit ’n siekte wat potensieel lewensbedreigend is. Dan lê ’n mens wakker oor wat die uitslae van daardie mediese toetse gaan wees. Dikwels begin jy ook sommer te wonder hoekom jy siek is. Betaal ek die prys vir ’n ongesonde lewenstyl? Is dit die dwelms wat ek 20 jaar gelede gebruik het? Is dit die ekstra gewig wat ek die afgelope paar jaar aangesit het? Straf die Here my nou vir daardie wegsteeksondetjie in my verlede?

`Lees Markus 2:1-4. Wat het hier gebeur?`

Vir die verlamde in dié verhaal was die rede vir sy siekte geen raaisel nie. In haar boek, The Desire of Ages (bl. 267-271), verskaf Ellen G. White ’n bietjie agtergrondinligting. Die verlamde man het klaarblyklik dinge in sy lewe gedoen waaroor hy nie baie trots was nie. Daardie verkeerde dinge het uiteindelik tot verlamming gely. Vir die destydse geestelike leiers was daar boonop ’n direkte verband tussen die man se sonde en sy siekte: hy het dit oor homself gebring en derhalwe was daar geen kuur nie.

Dit is, in ’n sekere sin, eg menslik. Ons is byna behep met die vraag: wie is die skuldige party? Met elke misdaad moet iemand tog boet. As daar ’n ongeluk is, moet iemand kompensasie betaal. Tog bring die toekenning van blaam nie heling of heelheid aan die lydende party nie.

Pyn, siekte en lyding was nie deel van God se skeppingsplan nie. Siekte het eers gekom nadat sonde hier kop uitgesteek het. Dit is hoekom die Here ons gesondheidsbeginsels gee – sodat ons nou reeds ’n kwaliteit lewe kan lei. Tog bevind ons ons op ’n sondige planeet. Ons het dus geen waarborge m.b.t. gesondheid het nie, ongeag hoe getrou ’n mens die Here se gesondheidsbeginsels volg.

Die goeie nuus is dat die Here ons innerlike rus skenk, ongeag of ’n mens siek of gesond is. Dit maak ook nie saak of jou siekte jou eie of ’n ander se toedoen is nie, ook nie of dit deur swak gene veroorsaak is of bloot die uitvloeisel van die lewe op ’n sondige planeet is nie. Die Here weet hoe om ons rus te gee – dít is wat saak maak.

`Wanneer iemand siek raak, is dit nie ’n goeie ding om te begin vingerwysnie. Terselfdertyd is kennis oor die oorsaak van ’n bepaalde siekte soms vankardinale belang in die pad na herstel. Hoe so?`