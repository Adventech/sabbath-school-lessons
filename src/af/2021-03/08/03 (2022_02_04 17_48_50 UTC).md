---
title:  Behandel Die Oorsaak
date:  16/08/2021
---

Die verlamde man is laat sak tot reg voor Jesus. Almal se oë was op die Meester gerig – gaan Hy dié man, wat duidelik ’n sondaar is, genees? Gaan Hy die siekte bestraf soos Hy met ander gedoen het?

`Wat doen Jesus stapsgewys om die verlamde man te genees? Wat is die eerste ding wat Hy vir die sieke doen? Lees Markus 2:5-12.`

’n Mens is dikwels salig onbewus dat jy siek is totdat die simptome verskyn. Baie keer sien ons die simptome vir die siekte aan. Om die simptome uit die weg te ruim, word as genesing gesien. Jesus benader egter siekte op ’n ander wyse. Hy weet wat die ware oorsaak van alle lyding en siekte is, en wil dit graag daardie oorsaak behandel.

In die geval van die verlamde man, behandel Jesus nie dadelik die ooglopende gevolge van die man se siekte nie. Nee, hy kom eers by die oorsaak van sy innerlike wroeging uit. Die verlamde se skuldgevoelens asook die skeiding wat sy sonde tussen hom en God gebring het, rus swaarder op hom as sy verlamming. Enigeen wat in Christus rus, is in staat om fisieke lyding te verduur, ongeag die siekte wat hom/haar op hierdie sondeaangetaste planeet oorval. Dit is hoekom Jesus hier eers by die oorsaak van die verlamde se probleme uitkom en hom vergifnis skenk.

Die godsdienstige leiers is geskok toe hulle hoor dat Jesus die man se sonde vergewe het. In hul binneste veroordeel hulle Hom skerp. Jesus weet egter wat hulle dink en reageer met ’n vraag.

`Lees Markus 2:8 en 9. Jesus stel die skrifgeleerdes voor ’n uitdaging hier. Hoe daag Hy hulle uit? Wat is die eintlike kwessie wat Jesus hier aanroer?`

Mooi praatjies vul gewoonlik geen gaatjies – so lui die spreekwoord. Wanneer Jesus egter praat, is dit ’n ander saak. Dit is immers deur God se kragtige woorde dat alles tot stand gekom het (Genesis 1). Hoewel vergifnis nie sigbaar is nie, het dit nietemin ’n hoë prys. Die prys vir ons vergifnis was die kruisdood van God se Seun. Niks kan daarmee vergelyk word nie. So, ten einde te demonstreer dat vergifnis ’n werklikheid is, en dat dit uiters kragtig is, besluit Jesus om die verlamde man te genees.

Die Here wil ons eers van binne genees. Daarna kies Hy soms om ons onmiddellike, fisieke genesing te skenk, soos dit die geval met die verlamde man was; maar ander kere sal ons tot die opstandingsoggend vir fisieke genesing moet wag. Met of sonder liggaamlike lyding, is dit God se begeerte dat ons nou reeds in die sekerheid van sy liefde, genade en vergifnis sal rus.

`Hoe kan ’n mens innerlike rus en vrede smaak, selfs al verhoor die Here nie ons gebede om genesing nie (of ten minste, al verhoor Hy dit nie in die teenswoordige wêreld nie)?`