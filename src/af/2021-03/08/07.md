---
title:  Stof tot Nadenke
date:  20/08/2021
---

“Omstandighede bly nooit dieselfde nie en bring gedurigdeur veranderings in die geloofspad mee, en dit is dié veranderings wat jou óf bly óf depressief stem. Tog kan hierdie veranderende omstandighede nie God se houding teenoor ons verander nie. Hy is dieselfde – gister, vandag en tot in alle ewigheid – en Hy vra dat ons [Hom] en sy liefde onvoorwaardelik sal vertrou” (Ellen G. White, In Heavenly Places, bl. 120).

“Hou die oë op Jesus gerig, gaan gelowig tot Hom met stille gebed en sit jou hande in sy sterke hand, ongeag hoe jy op daardie oomblik voel. Gaan dan heen asof elke gebed wat jy gebid het God se aandag geniet en hanteer sal word deur die Een wie se beloftes nooit faal nie. Verlaat die binnekamer met ’n loflied tot God op jou lippe en in jou hart, selfs al voel jy swaarmoedig en depressief. Ek praat van ondervinding as ek sê: die lig sál kom, jy sál weer vreugde smaak, en digte mis en die donker wolke sál deur Gods genade wegtrek. So kom ’n mens onder die onderdrukkende mag van donker tye uit en betree jy die dag-helder lig van God se teenwoordigheid” (Ellen G. White, Selected Messages, vol. 2, bl. 242 en 243).

**Besprekingspunte**

`Dit is dikwels baie moeilik om iemand met depressie of ’n sielkundige probleem te help. Wat is ’n goeie strategie wat die kerk kan gebruik ten einde depressielyers beter te bedien?`

`Ons sukkel dikwels om openhartig en eerlik teenoor die Here te wees. Lees ’n bietjie deur Psalms en bekyk hoe openhartig en eerlik daardie skrywers teenoor die Here was. Hoe kan ons as ’n gemeente ’n atmosfeer van openhartigheid en eerlikheid aankweek?`

`Gebed is dikwels moeilik wanneer ’n mens met depressie te kampe het. Bespreek die krag van voorbidding vir diegene wat nie in staat is om vir hulself te bid nie.`

`Hoekom is dit so belangrik dat ’n mens nie jou gemoedtoestand met ware geloof moet verwar nie? Die feit dat jy depressief, mismoedig, angstig en bekommerd voel, beteken nie dat jy ’n gebrek aan geloof in God het of nie op Hom vertrou nie. Die emosionele laagtepunt wat jy beleef, is bloot ’n oomblik van depressie, mismoedigheid, angstigheid en kommer op jou geloofspad – iets wat almal van ons op een of ander tydstip beleef. Dit is van kardinale belang dat ons in tye soos dié moet uitreik in geloof, hoe moeilik dit ook al mag voel. Hoe leer ’n mens om dit te doen?`

`Watter groot hoop kan jy uit die verhaal van die verlamde put, veral as jy vanweë ’n sondige lewenstyl siek of ongesteld is?`