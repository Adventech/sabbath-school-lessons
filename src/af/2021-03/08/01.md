---
title:  Vry om te Rus
date:  14/08/2021
---

### Lees vir Vandeesweek se Studie
Mark. 2:1-12, 1 Kon. 18 en hfst. 19:1-8, Matt. 5:1-3, Jes. 53:4-6, asook 2 Kon. 2:11.

> <p>Geheueteks</p>
>  “Die Here is my lig en my redder, vir wie sou ek bang wees? Die Here is my toevlug, vir wie sou ek vrees?” (Ps. 27:1, NAB).

Baie van die mense wat Jesus tydens sy aardse bediening teëgekom het, was siek, partymaal selfs dodelik siek. Hulle het om Jesus saamgedrom op soek na genesing en om rus van lyding te kry. Dit is boonop ook wat hulle ontvang het.

Soms het Hy net ’n woord gespreek en hulle was dadelik gesond. Ander kere het Hy die siekes aangeraak en dan is hulle op ’n wonderbaarlike wyse genees. Soms het Hy hulle weggestuur en dan is hulle op pad huis toe genees. Jesus het mans, vroue, kinders, Jode, nie-Jode, die rykes en ook die beskeie armes genees. Die ergste gevalle van melaatsheid en blindheid kon Hom nie troef nie. Hy het selfs diegene met die ergste “siekte” denkbaar – naamlik die dood – genees.

Vandeesweek bekyk ons twee sulke genesings. In die een geval was die sieke in so ’n toestand dat hy nie Jesus op eie stoom kon bereik nie. Sy simptome was duidelik sigbaar. In die ander geval het die lyer nie sigbare simptome gehad nie. In beide gevalle het die genesing geskied toe, en ook hoe, God dit beskik het.

Rus van pyn en lyding is dus ons tema. Ons bekyk ook die vraagstuk waarmee elkeen van ons al, op een of ander tydstip, in ons Christelike wandel gestoei het: wat as ’n mens se gebede om genesing nie verhoor word nie? Hoe vind ’n mens dan berusting?

_*Studeer vandeesweek se les vir Sabbat die 21e Augustus._