---
title:  Te Moeg om te Hardloop
date:  18/08/2021
---

Elia is te moeg om verder te hardloop. So wend hy hom weer tot die Here. Hierdie gebed verskil egter hemelsbreed van die een wat hy diepgelowig op Karmel (1 Kon. 18:36, 37) ten aanhoor van die Baälsprofete en -priesters, asook die koninklike hof en die gewone mense, gebid het. Dié keer bid Elia ’n kort en eenvoudige gebedjie. Sy woorde getuig van desperaatheid.

`In 1 Konings 19:4 sê Elia dat hy niks beter as sy voorvaders is nie. In watter opsig het hy gefaal/gesondig?`

Wanneer Elia uiteindelik stil raak, verswelg hy byna in die skuld. Hy besef dat sy vinnige ontrekking na God se oorwinning oor die Baälsprofete ’n gulde hervormingsgeleentheid vir Israel was, maar dat hy dit verkwis het deur op die vlug te slaan. Hy het diegene wat op hom staat gemaak het, teleurgestel. Elia besef ook dat hy nie in staat is om dié situasie te verander nie. In hierdie pynlike oomblik van selfondersoek en met die besef hoe die geskiedenis van Israel verloop het, kom hy dus voor sy sondige menswees te staan.

Dit kan ’n besonder pynlike openbaring wees dié, nie waar nie: om jouself te sien soos jy werklik is? Ons behoort die Here dus oneindig dankbaar te wees dat Hy ons lewens – hoe sondig dit ook al tot dusver was – deur die volmaakte lewe van Christus sien. Met ander woorde, God sien ons soos Hy vir Christus sien. Kan ’n mens meer hoop as dit hê? – dat ons ons deur geloof op die geregtigheid van Christus kan beroep? (Lees Fil. 3:9.)

Nietemin het depressie ’n manier om ’n mens af te trek in die dryfsand van selfverafskuwing. Soms begin jy selfs te dink dat die dood al uitweg is.

Dit wil voorkom of hierdie onaangename siekte Elia te beurt geval het. Alles is net een te veel. “‘Ek het nou genoeg gehad, Here… Neem nou maar my lewe, want ek is niks beter as my voorouers nie,’” sê hy in 1 Konings 19:4 (NLV).

Die goeie nuus is egter dat die Groot Geneesheer nie Elia veroordeel het nie. Die Here weet selfs beter as ons waarmee die depressielyer te kampe het.

“Soms het ’n mens geen bewyse, geen wonderbaarlike gebeurtenisse om te toon dat ons Verlosser met medelye en liefde oor ons gewaak het toe dinge skeefgeloop het nie. Tog was en is dit so. Selfs al voel ’n mens nie sy aanraking op ’n tasbare wyse nie, onderskraag die Here ons met sy grote liefde en barmhartige tederheid” (Ellen G. White, Steps to Christ, bl. 97). Die Here weet en begryp dat “die pad vir ons te lank is” (1 Kon. 19:7), maar soms wag Hy eers vir ons om op te hou hardloop. Dan kan Hy ingryp.

Wanneer swemmers verdrink, raak hulle soms so verward dat hulle sommer met die lewensredder begin stoei. Dan moet die lewensredder eers terugtree en wag totdat die drenkeling sy/haar bewussyn verloor voordat hy kan verder help!

`Watter hoop en vertroosting kan ’n mens uit die volgende teksverse put: Ps. 34:18, Matt. 5:1-3, Ps. 73:26 en Jes. 53:4-6?`