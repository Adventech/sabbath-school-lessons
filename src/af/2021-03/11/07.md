---
title:  Stof tot Nadenke
date:  10/09/2021
---

“Ons is nie altyd bereid om ons beproewinge en probleme na Jesus te bring nie. Soms deel ’n mens dit [wel] met ander mense. Ons neem ons kwellings na diegene wat ’n mens nie kan help nie, en versuim om alles vertroulik met Jesus mee te deel – Hy wat in staat is om ons smarte te neem, en dit in vreugde en vrede te omskep. Selfverloëning, om die eie-ek ter syde te stel, is tot eer van Christus se kruisdood en onderstreep die oorwinning wat Hy behaal het. Die Here se beloftes is baie kosbaar. Ons moet die Skrif bestudeer as ons wil weet wat die wil van God is. Daardie woorde wat deur die Heilige Gees gegee is, moet noukeurig ondersoek en prakties uitgevoer word – dan sal dit ons op die eenvoud van die regte pad bring, ’n weg waarop ’n mens nie struikel nie. As almal – lidmate en predikante – tog net hul laste en bekommernisse na Jesus wil neem! Hy staan gereed om daardie probleme te ontvang, om dit vir sy vrede en rus te verruil! Hy versaak nooit as te nimmer diegene wat op Hom vertrou nie” (Ellen G. White, The Signs of the Times, 17 Maart 1887, bl. 161).

“Sien julle, liewe jongmense, met vreugdevolle hoop en met afwagting uit na daardie tyd wanneer die Here, wat die regverdige Regter is, jul name voor die Vader en voor die heilige engele bring? Die allerbeste voorbereiding vir die wederkoms van Jesus is om diepgelowig te rus in die groot verlossing wat Hy ons met sy eerste koms gebring het. Julle moet in Christus as jul persoonlike Heer en Heiland glo” (Ellen G. White, Our High Calling, bl. 368).

**Besprekingspunte**

`Wat is so spesiaal aan die Sewendedag-sabbat dat dit voor God se hemelse rus vir sy kinders kom? Met ander woorde: hoe bied die Sabbatsrus die gelowige ’n voorsmaak van die ewigheid?`

`Versoening is ’n herstel van die band tussen God en sy volk, en dit verlig die pad terug na Hom. Let op die volgende belangrike woorde in Romeine 5 vers 11: “Maar dit is nie al nie. Ons verheug ons ook in God deur ons Here Jesus Christus, deur wie ons nou die versoening ontvang het” (NAB). Hoe sal jy antwoord as iemand jou moet vra: “Wat beteken dit om met God versoen te wees?” en ook: “Watter verskil het dit in jou lewe gemaak?”`

`Soms raak gelowiges vreeslik behep met die klein goedjies van hul Christelike wandel. Hoe voorkom ’n mens dit? Hoe gemaak om nie die groter prentjie wat die Bybel ons bied, uit die oog te verloor nie?`

`Dink weer aan al die volk se foute en gebrekkige geloof in die woestyn. Die presiese aard van hul uitdagings verskil natuurlik van ons s’n. Byvoorbeeld, ons swerf nie deur ’n letterlike woestyn nie. Nietemin stem ons belewenisse in sekere opsigte ooreen. In watter opsigte stem dit ooreen? Met ander woorde: in watter opsig kom ons voor dieselfde uitdagings as die Israeliete te staan, en hoe kan ons uit hul foute leer?`