---
title:  Die Simboliek van Rus
date:  07/09/2021
---

Benewens die voorbeelde wat ons alreeds bekyk het, kan ’n mens hierdie idee van simbole of skadubeelde ook op die Bybelse begrip van rus toepas. ’n Mens sien dit in die Nuwe-Testamentiese boek Hebreërs.

`Lees Hebreërs 4:1-11. Waarna verwys dié oorblywende belofte oor die rus in Christus wat ingegaan moet word? Let op Israel se wedervaringe in Eksodus asook hulle woestynomswerwinge. Watter bykomende insigte put ’n mens daaruit aangaande die rus in Christus wat ons moet ingaan?`

Twee temas is baie belangrik hier, dié van volharding en getrouheid. Hoewel dit hier oor die Sewendedag-sabbat gaan, is dit (asook die voorafgaande gedeelte en Hebreërs 3:7-19), op die keper beskou, ’n oproep aan die gelowige. Ons moet volhard in die geloof, d.w.s. ons moet aan die Heiland en sy evangelieboodskap getrou bly.

Hierdie skrifgedeeltes wys die leser op die lesse wat die volk oor die eeue heen uit God se leiding geleer het, en vra opnuut dat ons erns daarmee maak, “sodat niemand hulle voorbeeld van ongehoorsaamheid navolg en ook omkom nie” (Heb. 4:11, NAB). Hierdie skrifgedeelte sê vir ons: let op, vir julle is hier ook ’n les te leer! Israel het inderdaad die evangelieboodskap ontvang, maar hulle het niks daaruit geleer nie. In plaas daarvan om op die Here te vertrou en aan Hom gehoorsaam te wees, en sodoende hul geloof te versterk, verkies hulle toe rebellie (vgl. Heb. 3:7-15); met die gevolg dat hulle nooit die rus ervaar het wat God hulle wou gee nie.

Hebreërs 4:3 wys op die nou band tussen geloof en rus. Ons kan slegs sy rus ingaan wanneer ons glo in, en vertrou op, die Een wat die rus belowe het, die Een wat by magte is om daardie belofte na te kom – en dit is, natuurlik, Jesus Christus.

`Lees weer Hebreërs 4:3. Let op die mense waarna hier verwys word.Wat was hulle groot probleem? Watter les kan die moderne gelowige hieruit put, ons wat “die blye boodskap ontvang [het] net soos hulle” (Heb. 4:2, NAB)?`

Die vroeg-Christelike gemeenskap het God se eerste openbaring aanvaar, d.w.s. daardie gedeelte van die Skrif wat ons die Ou Testament noem. Hulle het ook geglo dat Jesus Christus die Lam van God is, die groot soenoffer vir hul sondes. Deur daardie geloof in Jesus se soendood kon hulle verlossing in Hom belewe, asook die rus in Christus wat Hy die gelowige bied.

`Hoe kan ons die rus smaak wat Christus aan sy kinders belowe het, deur daadwerklik te begryp dat die bloed van Jesus vir ons verlossing bring? Hoe doen ’n mens dit boonop met die wete dat ons deur genade gered is, en nie deur werke nie?`