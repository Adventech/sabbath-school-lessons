---
title:  Rituele en Diereoffers
date:  06/09/2021
---

Die Ou-Testamentiese offerstelsel en al die rituele wat daarmee verband hou (soos dié wat in Levitikus beskryf word), is verdere voorbeelde van die skadubeelde wat ons gister bespreek het – Ou-Testamentiese simbole wat op Nuwe-Testamentiese waarhede dui. Hoewel die moderne leser dikwels net vluglees oor dié rituele, bevat hulle vele belangrike waarhede. Boonop kan hulle besonder waardevol wees vir elkeen wat die moeite doen om dit te bestudeer.

`Lees die voorskrifte in Levitikus 4:32-35 aangaande die sondoffer wat die deursnee Israeliet moes bring.Wat kan gelowiges uit hierdie ritueel leer, selfs al het ons nie meer tabernakels en tempels met altare waarop sondoffers gebring word nie? Tref ’n verband tussen dié ritueel, en die dinge wat in Johannes 1:29 en 1 Petrus 1:18-21 beskryf word.`

’n Ritueel is ’n fantastiese instrument vir die oordra van belangrike waardes en inligting, en behoort as ’n konteksgebonde aktiwiteit verstaan te word. Dit vereis dikwels ’n bepaalde plek en tydstip, asook ’n reeks voorafbepaalde handelinge, ten einde doeltreffend te wees. Wanneer ’n mens inderdaad deur die Ou-Testamentiese voorskrifte aangaande offers lees, blyk dit duidelik dat God gedetailleerde voorskrifte in dié verband gegee het – wat geoffer mag word, en waar en wanneer, asook die rituele wat ’n bepaalde offer moes voorafgaan en wat daarop moes volg.

Bloed – die vergieting en sprinkel daarvan – vorm natuurlik die kern van baie van hierdie rituele. Dit was ’n nare besigheid – presies soos dit veronderstel was om te wees – omdat dit met die lelikste ding in die heelal te doen het: sonde.

Watter rol het bloed in die offerstelsel gespeel en hoekom moes dit aan die horings van die brandofferaltaar gesmeer word? Hoewel meerderheid van die tabernakelrituele wat in die Ou Testament genoem word voorskriftelik is (m.a.w. uiteensettings oor die korrekte uitvoer daarvan is), gee dit nie altyd al die redes vir daardie handelinge nie. Miskien is dit so omdat die mense alreeds die betekenis van die offerrituele verstaan het. Die Israeliete het immers die betekenis van bloed verstaan (Lev. 17:11).

Die offer wat in Levitikus 4:32-35 beskryf is, bevat ook ’n belangrike verduideliking in vers 35: “‘Die priester doen so versoening vir die sonde wat die persoon gedoen het, en die Here sal hom vergewe’” (NLV). Bloed was dus ’n sleutelelement in die totale versoeningsproses, die metode waardeur sondaars dinge met ’n heilige God kon reg stel. Wat uit die offerstelsel blyk, is dat dit ’n skadubeeld is – dit is Christus se dood en bediening om ons ontwil, in die kleine.

`Bepeins die volgende: hoe geweldig boos sonde moet wees aangesien dit die vrywillige soendood van ’n lid van die Godheid – van Jesus – gekos het ten einde dit reg te stel. Wat sê dit vir die gelowige aangaande die feit dat ’n mens altyd op genade en nooit op werke moet staat maak nie? Wat kan ons, per slot van rekening, byvoeg tot die kruisdood wat Christus ter wille van ons gesterwe het?`