---
title:  Om ’n Hemelse Stad te Verower
date:  09/09/2021
---

Die logiese ontwikkeling van die kernidees in Hebreërs 4 word veral duidelik in verse 8 tot 11. Josua het nie aan die Israeliete van ouds ware rus gegee nie. Gevolglik – en aangesien die Here nie ’n leuenaar is nie – moet daar ’n ander “rus” wees wat God se volk moet ingaan. Die volk waarvan ons hier praat, bestaan egter nie net uit Jode nie. Almal wat Jesus as hul persoonlike Verlosser aanvaar het, is deel van dié groep [hulle is m.a.w. geestelike Israel].

`Lees Galasiërs 3:26-29 en let op die eienskappe van God se verbondsvolk-na-diekruis. Wat beteken dit, binne die konteks van Paulus se skrywe, dat daar nie meer Jood of Griek, slaaf of vryman, manlik of vroulik is nie?`

Party gebruik Hebreërs 4 om die onderhouding van die Sewendedag-sabbat te beklemtoon, terwyl andere dit gebruik om die Sabbatsrus ongeldig te probeer bewys, siende dat daar nog ’n rus aan die voleinding van die wêreld belowe word. Nie een van die twee standpunte laat egter reg aan dié skrifgedeelte geskied nie. Dié gedeelte wys die leser eerder op die volgende: dat hierdie fokus op God se spesiale rus as ’n eindtyd-gebeurtenis reeds sedert die skepping met ons is, en dat die viering van die Sabbatsrus die gelowige ’n weeklikse voorsmakie van daardie eindtydse rus bied. Die Jode verstaan inderdaad ook die Sabbat as ’n mini-voorloper tot die ‘olam haba’ (“die komende wêreld”).

Die Sabbatsrus wat oorbly vir die volk van God, wat God se rus op die heel eerste Sabbat weerspieël, beteken dat ons ons eie werk opsy kan sit en op die Here kan vertrou om sy verlossingsbelofte aan die mens gestand te doen.

In teenstelling met die argumente van party bybelgeleerdes, ondersteun die konteks van hierdie skrifgedeelte nie die siening dat die Sabbatsgebod in vervulling gegaan het nie. Diesulkes redeneer dat die verlossingsrus wat Christus vir ons bewerkstellig het, die weeklikse Sabbatsrus onnodig maak. Die rus wat ons as belofte deur die soendood van Christus ontvang, vervang egter nie die Bybelse Sewendedag-sabbat nie. Allermins. Dit versterk die Sabbat.

In hierdie ou wêreld word mense wat hulself opgewerk het, diegene wat vreeslik hard gewerk het en wat dinamies is, vreeslik hoog aangeslaan. Om dus in Jesus te rus en te vertrou dat sy genade voldoende vir ons redding en transformasie is, is gewis radikaal en andersdenkend.

`Soms dink mense dat die sondes wat hulle gedoen het net te erg was, dat hulle nie van binne verander kan word nie, en dat daar geen hoop vir hulle is nie? Hoe kan ’n mens diesulkes help om rus in Jesus te vind? Watter teksverse en skrifgedeeltes sal jy met hulle deel?`