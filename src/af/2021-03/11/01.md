---
title:  Om te Smag na Meer
date:  04/09/2021
---

### Lees vir Vandeesweek se Studie
1 Kor. 10:1-11, Lev. 4:32-35, Joh. 1:29, Heb. 4:1-11 en Ps. 95:8-11.

> <p>Geheueteks</p>
>  “Hierdie gebeurtenisse moet vir ons tot waarskuwing dien sodat ons nie na verkeerde dinge hunker soos hulle gedoen het nie” (1 Kor. 10:6, NLV).

Die Queens Kunsmuseum in New York het die grootste argitektoniese model van ’n stad. Al New York se geboue word daarin uitgebeeld. Die skaal is 1:1,200 (d.w.s. elke 2.5 cm op die modelstadjie is gelykstaande aan 33 meter in die werklike een). Die argitektoniese model beslaan 870 vierkante meter. Die oorspronklike model is in 1964 deur 100 handwerkers gebou en het meer as drie jaar geneem om te voltooi. Dit is mettertyd aangepas om die uitleg van die neëntigerjare te weerspieël. Derhalwe lyk dit nie soos die stad nou – in 2021 – daar uitsien nie. Nietemin is dit ’n ongelooflik ingewikkelde en gedetailleerde weergawe van die oorspronklike.

Op die keper beskou, is en bly dit egter slegs ’n weergawe van die regte stad; ’n voorstelling van iets met meer grootsheid, iets wat groter is; iets met meer diepte en detail as wat die model in staat is om uit te beeld.

Alle modelletjies is eintlik maar so. Dit is nie die oorspronklike nie en is slegs – soos ons reeds gesê het – voorstellings van die oorspronklike. ’n Model help ’n mens egter om ’n basiese idee van die oorspronklike te kry, hoewel die model nooit die oorspronklike kan vervang nie. Die model is dus ’n hulpmiddel, en stel die kyker in staat om intellektueel gesproke vatplek aan die oorspronklike te kry.

Die Skrif wemel van sulke miniatuurvoorstellings, van aktiwiteite en instellings wat almal op verhewe, hemelse werklikhede dui. Hebreërs 4 help ’n mens om een van hierdie hemelse realiteite beter te verstaan, ’n realiteit wat met die Bybelse siening oor rus te make het.

_*Studeer vandeesweek se les vir Sabbat die 11e September._