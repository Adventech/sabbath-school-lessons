---
title:  Gedoop in Moses
date:  05/09/2021
---

`Lees 1 Korintiërs 10:1-11. Wat wou Paulus by die Korintiërs tuisbring met die “voorbeelde” waarvan hy hier praat?`

Die Griekse term typos wat in vers 6 gebruik word (wat ook in dieselfde vorm in vers 11 verskyn en dan aangepas word), word in die meeste Afrikaanse vertalings as “voorbeeld” weergegee. Die Engelse type en die Afrikaanse tipe is beide geneem uit die Grieks. ’n Tipe is ’n voorbeeld of weergawe van iets, en is nooit die oorspronklike self nie. Die Engels het ook ’n bykomende betekenis vir type: ’n sinnebeeld, afbeelding of simboliese voorstelling – m.a.w. ’n modelletjie – van die ware Jakob.

Hebreërs 8:5 is ’n goeie voorbeeld van die verwantskap tussen die ware Jakob en die simboliese: “Hulle [die priesters van die Ou-Testamentiese tabernakelstelsel] bedien egter slegs ’n afbeelding en skadubeeld van die hemelse heiligdom. Toe Moses die Goddelike opdrag gekry het om die verbondstent op te rig, het God gesê: ‘Sorg dat jy alles maak volgens die voorbeeld wat Ek jou op die berg gewys het’” (NAB, klem verskaf).

Hierdie gedeelte in Hebreërs beklemtoon die direkte verbintenis tussen hemelse en aardse realiteite, en haal ook Eksodus 25:9 aan waar die Here vir Moses sê om die tenttabernakel in die woestyn te bou, “volgens die voorbeeld” wat Hy op Sinai gesien het. Die punt hier is dat die aardse tabernakel met al sy rituele en prosedures “afbeeldings” en “skadubeelde” – as voorbeelde – van die seremonies in die hemel is, daar waar Jesus as hoëpriester vir ons intree.

Noudat ons dit beter verstaan, begryp ’n mens wat Paulus in 1 Korintiërs 10 probeer oordra. Hy keer terug na bepaalde deurslaggewende gebeurtenisse tydens die Israeliete se woestynomswerwinge onderweg na die Beloofde Land. Die “voorvaders” waarvan Paulus hier praat, verwys na die Jode wat destyds uit Egipte opgetrek het, diegene wat die wolk- en vuurkolom gevolg het, wat deur die Skelfsee gegaan het – mense wat almal ’n soort doop ondergaan het deur die slawelewe af te sterwe en in die bevrydingslewe te ontwaak.

Paulus beskou hierdie bakens in die volk se woestynomswerwinge as voorbeelde van die doop wat die gelowige as individu ondergaan. Volgens Paulus se argumentasie verwys “geestelike voedsel” (1 Kor. 10:3, NAB) waarskynlik na die manna (vgl. Eks. 16:31-35). Israel het ook water uit die rots gedrink, wat Paulus as ’n skadubeeld van Christus beskou (1 Kor. 10:4). Dink hier ook aan ander versinnebeeldings van Jesus, soos dat Hy “die brood van die lewe” (Joh. 6:48, OAB) en die “lewende water” is (hfst. 4:10), wat honderd persent sin maak. Wat ons hier in Paulus se skrywe bespeur, is die gebruik van Ou-Testamentiese geskiedenis as afbeeldings van geestelike waarhede, met die idee dat dit in elke gelowige se lewe toegepas sal word.

`Dink ’n bietjie terug aan die Israeliete se wedervaringe soos dit in Eksodus beskryf word. Watter geestelike lesse kan ’n mens uit hul “voorbeeld” leer, beide aangaande die goeie en die bose dinge wat hulle gedoen het?`