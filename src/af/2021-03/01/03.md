---
title:  Emosionele Uitputting
date:  28/06/2021
---

’n Gebrek aan slaap, en uitputting vanweë liggaamlike ooreising, is nie probleme wat ’n mens as niks kan afmaak nie. Veel erger is egter die gevoel dat jou “batterye pap is” (m.a.w. dat jy emosioneel uitgeput is). ’n Gebrek aan slaap en emosionele uitdagings – dié twee tesame kan sieldodend wees.

Dink ’n bietjie aan Jeremia se skriba, Barug. Hy het seker ook met emosionele uitputting gestoei. Barug het immers die doodsnikke van die stad Jerusalem beleef; kort voor die chaos, lyding en onstuimigheid wat op die Babiloniërs se vernietiging van daardie stad sou volg.

`Lees Jeremia 45:1-5. Gee flussies ’n opsomming van Barug se gemoedstoestand.`

Stel jou dit voor: God stuur ’n boodskap spesiaal net vir jou? Barug het so ’n boodskap direk van God se troonkamer af ontvang (Jer. 45:2). Die Bybel sê dat dit “in die vierde regeringsjaar van koning Jojakim van Juda,” ongeveer 605 of 604 v.C., gebeur het. Jeremia 45:3 is ’n raak beskrywing, in ’n neutedop, van hoe ’n mens voel wanneer jy emosioneel uitgeput is.

Die prentjie wat die Woord oor hierdie tydperk skilder, toon duidelik dat Barug se klagtes nie net pure iesegrimmigheid was nie. Hy het rede gehad om moedeloos en emosioneel uitgemergel te wees. Verskriklike dinge het destyds gebeur, en nog meer was op pad.

`Hoe reageer die Here op Barug se pyn? Lees Jeremia 45:4 en 5.`

God se reaksie op Barug se daadwerklike pyn herinner die leser aan ’n belangrike feit: dat God se hartseer en pyn waarskynlik eksponensieel groter as dié van sy dienskneg was. God het Jerusalem gevestig en opgebou, en nou gaan Hy dit verwoes. Israel was die spreekwoordelike wingerd wat Hy geplant het (Jes. 5:1-7), maar nou gaan Hy sy volk ontwortel en in ballingskap wegvoer. Hy sou dit anders wou hê, maar ongelukkig het die volk se rebellie teen Hom dit genoodsaak.

Tog was daar hoop vir Barug te midde van dié rampe: te midde van vernietiging, ballingskap en verlies sou God Barug se lewe spaar.

`Lees weer wat die Here vir Barug sê. Watter les kan ons ook daaruit put? Met ander woorde, wat sê dit vir ’n mens omtrent die soort bystand wat God aan die gelowige gee, asook ook in watter tye Hy dit gee?`