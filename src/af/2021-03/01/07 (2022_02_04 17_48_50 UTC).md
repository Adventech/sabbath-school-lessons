---
title:  Stof tot Nadenke
date:  02/07/2021
---

“Volgens die destydse rabbi’s was ’n lewe gevul met ’n magdom werke die somtotaal van ’n opregte geloofslewe. Die vertoon van korrekte handeling was die groot bewys vir hul superieure vroomheid. [So het] die rabbi’s dan hulself van God geskei. Eiegeregtigheid is gekoester. Tog loop ons vandag steeds dieselfde gevaar. Gelowiges raak vreeslik besig en behaal sukses in hul onderskeie bedienings. Dit kan egter uitloop op ’n vertroue in die mens en sy [of haar] planne en metodes. Die neiging om minder te bid en minder geloof aan die dag te lê, steek kop uit. Soos die dissipels van ouds loop ons die gevaar om ons afhanklikheid aan God uit die oog te verloor, en so begin ons om ons aktiwiteite ons verlosser te maak. Ons behoort [eerder] voortdurend die oog op Jesus gerig te hou, met die besef dat die werk van God deur sý mag verrig word. Hoewel ons ons aktief en opreg vir sieleredding moet beywer, moet ons ook tyd vir bepeinsing, gebed en die bestudering van Gods Woord inruim. Slegs die werk van God wat met vele gebed verrig word en wat deur die verdienste van Christus geheilig word, sal uiteindelik as doeltreffend en heilsaam bewys word” (Ellen G. White, The Desire of Ages, bl. 362).

**Besprekingspunte**

`Die konstante druk van voor bly in ’n aktiwiteit-gevulde lewe, om altyd beskikbaar te wees (hetsy liggaamlik of aanlyn), en om ideale na te streef wat onrealisties en mensgemaak is – hierdie dinge kan ’n mens se gesondheid aantas – en kan jou emosioneel, liggaamlik of geestelik siek maak. Hoe kan die gemeente ’n meer verwelkomende tuiste word vir diegene wat afgemat is, vir al die moeë siele wat smag na ware rus?`

`Is ons as gelowiges dalk te bedrywig, selfs met die werk van die Here? Dink ’n bietjie aan die verhaal van Jesus en sy dissipels in Markus 6:30-32. Hoe kan ’n mens dit toepas? Bespreek dit tydens Sabbatskool in klasverband.`

`In 1899 is ’n spoedrekord gebreek. Iemand het dit reggekry om 63.15 kilometer per uur in ’n motorkar te haal – en boonop sonder om te verongeluk! Vandag se motors ry natuurlik heelwat vinniger as dit. Insgelyks is die spoed van die prosessors in ons selfone aansienlik vinniger as die vorige generasie se vinnigste groot rekenaars. Lugvaart is ook vinnig as wat dit eens op ’n tyd was, en daardie spoed neem boonop toe. Die punt is dat bykans alles wat ons deesdae doen vinniger as in die verlede is. Beteken dit egter veel? Ons bly gejaagd en kry steeds nie genoeg rus nie. Wat sê dit vir ’n mens oor die aard van die mens en hoekom die Here rus so belangrik geag het dat Hy dit by die tien gebooie ingesluit het?`

`Die Sabbatsrus is reeds in Eden, voor die sondeval, ingestel. Bedink dit ’n bietjie. Dié bybelwaarheid het natuurlik interessante teologiese implikasies. Watter belangrike punt bring dit egter tuis aangaande die mens se behoefte aan rus, en dit toe die wêreld nog ’n volmaakte en sondelose plek was?`