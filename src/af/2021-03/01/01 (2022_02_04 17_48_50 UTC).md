---
title:  Die Groot Gejaag
date:  26/06/2021
---

### Lees vir Vandeesweek se Studie
Gen. 2:1-3, Jer. 45:1-5, Eks. 20:11, 2 Sam. 7:12, Mark. 6:30-32 en Gen. 4:1-17

> <p>Geheueteks</p>
>  “Here, ek verlang, ek hunker na u woning. Met my hele wese, liggaam en gees, wil ek jubel oor die lewende God” (Ps. 84:2, NLV).

Tik, tik, tik, tik – so gaan die tyd om. Dit staan net nooit stil nie. Slegs twee ure en dan is dit Sabbat! Chrystal sug. Sy bekyk haar woonstelletjie. Die kinders se speelgoed lê nog steeds oral in die sitkamer rond en die kombuis lyk asof ’n orkaan dit getref het. Om alles te kroon, lê hul jongste, Vernon, in die bed met koors. Boonop het Mary ingestem om môre die lidmate en besoekers by die deur te verwelkom, wat beteken dat hulle ’n halfuur vroeër moet vertrek. As ek net môre ’n bietjie rus en vrede kan vind, dink Chrystal weemoedig.

Terselfdertyd bevind Chrystal se man, Sydney, homself net mooi aan die ander kant van die dorp. Hy staan met hul kruideniersware in die ry by die betaalpunt. Die verkeer soontoe was ’n nagmerrie en die betaalpuntrye is vreeslik lank. Dit lyk of die hele wêreld besluit het om nou inkopies te kom doen! Wanneer gaan dié gejaag ophou? Dit kan nie so aangaan nie, sug Sydney innerlik. Is dit waaroor hierdie lewe gaan – net ’n dolle bestaan?

Spitstye, werksure, doktersafsprake, Skype-gesprekke, inkopies doen en skoolfunksies – hierdie is die klas van dinge wat ons lewens reël. Dit maak nie saak of ’n mens openbare vervoer gebruik of op ’n bromponie ry of selfs die gesin in ’n bussie van punt A na punt B neem nie – een ding is seker: ons konstante interaksie met die wêreld skep ’n soort rumoer wat ware stilte verdryf.

Die vraag is net: hoe vind ’n mens, in die gestamp en gestoot van die lewe, nou rus vir jou siel?

_*Studeer vandeesweek se les vir Sabbat die 3e Julie._