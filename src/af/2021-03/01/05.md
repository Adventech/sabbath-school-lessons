---
title:  Rus in die Nuwe Testament
date:  30/06/2021
---

’n Werkwoord vir rus wat dikwels in die Nuwe Testament verskyn, is anapauo¯ – te wete “om te rus,” “om te ontspan” of “om verfris.” ’n Mens kom dit in Jesus se beroemde woorde tee, waar hy in Matteus 11 vers 28 sê: “‘Kom na My toe, almal wat uitgeput en oorlaai is, en Ek sal julle rus gee’” (OAB, klem verskaf). Dit kan ook op liggaamlike rus dui (Matt. 26:45). Let ook op die einde van Paulus se eerste sendbrief aan die Korintiërs, in die gedeelte waar hy groet. Hy verbly hom oor die aankoms van bepaalde vriende en noem dat dit sy gees verkwik het (hfst. 16:18, NAB).

’n Verdere werkwoord wat met rus te make het, is hesychazo¯. Dit praat van diedissipels se Sabbatsrus en vergelyk dit met Jesus se rus in die graf (Luk. 23:56).

Hesychazo ¯ word egter ook gebruik om te sê dat iemand ’n stil lewe lei (1 Tess. 4:11)of selfs dat iemand geen kapsie maak nie en derhalwe stilbly (Hand. 11:18).

Waar die Sendbrief aan die Hebreërs, in hoofstuk 4:4, van God praat wat op die sewende dag van die skepping gerus het, gebruik dit die Griekse werkwoord katapauo,¯ “om ’n aktiwiteit tot ’n einde te laat kom,” “om tot ruste te bring” of “om te rus.” Dit weerspieël dié werkwoord se gebruik in die Septuagint, die Griekse vertaling van die Ou Testament. Besonder interessant is die feit dat meerderheid van katapauo¯ se Nuwe-Testamentiese gebruike in Hebreërs 4 verskyn.

`Lees Markus 6:30-32. Hoekom het Jesus sy dissipels aangesê om ’n bietjie eenkant te sit en rus, en dit te midde van ’n fantastiese uitreikgeleentheid? Kyk ’n bietjie na die breër konteks van Markus 6 om jou met die antwoord te help.`

“‘Kom julle alleen saam na ’n stil plek toe en rus ‘n bietjie’” (Mark. 6:31, NAB) word nie hier as ’n uitnodiging uitgedruk nie. Dit is in die imperatiewe vorm van die werkwoord – m.a.w. dit is ’n bevel. Jesus was bekommerd oor sy dissipels en hul liggaamlike en psigiese welstand. Hulle het pas teruggekeer van ’n uitgebreide sendingreis, waarin hulle twee-twee uitgestuur is (Mark. 6:7). Markus 6:30 sê dat die dissipels met hul terugkeer vreeslik opgetoë was. Hulle kon nie wag om hul suksesse en flaters met Jesus te deel nie. Tog stop Hy hulle net daar en sê dat hulle eers moet rus. Markus verduidelik egter flussies hoekom Jesus dit gedoen het: “Daar was baie mense wat gedurig gekom en gegaan het, sodat Jesus en sy dissipels selfs nie kans gehad het om iets te eet nie” (hfst. 6:31, NAB). Die uitdagings en harwar van sieleredding kan soms oorweldigend wees – dit was duidelik ook ’n probleem vir die dissipels! Jesus herinner die gelowige hier aan ’n belangrike feit: dat ’n mens op jou liggaamlike en psigiese gesondheid moet let deur rustye te skeduleer.

`Dink ’n bietjie aan enigeen in jul plaaslike gemeente wat by sieleredding betrokke is – soos die predikant, ’n ouderling of enige leier – en wat gevolglik op uitbranding afstuur. Op watter maniere kan ’n mens sulke persone bystaan en hul taak ligter maak? Wat kan jy doen om aan diesulkes te toon dat hul pogings en moeite waardeer word. Hoe kan jy hulle help om rus te vind?`