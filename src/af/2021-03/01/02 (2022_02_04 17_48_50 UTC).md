---
title:  Moeg en Mat
date:  27/06/2021
---

`Lees Genesis 2:1-3. Hoekom het God ’n rusdag geskep nog voordat enigeen moeg kon raak?`

Nog voor die mensdom rooimiere begin gekry het, en self besluit het om spanningsvolle lewens te begin lei, het die Here ons ’n baken in die tyd gegee. Dit is ’n baken wat ons skeppingsgeheue op ’n belewenisryke manier verfris, ’n spesiale dag waarop ons ons aktiwiteite staak en doelbewus die lewe geniet. Dit is ’n dag vir wees en nie vir doen nie; ’n dag om ons te verlustig in die gawe van gras en vars lug, van wilde diere en water in die natuur, asook die gawe van ons medemens, en bowenal van die Skeppergod as die gewer van alle goeie gawes.

Hierdie was nie ’n eenmalige uitnodiging wat skielik verstryk het na ons stamouers uit Eden gesit is nie. Nee, God wou seker maak dat daardie uitnodiging vir ewig en altyd geldig sou wees. So skep Hy dan die Sabbat as deel van die onderbou van tyd. Die uitnodiging is dus altyd daar, dit word weekliks herhaal, en nooi die mens om elke sewende dag rustig die skepping te vier.

Ons is eintlik veronderstel om fisiek minder moeg te wees as die mense wat 200 jaar terug geleef het, siende dat ons oor soveel moeite-besparende toestelle beskik. Tog is dit nie die geval nie. Rus is deesdae ’n luukse. Ons bly vreeslik besig met allerhande dinge, selfs al werk ons nie. Om een of ander rede is ons altyd op ’n manier agter. Al het ons ook hoe baie vermag, daar is altyd nog dinge wat gedoen moet word.

Navorsing toon boonop dat ons minder slaap, met baie mense wat hoogs afhanklik van kafeïen is ten einde aan die gang te bly. Ten spyte van vinniger selfone, rekenaars en internet-konneksies lyk dit of ons nooit genoeg tyd het nie.

`Wat leer die volgende teksverse ons oor die nut van rus? Markus 6:31, Psalm 4:8, Eksodus 23:12, Deuteronomium 5:14 en Matteus 11:28.`

Ons Skepper het geweet dat die mens fisieke rus nou benodig. Hy het kringlope vasgestel in die tyd met bakens soos dag, nag en die Sabbat, en gun ons sodoende die geleentheid om liggaamlik te rus. Om Jesus persoonlik as Heer en Heiland aanvaar, beteken onder andere dat die gelowige erns maak met die Godgegewe bevel om te rus. Die Sabbat is immers nie ’n voorstel nie, maar ’n gebod!

`Dink ’n bietjie aan jou eie gejaagde bestaan? Hoe moet ’n mens maak – beide in ’n fisieke en geestelike sin – om die rus wat God vir ons wil hê op ’n meer daadwerklike wyse te beleef?`