---
title:  ’n Doellose Swerwer
date:  01/07/2021
---

`Lees Lees Genesis 4:1-12. Hoe is dit dat Kain “’n doellose swerwer op aarde” (Gen. 4:12, NIV) geword het?`

Die Bybel sê nie pertinent hoekom die Here Abel se offer aanvaar het, maar nie Kain s’n nie (Gen. 4:4, 5). Tog weet ons hoekom. Ellen G. White skryf: “Kain het al murmurerende tot God gegaan, sonder om te glo in die [Verlosser se] beloofde offer en die belangrikheid van die offerstelsel. Daar was geen boetvaardigheid te bespeur in die offer wat hy gebring het nie. Hy het dieselfde houding gehad as wat talle deesdae het: dat die pligsgetroue navolging van die geopenbaarde verlossingsplan – en die onwrikbare geloof dat sy verlossing slegs in die soendood van die beloofde Verlosser lê – op die belydenis van ’n swakkeling sou neerkom. Kain het dus die paadjie van eiegeregtigheid gekies. Syns insiens het hy inherent oor die nodige meriete vir ’n offerhande beskik” (Patriarchs and Prophets, bl. 72).

Die uitspraak dat Kain ’n “’n doellose swerwer op aarde” sou wees, dui nie daarop dat dit deur God se toedoen was nie. Allermins. Hy het ’n swerwer as gevolg van sy eie ongehoorsaamheid en sondige optrede geword. Sy rus was nie in Christus nie. So het Kain dan agtergekom dat hy nêrens elders innerlike vrede kon vind nie, ten minste nie die soort gemoedsrus wat waarlik tel nie.

In Genesis 4:4 sê dit dat God Abel se offer “genadig aangesien” (OAB) oftewel “aangeneem” (NAB) het. Die Hebreeuse woord wat hier gebruik word, kan ook as “versigtig bekyk” of “goed deurdink” vertolk word. Die doel hiervan was nie soseer ’n noukeurige inspeksie van die offer self nie, maar eintlik ’n deeglike hartsondersoek om te bepaal wat die houding van die een is wat die offer gebring het. Die verwerping van Kain se vrugte-offer is nie die arbitrêre reaksie van ’n wispelturige God nie. Dit beskryf eerder ’n proses – ’n versigtige oorweging, ’n karakterondersoek, ’n hartsondersoek – om die houding en beweegredes van die een wat die offer bring, te bepaal. Dit is eintlik ’n goeie voorbeeld van ’n ondersoekende oordeel.

`Lees Genesis 4:13-17 en beskryf Kain se reaksie op God se oordeel.`

Wanneer ’n mens van God af probeer weghardloop, word jy rusteloos. Daar is ’n leemte waar God se genade eens was – een wat ’n mens met stoflike dinge, interpersoonlike verhoudings of oorvol lewens probeer vul. Kain het sommer ’n stad en ’n dinastie op die been probeer bring. Hierdie is groot prestasies en getuig van deursettingsvermoë en hope energie; maar die opbou van so ’n godlonende dinastie en van ’n stad, uit rebellie teen God, sal sulke ondernemings uiteindelik laat misluk.

Soms – of meer korrek, gewoonlik – pluk ’n mens die bitter vrugte van sonde. Hoe gemaak om nietemin die aanbod van vergifnis vir daardie sonde wat deur Christus se soendood kom, te leer aanvaar?