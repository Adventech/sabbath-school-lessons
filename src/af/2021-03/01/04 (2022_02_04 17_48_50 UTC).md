---
title:  Die Ou-Testamentiese Betekenis van Rus
date:  29/06/2021
---

Rus is iets wat ons almal ongetwyfeld benodig. Dit verklaar hoekom dit ’n deurlopende tema in die Skrif is. Hoewel die Here ons geskep het om ’n aktiwiteitgeoriënteerde lewe te lei, moet daardie aktiwiteite met rus afgewissel word.

Die Hebreeuse Ou Testament het byvoorbeeld ’n aantal terme wat met rus te make het. Waar dit in Genesis 2:2 en 3 praat van God wat op die pasgeskape sewende dag gerus het, word die werkwoord shabbat gebruik. Ons ken dit natuurlik as die selfstandige naamwoord Sabbat. In sy werkwoordelike vorm beteken dit “om op te hou werk,” “om te rus” of “om met vakansie te gaan.” Dié werkwoord word ook in Eksodus 5:5 in ’n kousatiewe vorm gebruik. (’n Kousatiewe werkwoord dui daarop dat jy iemand sovêr bring om iets te doen). Die werkwoord in vers 5 word dus soos volg vertaal: “om iemand te laat rus” nadat hulle natuurlik gewerk het. In dié vers beskuldig die ontstoke farao vir Moses daarvan dat hy die Israeliete “laat rus het” terwyl hulle eintlik moes werk.

Waar dit in die vierde gebod praat van God wat aktief op die Sewendedag-sabbat gerus het, het ons die Hebreeuse werkwoord nuakh (’n meer sinvolle Afrikaanse transliterasie sal seker noeag wees). Lees Eks. 20:11 en Deut. 5:14. In Job 3:13 word hierdie werkwoord as “rus” vertaal. Dit kan ook meer figuurlik as “neergesit” vertolk word, soos dit die geval in Numeri 10:36 (in die NAB en NLV) is. Hier verwys dit na die verbondsark wat op sy plek neergesit word nadat geskuif is. In 2 Konings 2:15 roep die profete-seuns uit dat “Die gees van Elia op Elisa rus” (OAB, klem verskaf).

’n Verdere werkwoord wat met rus te make het, is shaqat – “om rustende te wees,” “om iemand se nood te verlig” of “om stil te wees.” Dit word in Josua 11:23 gebruik, verwysende na die land wat van oorlog rus nadat Josua dit ingeneem het. Shaqat dui klaarblyklik op die begrip “vrede” in die boeke Josua en Rigters.

Die werkwoord raga‘ dui ook op rus. In Deuteronomium waarsku die Here teen ongehoorsaamheid, en sê dat die volk geen rus in ballingskap sal hê nie (hfst. 28:65, OAB). Dieselfde werkwoord verskyn ook in ’n kousatiewe vorm in Jeremia 50:34, waar dit praat van die Here wat rus of onrus teweegbring.

`Lees Deuteronomium 31:16 en 2 Samuel 7:12. Watter soort rus praat hierdie skrifgedeeltes van?`

Beide verse bevat idiomatiese uitdrukkings wat die werkwoord shakab gebruik, wat letterlik “om te gaan lê” of “om te slaap” beteken. Let op die verbond tussen God en Dawid, en ook die volgende belofte wat die Here aangaande die Dawidiese koningshuis maak: “‘Wanneer jy te sterwe kom en jy by jou voorvaders rus, sal Ek een van jou nageslag, jou eie seun, koning maak en aan hom ’n bestendige koningskap gee’”(2 Sam. 7:12, OAB, klem verskaf).

Hierdie lang (en boonop onvolledige) lys van Hebreeuse werkwoorde wat op rus dui, laat ’n mens besef dat rus as ’n teologiese begrip nie net op een of twee woordjies êrens in die Bybel steun nie. Volgens die Bybel rus ons in ’n individuele en kollektiewe sin. Dit het ook ’n liggaamlike, maatskaplike en emosionele sy, en dui op meer as net die Sabbatdag.

`Die dood is ongetwyfeld ons vyand, ’n vyand wat eendag vernietig sal word.Ten spyte van die feit dat ons treur oor die afsterf van geliefdes en hulle inderdaad mis, is dit nietemin vertroostend dat hulle (ten minste tot die opstandingsmôre toe) in die graf rus. Hoe so?`