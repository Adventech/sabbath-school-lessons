---
title:  Die seëninge wat spruit uit ’n vrome lewe
date:   22/02/2024
---

`Lees Psalm 1:1-3, Psalm 112:1-9 en Psalm 128. Watter seëninge word belowe aan dié wat die Here eer?`

Van die vele seëninge wat gegee word aan dié wat eerbied vir die Here het, is vrede seker een van die grotes. Psalm 1 vergelyk die regverdiges met ’n boom wat by waterstrome geplant is, wat op die regte tyd sy vrugte dra en waarvan die blare nie verdor nie (Ps. 1:3, Jer. 17:7 en 8 & Eseg. 47:12). Hierdie vergelyking identifiseer ook die groot rede vir elke liewe seëning wat die godskind te beurt val: omdat die regverdige nie ooit God se heiligdom en sy teenwoordigheid verlaat nie, en omdat hy of sy ’n hegte en blywende liefdesband met die Here geniet. In teenstelling met die bose — wat met kaf vergelyk word, met geen stabiliteit, tuiste of toekoms nie — is die regverdige soos ’n vrugbare boom met wortels, geplant naby die Here, in die ewige lewe.

Psalm 128 verse 2 en 3 roep die seëninge van die Messiaanse koninkryk in die gedagtewêreld op, waarin die voorreg om onder jou eie wingerd en vyeboom te sit, ’n simbool van vrede en voorspoed is (Miga 4:4). Die seënwense dat vrede in Jerusalem sal heers (Ps. 122:6−8, Ps. 128:5 en 6), gee uiting aan die Messiaanse hoop, die een wat eendag geheel en al met die kwaad sal afreken en ware wêreldvrede sal herstel.

“In die Skrif word die verlostes se erfporsie ’n ‘vaderland’ genoem (Heb. 11:14-16, NAB). Dáár lei die hemelse Herder sy kudde na lewende water in oorvloed. Die boom van die lewe dra elke maand vrugte en sy blare is tot genesing van die nasies. Dáár is standhoudende strome, kristalhelder. Die bome op die oewer se wiegende takke werp aangename skadukolle op die pad wat vir God se vrygekooptes voorberei is. Dáár lê die valleie ver en wyd met lowergroen, golwende heuwels, en met die crescendo van bergspitse in die hoogtes. In daardie valleie, langs daardie lewende strome, is God se volk — ’n volk wat byna vir ewig reisigers en pelgrims was — uiteindelik tuis” (Ellen G. White, _The Great Controversy_, bl. 675).

Die Nuwe Testament beskryf die wederkoms van Christus en die herskepping van die aarde as die vervulling van daardie hoop (Matt. 26:29, Op. 21). Hoewel die regverdiges dus baie seëninge in hierdie lewe geniet, wag ’n meer volmaakte uitdrukking van God se guns op hulle. Dit gebeur aan die einde van die wêreldgeskiedenis, wanneer die koninkryk van God geheel en al herstel word.

`Waarom is die kruis, en wat daar gebeur het, ’n waarborg dat God sy Nuwe-Testamentiese eindtydbeloftes sal nakom? Hoe kan ons nou reeds voordeel uit hierdie beloftes trek?`