---
title:  Vir verdere studie
date:   23/02/2024
---

Deesdae is die strewe na wysheid nie meer so aantreklik soos die soeke na lewensgeluk nie. Mense wil eerder gelukkig as wys wees. Die vraag is net: kan ’n mens waarlik gelukkig wees en ’n vervulde lewe sonder die wysheid van God lei? Psalms sê pertinent dat dit nie moontlik is nie. Die goeie nuus is dat ons nie gevra word om tussen wysheid en geluk te kies nie, want die wysheid van God bring ware geluk.

Hierdie punt word mooi m.b.v. die volgende voorbeeld uit Bybelse Hebreeus toegelig. Let op die meervoudige woord ’asjoerei wat “stappe” (of dalk “treë” of “voetstappe”) in Afrikaans beteken. Dit klink baie soos ’asjrei wat as “geluk” in Afrikaans vertaal kan word. Duidelik gaan hierdie verband verlore in die vertaalproses, met die gevolg dat ’n belangrike boodskap misgekyk word: ’n mens is “gelukkig” (NLV) as jy met elke “tree” of “voetstap” op die geloofspad bly (Ps. 1:1, Ps. 17:5, Ps. 37:31, Ps. 44:18, Ps. 89:15 & Ps. 119:1). Nóg wysheid nóg geluk is abstrakte begrippe in die Bybel. Nee, beide is ’n tasbare belewenis.

’n Mens vind wysheid en geluk deur jou verhouding met God. Hierdie vriendskapsband beteken dat ’n mens eerbied vir Hom het, dat jy Hom loof en vertrou, en dat Hy die bron van jou krag is. Psalm 25 vers 14 sê: “Die Here neem hulle wat vir Hom ontsag het, in sy vertroue, en sy verbond is daar om hulle te onderrig” (AFR20).

“Geloofd sy die Here vir die duidelike beelde wat Hy ons geskenk het! Kom ons vergewis ons van al die plekke waar hierdie versekerings van sy liefde opgeteken is, sodat ons dit voortdurend kan bepeins: Die Seun van God wat sy Vader se troon verlaat en sy Goddelikheid met ons menslikheid beklee het, sodat Hy die mens van Satan se mag kon bevry; die triomf wat Hy vir ons [oor sonde] behaal het, die geopende hemel as geskenk aan die mensdom, sodat ons kan sien tot in die glorieryke teenwoordigheid van die Godheid; Adam se gevalle nageslag opgehef uit die modderput waarin sonde ons gedompel het, en daarna weer in verbintenis met die oneindige God gebring; en nadat ons ons godgegewe toets deur geloof in ons Verlosser deurstaan het, word ons in die geregtigheid van Christus geklee, en tot by sy troon verhef – dít is die beelde wat God wil hê ons moet bepeins” (Ellen G. White, _Steps to Christ_, bl. 118).

**Vrae vir bespreking**:

`Duidelik put die gelowige onderwysing uit die Woord van God, maar hoe verdiep ’n mens daardie belewenis deur jou boonop in die Woord te verlustig? Die Woord van God is die lewensbrood wat ons eet. Hoe hou dit verband met die idee dat ’n mens in Christus as die Woord moet bly? (Joh. 1:1, Joh. 15:5 en 7).`

`Wat gebeur wanneer mense doelbewus aanhou om God se onderwysings en vermanings te verwerp? (Ps. 81, Ps. 95). Waarom, dink jy, gebeur dit?`

`Hoe kan die weë van die goddelose soms aanlokliker as die raad van die regverdiges lyk? (Ps. 141). Anders gestel, hoe vertolk ’n mens die feit dat die bose oënskynlik floreer?`