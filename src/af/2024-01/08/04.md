---
title:  Toetse en beproewings van Bo
date:   20/02/2024
---

`Lees Psalm 81:7 en 8, Psalm 95:7-11 en Psalm 105:17-22. Wat behels die toetsing wat God ons skenk volgens hierdie skrifgedeeltes?`

Meriba is die plek waar die volk die Here beproef het. Daar het hulle sy getrouheid asook sy mag om in hul behoeftes te voorsien, openlik bevraagteken (Eks. 17:1−7; Ps. 95:8, 9). Psalm 81 het egter ’n interessante vertolking van hierdie gebeurtenis, met ’n totaal ander invalshoek: naamlik dat dit God is wat vir Israel by Meriba getoets het (Ps. 81:7). Deur hul ongehoorsaamheid en gebrek aan vertroue in die Here (Ps. 81:11) het die volk toe nie die toets deurstaan wat Hy hulle gestuur het nie.

Die verwysing na Meriba bring ’n tweeledige boodskap tuis. Ten eerste, dat God se volk nie die foute van hul voorgeslagte moet herhaal nie. Hulle moet liewers op die Here vertrou en sy weë bewandel (Ps. 81:13). Ten tweede, dat die Here steeds sy volk uit hul verknorsing red, al deurstaan hulle nie die toetse wat Hy hulle stuur nie (Ps. 81:7). Al die kere wat God sy volk genadiglik in die verlede gered het, bied aan toekomstige nageslagte die versekering van sy voortgesette genade.

Psalm 105 toon dat Josef se beproewings die Here se manier was om hom te toets. God wou sien of Josef wel geglo het in die toekoms wat hy belowe is (Gen. 37:5−10, Ps. 105:19). Die Hebreeuse woord tsarap, wat in vers 19 as “beproef ” (OAB) vertaal word, bring ook die begrippe “loging,” “verfyning” of “suiwering” tuis. Die toets of beproewing van Josef se geloof het dus ten doel gehad om enige twyfel in God se beloftes te verwyder, asook om Josef se vertroue in God se leiding te versterk.

Die doel van godgegewe dissipline is om sy kinders sterker te maak en om hulle op die vervulling van sy beloftes voor te berei, soos blyk uit Josef se lewe (Ps. 105:20-22).

Verwerping van God se onderrig lei egter tot ’n toenemende koppigheid en verharding van die wederstrewige persoon se hart.

“Die Here vereis onmiddellike en onvoorwaardelike gehoorsaamheid aan sy wet. Ongelukkig is die mens vas aan die slaap — selfs verlam — a.g.v. Satan se misleidings. Hy kom met allerhande verskonings en slim slenters vorendag, triomfeer oor hul gemoedsbesware en gebruik dieselfde woorde wat hy in Eva se ore gefluister het: ‘Julle sal gewis nie sterwe nie’ (OAB). Ongehoorsaamheid verhard nie net die skuldige party se hart nie en stomp nie net daardie persoon se gewete af nie, maar bederf ook andere se geloof. Dinge wat voorheen vreeslik verkeerd gelyk het, lyk algaande nie meer so sleg vir hulle nie, aangesien dié mense dit konstant sien, totdat hulle eendag bevraagteken of dit werklik sonde is en onbewustelik in dieselfde strik [as Eva] beland” (Ellen G. White, Testimonies for the Church, vol. 4, bl. 146).

`Sonde verhard ’n mens se hart. Hoe het jy al hierdie waarheid beleef? Waarom behoort hierdie eerstehandse besef ons na die gekruisigde Christus te dryf, daar waar ’n mens die nodige krag vir gehoorsaamheid kan vind?`