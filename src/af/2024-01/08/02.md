---
title:  U Woord het ek in my hart gebêre
date:   18/02/2024
---

`Lees Psalm 119:1-16 en verse 161-168. Hoe behoort ons God se gebooie te onderhou en watter seëninge bring dit mee?`

Let op die gebruik van die woorde “wandel” en “weë” en “vaste koers” (NAB). Die Bybel beeld die daaglikse geloofslewe as ’n soort pelgrimstog uit, waarin die gelowige die pad van geregtigheid saam met God bewandel. ’n Mens bly op die geloofspad deur “die wet van die Here [te] volg” en deur “in die lig van u teenwoordigheid [te] loop” (Ps. 119:1, NLV; Ps. 89:16, AFR20). Dit beteken geensins dat die godsweg in twee uiteenlopende soorte paadjies verdeel nie. Om in die lig van God se teenwoordigheid te wandel, kom daarop neer dat jy God se gebooie volg. Insgelyks behels die “navolging van die wet van die Here” dat jy Hom met jou hele hart soek (Ps. 119:1, 2 en 10).

Om “onberispelik [te] lewe” is ’n verdere manier wat Psalms die vrome lewe beskryf (Ps. 119:1). Die King James-vertaling gebruik die woord “undefiled” wat aan die Ou-Testamentiese offerstelsel herinner, waar die offer wat ’n mens aan God bring beide “sonder gebrek” en aanvaarbaar vir Hom moet wees (Eks. 12:5, OAB). Op ’n soortgelyke wyse is die regverdige se lewe ’n lewende offer aan God (Rom. 12:1), waarin die voorskrif “sonder gebrek” beteken dat jy nie enige sondes vertroetel nie. ’n Godgerigte lewe beteken ook dat ’n mens “opreg lewe” wat beteken dat jy die regte lewensrigting inslaan, een wat vir God behaaglik is (Ps. 101:2 en 6, NLV; lees ook Ps. 18:32).

Om die tien gebooie te bewaar, het niks met ’n wettiese onderhouding van Godgegewe reëls te make nie. In teendeel, dit beteken dat ’n mens “verstandig” (ABA) moet wees oftewel “goeie insig” (NLV & AFR20) moet hê, sodat jy onderskeid tussen reg en verkeerd, en tussen die goed en die kwaad kan tref (Ps. 111:10, ABA; lees ook 1 Kron. 22:12). Dit betrek die hele persoon, nie net uiterlike dade nie. Om “sonder gebrek” te wees, om God se gebooie te onderhou en om Hom met jou hele hart te soek, vorm ’n onverdeelbare geheelbenadering tot die lewe (Ps. 119:1 en 2).

God se gebooie is ’n openbaring van sy wil vir die mensdom. Dit leer die mens hoe om wysheid te verkry, en hoe vrede en vryheid bekom kan word (Ps. 119:7-11 en 133). Die psalmdigter verbly hom in die wet, want dit gee hom die versekering dat God getrou is (Ps. 119:77 en 174).

“Vir dié wat u wet liefhet, is daar groot sekerheid; niks kan hulle laat struikel nie” (Ps. 119:165, NAB). In hierdie beeld beteken “struikel” om moreel te misluk. As lamp vir die psalmdigter se voet (Ps. 119:105) beskerm die Woord van God ons teen die struikelblokke van versoeking (Ps. 119:110).

`Hoe het Christus die krag van God se Woord in sy lewe gedemonstreer? (Matt. 4:1-11). Wat behoort ons hieruit te leer aangaande die kragtige uitwerking van ’n hart wat vasbeslote is om die wet van God te gehoorsaam?`