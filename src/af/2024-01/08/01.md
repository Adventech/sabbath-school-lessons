---
title:  Wysheid vir ’n vrome lewe
date:   17/02/2024
---

### Skrifverwysings vir hierdie week se studie
Psalm 119:1-16, Psalm 90, Johannes 3:16, Psalm 95:7-1, Psalm 141 en Psalm 128.

> <p>Geheueteks</p>
> “Om ons lewensdae na waarde te skat — dit moet U ons leer, sodat ons ’n hart vol wysheid kan verwerf” (Psalm 90:12, AFR20).

Soos ons reeds gesien het, is dit die Here se genade wat vergifnis moontlik maak, en wat dan ’n rein hart in die boetvaardige sondaar skep sodat daardie persoon ’n lewe van geloof lei.

Die Woord van God gee ook bepaalde voorskrifte vir die lei van ’n godgerigte lewe (Ps. 119:9-16). Die onderhouding van God se wet is geensins ’n wettiese navolging van ’n stel reëls nie. Nee, dit gaan oor die hegte band tussen die gelowige en God, ’n lewe wat oorloop van genadegawes en seëninge (Ps. 119:1 en 2 & Ps. 128).

Die lewe van die regverdige is egter nie sonder versoekings nie. Soms bak die sonde mooi broodjies omdat dit van nature slu en agterbaks is (Ps. 141:2-4), met die gevolg dat die regverdige soms voor versoeking swig. Die Here laat toe dat sy kinders op dié wyse getoets word, om te toon of hulle daadwerklik getrou aan Hom is, al dan nie. As die kinders van die Here op sy voorskrifte en vermanings ag slaan, sal hul geloof in God gelouter en hul vertroue in Hom versterk word. Wysheid vir ’n vrome lewe verkry ’n mens deur ’n lewe te lei waarin ’n mens se geloof met God voortdurend in kontak met versoeking en uitdagings gebring word. Die gebed wat die Here ons dus wil leer, naamlik “Om ons lewensdae na waarde te skat… sodat ons ’n hart vol wysheid kan verwerf ” (Ps. 90:12, AFR20), weerspieël ’n volgehoue verbintenis tot ’n getroue wandel met God.

_*Bestudeer hierdie week se les ter voorbereiding vir Sabbat, 24 Februarie._