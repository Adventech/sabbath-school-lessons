---
title:  Leer ons om ons lewensdae na waarde te skat
date:   19/02/2024
---

`Lees Psalm 90, Psalm 102:11 en Psalm 103:14-16. Met watter onaangename werklikheid het die mens te kampe?`

Gemeet aan die ewigheid is die gevalle mens se bestaan niks meer as ’n dampie nie. In God se oë is ’n duisend jaar “soos ’n nagwaak” wat net drie of vier ure lank geduur het (Ps. 90:4, OAB). In vergelyking met Goddelike tyd is ons lewens ongelooflik vlietend (Ps. 90:10). Die sterkstes onder ons word met die swakste van alle plante vergelyk (Ps. 90:5 en 6, Ps. 103:15 en 16). Daardie korte lewe is boonop die ene sorge en verdriet (Ps. 90:10). Selfs diegene wat nie in God glo nie, betreur die kortstondigheid van die lewe, veral in teenstelling met die ewigheid daarbuite — pynlik bewus dat dit dreig om sonder hulle voort te gaan.

Hierdie verknorsing waarin ons verkeer, plaas Psalm 90 binne die konteks van God wat as Skeppergod vir die geskape mens sorg. In elke geslag is die Here sy volk se woning (Ps. 90:1 en 2, AFR20). Die Hebreeuse woord wat in die 2020-Bybel as “woning” vertaal word, ma‘on, beeld die Here as ’n skuilpek of veilige hawe uit (Ps. 91:9). (Dit verklaar die Ou en Nuwe Afrikaanse Bybels asook die Nuwe Lewende Vertaling se gebruik van “vesting” vir die Hebreeuse woord ma‘on in Ps. 90:1).

Elke keer beteuel die Here sy moreel geregverdigde toorn en skenk eerder sy genade. “Wie ken die krag van U toorn?” roep die psalmdigter uit (Ps. 90:11, AFR20), en sinspeel daarmee op die feit dat niemand nog ooit God se ongetemperde woede teen sonde beleef het nie. Met ander woorde, daar is steeds hoop vir elke sondaar, om tot bekering te kom en wysheid vir ’n vrome lewe te verkry.

In die Bybel dui wysheid nie op blote intelligensie nie, maar op eerbied vir God. Die wysheid wat ons benodig, is die insig “om ons lewensdae na waarde te skat” (Ps. 90:12, AFR20). Die feit dat ons ons lewensdae na waarde moet skat, impliseer beide dat dit beperk is en dat ons dit besef het. ’n Wyse lewe beteken dat ’n mens jou voortdurend van die kortstondigheid van die lewe vergewis, ’n bewustelike wete wat geloof en gehoorsaam in die hand werk. Hierdie wysheid word slegs deur berou (Ps. 90:8 en 12) en deur die genadegawes van vergifnis, deernis en genade (Ps. 90:13 en 14) bekom.

Ons fundamentele probleem is nie ons geskape menslikheid nie, maar die sonde en wat dit op aarde ontketen het. Die verwoesting wat dit saai, is oral op aarde en in elke persoon te siene.

Gelukkig is daar ’n verlossingsplan, ’n uitweg uit hierdie penarie danksy Jesus (Joh. 1:29, Joh. 3:14-21). Daarsonder sou daar geen hoop vir ons gewees het nie.

`Watter belofte het ons in Jesus, ongeag hoe kort ’n mens se lewe is? (Lees Joh. 3:16.) Het ons enige hoop sonder Hom?`