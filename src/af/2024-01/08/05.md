---
title:  Bedrieglike weë
date:   21/02/2024
---

`Lees  Psalm 141. Waarvoor bid die psalmdigter hier?`

Psalm 141 is ’n gebed om beskerming teen innerlike en uiterlike versoekings. Die psalmdigter verkeer nie net in gevaar vanweë die goddelose se onderduimse planne nie (Ps. 141:9, 10) maar kom ook in die versoeking om soos hulle op te tree. Die eerste swakheid is selfbeheersing m.b.t. spraak. Die psalmdigter bid dus dat die Here sal wag staan voor die deur van sy lippe (Ps. 141:3, OAB). Hierdie beeld dui op die ouwêreldse gebruik om wagte by stadshekke te plaas ten einde die stad te beskerm.

Die versoeking waarmee die kind van God te kampe het, is of die gelowige hom of haar aan die raad van regverdiges gaan steur en of hulle eerder voor die aanloklikhede van ’n goddelose lewe gaan swig (Ps. 141:4 en 5). Die psalmdigter beeld sy hart as die grootste bedreiging uit, aangesien die stryd om reg te besluit dáár gevoer word. Slegs volgehoue gebed, waarin die bidder ten volle op die Here vertrou en opreg toegewyd aan Hom is, kan die kind van God teen versoekings bewaar (Ps. 141:2).

`Lees  Psalm 1:1 en Psalm 141:4. Versoekings vertoon twee eienskappe: dit is agterbaks en neem algaande toe. Hoe word dit in hierdie twee teksverse uitgebeeld?`

Psalm 141:4 (AFR20) beeld die progessiewe aard van versoeking uit (d.w.s. die feit dat dit mettertyd toeneem). Ten eerste neig die hart na die kwaad. Dan kom die aktiewe misstap (wat in die oorspronklike Hebreeus die herhalende aard van hierdie optrede beklemtoon). Ten derde volg ’n verlustiging in die lekkernye van die goddelose, d.w.s. dat ’n mens hul sondige optrede nou as aanvaarbare gedrag beskou.

’n Mens bespeur ook hierdie progressie in Psalm 1:1 (OAB). Versoekings bring mee dat die kind van God die geloofspad byster raak deur eerder saam met die goddelose te wandel, as saam met die sondaars te staan, en laastens by die spotters te sit. Sondaars, die goddelose en die spotters — ons behoort nie soos hulle te wees nie en ook nie toe te laat dat hulle ons tot ’n val bring nie.

Psalms beskryf die progressiewe, aanloklike en sluwe aard van versoekings, en beklemtoon sodoende ’n belangrike feit: slegs totale afhanklikheid aan die Here verseker die oorwinning oor hierdie dinge. Daarbenewens beklemtoon die psalms ook die belangrikheid van woorde te midde van versoekings — wat jy sê en waarna jy luister. Die kontrasterende lotsbestemmings van die goddelose en die regverdiges is eintlik ’n les vir die mens, naamlik dat ons wysheid by die Here behoort te soek (Ps. 1:4-6, Ps. 141:8-10). Volgens beide psalms lê die dag waarop die kinders van die Here uiteindelik van blaam gesuiwer word nog in die toekoms. Waartoe ons dus geroep word, is om op God te vertrou en geduldig op Hom te wag.