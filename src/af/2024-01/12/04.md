---
title:  Here, wie mag bly in U tempel?
date:   19/03/2024
---

`Lees Psalm 15. Wie is waardig om die Here in sy teenwoordigheid te aanbid?`

Die antwoord wat in hierdie psalm gegee word, is opsomming van die vereistes wat reeds in die wet en die profete verskyn: dié wie se dade en wie se karakter die lewende God weerspieël, m.a.w. dié wat “doen wat reg is” en wat die Here “met hul hele hart liefhet” (lees Miga 6:6-8, AFR20; Deut. 6:5, OAB, woordorde aangepas ter wille van konteks). Die heiligdom was ’n gewyde plek, en alles en almal daarbinne, insluitende die priesters, was ook heilig. Heiligheid is dus verpligtend vir enigeen wat die tempel wou betree. Die heiligheid wat Israel moes hê, was dus omvattend, waarin aanbidding met moraliteit gekombineer is, ’n moraliteit wat alle sye van die lewe gedek het. Die wet het God aan sy volk gegee sodat hulle hul hoogste potensiaal kon bereik, te wete, om ’n priesterlike koninkryk te wees. Dié koninklike priesterdom behels o.a. om ’n heilige lewe voor God te lei en om die verbondsseëninge na ander nasies te neem.

`Lees Psalm 24:3-6 en Psalm 101:1-3. Wat beteken dit om heilig te wees?`

Om “’n Rein hart” te hê (AFR20) oftewel om “suiwer van hart” te wees (OAB), is die deuslaggewende eienskap voor God. Die Hebreeuse woord wat as “rein” of “suiwer” vertaal word, tamim, dra die begrippe “volledigheid” and “heelheid” oor. ’n “Heel” wingerd is ongeskonde — presies soos dit moet wees, gesond (Eseg. 15:5, AFR20). In antieke Israel moes diereoffers tamim, oftewel sonder gebrek, wees (Lev. 22:2124). ’n Mens se praatjies is sonder gebrek wanneer jy die eerlike waarheid praat (Job 36:4). ’n Volmaakte hart is dus soos Psalm 24 vers 4 aandui: iemand wat “suiwer van hart” is (OAB), wat integriteit het (Ps. 15:2). Dit is ’n hart wat soek na die wil van die Here (Ps. 24:6) en wat deur sy vergifnis genees is (Ps. 51:2-10). ’n Onberispelike lewe spruit uit die erkenning van God se wesenlike genade en geregtigheid. Die genade van die Here inspireer sy dienaars tot ’n godvresende lewe en stel hulle daartoe in staat. Dit kom daarop neer dat ’n mens in onverstoorde gemeenskap met God, onderworpe aan sy Woord, leef. Die getuienis van ’n toegewyde en vrome lewe is slegs tot lof en eer van die Here, en nie die eie-ek nie. Let daarop dat meerderheid van die vereistes in Psalm 15 in die ontkennende vorm uitgedruk word (Ps. 15:3-5). Hierdie vereistes is nie om in guns by God te kom nie. Nee, die vermyding van dinge wat skeiding tussen ons en die Here bring, is die hoofsaak hier.

`Ons moet dinge vermy wat skeiding tussen ons en God bring. Hoe verbind ’n mens jou doelbewus tot die vermyding van hierdie dinge? Anders gestel: wat is die innerlike vertrekpunt om te wil nee sê? Dink aan voorbeelde van hierdie dinge wat vermy behoort te word. Hoe vermy ’n mens dit aktief?`