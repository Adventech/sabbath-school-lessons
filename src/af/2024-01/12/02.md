---
title:  Hef julle hande op na die heiligdom
date:   17/03/2024
---

`Lees Psalm 134. Waar word die Here in hierdie psalm aanbid? Waartoe lei die aanbidding van die Here?`

Psalm 134 herinner aan die Aäronitiese priesterlike seëning wat in Numeri 6:24-26 (asook in Ps. 67:1) genoem word, en beklemtoon seënwense as die grondbeginsel en verlangde uitkoms van die band tussen God en Israel. Die mense seën die Here in die heiligdom en die Here seën sy volk vanuit Sion. God se seëninge betrek alle lewe op aarde aangesien Hy die Skepper van hemel en aarde is. Die verwysing na Sion as die setel van spesiale seëninge onderstreep die Here se verbondsverhouding met sy volk. Dit is dus binne die verbond van genade dat Israel die voorreg benut om die Here te seën, asook deur Hom geseën te word.

`Lees Psalm 18:1, Psalm 36:1, Psalm 113:1, Psalm 134:1 en 2, asook Psalm 135:1 en 2. Hoe word die aanbidders hier uitgebeeld?`

Psalms beeld dikwels die aanbidders as diensknegte (of dienaars) van die Here uit. Die sinsnede “wat snags diens verrig in die huis van die Here” (Ps. 134:1, AFR20) verwys bes moontlik na die Levitiese nagwagte (1 Kron. 9:23−27) of na die lofprysing wat beide bedags en snags in die tempel aan die Here gebring is (vers 33).

Siende dat die Israeliete die ongesiene God aanbid het, Hy wat nie met aardse dinge uitgebeeld kan word nie, moes die heiligdom die majesteit van God weerspieël en ’n veilige omgewing skep waarin sondige mense hul Hemelkoning kon nader. Hierdie ontmoeting is deur God Self in werking gestel, en is deur sy wette en bepalings gereguleer.

“Kom na Hom toe, die lewende steen, wat deur die mense afgekeur is, maar deur God vir die ereplek uitverkies is. Laat julle as lewende stene opbou tot ’n geestelike huis, om ’n heilige priesterdom te wees en geestelike offers te bring wat deur Jesus Christus vir God welgevallig is” (1 Pet. 2:4 en 5, NAB). Wat ons hier het, dansky Petrus, is ’n Nuwe-Testamentiese uitdrukking van dieselfde idees as wat in die aangebode psalms verskyn: die volk van God, wat Petrus ’n heilige priesterdom noem, bring lof en dank aan die Here Jesus Christus as hul Skepper en Verlosser, vir al die weldade wat Hy vir hulle verrig het

`As Nuwe-Testamentiese gelowiges het ons ook ’n priesterlike rol in die opsig dat ons geroep word om as tussengangers-in-die-kleine op te tree, ten einde die blye boodskap op ’n verstaanbare wyse aan die wêreld oor te dra. Wat is die doeltreffendste manier om dit te doen?`