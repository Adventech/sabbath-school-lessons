---
title:  Wanneer die Here nie ’n behae in offers het nie
date:   21/03/2024
---

`Lees Psalm 40:6-8, Psalm 50:7-23 en Psalm 51:16-19. Watter belangrike kwessie word hier aangeroer? Waarom het God nie behae in die offers wat Hy dan Self voorgeskryf het nie? (Eks. 20:24).`

Net soos die profete veroordeel die psalmdigters allerhande misbruike van aanbidding. Die hoofsaak vir die Here se weersin hier, is nie Israel se offers en feeste opsigself nie, maar in die onderliggende probleem: die fatale gaping tussen aanbidding en geestelikheid.

Die Here bestraf nie sy kinders vir hul slag-, graan-brand- en reinigingsoffers nie, maar vir die boosheid en ongeregtigheid in hul privaat lewens (Ps. 50:8 en 17-21). Die boek Psalms preek nie teen offers nie, ook nie teen aanbidding nie, maar wel teen nuttelose offers en sinnelose aanbidding, presies wat hier gebeur vanweë die aanbidders se voortgesette ongeregtigheid.

Wanneer uiterlike aanbiddingsgebare nie met die regte innerlike beweegrede vir daardie gebare gepaardgaan nie, val aanbidding geheel en al plat. Dan word die vormlike korrektheid van rituele ’n soort godsdiens opsigself, met die soeke na God as ’n hartsbelewenis wat wegkwyn. Anders gestel: hoe die rituele uitgevoer word, word die hoofsaak, in plaas daarvan dat dit op die Here wys en Hom as die middelpunt van aanbidding openbaar.

`Lees Johannes 4:23 en 24. Watter punt bring Jesus hier tuis wat netjies by die waarskuwing in vandag se psalms inskakel?`

Offers opsigself is nie genoeg nie. Wat sou die punt van sulke offers wees indien die harte van diegene wat dit bring onbekeerd, ongelowig en sonde spyt oor sonde was? Slegs tesame met inkeer, berou en opregte dankbaarheid vir vergifnis kon die offer van diere, God se goedkeuring as “offers van geregtigheid” wegdra (Ps. 51:21, OAB; lees ook Ps. 50:14). Jesus haal die profeet Jesaja aan en stel hierdie probleem soos volg: “Hierdie volk nader My met hulle mond en eer My met die lippe, maar hulle hart is vêr van My af ” (Matt. 15:8, kappie verskaf). Die probleme wat die psalmdigters geïdentifiseer het, was dieselfde wat Jesus ook by sommige mense, veral by die leiers, tydens Sy aardse bediening teëgekom het.

`Met al die lig en kennis waartoe ons bevoorreg is, kan ons as Sewendedag-Adventiste ongelukkig in ’n bepaalde strik beland: om te dink dat ons kennis oor die waarheid en die uitvoer van die rituele wat daarmee gepaardgaan, voldoende is. Hoe kan ons dit voorkom?`