---
title:  Sing ’n nuwe lied aan die Here
date:   18/03/2024
---

`Lees Psalm 33:3, Psalm 40:3, Psalm 96:1, Psalm 98:1, Psalm 144:9 en Psalm 149:1. Wat is die deurlopende motief in hierdie teksverse?`

Psalms sê die mense aan om ’n “nuwe lied” te sing. Wat is dié “nuwe lied” waarvan die psalms hier praat? Die rede vir hierdie “nuwe lied” is die hernude erkenning van die Here se majesteit en opperheerskappy oor die ganse aarde, en dankbaarheid vir die sorg en verlossing wat Hy as Skepper en Regter oor die aarde gee. Bevryding uit die hand van ’n mens se vyande en van die dood, en die spesiale aansien wat God aan Israel skenk, is enkele van die meer persoonlike redes om dié “nuwe lied” te sing. Hoewel ander liedere ook die Here vir sy goedertierenheid en wonderdade prys, is hierdie “nuwe lied” iets spesiaals, en gee uiting aan ’n nuutgevonde vreugde asook die belofte van hernude toewyding aan God. Hierdie hernude belewenis van die redding wat God bring, inspireer die mense om die Here as hul Skepper en Koning te erken. Die deurlopende temas in die tipe psalms wat van “’n nuwe lied” praat, is o.a. vertroue in God, lofprysing vir sy wonderdade en bevryding van ongesteldhede.

`Lees Jesaja 42:10-12, Openbaring 5:9 en Openbaring 14:3. Watter afleidings kan ’n mens oor dié “nuwe lied” in die gelese skrifgedeeltes maak?`

God se volk, Israel, word op ’n liefderyke wyse as “die volk wat na aan Hom is” beskrywe (Ps. 148:14, AFR20) Wat impliseer die psalmdigter hiermee? Dat uit die ganse skepping, Israel die hoogste posisie beklee en derhalwe onder die grootste verpligting verkeer, en ook die grootste voorreg geniet, om die Here te loof en prys. In elke geslag moedig die Bybel gelowiges aan om dié nuwe lied tot eer van hul Verlosser te sing, een wat hul persoonlike getuienis oor redding deur die bloed van die Lam oordra. Hierdie “nuwe lied” kan letterlik op ’n splinternuwe loflied neerkom, een wat niemand nog ooit gehoor het nie; ’n lied wat ’n aangrypende, eerstehandse belewenis van die Here se genade herdenk. Daarbenewens kan dié “nuwe lied” ook die koestering van ’n toekomshoop wees, in welke geval die nuutheid van daardie lied met ’n uitsien te make het — na die unieke, ongeëwenaarde belewenis van God se komende majesteit. Ware aanbidding gaan verder as brandoffers en offerhandes, en weerspieël ’n lewende verhouding met God, ’n band wat figuurlik-gesproke immergroen en ook dinamies is. In ’n sekere sin kom hierdie “nuwe lied” bloot op ’n kraakvars — en selfs ook daaglikse — uitdrukking van ons liefde en waardering vir God se genadedade in ons lewens neer.

`Oordink God se seëninge in jou lewe. As jy ’n nuwe lied moes sing, wat sou dit wees?`