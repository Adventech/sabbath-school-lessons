---
title:  Maak Sy majesteit bekend onder die nasies
date:   20/03/2024
---

`Lees Psalm 96. Watter menigvuldige aspekte van aanbidding word in hierdie psalm genoem?`

Aanbidding sluit die volgende in: om tot God te sing (Ps. 96:1, 2), om sy Naam te prys (Ps. 96:2), om sy goedheid en grootsheid te verkondig (Ps. 96:3, 4) en om offerhande na sy tempel te bring (Ps. 96:8). Benewens hierdie oorbekende eienskappe van aanbidding, beklemtoon Psalm 96 een wat nie so voor die hand liggend is nie: die evangeliese dimensie wat spruit uit die verkondiging van God se koninkryk aan ander mense (Ps. 96:2, 3 en 10).

Tog is die sing van liedere, die loof en prys van die Here, die bring van offerhande, asook die verkondiging van die evangelie nie losstaande handelinge nie, maar uiteenlopende uitdrukkings van dieselfde praktyk: aanbidding. Die verkondiging van God se verlossing aan alle nasies gee beslag aan lofprysing en inhoud aan aanbidding. Let op hoedat die redes vir aanbidding netjies by die boodskap wat aan die nasies verkondig word, aansluit: “Want die Here is groot en baie lofwaardig” (Ps. 96:4, OAB), “Want al die gode van die volke is afgode, maar die Here het die hemele gemaak” (Ps. 96:5, OAB), asook “‘Die Here regeer’” (Ps. 96:10, AFR20) en die sinsnede “want Hy kom om die aarde te oordeel” (Ps. 96:13, OAB). Die doel van evangelisasie is dus om ander nasies met die volk van God te verenig, en op die ou end, om die ganse skepping byeen te bring ten einde die Here te aanbid (Ps. 96:11-13).

Aanbidding spruit uit die innerlike besef van wie die Here is: Skepper, Koning en Regter (Ps. 96:5, 10 en 13). Aanbidding behels dus om te onthou wat God in die verlede gedoen het (die skepping), om sy teenswoordige wonderdade te vier (die feit dat Hy die wêreld in stand hou en in die hede regeer), en om in afwagting van sy toekomstige dade te leef (die oordeel aan die voleinding van die wêreld, en ’n nuwe lewe in ’n nuwe hemel en op ’n nuwe aarde).

In Psalms dui die oordeel op die herstel van die goddelike bestel; m.a.w. ’n terugkeer na vrede, geregtigheid en welstand in ’n wêreld wat tans onder ongeregtigheid en lyding gebuk gaan. Gevolglik jubel die ganse aarde in afwagting op God se oordele (Ps. 96:10-13, Ps. 98:4-9, OAB & AFR20). Die feit dat die Here ’n regverdige Regter is, dien as ’n bykomende beweegrede om Hom in heiligheid te aanbid en voor Hom te “bewe” (AFR20). Dit is ’n waarskuwing om nie daardie aanbidding lig op te neem nie (Ps. 96:9). Aanbidding behels beide hope vreugde en geloofsekerheid (Ps. 96:1, 2 en 11-13), asook ’n heilige vrees en ontsag (Ps. 96:4 en 9).

Die universele oproep in Psalm 96 om die Skepper- en Regtergod te aanbid, vind uiting in die Here se laaste verkondiging van die evangelie aan die mensdom, te wete die drie-engele-boodskap van Openbaring 14:6-12. Dit blyk dat dié eindtydboodskap op allerhande maniere in Psalm 96 geïnkorpereer is, deur die volgende temas: skepping, verlossing (“ewige evangelie”), aanbidding en oordeel. Al die elemente van die drie-engele-boodskap is daar te vinde.

`Vergelyk hierdie psalm met die drie-engeleboodskap (Op. 14:6-12, OAB). In watter opsigte verkondig Psalm 96 dieselfde kernwaarhede as die eindtydboodskap wat ons aan die wêreld moet bring?`