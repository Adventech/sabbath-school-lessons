---
title:  Aanbidding sonder einde
date:   16/03/2024
---

### Skrifverwysings vir hierdie week se studie
Psalm 134, Jesaja 42:10-12, Openbaring 14:3, Psalm 15, Psalm 101:1-3, Psalm 96, Openbaring 14:6-12, asook Johannes 4:23 en 24.

> <p>Geheueteks</p>
> “Ek wil sing tot eer van die Here solank as ek lewe, ek wil psalmsing tot eer van my God solank as ek daar is” (Psalm 104:33, OAB).

Namate ’n mens toeneem in die belewenis van God se genade en krag, wil jy saam met die psalmdigter vra: “Hoe sal ek die Here vergoed vir al sy weldade aan my?” (Ps. 116:12, NAB). Uiteraard is die respons hierop om ’n lewe van doelbewuste getrouheid aan God te lei.

In Psalms is Israel nie net ’n nasie nie, maar “die volle vergadering” (Ps. 22:23 en 26, NAB; of “’n groot byeenkoms” in AFR20; Ps. 35:18). Dit bring Israel se hoofroeping na vore, naamlik om die Here te prys en teenoor die ander nasies van Hom te getuig, aangesien die Here begeer dat alle nasies by die volk se aanbidding sal aansluit. Die volk is al die regverdiges, elkeen wat die Here aanbid en wie se hoop in Hom en sy liefde gegrond is.

Om die Here in die gemeente te dien, word hier as die ideale vorm van aanbidding gesien. Dit beteken egter nie dat die individu se gebede en lofprysings as lid van Israel minder betekenis het nie. Die rol van individuele stiltetyd (of boekevat) is weliswaar om stukrag aan gemeenskaplike aanbidding te gee deur gesamentlike lofprysing te vernuwe (Ps. 22:23 en 26). Dit is egter ’n wisselwerking, aangesien die volle potensiaal van individuele aanbidding ontgin word juis omdat dit nou met gemeenskaplike aanbidding verweef is. Die aanbiddende gemeenskap van gelowiges word ook “die kring van opregtes” genoem (Ps. 111:1, AFR20). Die opregtes ken die Here (Ps. 36:10) en Hy ken hulle (Ps. 37:18), iets wat elke sy van hul lewens deurdring.

_*Bestudeer hierdie week se les ter voorbereiding vir Sabbat, 23 Maart._