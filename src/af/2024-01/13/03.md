---
title:  Die vergenoegdheid van ’n gespeende kind
date:   25/03/2024
---

`Lees Psalm 131. Wat leer ons uit hierdie psalm oor ons verhouding met God?`

Die volk van God leef in ’n wêreld wat die gelowige pyn besorg, niemand spring versoeking en swaarkry vry nie. Die hernude oortuiging dat hy ’n kind van God en afhanklik van God vir sy lewe is, troos egter die psalmdigter. Dit bring hom sovêr om te bely dat sy trots geen waarde het nie. Trots is misleidend — vasgevang in die eie-ek kan ’n mens nie verder as jouself leef of dink nie, met die gevolg dat jy ook blind vir die groter prentjie en vir God is.

In teenstelling hiermee hou die regverdiges hul oë op God gerig (Ps. 123:1 en 2). Om die grootsheid van God te bely, maak die regverdiges nederig, en bevry hulle van selfgesentreerdheid en sinnelose ambisie. Die psalmdigter bely dat hy hom nie “met groot dade” of dinge “wat te wonderbaar… vir my [is]” besig hou nie (Ps. 131:1, AFR20). Hiermee bedoel Hy natuurwonders wat die menslike verstand te bowe gaan. Moderne wetenskap toon dat selfs die “eenvoudigste” verskynsels soms ongelooflik ingewikkeld en (ten minste op die oomblik nog) vêr bokant ons vuurmaakplek is. Dit is dan ook die groot ironie: hoe meer ’n mens van die fisiese wêreld leer, hoe groter die raaisels wat te voorskyn kom.

Let op die vergelyking in Psalm 131 vers 2, “Soos ’n gespeende kind by sy moeder” (OAB), ’n aangrypende versinnebeelding van diegene wat kalmte en berusting in die arms van God vind. Dit dui op die liefdevolle band tussen moeder en kind terwyl hy (of sy) deur verskillende ontwikkelingsfases gaan.

Hoewel ons van leë ambisies en trots gespeen word, leer die Here ons om voedsame, vaste kos te eet. Hierdie vaste kos is “om die wil te doen van Hom wat My gestuur het en om sy werk te volbring” (Joh. 4:34, OAB; lees ook Heb. 5:12-14). Die kinderlike vertroue wat in Psalm 131 uitgebeeld word, is ’n volwasse geloof wat deur die swaarkry van die lewe getoets en gelouter is. Daarbenewens is dit deur God beproef en getrou aan, en in pas met, sy Woord bevind.

Uiteindelik bepaal die psalmdigter sy aandag by die welstand van God se volk. Op die lange duur moet ons ons belewenisse met God ter versterking van die kerk gebruik. Met ander woorde: ons gebruik wat ons eerstehands oor God se getrouheid en goedheid geleer het, en deel dit met andere wat, om watter rede ook al, steeds sukkel om geloof aan die dag te lê. Hierdie getuienis oor Christus kan selfs in gemeenteverband gebring word, waar talle nog nie Christus self bevriend het nie.

`“Voorwaar Ek sê vir julle, as julle nie verander en soos die kindertjies word nie, sal julle nooit in die koninkryk van die hemele ingaan nie!” (Matt. 18:3, OAB). Wat sê Jesus hier vir ons? Wat behels hierdie begrip alles?`