---
title:  Ons wag in God se sabbatsrus
date:   27/03/2024
---

`Lees Psalm 92. Watter twee aspekte van die sabbat word in hierdie lied vir die sabbatdag na vore gebring?`

Die feit dat die Here vir sy wonderbaarlike handewerk geloof en geprys word (Ps. 92:4 en 5) asook die uitbeelding van die regverdiges wat sterk aan Eden herinner (Ps. 92:12−14), wys duidelik op die skepping. Hierdie is die eerste aspek wat die sabbat vier. Psalm 92 verheerlik ook die Here vir die oorwinning wat Hy as die God van geregtigheid oor sy vyande behaal het (Ps. 92:7−15) en versterk sodoende die tweede tema waarom die sabbat draai: die mens se verlossing van die bose (Deut. 5:12−15). Die psalm bring lof aan die Here vir sy grondlegging van die wêreld asook die feit dat Hy dit in stand hou, en dit wys op die groot eindtydhoop van ’n goddelike bestel waarin ewige vrede en orde heers.

Die mense geniet ’n sabbatsrus omdat God die “Allerhoogste” is (Ps. 92:1, NKJV). Die feit dat Hy die hoogste posisie in die ewigheid beklee, gee Hom ’n absoluut unieke voordeel bo sy vyande.

Hoewel Hy die Allerhoogste is, is die Here gou om uit te reik na die aardbewoner wat uitroep om hulp. Die Here se skepping, en veral die verlossing van daardie skepping, behoort ons tot liefde vir, en aanbidding van, die Here aan te spoor. Om deel van ’n gevalle skepping te moes wees, maar een waarin die verlossingshoop nie bestaan nie, sou nou nie juis iets gewees het om ’n mens oor te verheug nie. Hoe sou ons dan geleef het? Ons sou liefhê, ly en doodgaan, alles sonder enige hoop! Derhalwe prys ons nie net die Here as ons Skeppergod nie, maar ook as ons Verlosser.

“Vars olie” dui op die psalmdigter se hernude verbintenis tot die dien van die Here, as een wat opnuut daartoe gesalf word (Ps. 92:11). Salwing met olie was ’n ritueel om verkose mense soos priesters en konings aan God te wy (Eks. 40:15, 1 Sam. 10:1). Tog gebruik die psalmdigter ’n ongewone Hebreeuse woord hier — balal — ten einde sy salwing te beskryf. Dit dui nie op die tipiese inseën van dienaars nie, maar op die “meng” van olyfolie met die offerbrood as deel van die offer (Eks. 29:2, AFR20; Lev. 2:4 en 5). Met hierdie andersoortige gebruik van balal sê die psalmdigter indirek dat hy homself as ’n lewende offer aan God wil bied en sodoende sy wese aan God wil wy (Rom. 12:1).

Die feit dat wyding-idees in ’n psalm oor die sabbat verskyn, is geensins verrassend nie. Die sabbat is immers ’n kenteken van die volk se godgegewe heiligmaking (Eks. 31:13). Die palmbome en seders van Libanon versinnebeeld hoe die volk van God toeneem in beide geloof en in die opregte waardering van God se wonderlike planne en liefde. Die sabbat is die teken van die Here se ewige verbond met sy volk (Eseg. 20:20). Die sabbatsrus is dus van kardinale belang vir God se volk omdat dit hulle bemagting om met vertroue op die vervulling van al die Here se verbondsbeloftes te wag (Heb. 4:1-10).

`Lees weer deur Psalm 92. Watter groot hoop bied hierdie psalm ons? Hoe kan ons, selfs te midde van hoe sake tans in die wêreld staan, vertroosting daaruit put?`