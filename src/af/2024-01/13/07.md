---
title:  Vir verdere studie
date:   29/03/2024
---

Lees die volgende gedeelte uit Ellen G. White: “Growing Up Into Christ” (bl. 67-75, _Steps to Christ_).

Psalms doen deurgaans ’n ernstige beroep op die gelowige om op die Here te wag. “Wees stil in die Here en wag geduldig op Hom” (Ps. 37:7, NLV). As ons dit as ’n ietwat moeisame, onseker en eensame taak beskou, moet ons dalk aan die dissipels op die dag van Jesus se hemelvaart dink (Hand. 1:4-11). Jesus is voor hul oë weggeneem en na die hemel geneem, terwyl hulle moes agterbly, wagtende dat Hy eendag — wie weet wanneer — sou terugkeer. Wie op aarde het al so ’n intense verlange na die onmiddellike vervulling van die wederkomsbelofte gehad as die dissipels daardie dag? “Here, neem ons vandag saam met U!” — dit was seker hul hartsverlange. Tog is hulle aangesê om op die belofte van die Vader en op Jesus se wederkoms te wag. Dit sou egter ’n fout wees om aan te neem dat die dissipels op moedverloor se vlakte was. Allermins. Hulle is terug Jerusalem toe en het presies gedoen wat Jesus hulle aangesê het om te doen — naamlik om op die uitstorting van die Heilige Gees te wag en daarna die evangelie op ’n kragtige wyse aan die wêreld te verkondig (Hand. 1:12-14 & hfst. 2).

Hierdie bevel om op die Heiland te wag, is slegs uitvoerbaar indien sy werk deur die Heilige Gees in ons binnenste volbring word. Om op die Here te wag, bring egter druk mee. So selfs al loop ’n mens oor van entoesiasme, kan dit, inaggenome die broosheid van die mens, nie stand hou voor daardie druk nie. Al hoe ons geesdrif voor die spanningsvolle gewag stand gaan hou, is deur in Jesus Christus te bly — d.w.s. deur ’n hegte vriendskap met Hom te hê. “Dan, as Christus in ons harte woon, sal Hy sy werk in ons verrig, ‘om te wil sowel as om te werk na sy welbehae’ (Fil. 2:13, OAB). Ons sal werk soos Hy gewerk het. Ons sal dieselfde gees as Hy openbaar. Sodoende sal ons, staande en blywend in ons liefde vir Christus, ‘in alle opsigte na Hom toe… groei’ met die besef dat ‘Hy, Christus… die Hoof [is]’ (Efesiërs 4:15, AFR20)” (Ellen G. White, _Steps to Christ_, bl. 75). Namate ons wag op die Here, sal ons gemoedsrus en bevrediging in Psalms vind. Ons gebede en liedere is waar ons harte en die hart van God daagliks ontmoet.

**Vrae vir bespreking**:

`Waarom is dit so belangrik in ons geestelike lewe om op die Here te wag? Bespreek ’n aantal van die bybelse geloofshelde se belewenisse in dié verband. Hoe het die wagproses hul geloof gelouter en versterk? (Rom. 4:19-22, Heb. 11).`

`Wat is die uiteinde van dié proses waarin ons wag op die Here? (Ps. 37:34-40). Dit wil sê: wat belowe die Here ons wanneer alles uiteindelik uitgesorteer is? Watter hoop put ’n mens uit hierdie teksverse, bv. betreffende die vergeefse stryd om reg en geregtigheid in hierdie lewe?`

`Waarom is die wagproses vir die dooies, inaggenome die toestand waar hulle verkeer (Pred. 9:5), amper oor en verby? Watter hoop kan ons uit dié antwoord put?`