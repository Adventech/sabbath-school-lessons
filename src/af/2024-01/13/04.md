---
title:  Bring die gerwe in
date:   26/03/2024
---

`Lees Psalm 126.Wat gee krag en hoop aan die volk van God? Let op die dinge wat hier gesê word. Hoe kan ons, inaggenome die konteks, dit op ons lewens toepas?`

Die reddingsdade wat God in die verlede verrig het, was ’n bron van oneindige inspirasie vir die volk van God, die redes waarom hulle ’n toekomshoop gehad het — en dit is nou nog so. So groot was daardie reddingsdade dat dit as die verwesenliking van hul wildste drome beskryf kan word (Jes. 29:7 en 8). Neem egter die volgende in ag, dat die geslag wat God hier in Psalm 126 vir hul bevryding uit ballingskap loof (Ps. 126:1) self in ballingskap was toe die psalm geskrywe is (Ps. 126:4).

Tog word die voorgeslagte se vreugde en verligting in die vorm van liedere vir die hede aangewend, dit word opnuut beleef. Die nuwe geslag hou dus die bybelgeskiedenis lewendig deur denkbeeldig aan te sluit by diegene wat daardie gebeurtenisse eerstehands beleef het. ’n Lewende geloof neem dus die groot dade wat God vir sy volk in die verlede verrig het en koester dit as iets wat Hy vir die teenswoordige gelowige gedoen het, en nie bloot as dinge wat die Here net vir die gelowiges van weleer gedoen het nie.

Om die waarheid te sê, hierdie terugdink aan die verlede spoor die hedendaagse gelowige ook aan tot hoop. Let op die lotsverandering wat die psalmdigter bepleit: “soos stroombeddings in die Negev” (Ps. 126:4, AFR20), ’n besonder kragtige beeld wat toon dat God skielik en op ’n kragtige wyse ter wille van sy volk ingryp. Neem in ag dat die Negev ’n woestynstreek is. Hierdie snelvloeiende strome het skielik gevorm, na swaar buie in die reënseisoen. Die vroeë en laat reën was van kardinale belang vir ’n suksesvolle landboujaar (Deut. 11:14, Deut. 28:12). Die saad wat met trane gesaai en die gerwe wat met gejuig ingebring word (Ps. 126:5 en 6), is eweneens ’n kragtige belofte van God wat Israel deur ’n moeilike hede na ’n blye toekoms neem.

Die einde van die oesseisoen was die tyd toe die Hebreeuse pelgrims van ouds die vrug van hul opbrengs na die huis van die Here in Jerusalem geneem het (Eks.

34:22 en 26). Die oes-motief was ’n kragtige geestelike les vir die antieke gelowiges. Die saai en versorging van landerye, boorde en wingerde was harde werk, maar wat uiteindelik deur die vreugde van ’n oorvloedige oes beloon is. Insgelyks sal die teenswoordige beproewinge van God se volk aan die voleinding van die wêreld met die vreugde van verlossing beloon word. Hierdie beeld van ’n oorvloedige oes dui op God se herstel van sy koninkryk op aarde by Jesus se wederkoms (Amos 9:1315, Matt. 9:37). Hier kom die tema van wag op die Here egter ook te verskyn. Net soos die mense van ouds vir oestyd moes wag, moet ons (as evangeliewerkers en gelowiges) op die vrug van ons arbeid wag.

`Dink aan kere toe jy die hand van God duidelik en onmiskenbaar in jou of in andere se lewens kon raaksien. Hoe kan jy hoop daaruit put vir die uitdagings wat jy tans beleef?`