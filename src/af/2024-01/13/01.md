---
title:  Wag op die Here
date:   23/03/2024
---

### Skrifverwysings vir hierdie week se studie
Psalm 27:14, Romeiine 8:18-25, Psalm 131, Mattheus 18:3, Psalm 126, Psalm 92, Markus 16:1-8, asook 2 Petrus 1:19.

> <p>Geheueteks</p>
> “Wag op die Here! Wees sterk en laat jou hart sterk wees! Ja, wag op die Here!” (Psalm 27:14, OAB).

Ons kwartaallange studie van Psalms kom vandeesweek tot ’n einde. In hierdie denkbeeldige reis het ons by verskillende temas stilgestaan: die ontsagwekkende en majestueuse Skepper-, Koning- en Regtergod; godgegewe bevryding, vergifnis en verlossing en die vreugdes wat ons daaruit put; die oomblikke van ongebreidelde smart en weeklag waaraan ons ons soms oorgee; die wonderbaarlike beloftes van die Here se ewige teenwoordigheid; asook die groot uitsien na die nimmereindigende wêreldwye aanbidding van God. Ons pelgrimstog duur egter voort, want ons leef in die hoop dat Jesus sal terugkeer, op daardie blye môre dat ons verlange na die Here in ’n tasbare ontmoeting sal eindig. As daar ’n slotboodskap uit die boek Psalms te put is, dan is dit dat ons “op die Here moet wag.”

Om egter op Hom te wag, betekenis nie dat ’n mens handjies gevou rondsit nie. Jy wag nie bloot jou tyd af nie. Nee, om op die Here te wag, is iets wat jy met groot vertroue en geloof aktief doen, ’n vertroue en ’n geloof waaraan jy deur daadwerklike optrede uiting gee. Hierdie wagproses bring ’n omwenteling mee: die somber aande wat ons voorheen beleef het, word nou met die uitsien-slag na ’n blye môre omskep (Ps. 30:6, Ps. 143:8). Dit versterk die innerlike met hernude hoop en gemoedsrus. Dit motiveer ons om harder te werk, om met gejuig die goue gerwe in te bring, aangesien die Here se sendingvelde ’n ryke oes oplewer (Ps. 126:6, Matt. 9:36-38). Om op die Here te wag, sal ons nooit ooit in die verleentheid bring nie. Om die waarheid te sê, dit sal ryklik beloon word, want die Here kom sy beloftes getrou na (Ps. 37:7-11, 18 en 34; Ps. 71:1 & Ps. 119:137 en 138).

_*Bestudeer hierdie week se les ter voorbereiding vir Sabbat 30 Maart. ._