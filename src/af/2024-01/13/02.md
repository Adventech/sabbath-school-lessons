---
title:  Geroepe om te wag
date:   24/03/2024
---

`Lees Psalm 27:14; Psalm 37:7, 9 en 34; Psalm 39:7; Psalm 40:1; Psalm 69:6; Galasiërs 5:5 en Romeine 8:18-25.Wat moedig hierdie teksverse God se kinders aan om te doen?`

Om te wag is waarskynlik een van die grootste stressors in hierdie lewe. Ongeag wie jy is, waar jy woon of jou stand – almal moet een of ander vir iets of iemand wag. Soms staan jy in ’n ry in die supermark. Soms wag jy op die uitslag van mediese toetse. Hoe dit ook al sy, ’n mens moet wag, al is dit nie altyd so lekker nie, of hoe?

Wat nou van wag op die Here? Hierdie idee dat ’n mens op Hom moet wag, is iets wat nie net in Psalms nie, maar ook reg deur die Skrif te lese is. Die deurslaggewende faktor hier is _deursettingsvermoë_. Deursettingsvermoë is die gelowige se hoogste verbintenis tot ’n lewe wat weier om te swig voor die vrees dat God ons op ’n manier teleur gaan stel. Die toegewyde kind van God wag op die Here, met die wete en sekerheid dat Hy getrou is. Elkeen wat op die Here wag, doen dit met die vertroue dat sy of haar situasie in God se hande is, dat Hy alles ten goede sal laat uitwerk selfs al lyk dit nie op daardie oomblik so nie.

Om op die Here te wag, is meer as net vasbyt wanneer alles skeefloop. Dit is ’n verlange na die Here wat so intens is dat dit met die smagting na water in ’n dorre land vergelyk word (Ps. 63:2). Die psalmdigter wag op vele genadegawes van Bo, maar die verlange om naby God te wees, oortref enige ander begeerte en behoefte in sy lewe.

Soos Paulus dit in die volgende fantastiese skrifgedeelte in Romeine stel, wag die Here en die ganse skepping op die herskepping van die aarde, asook die salige ontmoeting tussen God en sy volk aan die voleinding van die wêreld. Hy skryf: “Want die skepping wag met reikhalsende verlange op die openbaarmaking van die kinders van God” (Rom. 8:19, OAB).

Wat ’n ongelooflike belofte!

Terwyl ons so op die finale verlossing en herontmoeting met God wag, met “die hele skepping [wat] tesame sug en tesame in barensnood… tot nou toe [is]” (vers 22, OAB), bly die Here nietemin, deur die Heilige Gees, by sy kinders.

Intussen word ons geroep om te getuig (Hand. 1:4-8), om die verlossingsplan met die mensdom te deel, daardie plan wat uiteindelik tot ’n herskepping sal lei. Dít is wat ons uiteindelik te wagte is — die vervulling van al die hoop wat ons as Adventiste-Christene gekoester het — met die begrip “advent” in ons naam wat juis sê dat ons op daardie gebeurtenis hoop en wag. Ons wag, maar met die wete dat dit nie vergeefs is nie. Jesus se dood en opstanding, met sy eerste koms, is die waarborg dat Hy weer sal kom.

`Vir watter dinge wag jy op die Here? Hoe leer ’n mens om gelowig, en met vertroue, op Hom te wag — veral wanneer die dinge waarvoor jy vra, nog nie gekom het nie?`