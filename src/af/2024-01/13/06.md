---
title:  Die oggend bring vreugde
date:   28/03/2024
---

`Lees Psalm 5:3, Psalm 30:5, Psalm 49:14, Psalm 59:16, Psalm 92:2, Psalm 119:147, 2 Petrus 1:19 en Openbaring 22:16.Watter tyd van die dag simboliseer gewoonlik die tyd van goddelike verlossing? Waarom?`

In die beeldspraak van die boek Psalms word die verlossing wat God skenk gewoonlik in die oggend verwag. Die oggend bring God se guns aan die lig, wat die lang nag van wanhoop en probleme beëindig (Ps. 130:5 en 6). In Psalm 143 bring goddelike bevryding ’n ommeswaai teweeg: die teenswoordige duisternis van die doderyk (Ps. 143:3) word in die lig van ’n nuwe dag omskep (Ps. 143:8), en ’n lewe wat in die put neergedaal het (Ps. 143:7) verander in een “op gelyk grond” (Ps. 143:10, AFR20).

`Lees Markus 16:1-8. Wat gebeur in die oggend waarvan hierdie skrifgedeelte praat? Waarom is dit so belangrik vir ons?`

Met Jesus se opstanding uit die dood op die Sondagoggend baan Hy die weg vir ’n ewigdurende nuwe dag, ’n nuwe dag wat aanbreek vir elkeen wat glo in God en die verlossing wat Hy bring. Jesus se dissipels het die volle krag van die belofte wat in Psalm 30 vers 6 beskryf word, eerstehands beleef, die dag toe hulle die verrese Heer ontmoet het: “In die nag vloei die trane, maar in die oggend is daar vreugde” (NLV). Dit is slegs deur God se guns en onvoorwaardelike liefde dat ons trane in vreugde omskep word (verse 6 en 8).

Net soos die môrester die geboorte van ’n nuwe dag aandui, lui geloof ’n splinternuwe werklikheid in: die ewige lewe in die harte van God se kinders (2 Pet. 1:19). Jesus word die blink môrester genoem (Op. 22:16) en ons sien met groot verlange uit na die koninkryk wat Hy op aarde sal kom vestig; een waarin donker nagte, boosheid en die dood tot ’n einde sal kom (hfst. 21:1-8 en 25). Op die keper beskou, is dit ons grootste verlange betreffende die wederkoms. Die groot gewag is dus gewis die moeite werd.

“Dáár voor Josef van Arimatea se oopgerolde graftombe het Jesus triomfantelik verklaar: ‘Ek is die opstanding en die lewe.’ Dit is woorde wat slegs die Allerhoogste kon uiter. [Neem die volgende in ag:] alle geskape wesens lewe omdat God dit so beskik en omdat Hy die lewensvonk skenk. As ontvangers van godgegewe lewe is hulle van Hom afhanklik. Van die hoogste seraf tot die eenvoudigste lewensvorm — almal se lewenskragte word konstant uit die groot Lewensbron aangevul. Slegs Hy wat een met God is, kon sê dat Hy die mag het om sy lewe neer te lê en om dit weer op te neem. Dit is deur sy goddelikheid dat Christus hier mag oor die dood het, om dié se kettings te verbreek” (Ellen G. White, _The Desire of Ages_, bl. 785).

`Die dood is, soos sommige mense dit stel, reeds by geboorte in ons selle gegrif. Dit is ongetwyfeld waar vir alle lewensvorms op aarde, siende dat ons gevalle wesens is. Watter belofte oor die tydelikheid van die dood put ons egter uit Jesus se opstanding? Waarom behoort ons nooit te vergeet hoe geweldig tydelik die dood in werklikheid vir ons is nie?`