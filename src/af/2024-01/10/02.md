---
title:  Die Here se onstuitbare getrouheid
date:   03/03/2024
---

`Lees Psalm 78. Watter drie deurslaggewende historiese tydperke word in hierdie psalm uitgelig? Asaf put basies dieselfde lesse uit elke tydvak. Wat is daardie lesse?`

’n Terugblik op Israel se verlede benadruk God se getrouheid en Israel se ontrou. Dit behoort ook ’n les vir toekomstige geslagte te wees om nie dieselfde foute as hul voorsate te maak nie, en eerder op God te vertrou en getrou aan sy verbond te bly. Die psalmdigter gebruik dus die geskiedenis as ’n soort gelykenis (Ps. 78:2), d.w.s. dat die volk die boodskap van hierdie psalm behoorlik moet bepeins, met elkeen wat self na die betekenis daarin moet soek. Psalm 78 vers 2 is profeties omdat dit vooruitwys op Jesus se gebruik van psalms as onderrigmetode (Matt. 13:34 en 35).

Die psalm bekyk ook die uittog uit Egipte (Ps. 78:9−54), die vestiging in Kanaän (verse 55−64) en die tydperk van koning Dawid (verse 65−72). Dit demonstreer die Here se glorieryke dade en die gevolge wat die verbreking van God se verbond ingehou het. Israel se geskiedenis boekstaaf vele maniere waarop die volk onlojaal teenoor God was, veral die afgodery (Ps. 78:58).

Die psalmdigter benadruk egter die rede vir Israel se ontrou: hulle het vergeet wat God in die verlede vir hulle gedoen het, het nie op Hom vertrou nie, het die Here beproef (Ps. 78:18, 41 en 56), het teen Hom gerebelleer; en het versuim om by sy wet, sy verbond en sy getuienisse te hou (Ps. 78:10, 37 en 56; OAB). Deur op hierdie spesifieke vorms van onlojaliteit te wys, sê die psalmdigter indirek dat die verwerping van Israel in die verlede ’n enkele sonde as oorsprong het — te wete die volk se versuim om die Here te vertrou (Ps. 78:7 en 8).

Die volk se konstante hardkoppigheid en geestelike blindheid in hierdie psalm slaan ’n mens dronk, siende dat die Here, daarenteen, oneindig geduld en genade aan die dag gelê het. Waarom was elke opeenvolgende geslag so traag om uit hul foute te leer?

Dalk moet ons nie te haastig met die vingerwysing wees nie. Beide ons en ons geestelike voorgeslagte woon in huise van glas. Vergeet ons nie dalk ook van God se wonderdade in ons lewens nie? Verwaarloos ons nie ook ons verbondsverpligtinge nie? Psalm 78 moedig egter gelowiges aan om nie op hul eie dade staat te maak nie. Nee, dit toon juis die vergeefsheid van die menslike wil, tensy dit natuurlik in die konstante besef dat God getrou is, asook in die aanvaarding van sy genade, gefundeer word. Die volk se nederlae op die slagveld (Ps. 78:9 en 62-64) lig hierdie les in Psalm 78 mooi toe — naamlik dat menslike inspanning sonder getrouheid aan God altyd gedoemde pogings is.

`Watter lesse het jy geleer of behoort jy uit die foute van die verlede te geleer het?`