---
title:  ’n Bepeinsing van geskiedenis en berou
date:   05/03/2024
---

`Lees Psalm 106. Watter geskiedkundige gebeure en hul lesse word in hierdie psalm beklemtoon?`

Psalm 106 roep ook die deurslaggewende gebeure in Israel se geskiedenis te voorskyn, insluitende die uittog uit Egipte, die woestynsomswerwinge, asook die lewe in Kanaän. Dit beklemtoon die voorgeslagte se afskuwelike sondes, sondes wat uiteindelik ’n ballingskapgeslag voortgebring het. Hierdie psalm is heel waarskynlik geskryf toe Israel in Babiloniese ballingskap was of dalk na hul terugkeer, met die psalmdigter wat onder ingewing van die Heilige Gees die Egiptiese ballingskap en uittog na Kanaän oorvertel as gebeure waaruit die volk veronderstel was om uiters belangrike lesse te leer.

Soos die vorige psalms, wys hierdie een ook op God se getrouheid tot sy verbond van genade waardeur Hy sy volk in die verlede gered het (Ps. 106:45). Dit koester die hoop dat God weereens sy boetvaardige volk goedgesind sal wees en hulle sal terugbring uit die nasies waaronder hulle verstrooi is (Ps. 106:47). Die pleidooi om verlossing uit hul teenswoordige omstandighede, is nie blote wensdenkery nie, maar ’n smeekbede van geloof; en spruit uit die verlossingsekerheid wat op God se reddingsdade van die verlede steun (Ps. 106:1−3). Dit steun ook op die onfeilbaarheid van die Here se getrouheid teenoor die volk wat Hy as Syne geroep het en met wie Hy ’n verbond gesluit het.

Psalm 106 se terugdink aan Israel se mislukkings van die verlede vorm ’n integrale deel van die volk se belydenisproses, van beide hul sonde én die feit dat hulle nie beter as hul voorgeslagte is nie. Die teenswoordige geslag in hierdie psalm gee selfs toe dat hulle slegter as hul voorsate is omdat hulle geweet het wat die gevolge van hul voorgangers se sondes was, en die ongekende geduld en genade wat God aan die dag gelê het deur hulle te red, hoewel hulle in die onlangse verlede doelbewus die weë van goddeloosheid bewandel het. As dít die waarheid is wat die volk destyds moes aanvaar, hoeveel te meer vir ons, die hedendaagse gelowige, wat die openbaring van God se karakter en reddende genade in die gestalte van Jesus en sy soendood het.

Die goeie nuus in Psalm 106 is dat God se onwankelbare liefde altyd oor die sonde van sy volk triomfeer (Ps. 106:8−10, 30 en 43-46). Die deurslaggewende rol wat Moses en Pinehas gespeel het toe hulle die woede van die Here weggekeer het (lees Numeri 25 en veral vers 10), wys vir ons hoe geweldig betekenisvol Christus se bemiddeling ter wille van gelowiges is. Slegs ’n eerstehandse belewenis van God se genade kan ’n verhaal uit die verlede in ons verhaal omskep.

`Psalm 106 vers 13 sê: “Maar hulle het gou vergeet wat Hy gedoen het en nie op sy leiding gewag nie” (NAB). Waarom is dit so maklik vir ons om hierdie tragiese fout te herhaal?`