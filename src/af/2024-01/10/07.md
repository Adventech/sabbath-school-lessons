---
title:  Vir verdere studie
date:   08/03/2024
---

Lees Handelinge 7 en Hebreërs 11. Uit die geskiedenis sien ’n mens hoedat die Here met sy soewereinde wil vir Israel van ouds gelei het. Wat is die hoofdoel van hierdie onderneming, volgens die Nuwe Testament?

Die historiese psalms is ’n kragtige getuienis van God se getrouheid aan sy volk. Elke gebeurtenis in die verbondsgeskiedenis was ’n bestiering, ’n godgegewe stap in die rigting van die uiteindelike vervulling van die groot belofte — naamlik dat God ’n verlosser aan die mensdom, in die vorm van Jesus van Nasaret, sou stuur. Selfs die beproewings — so verbysterend vir die volk, wat hulle laat wonder het of die Here hulle versaak het — was onder God se soewereine beheer en deel van die Godsplan omdat Hy die opperste Heer van die geskiedenis is. Op ’n besonder vaardige wyse bring die psalmdigter ons te staan voor die waarheid: selfs die volk se gebrek aan lojaliteit kon nie die Here stuit nie, Hy het in sy volk bly glo en aangehou om sy beloftes te vervul. Die onboetvaardige individue en groepe is egter uitgesluit van die verbondseëninge. Hul skandelike einde dien steeds as waarskuwing dat ’n lewe sonder God (of een in stryd met Hom) mense verwoes.

In elke tydvak moedig die boek Psalms gelowiges aan om te hoop op die Here en aan Hom getrou te bly. “Ons het niks te vrees in die toekoms nie, behalwe dat ons twee dinge vergeet: hoe God ons tot dusvêr gelei het en sy lesse van die verlede” (Ellen G. White, _Life Sketches of Ellen G. White_, bl. 196).

As ons as kinders van die Here vreesloos vorentoe wil beur, moet ons presies weet wat in ons verbondsgeskiedenis gebeur het. Ellen G. White beveel aan dat gelowiges Psalms 105 en 106 “minstens een maal ’n week” moet lees (_Testimonies to Ministers and Gospel Workers_, bl. 98).

Israel se verbondsgeskiedenis toon dat der laaste van God se beloftes wat in die Bybel geskryf staan, vervul sal word. Hier is natuurlik twee soorte: dié wat op die individu en sy of haar teenswoordige lewe afgestem is en dié wat oor die toekoms gaan, die dag van Christus se wederkoms wat God se koninkryk van geregtigheid en vrede op die nuwe aarde sal vestig.

**Vrae vir bespreking**:

`Watter seëninge spruit uit die bepeinsing van antieke Israel en hoe die Here hulle getrou gelei het? Wat gebeur egter as ’n mens die lesse van die verlede vergeet of doelbewus ignoreer? Wat gebeur as ons hierdie beginsel op onsself as die kerk toepas, ons wat tot dieselfde taak as Israel van ouds geroepe is?`

`Hoe moedig die boek Psalms ons aan om te besef dat God doelbewus na ons en ons lewens omsien en dat ons geduldig op God en sy soewereine weë moet vertrou, selfs wanneer die redes vir bepaalde gebeure onduidelik is?`

`Hoe kan ons die bestudering van Israel se verbondsgeskiedenis ’n meer prominente deel van persoonlike stiltetyd en van gemeentelike aanbidding maak? Dink ook aan die meer onlangse [nabybelse] geskiedenis van God se volk. Hoe dra ’n mens dit doelbewus aan kinders oor?`