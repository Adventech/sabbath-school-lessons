---
title:  Die Here se oppermag in die geskiedenis
date:   07/03/2024
---

`Lees Psalm 135. Watter geskiedkundige gebeure word hier beklemtoon? Watter lesse put die psalmdigter daaruit?`

In Psalm 135 word die volk aangesê om die Here vir sy goedertierenheid en getrouheid te loof, twee goddelike karaktereienskappe wat in bepaalde weldade te siene is: die skepping (Ps. 135:6 en 7), Israel se verlossingsgeskiedenis ten tye van die uittog uit Egipte (Ps. 135:8 en 9) en die verowering van die Beloofde Land (Ps. 135:10-12).

Die Here toon sy genade deur die volk Israel as “besondere besitting” uit te verkies (Ps. 135:4, NLV). “Besondere besitting” verwoord die andersheid van die verbondsverhouding tussen God en sy volk (Deut. 7:6-11, 1 Pet. 2:9 en 10). Israel se uitverkiesing spruit uit God se soewereine wil, derhalwe het die volk geen rede tot ’n meerderwaardige houding gehad nie. Psalm 135 verse 6 en 7 toon dat die Opperwese se doelstellings vir hierdie wêreld nie sy oorsprong in Israel het nie. Dit het reeds by die skepping begin. Gevolglik behoort Israel hul toegekende rol in God se wêreldverlossingsplan nederig te aanvaar.

Psalm 135 keer terug na die Here se groot reddingsdade ten bate van sy volk (Ps. 135:8-13). Dié vertelling loop uit op ’n belofte, naamlik dat God “reg” aan sy volk “sal verskaf ” en Hom oor hulle sal ontferm (Ps. 135:14, NLV). Dit impliseer ’n soort oordeel, en is God se blaamsuiwering van die onderdruktes en ontheemdes (Ps. 9:4, Ps. 7:8, Ps. 54:1 & Dan. 7:22). Hierdie belofte beteken dat die Here Hom vir sy volk sal beywer en hulle sal verdedig (Deut. 32:36). Psalm 135 probeer dus die volk aanspoor om hul vertroue in die Here te stel en om getrou aan hul verbond met Hom te bly.

Die Here se getrouheid aan sy volk noop die psalmdigter om opnuut die nutteloosheid van afgode en die Here se unieke posisie as alleenheerser oor die wêreld te bevestig (Ps. 135:15−18). Om op afgode staat te maak, maak hul aanbidding net so nutteloos en magteloos as wat daardie gode is (Ps. 135:18). Die psalm toon dat God as beide Skepper en as Verlosser van sy volk gedien behoort te word. Dit word besonder netjies in twee komplementêre weergawes van die vierde van die tien gebooie verwoord (Eks. 20:8−11, Deut. 5:12−15). Die mag van God wat ’n mens in die skepping en geskiedenis bespeur, het geen gelyke nie. Derhalwe behoort die volk van God slegs op Hom staat te maak en slegs Hom te aanbid. As ons Skepper en Verlosser, is Hy al een wat aanbid behoort te word, en die aanbidding van enigiets of enigiemand anders is afgodsdiens.

`Hoe verseker die gelowige dat hy of sy geen afgode in hul lewens het nie? Waarom is dit makliker om by afgodery betrokke te raak as wat ’n mens dink?`