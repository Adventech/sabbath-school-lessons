---
title:  Herdenking van die verlede en lofprysing aan God
date:   04/03/2024
---

`Lees Psalm 105. Watter historiese gebeure en die lesse wat daaruit te leer is, word in hierdie psalm na vore gebring?`

Psalm 105 herdenk sleutelgebeure wat die verbondsverhouding tussen die Here en sy volk Israel gevorm het. Dit fokus op God se verbond met Abraham, om die Beloofde Land aan hom en sy nageslagte te gee. Dit toon ook hoe daardie belofte, wat aan Isak en Jakob herbevestig is, danksy die bestiering van die Here deur Josef, Moses en Aäron, asook tydens die inneem van die land Kanaän vervul is. Die psalm bring hoop aan God se volk in alle geslagte, siende dat die wonderdade wat die Here in die verlede verrig het, die onveranderlikheid van sy liefde in elke geslag van sy kinders waarborg (Ps. 105:1−5, 7 en 8).

Psalm 105 is gelyksoortig aan Psalm 78 (wat ons gister bekyk het), aangesien dit God se getrouheid aan sy volk dwarsdeur die verbondsgeskiedenis onderstreep; met die doel om God te eer en verheerlik, en om sy kinders tot getrouheid aan te moedig. In teenstelling met Psalm 78, noem Psalm 105 egter nie die volk se foute van die verlede op nie. Dié psalm gaan anders te werk.

In plaas daarvan vertel Psalm 105 die verbondsgeskiedenis deur die lewens van Israel se grootste patriarge, en toon hoedat God hul stapsgewys lei en hoedat die patriarge te midde van swaarkry geduldig deurdruk. Die partriarge se deursettingsvermoë en lojaliteit aan God is ryklik beloon. Psalm 105 is dus ’n beroep om die patriarge se voorbeeld te volg — naamlik om geloof aan die dag te lê en om met vertroue op God se redding in hul leeftyd te wag.

Psalm 105 het die trant van ’n loflied (Ps. 105:1-7), wat toon dat die kinders van die Here hul verbondsgeskiedenis moet ken as hulle Hom waarlik wil loof en prys. Die geskiedenis het ’n tweeledige doel: dit bevestig ons geloof, en verskaf tallose redes om die Here te loof en prys.

Die aanbidders word as die nageslag van Abraham en die kinders van Jakob aangespreek (Ps. 105:6), wat toon dat hulle as die vervulling van God se belofte aan Abraham — die belofte om hom ’n groot nasie te maak (Gen. 15:3-6) — beskou word. Die psalmdigter onderstreep die feit dat die patriage nie anders as die daaropvolgende geslagte van God se volk is nie, laasgenoemde is ’n onafgebroke voortsetting van eersgenoemde. Let op die klem wat die skrywer op God se oordele hier lê: “oor die hele wêreld geld sy beslissings” (Ps. 105:7, AFR20, klem verskaf; lees ook OAB), sodoende vermaan hy aanbidders om nie te vergeet dat “onse God” ook die soewereine leier van die hele wêreld is en dat sy goedertierenheid vir die ganse mensdom is nie (Ps. 96:1, Ps. 97:1). Duidelik is dit ’n hernieude oproep tot getrouheid aan elke nuwe geslag gelowiges.

`Ons is Sewendedag-Adventiste. Hoe behoort ons onsself dus in hierdie onafgebroke volk van God — wat vanaf Abraham tot in die hede strek — te beskou? (Lees Galasiërs 3:29.) Watter lesse behoort ons as Sewendedag-Adventiste uit Israel se geskiedenis te leer?`