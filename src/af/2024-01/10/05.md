---
title:  Die gelykenis van die Here se wingerd
date:   06/03/2024
---

`Lees Psalm 80. Hoe word die volk van God hier uitgebeeld en watter groot hoop bepleit hulle?`

Israel word hier uitgebeeld as God se wingerdstok wat in die onderdrukkende Egipteland gestaan het, maar wat Hy toe uittrek en na die oorvloedige Beloofde Land neem om dit daar te herplant. Hierdie wingerdstok-beeld dui op die feit dat Israel God se uitverkore volk is en dat hulle die sorg van sy voorsienigheid geniet (lees ook Gen. 49:11, 12 en 22; Deut. 7:7-11).

In Psalm 80 beleef God se wingerd egter sy toorn (vers 12). Die profete kondig die wingerd se verwoesting aan, as ’n teken van God se oordele omdat die wingerd wilde druiwe voortgebring — oftewel goddeloos geraak — het (Jes. 5:1-7, Jer. 2:21).

Psalm 80 bekyk egter nie die redes vir God se oordele nie. Gegewe die dieptes van God se genade, sukkel die psalmdigter om te verstaan hoe God sy teenwoordigheid vir so ’n uitgerekte tydperk van sy mense kan weerhou. Die spanning tussen God se toorn en oordele, enersyds, en sy genade en vergifnis, andersyds, lei tot vrese by die psalmdigter dat die toorn van die Here dalk vir ewig sal voortduur, en dat dit die volk geheel en al sal verteer (Ps. 80:17, OAB).

`Lees Numeri 6:22-27. Hoe word hierdie seëning in Psalm 80 gebruik?`

Die psalm se refrein herinner aan die belofte wat Aäron aan die volk moes voorhou — naamlik dat God se seëninge blywend is (Num. 6:22−27). Die psalmdigter beklemtoon die hoop dat God se genade sal triomfeer oor die redes waarom die volk smart beleef: “o God, herstel ons, en laat u aangesig skyn, sodat ons verlos kan word!” (Ps. 80:3, OAB; lees ook Ps. 80:8 en 20, OAB).

Die Hebreeuse woord wat hier as “herstel” vertaal word, kom van ’n algemeengebruikte woord wat as “terugkeer” vertaal kan word. Laasgenoemde word herhaaldelik in die Bybel gebruik waar God roep na sy afgedwaalde volk en vra dat hulle na Hom moet terugkeer. Dit hang nou saam met die begrip bekering, d.w.s. om ’n mens se rug op sonde te draai en jou lewe godwaarts te keer. “Ek sal aan hulle harte gee om My te ken, dat Ek die Here is. Hulle sal vir My ’n volk wees, en Ek sal vir hulle ’n God wees; want hulle sal na My terugkeer met hulle hele hart” (Jer. 24:7, AFR20).

`Bekering is ’n terugkeer na God. Hoe het jy dit al self beleef?`