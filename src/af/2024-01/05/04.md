---
title:  Waar is God?
date:   30/01/2024
---

`Lees Psalm 42:1-3, Psalm 63:1, Psalm 69:1-3 en Psalm 102:1-7. Wat besorg die psalmdigter geweldig pyn hier?`

Persoonlike en gemeenskaplike lyding is nie al wat die psalmdigter pla nie. Hy bekommer hom oor ’n derde ding (dalk pla dit hom erger as die ander dinge): dit lyk of God nie aan sy diensknegte se lyding aandag skenk nie. God se afwesigheid voel soos die smagting na water in ’n kurkdroë land (Ps. 42:1-3, Ps. 63:1) en ’n doodsangs (Ps. 102:2−4). Dit voel vir die psalmdigter asof hy van God geskei is en hy vergelyk homself met verlate voëls, eenkant en alleen. “Ek voel so verlate soos ’n pelikaan in ’n woestyn, soos ’n uil tussen murasies. As ek wakker word, voel ek soos ’n eensame voël op ’n huis se dak” (Ps. 102:7 en 8, NAB).

Hierdie verwysing na die woestyn beklemtoon die Godverlatenheid wat die psalmdigter hier aanvoel. “’n Eensame voël op ’n huis se dak” beteken hy is duidelik nie waar hy hoort — op sy nes, sy rusplek — nie. “Uit die dieptes” roep die psalmdigter God aan, asof hy deur onstuimige waters verswelg word en in “diep modder” wegsak (Ps. 69:1-3, NAB; Ps. 130:1, OAB). Hierdie beelde dui op ’n beklemming, ’n benoudheid soos die Afrikaanse sinoniem vir “angs” dit so netjies verwoord, ’n krisis sonder ’n uitkoms. Die enigste uitweg denkbaar kom van Bo.

`Lees Psalm 10:12, Psalm 22:1, Psalm 27:9 en Psalm 39:12. Hoe reageer die psalmdigter op God se oënskynlike afwesigheid?`

Merkwaardig is die feit dat die psalmdigter hom voorneem om nie te midde van God se swye self stil te bly nie. Die onderskeie skrywers van die boek Psalms glo vas in gebed, want hulle rig hul gebede aan die lewende en genadige God. God regeer steeds, selfs wanneer Hy afwesig blyk te wees. Hy bly dieselfde God wat hul gebede in die verlede aangehoor en verhoor het, derhalwe is hulle vas oortuig dat Hy hulle nou ook sal aanhoor en verhoor.

Hierdie tye waarin die Here oënskynlik swyg, lei die psalmdigters tot selfsondersoek en ’n soeke na God, deur die belydenis van sonde en smeekgebede wat in ’n gees van verootmoediging gebid word. Hulle weet dat God nie vir ewig sal stilbly nie. Psalms toon dat ons moet aanhou om met God te kommunikeer, ongeag die omstandighede waarin ons ons bevind.

`Wat kan ’n mens leer uit die psalmdigter se reaksies op God se oënskynlike afwesigheid? Hoe reageer jý wanneer dit lyk of die Here swyg? Hoe bly jy standvastig in die geloof?`