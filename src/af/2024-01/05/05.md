---
title:  Geld Sy beloftes dan glad nie meer nie?
date:   31/01/2024
---

`Lees Psalm 77. Wat maak die skrywer van hierdie psalm hier deur?`

Psalm 77 begin met ’n smeekgebed om hulp, ’n noodkreet vol weeklag en pynlike herinneringe aan die verlede (Ps. 77:1-6). Die psalmdigter se hele wese roep droefgeestig uit tot God. Hy weier om vertroos te word, om enige vorm van verligting te aanvaar, tensy dit van die Here kom.

Nietemin lyk dit asof sy benoudheid toeneem wanneer Hy aan die Here dink. “Dink ek aan God, dan kreun ek” (Ps. 77:4, AFR20). Die Hebreeuse woord wat as “kreun” vertaal word (_hamā_) beeld dikwels die buldering van malende water uit (Ps. 46:4). Op ’n soortgelyke wyse is die psalmdigter se hele wese erg verontrus.

Hoe kan die gedagte aan God so ’n intense reaksie, so ’n geweldige angstigheid, ontlok? ’n Reeks knaende vrae verklap die rede vir dié angs (Ps. 77:8-10): Het die Here verander? Kan die Here dan sy verbond skend?

Die skrille kontras tussen God se reddingsdade van die verlede en sy oënskynlike afwesigheid in die hede, lei tot ’n verwerpingsgevoel by die psalmdigter. Die psalmdigter redeneer só: as die Here dan verander het, het die hoop heeltemal beskaam — ’n gevolgtrekking waarteen hy verwoed spook.

Intussen kan die psalmdigter nie slaap nie omdat die Here hom wakker hou (Ps. 77:5). Dit laat dink ’n mens aan ander bybelfigure wie se slapeloosheid deur die Here ter bevordering van die Godsplan gebruik is (Gen. 41:1-8, Est. 6:1, Dan. 2:13). Terwyl die psalmdigter so wakker lê, kom al God se verlossingsdade van die verlede by hom op. Hierdie nostalgie bring egter ’n splinternuwe besef (Ps. 77:6 en 11).

Die versekering wat die psalmdigter van die Here ontvang, is nie ’n klomp verduidelikings te verklaring van sy persoonlike omstandighede nie. Nee, dit is eerder ’n bevestiging dat God wel getrou en betroubaar is (net soos Job se verhaal). Die psalmdigter word aangemoedig om gelowig op die Here te wag en hy doen dit met die wete dat hierdie Here dieselfde God is wat in die verlede allerhande wonderwerke vir die volk verrig het (Ps. 77:11-18). Die skrywer kom tot ’n belangrike besef: dat God se leiding ’n uitgemaakte saak is, selfs wanneer die menslike oog nie sy teenwoordigheid kan raaksien nie. “Niemand het u spoor gesien nie,” skryf die psalmdigter (Ps. 77:20, NAB). Hy gee toe dat die Here terselfdertyd ’n geopenbaarde en verborge God is, en daarom besing die psalmdigter die Almagtige se raaiselagtige en soewereine weë.

`Dink aan kere in die verlede toe die Here dinge in jou lewe vermag het. Hoe kan hierdie wete ’n mens help om die uitdagings waarmee jy tans te kampe het, te hanteer?`