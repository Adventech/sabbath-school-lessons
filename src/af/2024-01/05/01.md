---
title:  Die lied van die Here in ’n vreemde land
date:   27/01/2024
---

### Skrifverwysings vir hierdie week se studie
Psalm 79:5-13, Psalm 88:3-12, Psalm 69:1-3, Psallm 22:1, Psalm 77, Psalm 73:1-20, asook 1 Petrus 1:17.

> <p>Geheueteks</p>
> “Hoe sou ons die lied van die Here kan sing in ’n vreemde land?” (Psalm 137:4, OAB).

’n Mens hoef nie baie diep in die boek Psalms te delf om vas te stel dat hierdie ’ngewyde werke in ’n onvolmaakte wêreld geskryf is nie; een waarin sonde, boosheid, lyding en die dood bestaan. Die stabiele skepping wat deur die soewereine Hemelkoning bestuur word, asook sy geregverdigde wette, word konstant deur die kwaad bedreig. Namate die aarde al dieper in morele verval wegsink, beleef die kinders van die Here dit toenemend as “vreemde grond” (AFR20). Hierdie nare werklikheid skep ’n probleem vir die psalmdigter: Hoe lei ’n mens ’n lewe van geloof hier in die vreemde?

Soos ons reeds gesien het, gee die psalmdigters erkenning aan die opperheerskappy en mag van God, asook die regverdigheid van sy oordele. Hulle weet dat God die ewige en immer betroubare skuilplek en hulp in tye van benoudheid is. Dit is juis om dié rede dat die psalmdigters (en waarskynlik die meeste gelowiges) behoorlik kopkrap oor God se oënskynlike afwesigheid, oor die feit dat boosheid floreer en dit terwyl die Here as soewereine en goedhartige God regeer. Hierin bespeur ’n mens die paradoksale aard van die psalms as gebede: terwyl die psalmdigters in gesprek met God is, reageer hulle op sy oënskynlike swye. Met ander woorde, die psalmdigters reageer beide op God se oënskynlike afwesigheid en sy teenwoordigheid.

_*Bestudeer hierdie week se les ter voorbereiding vir Sabbat, 3 Februarie._