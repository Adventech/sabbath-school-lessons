---
title:  In die slegte tyd
date:   28/01/2024
---

`Lees Psalm 74:18-22 en Psalm 79:5-13. Wat is hier op die spel?`

Die psalmdigter probeer om sin van die groot stryd tussen God en die bose magte te maak, en wys op God se onpeilbare geduld, asook sy oneindige wysheid en mag.

Boosheid as ’n wesenlike probleem word hoofsaaklik op ’n teologiese wyse in Psalms aangeroer. Uiteraard behels dit vrae oor God. So word die vernietiging van Jerusalem tesame met die tempel dan grotendeels as ’n kosmiese skandaal beskou — die naam van God word in gedrang gebring, met die gevolg dat die heidene nou skietgoed vir die lastering van die Allerhoogste het. Neem in ag dat Israel God se erfporsie is. Hulle dui op ’n uitverkiesing en verbond (Deut. 4:32−38 en 32:8 & 9) wat nooit sal faal nie. Hierdie idee dat God ’n erfporsie ontvang, het boonop ’n eintydfaset: eendag sal Hy alle nasies as ’n erfporsie ontvang, ’n erfporsie wat Hom sal dien. So, die feit dat die nasies God se erfporsie hier inval, bedreig hierdie godgegewe beloftes.

Die psalmdigter erken egter, sonder twyfel, dat die volk se sonde hul verbondsverhouding met God bederf het en dat hulle dus self vir die gebakte pere verantwoordelik is (Ps. 79:8 en 9). Israel se oorlewing hang geheel en al van God se genadige ingryping en die herstel van die verbondsverhouding deur sondebelydenis af. Die Here is die “God wat ons verlos” en bring God se getrouheid aan sy verbondsbelofte by die leser tuis (Ps. 79:9, AFR20).

Belangriker as die herstel van Israel se voorspoed is egter die verdediging van God se karakter voor die mensdom (Ps. 79:9). As die nasies se bose dade ongestraf bly, sal dit lyk asof die Here sy mag verloor het (Ps. 74:18-23, Ps. 83:16-18 & Ps. 106:47). Slegs wanneer die Here sy volk red, sal sy Naam in ere herstel en voor die nasies verhef word.

Hierdie beginsel geld ook vir die moderne kerk. Deur ons sondes, ons afvalligheid en ons bose gedrag kan ons onsself ’n slegte naam gee. Sodoende gebeur iets veel ergers: ons maak ’n aanslag op die God wie se Naam ons bly. Wat meer is, ons verkeerde dade kan geestelik gesproke ’n nadelige uitwerking op ons getuienis en sending hê. Wie weet hoeveel mense al ’n afkeer in ons geloof gekry het en dit deur die optrede van belydende Christene?

`“Die eer van God, die eer van Jesus Christus, is op die spel wanneer dit by die vervolmaking van sy kinders se karakters kom” (Ellen G. White, The Desire of Ages, bl. 671). Hoe verstaan jy hierdie belangrike waarheid? Watter implikasies hou dit vir jou geloofslewe in?`