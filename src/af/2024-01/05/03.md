---
title:  Op die rantjie van die graf
date:   29/01/2024
---

`Lees Psalm 41:1-4; Psalm 88:3-12; asook Psalm 102:3-5, 11, 23 en 24. Watter ervarings word in hierdie teksverse beskryf? Op watter maniere kan jy aanklink vind by die dinge wat hier gesê word?`

Hierdie gebede om verlossing van siekte en die dood demonstreer dat God se kinders nie van hierdie wêreld se lyding kwytgeskel is nie. Psalms openbaar die psalmdigter se vreeslike lyding. Hy het geen liggaamskragte nie en is soos uitgedrooge gras. Die psalmdigter het alle eetlus verloor, vat al aan die doderyk soos een wat saam met die gesneuweldes in die graf lê, is iets afskuweliks vir bekendes, is net vel en been van al die pyn, e.s.m.

Baie psalms aanvaar dat die Here hierdie beproewinge vanweë Israel se ongehoorsaamheid toegelaat het. Die psalmdigter besef dat sonde siekte kan bring en praat gevolglik van vergifnis wat genesing voorafgaan (Ps. 41:4 en 5). Sommige psalms, soos Psalm 88 and Psalm 102, erken nietemin die onaangename werklikheid — al gaan dit ’n mens se verstand te bowe — dat God se volk somtyds wel onskuldig ly.

In Psalm 88 kom die aanklag dat God die psalmdigter tot op die rantjie van die dood gebring het (Ps. 88:5-7). ’n Mens moet egter die volgende in gedagte hou: ten spyte van die waaghalstigste aanklagte, is en bly hierdie weeklag steeds ’n geloofsgebaar; want as die Here as soewereine Hemelkoning dan hierdie benoudhede toelaat, kan Hy mos sy kind ten volle genees.

Hier, “waar hy aan die doderyk vat” (OAB), dink die psalmdigter opnuut aan God se wonderwerke; sy goedertierenheid, trou en geregtigheid (Ps. 88:11-13). Ten spyte van die gevoel dat die Here hom swaar beproef het, klou die psalmdigter aan God vas. Hoewel hy ly, maak hy nie God se liefde as onsin af nie, met die wete dat God sy enigste verlossing is. Hierdie beroepe wat hy op God doen, toon dat die psalmdigter nie net lyding ken nie, maar ook intiem met God se genade vertroud is. Wat meer is, dat die een nie die ander uitkanselleer nie.

Kortom, met die toelaat van beide lyding en verlossing openbaar God sy soewereine oppergesag. Die wete dat God in beheer is, boesem hoop in. Wanneer ’n mens boonop Psalm 88 in die lig van Jesus se lydingsweg beskou, het jy ontsag vir die omvang van sy liefde — want Hy was bereid om ter wille van die mensdom deur die graf te gaan.

`Dink aan Golgota en wat Jesus daar vanweë sonde aan die kruis moes deurmaak. Deur Christus het God erger as enige mens gely. Hoe help hierdie feit ’n mens om te midde van beproewing en lyding sterk in die geloof te staan?`