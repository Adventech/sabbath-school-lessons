---
title:  ‘Sodat die regverdiges hulle hande nie sal uitsteek na onreg nie’
date:   01/02/2024
---

`Lees Psalm 37:1 & 8, Psalm 49:5-7, Psalm 94:3-7 en Psalm 125:3. Waarmee spook die psalmdigter hier?`

Hierdie psalms beween die welvaart wat die goddelose tans beleef en die ongemaklike vraagstukke waarmee dit die regverdige laat. Om alles te kroon, floreer die goddelose nie net nie — soms verag hulle boonop die Here openlik en onderdruk ander mense. Die groot raaisel waarmee die gelowige spook, is dat “die septer van goddeloosheid” (Ps. 125:3, OAB) alom seëvier, terwyl die “regverdige septer” (Ps. 45:7, OAB) oënskynlik faal. Is dit nie maar beter om tou op te gooi, en soos talle andere, ’n mens aan goddeloosheid oor te gee nie?

`Lees Psalm 73:1-20 en vers 27. Wat help Asaf, die psalmdigter, om dié krisis deur te maak? Wat gebeur uiteindelik met diegene wat op nuttelose dinge vertrou het? (Lees ook 1 Pet. 1:17.)`

Terwyl Asaf in Psalm 73 op die sonde van die destydse samelewing gefokus bly, sien hy nie, soos God, die geheelbeeld raak nie. Die feit dat die goddelose welvaart geniet het, is hier ’n haas oorweldigende uitdaging vir sy geloof. Die psalmdigter meen selfs in ’n stadium dat sy argument oor die nutteloosheid van geloof met die werklikheid strook.

Met betrekking tot Asaf se worsteling en oënskynlike geloofskrisis in Psalm 73 lig Johannes Bugenhagen egter iets belangriks uit: “hierdie dinge maak [eintlik] ’n bespotting van diegene wat die eerste vers van hierdie psalm ignoreer, die vers wat juis ’n samevatting van sy skrywe is: ‘God is vir Israel baie goed, vir dié wat rein van hart is’” (Johannes Bugenhagen, _Reformation Commentary on Scripture_ [Downers Grove, Illinois: InterVarsity Press, 2018], bl. 11).

Asaf word toegelaat om die heiligdom te betree, die setel van God se soewereine regering. Daar kom hy tot die besef dat die teenswoordige gruwels slegs ’n splinter van die geheelbeeld is en dat hy die “uiteinde” — d.w.s. die goddelose se lot op die oordeelsdag — moet byreken. Let op die feit dat hierdie waarheidheidsbesef en belydenis van die dwaashede wat hy vroeër kwytgeraak het, in die heiligdom gebeur. Dit toon dat ’n mens die werklikheid slegs m.b.v. geestelike insig kan begryp, en nie deur menslike logika nie.

`So baie boosheid bly ongestraf in ons wêreld. Hoe put jy vertroosting uit die belofte dat God die ganse mensdom gaan oordeel, dat Hy sy oordele oor die kwaad gaan afbring?`