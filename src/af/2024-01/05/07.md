---
title:  Vir verdere studie
date:   02/02/2024
---

Lees Psalm 56 en die volgende gedeelte uit Ellen G. White: “Rejoicing in the Lord” (bl. 115-126, _Steps to Christ_).

Net soos die psalmdigters wonder die gelowiges van elke tydvak soms hoe om die lied van die Here in “’n vreemde land” te sing. Ons geloof in God se opperheerskappy word kwaai getoets, soms is dit ’n vuurdoop. Vertwyfeling is ’n moontlikheid en ’n mens vra dan: Is God inderdaad in beheer, werklik so magtig en goed as wat die Skrif sê?

Bybelse geloof kom ewe veel op onsekerheid en spanning as sekerheid en oortuiging neer. Onsekerheid en afwagting, veral te midde van boosheid en God se oënskynlike afwesigheid, kan byna ondraaglik wees. Nietemin is die onsekerheid ons eie. Ons behoort dit nie op God — op sy liefdevolle en volmaakte regverdige karakter, sy betroubaarheid — te projekteer nie. Selfs al is die psalmdigters soms onseker oor die toekoms, beroep hierdie godsmanne hulle steeds op die Here se onfeilbare liefde en getrouheid (Ps. 36:5-10, Ps. 89:2 en 8).

Ons behoort hulle voorbeeld te volg. “Skraap alle moed denkbaar bymekaar, wanndeer dit by probleme kom, om opwaarts te kyk en nie afwaarts nie. Dan sal jy nooit opgee op die geloofspad nie. Kort voor lank sal jy Jesus agter die donker wolke sien, met uitgestrekte hand gereed om te help. Al wat jou te doen staan, is om jou hand opreg gelowig in Syne te sit en toe te laat dat Hy jou lei. Namate jy deur die geloof in Jesus op Hom begin vertrou, sal jy hoopvol bly” (Ellen G. White, _Testimonies for the Church, vol. 5_, bl. 578 en 579).

Die kere wat God “sy aangesig verberg” [soos die OAB dit stel] ondermyn nie die doeltreffendheid van gebed nie. In teendeel, hierdie “tye van swye” noop die psalmdigters tot selfondersoek, om te dink aan God se verlossingsdade van die verlede, en om met boetedoening en nederige smeekgebede tot God te gaan (Ps. 77:11-16, Ps. 89:46−52). “Deur swaarde met vertwyfeling en opponerende invloede te kruis, word ’n mens se geloof al sterker. Die ervaring wat uit hierdie beproewings te put is, se waarde is vêr bokant die duurste juwele” (Ellen G. White, _Testimonies for the Church, vol. 3_, bl. 555).

**Vrae vir bespreking**:

`Watter spanning het die psalmdigters te midde van boosheid beleef? Watter soortgelyke spanningsvolle tye moes jy al deurmaak? Hoe het jy dit gehanteer? Hoe behou jy jou geloof te midde van sulke geloofskrisisse?`

`Waar behoort ’n mens na antwoorde te soek wanneer jou geloof in God deur uitdagende omstandighede getoets word, of selfs getoets word deur mense wie se lyding maak dat hulle die goedheid en mag van God in twyfel trek?`

`Hoe beantwoord jy die volgende algemene vraag: waarom bestaan boosheid in ’n wêreld wat deur ’n almagtige en liefdevolle God geskep en in stand gehou word? Hoe help die groot-strydmotief ons om hierdie uitdagende vraag (ten minste tot ’n mate) te beantwoord?`