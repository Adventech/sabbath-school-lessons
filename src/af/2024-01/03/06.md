---
title:  U bepalings is regverdig vir ewig
date:   18/01/2024
---

`Lees Psalm 19:8, Psalm 93:5, Psalm 119:164, Psalm 1:2 en 6, Psalm 18:30, asook Psalm 25:10. Watter beginsel vind ’n mens in hierdie skrifgedeeltes?`

Die Here se oppergesag in die wêreld as soewereine Skepper, Koning en Regter het teologiese implikasies betreffende sy getuienis (of bepalings). Dié “getuienis van die Here” (Ps. 19:8, OAB) — wat ‘edut in die Hebreeus is en as “dekreet” of “wet” vertaal kan word — verwys na die versameling wette en voorskrifte waarmee God die religieuse en sosiale fasette van sy volk se lewe reguleer (Eks. 32:15). Hierdie wette is “baie betroubaar” (Ps. 93:5, OAB), en weerspieël die stabiliteit en bestendigheid van God se troon, asook van die wêreld wat God geskape het en in stand hou (Ps. 93:1, 2). Die Hebreeuse woord wat as “betroubaar” in die Ou Afrikaanse Bybel en as “sure” in die Engels vertaal is, en waarvandaan Engels- en Afrikaanssprekendes die woordjie “amen” afgelei het, dra die begrippe “getrouheid” en “soliditeit” oor (2 Sam. 7:16, 1 Kron. 17:23). God se wette is onveranderlik en onslytbaar (m.a.w. raak nie gehawend en derhalwe nutteloos nie).

God bewys die integriteit van sy beloftes en bevele. Sy getrouheid is 100% gerusstellend omdat dit die onveranderlike aard van sy regering waarborg, terwyl dit terselfdertyd 100% aandring op algehele vertroue en gehoorsaamheid in God as gepaste respons.

Terselfdertyd het ons ’n digterlike beskrywing van die gebrek aan reg en geregtigheid in die wêreld, naamlik dat die aarde tot in sy fondamente geskud word (Ps. 18:7, Jes. 24:18-21). Die wet van God onderrig egter die mens in die weë van geregtigheid, gee ons die praktiese voorskrifte vir ’n lewe wat die straf van God se oordele vryspring. Die regverdiges sal dus rotsvas bly omdat hulle stewig in die wet van God gegrond is, bepalings wat stabiliteit en veiligheid bied. Diesulkes staan innerlik vas in die Here (Ps. 112:1, 6 en 7; OAB). (Die Hebreeuse kun beteken ook “om ferm te wees” of “om geborge te wees.”) Niks of niemand kan diegene wat aan God se gehoorsaam is, laat struikel nie (Ps. 119:165), en dui daarop dat ons daagliks God se beskerming en leiding geniet (Ps. 1:2, 3 en 6).

Die Woord van God word ook as ’n lamp vir die psalmdigter se voet beskryf, ’n lig wat keer dat hy in die vyand se versteekte strikke trap (Ps. 119:105 en 110). Tog spruit die diepgaande vreugde wat liefhebbers van God se wet smaak (Ps. 119:165), duidelik nie uit ’n totale gebrek aan beproewings nie (Ps. 119:161). Dit spruit eerder uit iets anders, naamlik om in die teenwoordigheid van God te bly en om gesonde vriendskapsbande met Hom te handhaaf.

`Op watter praktiese maniere het die onderhouding van God se getuienisse — d.w.s. sy wette en verskrifte — jou al in die lewe gehelp? Wat van die keersy: hoe het jy gely omdat jy aan sy getuienisse ongehoorsaam was?`