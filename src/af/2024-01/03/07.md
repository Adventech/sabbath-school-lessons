---
title:  Vir verdere studie
date:   19/01/2024
---

Lees Psalm 86 verse 5 en 15, asook die volgende gedeelte uit Ellen G. White: “God’s Love for Man” (bl. 9-15, _Steps to Christ_). Dink ’n bietjie aan die bekende bybelwaarheid, God is liefde. Hoe help dit ’n mens om die onderskeie beskrywings van die Here asook sy dade in Psalms te verstaan?

In hierdie week se studie het ons gekyk na ’n aantal deurslaggewende beskrywings van God, asook sy handelinge waardeur die wêreld tot stand gebring is, handelinge wat vastigheid en ’n veilige struktuur daaraan gegee het. Die onderskeie psalmdigters wend hulle tot die Here — as die Skepper, Koning, Regter, Verbondsverlosser en Wetgewer. Die rolle wat God in hierdie wêreld speel, word ook weerspieël in verskeie ander name en titels wat vir Hom gebruik word; en sluit die volgende in: “herder” (Ps. 23:1, Ps. 80:2; beide OAB); “rots van ons heil” (Ps. 95:1, OAB); en “Vader” (Ps. 68:6, Ps. 89:27; beide OAB). In hierdie wêreld kan ons veilig en geborge wees, selfs te midde van die chaos wat die groot stryd bring, omdat God oor alles en almal regeer, en getrou in woord en daad is. Alhoewel hierdie grepe uit Psalms nie naasteby al die teologiese temas dek nie, is dit tekenend van die uiteenlopende maniere waarop God Homself in hierdie bybelboek aan die mens openbaar.

Namate ons Psalms verder bestudeer, moet ons die volgende in gedagte hou: om dit in die lig van God se karakter te beskou — d.w.s. in sy liefde en genade — en in die lig van sy plan vir die redding en herstel van hierdie planeet. “Hoe meer ’n mens God se karakter in die lig van Golgota beskou, hoe meer sien jy sy genade, teerheid en vergifnis, gemeng met reg en geregtigheid; en hoe duideliker word die tallose bewyse dat sy liefde ondeindig is, en dat ’n moeder se simpatie vir haar koppige kind nie by sy tere medelye kan kers vashou nie” (Ellen G. White, _Steps to Christ_, bl. 15). In die boek Psalms sien ons hoedat die mense, selfs wanneer hulle gerebelleer het en God se oordele in die gesig moes staar, steeds hulself tot Hom wend, met die wete dat sy woede tydelik is, terwyl sy genade ewigdurend is (Ps. 103:8 en 9).

**Vrae vir bespreking**:

`Die groot stryd is ’n wesenlike verskynsel in ons wêreld. Dit help ’n mens om te verstaan waarom daar, ten spyte van God se opperheerskappy en soewereiniteit, steeds so baie chaos en lyding in ons wêreld is. Hoe so? Waarom is hierdie grootstrydmotief ’n nuttige hulpmiddel om hierdie oënskynlike teenstrydigheid te verstaan?`

`Dink aan die bybelwaarheid dat God die Skepper van die heelal is. Hoe behoort dit ons te help om onsself, en ons verhouding tot die res van die skepping, beter te verstaan? Wat gebeur wanneer die mens hierdie bybelwaarheid in die wind slaan? (Ps. 106:35-42).`

`Waarom was die nie-Joodse nasies se afgodery so ’n onding in Bybelse tye? (Ps. 115:4-8). Wat van die hedendaagse mens se afgode? Waarom is hulle net so gevaarlik vir ons wandel met God as die afgode van ouds?`

`Ons leef met die wete dat God se oordeel altyd by sy volk begin. Hoe behoort ons handel en wandel dus as geestelike Israel te wees? Hoe oordeel die Here oor sy volk en om watter rede doen Hy dit?`