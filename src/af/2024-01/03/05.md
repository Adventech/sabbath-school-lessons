---
title:  Voortdurend gedagtig aan Sy verbond
date:   17/01/2024
---

`Die tema van God se oordeel lei tot ’n uiters belangrike vraag: hoe kan sy volk te midde van hierdie oordeel gemoedrus in Hom asook verlossingsekerheid hê? Lees Ps. 94:14, Ps. 105:7−10 en Dan. 7:22.`

God se volk is veilig omdat die Here hulle in sy tuisstad Sion geplaas het (Ps. 76:2 en 3) en ’n ewige verbond met hulle as sy gekoesterde besitting gesluit het (Ps. 94:14, Ps. 105:8-10). Die Here belowe nie net dat Hy nie sy verbondsvolk sal verwerp nie, Hy beywer Hom aktief om sy volk in Hom te bewaar. Hy vergewe hul sondes (Ps. 103:3); Hy onderrig, seën en versterk sy verbondsvolk (Ps. 25:8-11, Ps. 29:11 & Ps. 105:24). God gee sy oordele om die mense terug op die regte pad te bring en om vir hulle te wys dat Hy omgee (Ps. 94:8-15).

Die hele Psalm 105 toon hoedat die Here regdeur Israel se geskiedenis getrou aan sy verbond was. In voor- en teëspoed het Hy hulle bygestaan. Deur die bestiering is Josef na Egipte gelei. Later, ten tye van die ernstige hongersnood in daardie landstreek, het die einste Josef gekeer dat sy volk en die naburige nasies doodgaan van die honger (Ps. 105:16-24). Later het God vir Moses geroep om sy volk uit Egipteland en slawerny te lei, ’n taak wat Moses inderdaad opgeneem het. Met wondertekens het hy vir die verbondsvolk in die bresse getree (Ps. 105:25−38).

Die Here het die Beloofde Land aan sy volk geskenk (Ps. 105:11, 44) asook sy voortgesette beskerming (Ps. 105:12−15). Hy het hulle laat vermenigvuldig (Ps. 105:24), van hul slawedrywers bevry (Ps. 105:37, 38) en in hul daaglikse behoeftes voorsien (Ps. 105:39−41). Ongetwyfeld is die Here totaal in beheer wanneer dit met sy volk te make het — ’n waarheid waaraan die psalmdigters Israel voortdurend herinner het.

Waar ’n mens lees dat die Here van sy verbond onthou het, behels dit veel meer as ’n intellektuele besef of God se geheue, want daardie “onthou” gaan altyd met daadwerklike optrede gepaard (Gen. 8:1, 1 Sam. 1:19, Ps. 98:3 & Ps. 105:42-44). Insgelyks beteken die oproep om God se wonderwerke en oordele van die verlede te onthou, dat die volk se optrede derhalwe tot eer van die Here moet wees.

Wat is Israel se hoofroeping binne die raamwerk van hierdie verbond? Om voortdurend daarby te hou deur aan God se gebooie gehoorsaam te wees (Ps. 78:5−7 & 105:45). Die volk se ander roeping is om aan ander nasies te getuig van die Here, want Hy begeer dat almal by sy verbondsvolk sal aansluit (Ps. 105:1 en 2). Sodoende geniet die wêreld die beskutting van die almagtige en genadige God se beskermende verbond (Ps. 89:28−34).

`God se verbondsbelofte aan Israel van ouds is iets waaraan moderne gelowiges steeds deel kan hê. Wat het ons in Jesus wat hierdie verbond steeds ’n werklikheid maak? (Lees Gal. 3:26-29.)`