---
title:  Die Here het ons geskape
date:   14/01/2024
---

`Lees Psalms 8 en 100. Hoe word God en sy volk in hierdie psalms uitgebeeld? Wat bring hulle aan die lig oor God se karakter?`

Die skepping speel ’n deurslaggewende rol in Psalms, ten einde God se soewereiniteit hoog te hou. Die hemele, wat “die werk van sy hande” is, verkondig sy mag en heerlikheid (Ps. 19:2-4, Ps. 97:6). Oor die aarde heen is sy Naam vol majesteit (Ps. 8:2, 10). Die Here het alles geskape, en Hy het geen begin (Ps. 93:2) ook geen einde nie (Ps. 102:26-28). Hy is ewigdurend en verhewe bokant die gode van die nasies, en die gode is bloot “deur mensehande gemaak” (Ps. 115:4, NLV), en niks meer nie. Die afgode “het hande, maar kan nie voel nie” (vers 7, NLV). Die lewende God is heeltemal anders: “Die dieptes van die aarde is in sy hand… Sy hande het die droë grond gevorm” (Ps. 95:4 en 5, NLV).

Etlike psalms openbaar dat God mag oor die natuurkragte het, in teenstelling met die nasies wat daardie natuurkragte vergoddelik het (lees byv. Psalms 29, 93 en 104). Hierdie psalms beaam die aanname dat die Here oor die ganse skepping regeer, en dat sy mag en majesteit allesoortreffend is. Psalm 100 vers 3 verpletter ’n meer subtiele vorm van afgodery — om staat te maak op die eie-ek — en beklemtoon dat God ons geskep het, en nie ons onsself nie.

Die skepping getuig ook van God se liefde. Alles wat bestaan, het hul bestaan aan Hom te danke, en dit is Hy wat ook die lewe in stand hou (Ps. 95:7, Ps. 147:4−9). Let op die feit dat God nie net aan die mens sy of haar bestaan geskenk het nie, want Hy maak Israel van ouds “sy volk, sy eie kudde” (Ps. 100:3, NAB). Hierdie begrip — “sy volk” en “sy kudde” — toon dat God ’n noue band met sy kinders verlang.

Slegs die Skepper is by magte om sy volk te seën en hulle te laat floreer, en daarom is Hy al een wat hul aanbidding en vertroue waardig is. Etlike psalms doen ’n beroep op alles wat asem het, asook op alle aard- en seebewoners, om te juig tot eer van die Here.

Die heerlikheid van God is te siene in sy skepping, selfs in die gedeelte wat gevalle is — die aarde — en Psalms wys daarop dat slegs die Here aanbiddingswaardig is.

`“Wat is die mens dat U aan hom dink, die mensdom dat U vir hulle omgee?” (Ps. 8:5, NLV). Wat is jou respons op die Here as Skeppergod? Neem in ag dat Hy al die sterre by die naam noem (Ps. 147:4, NLV). Wat, dink jy, is die omvang van sy liefde vir jou dan?`