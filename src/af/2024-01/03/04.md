---
title:  God is die Regter
date:   16/01/2024
---

`Lees Psalm 75. Waarom is die goddelose se grootpratery dan vergeefs?`

God is die soewereine Koning, derhalwe is Hy ook die Wetgewer (Ps. 99:7) en die Regter (Ps. 98:9, Ps. 97:2). Die goddelose bedreig voortdurend die regverdige en ordelike bestel waarbinne God die wêreld gegrondves het, tog sal die Here oor die aardbewoners oordeel en die heerskappy van die bose tot ’n einde bring (Ps. 75:8−10, Ps. 96:13).

Psalm 75 span etlike beelde in om die onherroeplike uitwissing van die bose mee uit te beeld. Die beeld van die beker met die wyn (vers 9, OAB) bring die intensiteit van God se toorn tuis (Jer. 25:15, Op. 14:10). Die horings van die goddelose wat stukkend gebreek sal word, dui op die einde van hul mag en heerskappy, terwyl die horings van die regverdiges, daarenteen, verhef sal word (Ps. 75:11, OAB). In hierdie psalm sê God dat Hy op “die regte tydstip” (vers 3, OAB) of “op die tyd wat Ek bepaal het” (NLV) sy oordeel sal voltrek. Hierdie uitvoerende gedeelte van die oordeel sal aan die voleinding van die wêreld plaasvind (Ps. 96:13, 1 Kor. 15:23-26).

Die Here ondersoek elke mensehart as deel van sy oordeel. Lees Psalm 14 vers 2. Dit herinner aan Genesis 6 verse 5 en 8. Beide tekse toon dat die voltrekking van God se oordeel oor die aarde deur ’n ondersoek van mense se lewens en ’n soeke na diegene wat gered kan word, voorafgegaan sal word. Hierdie oordeel word soms “die ondersoekende oordeel” genoem, waartydens die Here vir die regverdiges opkom en die lot van die goddelose beslis.

Hoe werk dit?

Ten eerste red God sy volk uit die hand van die goddelose (Ps. 97:10, Ps. 146:9) en kroon die ootmoediges met oorwinning (Ps. 149:4, NAB). Ten tweede word die onboetvaardige goddelose vir ewig vernietig (Ps. 97:3). Sommige psalms beskryf op ’n poëtiese wyse hoe nutteloos mensgemaakte wapens teen die Hemelregter is (Ps. 76:4-7). Die Here is egter ook ’n vergewensgesinde God, hoewel Hy mense se wandade straf (Ps. 99:8). Dit is nie net die goddelose wat voor God verantwoording sal moet doen nie, maar ook sy volk (Ps. 50:4, Ps. 135:14).

Psalms bring dieselfde idee tuis wat ’n mens ook in ander bybelgedeeltes teëkom, naamlik dat die oordeel by God se volk begin en dan na die ganse mensdom uitgebrei word (Deut. 32:36, 1 Pet. 4:17). Die psalmdigter roep uit tot die lewende God om ’n oordeel oor hom te fel, maar reken terselfdertyd op die Here se regverdigheid om tot sy verdediging te kom (Ps.7:8-11, Ps. 139:23 en 24).

`Die boek Psalm doen ’n beroep op elke gelowiges om hom of haar, in hierdie tyd van afwagting, in God se oordele te verheug (Ps. 67:4, Ps. 96:10-13 & Ps. 98:4-9). Waarom is die oordeel dan goeie tyding vir diegene wat deur die bloed van Christus bedek word?`