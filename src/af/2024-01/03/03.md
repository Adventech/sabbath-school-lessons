---
title:  Die Here is Koning
date:   15/01/2024
---

Wat nou met God se skepperskap saamhang — dit is onafskeidbaar deel daarvan, om die waarheid te sê — is sy soewereiniteit, sy koningskap. Die gewigtige erklaring, “Die Here is Koning,” verskyn pertinent in Psalm 93 vers 1, Psalm 96 vers 10, Psalm 97 vers 1, asook Psalm 99 vers 1. Nietemin weerklink dit in die ganse boek Psalms.

Die Here is met hoogheid, majestheid en sterkte bekleed (Ps. 93:1, Ps. 104:1). Hy is in wolke en donkerheid gehul (Ps. 97:2), maar ook in “die lig soos met ’n kleed” (Ps. 104:2, OAB). Hierdie metafore verheerlik die Hemelkoning se mag en krag en luisterrykheid, en is versigtig gekies om uiting aan God se unieke grootsheid te gee, ’n grootsheid wat vêr bokant menslike begrip is.

`Lees Psalm 97. Waardeur word God se regering gekenmerk? (verse 2 en 10). Wat is sy magsgebied? (verse 1, 5 en 9).`

Die Here se regering vind uiting in drie handelinge: sy skepping (Ps. 96:5), sy verlossing (Ps. 98:2) en sy oordeel (Ps. 96:10). Die Here vestig sy koningskap oor die ganse aarde (Ps. 47:6-9). God se koninkryk is ewig, allesoortreffend in krag en majesteit (Ps. 45:6, Ps. 93:1 en 2 & Ps. 103:19). Die grondslag van sy regering is genade, geregtigheid en regverdigheid, wat orde en stabiliteit aan die geskape wêreld bring (Ps. 98:3, Ps. 99:4). God se regering bring hemelse en aardse aanbidders byeen om die lof van God te besing (Ps. 103:20−22 en 148). In hul geestesoog sien baie psalmdigters hoedat die ganse mensdom hulde aan God se alleenheerskappy bring (Ps. 96:10, Ps. 97:1, Ps. 99:1 & Ps. 145:11-13).

Nie alle mense of selfs aardse heers doen dit nie, wel, ten minste nog nie. Die Here se regering word konstant verwerp deur die goddelose, wat die Here ontken, ’n bespotting van Hom maak en wat sy volk onderdruk (Ps. 14:1 en 74:3-22). Die welvaart van sommige goddelose is vir die psalmdigter ’n netelige kwessie en God se geduld met hulle pla hom. Tog vertrou hy in God se soewereine heerskappy en gedy in die sekerheid dat God regverdig oordeel (Ps. 68:21, Ps. 73:17−20). Deur geloof verbly die kinders van die Here hulle in die inhuldiging van God se koninkryk deur Christus se bediening van verlossing, en leef ook in afwagting dat die vestiging van daardie koninkryk by die wederkoms van Jesus volvoer sal word (Matt. 12:26−28, 1 Kor. 15:20-28).

`“O Liefhebbers van die Here, haat die kwaad! (Ps. 97:10, OAB). Waarom behoort ons liefde vir die Here te maak dat ons die kwaad (d.w.s. goddeloosheid of boosheid) verafsku? Hoe hou ’n mens se liefde vir die Here verband met hierdie afsku in die kwaad?`