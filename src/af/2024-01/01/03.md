---
title:  ’n Kennismaking met die psalmdigters
date:   01/01/2024
---

Koning Dawid, wie se naam in meerderheid van die psalms se titels verskyn, was aktief by die formulering van Israel se liturgie betrokke. In 2 Samuel 23 vers 1 word hy “die lieflike in die sange van Israel” genoem (OAB). Die Nuwe Testament beaam Dawid se outeurskap vir ’n aantal psalms (Matt. 22:43-45; Hand. 2:25-29, 34 en 35; Hand. 4:25 & Rom. 4:6-8). Etlike psalms is deur tempelmusikante, wat ook Leviete was, geformuleer. Hier is enkele voorbeelde: Psalms 50 en 73 tot 83, deur Asaf; Psalms 42 en 44 tot 47, asook 49, 84, 85 en 88, deur die seuns van Korag; Psalm 88 deur Heman, die Esrahiet; asook Psalm 89 deur Etan, die Esrahiet. Benewens hierdie psalmdigers was daar ook Salomo (Ps. 72 & 127) en Moses (Ps. 90) wat enkele psalms geskryf het.

`Lees Psalm 25:1-5, Psalm 42:1, Psalm 75:1, Psalm 77:1, Psalm 84:1 en 2, Psalm 88:1-3, asook Psalm 89:1. Wat toon hierdie psalms oor die ervarings wat hul skrywers deurgemaak het?`

Onder ingewing van die Heilige Gees het die psalmdigters hul talente tot diens van God en hul geloofsgemeenskap ingespan. Hulle was opreg in hul toewyding, met ongekende geloof. Nietemin was hulle ook, net soos ons, vatbaar vir mismoedigheid en versoekings. Hoewel die boek Psalms duisende jare gelede geskryf is, verwoord dit ongetwyfeld sommige geloofsbelewenisse waarmee die moderne leser kan identifiseer.

“Here, God van my heil, bedags roep ek, in die nag is dit voor U. Laat my gebed voor u aangesig kom, neig u oor tot my smeking. Want my siel is sat van teëspoede, en my lewe raak aan die doderyk” (Ps. 88:2 en 3, OAB). Hierdie pleitroep is net so ’n werklikheid vir die 21ste-eeuse mens as wat dit vir die Joodse leser van 3,000 jaar gelede was.

Sommige psalms praat van swaarkry, ander van vreugde. Die psalmdigters het uitgeroep tot die Here, gevra dat Hy tot hul redding sou kom; en het sy onverdiende ondersteuning, hulp en beskerming ervaar. Hulle het die Here vir sy getrouheid en liefde geloof, en het Hom ewige trou gesweer. Die psalms is dus getuienisse van Goddelike redding, ’n boekstawing van God se genade en hoop. Psalms wys ons daarop dat elkeen wat gelowig God se gawes van vergifnis en ’n getransformeerde lewe aanvaar, sy goddelike belofte sal ontvang. Tog probeer die psalmdigters om terselfdertyd nie die swaarkry en beproewings wat so algemeen in hierdie sondige wêreld voorkom, weg te steek of af te maak nie.

`Hoe kan ’n mens hoop en vertroosting put uit die wete dat selfs diepgelowige persone, soos die psalmdigters, met dieselfde stryde as ons te kampe gehad het?`