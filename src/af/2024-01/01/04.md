---
title:  ’n Lied vir elke seisoen
date:   02/01/2024
---

`Lees Psalm 3, asook Psalm 33:1-3 en Psalm 109:6-15. Op watter verskillende sye van ons menslike belewenis fokus hierdie psalms?`

Die boek Psalms wys die gemeenskap van gelowiges op die volle reeks eg-menslike emosies wat ons ervaar en toon hoedat ons die Here in elke lewensomstandigheid kan aanbid. In die psalms sien ons die volgende:

(1) Liedere wat God verheerlik oor sy majesteit, sy grootse skeppingsmag, sy hemelse regering, sy oordele en sy getrouheid. (2) Dankseggingspsalms waarin diepe dankbaarheid vir God se mildelike seëninge uitgespreek word. (3) Treurliedere waar die psalmdigter in tye van nood uit sy diepste wese tot die Here uitroep om verlossing. (4) Wysheidspsalms wat praktiese riglyne vir ’n vrome lewe gee. (5) Koninklike psalms wat vooruitwys op Christus, die soewereine Koning en Verlosser van God se volk. (6) Historiese psalms, d.w.s. terugblikke op Israel se verlede waarin God se getrouheid asook Israel se troueloosheid onder die loep kom, ten einde die foute van die voorgeslagte te voorkom deur eerder op God te vertrou en getrou aan sy verbond te bly.

Die poëtiese aard van die psalms toon ’n besonderse vermoë om die leser se aandag te boei. Hoewel sommige literêre tegnieke tydens die vertaalproses verlore gegaan het, kan ’n mens steeds die baie wat nog oorbly, in jou moedertaal waardeer.

_1. Parallelisme_ behels die saamsit van woorde, sinsnedes of begrippe wat basies dieselfde is. Hierdie tegniek help ’n mens om die betekenis van die ooreenstemmende dele te verstaan. Neem byvoorbeeld die parallelisme in: “Loof die Here, o my siel, en alles wat binne-in my is, sy heilige Naam!” (Ps. 103:1, OAB). Hier stem “my siel” ooreen met “alles wat binne-in my is,” en dui op die begrip met jou hele wese.

_2. Beeldspraak_ span figuurlike taalgebruik in om die leser se verbeelding op ’n sintuiglike vlak te prikkel. Let byvoorbeeld op Psalm 17 vers 8, waar die toevlug wat God ’n mens bied as “die skaduwee van u vleuels” beskryf word (OAB).

_3. ’n Merisme_ bestaan uit twee kontrasterende komponente wat nietemin ’n enkele begrip vorm. “Here, God wat my verlos, bedags roep ek om hulp, snags bly my hulpgeroep voor U” — m.a.w. voortdurend (Ps. 88:1, klem verskaf).

_4. In ’n woordspeling_ word woorde gebruik wat baie dieselfde klink, ten einde ’n godsdienstige boodskap tuis te bring. In Psalm 96 vers 4 en 5 word die Hebreeuse woord _’elilim_ (“afgode”) gebruik wat ’n woordspeling op die woord _’elohim_ (“gode”) is. Sodoende word die boodskap tuisgebring dat die heidennasies inderwaarheid nie _’elohim_ (“gode”) nie, maar bloot _’elilim_ (“afgode”) aanbid.

Let ook, ten slotte, op die gebruik van die woord “sela” wat op ’n kort pouse dui. Dit kan een van twee dinge beteken: dat die leser moet stop en die voorafgaande gedeelte moet bepeins of dat die musikale begeleiding verander het (Ps. 61:4).