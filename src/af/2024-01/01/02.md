---
title:  Die psalms in antieke Israel se aanbidding
date:   31/12/2023
---

`Lees 1 Kronieke 16:7; Nehemia 12:8; Psalm 18:1, Psalm 30:1, Psalm 92:1, Psalm 95:2 en Psalm 105:2; Kolossense 3:16 en Jakobus 5:13. Dink aan die onderskeie soorte geleenthede (of gebeurtenisse) wat tot die skryf van sekere psalms gelei het. Wanneer is die psalms deur die Israeliete voorgedra of gesing?`

Die psalms is geskryf om in tuis- en gesamentlike aanbidding gebruik te word. Hierdie werke is duidelik tydens tempeldienste as liedere gesing. Let immers op die annotasies by sommige psalms, waarin die gebruik van bepaalde instrumente (Ps. 61:1), wysies (Ps. 9:1) of sangleiers (Ps. 8:1) voorgestel word.

Let voorts op die Joodse _Tanakh_ (die Hebreeuse Skrif sonder die Nuwe Testament, d.w.s. die bybelse Ou Testament, maar met ’n andersoortige indeling as die Christelike gewyde teks). Daarin verskyn die Hebreeuse naam vir die boek Psalms, _tehilim_, wat “lofprysinge” beteken. Dit weerspieël die hoofdoel van hierdie bybelboek, te wete die lofprysing van die Here. Die Engelse benaming “Book of Psalms” asook die Afrikaanse “Psalms” is ontleen aan die Grieks: _psalmoi_. Hierdie benaming kom uit die _Septuagint_, ’n Griekse vertaling van die Hebreeuse Skrif wat in die vroeg-Christelike era (in die tweede en derde eeu na Christus) gedoen is.

Die psalms was ’n onmisbare deel van antieke Israel se aanbidding. Hulle is, byvoorbeeld, tydens tempelinwydings, asook godsdienstige feeste, stoete en met die neersit van die verbondsark in Jerusalem gesing.

Die Jode het Psalms 120 tot 134 as bedevaartsliedere gebruik. Hierdie psalms is tradisioneel tydens die opdraende pelgrimstog na Jerusalem gesing, ’n saamtrek waartydens die drie groot jaarlikse feeste gevier is (Eks. 23:14-17) — vandaar die benaming “Songs of Ascent” in Engels, en “Trappsalms” of “Opgaanpsalms” in Afrikaans. Die “Egiptiese Hallel” (Psalms 113−118) en die “Groot Hallel” (Psalm 136) is tydens die drie groot jaarlikse feeste gesing, asook by die Nuwemaansfees en die inwyding van die tempel. Die Egiptiese Hallel het mettertyd ’n kenmerkende deel van die Pasga-seremonie geword. Psalms 113 en 114 is aan die begin van die Paasmaal gesing, en Psalms 115 tot 118 aan die einde (Matt. 26:30). Die “Daaglikse Hallel” (Psalms 145−150) het uiteindelik deel van die daaglikse gebede wat tydens die oggenddiens in die sinagoge gebid is, geword.

Psalms was nie net ’n mooi gedeelte van die volk se aanbidding nie. Dit het hulle ook gewys hoe God in die tempel aanbid behoort te word. Jesus het immers Psalm 22 se bewoording as ’n gebed gebruik (Matt. 27:46). Die boek Psalms het ook ’n noemenswaardige plek in die lewe van die ontluikende Nuwe-Testamentiese kerk gehad (Kol. 3:16, Ef. 5:19).

`Ons aanbid natuurlik nie meer die Here soos Israel van ouds in plekke soos tabernakel of tempel nie. Hoe kan ons nietemin die psalms deel van ons aanbidding maak, hetsy tydens tuis- of gesamentlike aanbidding?`