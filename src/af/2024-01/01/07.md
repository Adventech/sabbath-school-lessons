---
title:  Vir verdere studie
date:   05/01/2024
---

Lees die volgende gedeeltes uit die geskrifte van Ellen G. White: “The Temple and Its Dedication” (bl. 35-50, _Prophets and Kings_) en “The Benefits of Music” (bl. 291 & 292, _Messages to Young People_).

Die boek Psalms bestaan uit 150 psalms, wat in vyf afdelings verdeel kan word: Afdeling I (Ps. 1-41), Afdeling II (Ps. 42−72), Afdeling III (Ps. 73−89), Afdeling IV (Ps. 90−106) en Afdeling V (Ps. 107−150). Hierdie indeling van Psalms kom uit die vroeg-Joodse tradisie. Dit stem ooreen met die vyf boeke van die Pentateug.

Uit die boek Psalms blyk dit dat daar in Ou-Testamentiese tye reeds ’n aantal versamelings van hierdie soort werke was: die Koragitiese versameling (Ps. 42−49, 84, 85, 87 en 88), die Asafitiese versameling (Ps. 73−83), die Trappsalms (Ps. 120134), asook die Halleluja-psalms (Ps. 111−118 en 146−150). Psalm 72 vers 20 praat ook van ’n kleiner versameling van Dawid se psalms. Hoewel die meeste met die tyd van koning Dawid en die begin van die Joodse monargie (die 10e eeu v.C.) geassossieer word, het die versameling psalms in die daaropvolgende eeue aangehou groei — d.w.s. tydens die verdeelde monargie, gedurende die ballingskap, asook in die era direk na die ballingskap. Dit is glad nie vêrgesog om te sê dat die Hebreeuse skrifgeleerdes onder leiding van Esra (met die daarstelling van ’n liturgie vir die herboude tempel) moontlik die bestaande, kleiner versamelings psalms in ’n enkele volume byeengebring het nie.

Die feit dat Psalms ’n saamgestelde boek is en die handewerk van skrifgeleerdes is, doen nie afbreek aan die geïnspireerde aard van die teks nie. Net soos die psalmdigters, was die skrifgeleerdes toegewyde dienskegte van God wat hul werk onder ingewing van die Heilige Gees gedoen het (Esra 7:6 en 10). Die goddelike en menslike aard van die psalms kan met die eenwording van die goddelike en die menslike in die vleeswording van Christus vergelyk word. “Die Bybel, met sy godgegewe waarhede uitgedruk in mensetaal, wys egter op ’n eenwording van die menslike en die goddelike. Dit is wat in die wese van Christus byeengebring is — Hy was die Seun van God en die Seun van die mens was. Hierdie waarheid oor Christus geld ook vir die Skrif: ‘Die Woord het mens geword en onder ons kom woon’ [Joh. 1:14, NAB]” (Ellen G. White, _The Great Controversy_, bl. 8).

**Vrae vir bespreking**:

`Wat beteken dit dat die psalms gelyktydig godgegewe en mensgemaakte gebede en lofliedere is? Hoe help hierdie idee ’n mens — hoe moeilik dit ook al is om te begryp — om te besef hoe na-aan sy kinders die Here in werklikheid wil wees? Hoe toon dit, op ’n eiesoortige wyse, hoe na-aan die mensdom, en aan elkeen van ons, die Here is?`

`Dink aan ’n keer toe ’n bepaalde gedeelte in Psalms jou omstandighede netjies opgesom het. Noem dit in klastyd. Watter vertroosting en hoop het jy daaruit geput?`