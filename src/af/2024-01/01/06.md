---
title:  Die wêreld van die Psalms
date:   04/01/2024
---

`Lees Psalm 16:8, Psalm 44:8, Psalm 46:1, Psalm 47:1 en 7, Psalm 57:2, Psalm 62:8, Psalm 82:8, asook Psalm 121:7. Watter plek het God in die psalmdigter se lewe gehad?`

Die wêreld van die boek Psalms is geheel en al Godgerig: dit strewe, om deur lofprysing en gebed, alle lewenservarings aan God ondergeskik te stel. Hy is die soewereine Skeppergod, Koning en Regter oor die ganse aarde. Hy voorsien in al sy kinders se behoeftes. Daarom moet ons ons vertroue altyddeur in Hom stel. Selfs die vyande van God se kinders vra: “‘En waar is jou God nou?’” wanneer dit lyk of die volk ondergaan (Ps. 42:10, NAB). Net soos wat Hy die volk se immerteenwoordige en nimmerfalende God is, bly sy kinders se oë altyddeur op Hom gerig. Op die lange duur sien Psalms uit na ’n tyd wanneer die ganse mensdom en die ganse skepping die lewende God sal aanbid (Ps. 47:1, Ps. 64:9).

God is die spilpunt van die lewe en dit is wat aanbidding so onontbeerlik maak. Die aanbiddingskonteks waarbinne die psalms destyds geskryf en uitgevoer is, was fundamenteel anders as dié waarmee die hedendaagse mens vertroud is. In die bybelse tye was dit ’n natuurlike verskynsel, niemand het betwis dat die ganse gemeenskap se doen en late om aanbidding gedraai het nie. Daarom het alle dinge wat die volk te beurt geval het, beide die goeie en die slegte, onvermydelik uitdrukking in hul godsdienstige lewe gevind. God hoor wat die psalmdigter sê, ongeag waar hy hom bevind, en reageer op die aangewese tyd (Ps. 3:4, Ps. 18:6 & Ps. 20:6).

Die psalmdigter besef dat die hemel God se woonplek is, maar dat Hy terselfdertyd ook in Sion, in die tabernakel [en later die geboude tempel] by die volk woon. Die Here is gelyktydig naby en vêr, oral en in sy hemeltempel (Ps. 11:4), verborge (Ps.

10:1) en geopenbaar (Ps. 41:12). In Psalms word hierdie oënskynlik onverenigbare eienskappe van God saamgevoeg. Die psalmdigters het begryp dat nabyheid en verwyderdheid in werklikheid onafskeidbaar in die aard en wese van God is (Ps. 24:7-10). Derhalwe het hulle die bomenslike spanning tussen hierdie eienskappe, die wisselwerking van hierdie teenoorgesteldes verstaan. Ongeag hul ervarings, beself hulle God se goedheid en teenwoordigheid, en dit gee stukrag aan hul hoop terwyl hulle wag dat die Here ingryp, op die tyd en wyse dat Hy so goed dink.

`Ons kan nie net die Here by uitgesoekte gedeeltes van ons lewens betrek nie. Hoe blyk hierdie werklikheid uit Psalms? In watter gedeeltes van jou lewe hou jy die Here op ’n afstand?`