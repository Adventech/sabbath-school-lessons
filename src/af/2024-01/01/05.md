---
title:  Geesgevulde gebede
date:   03/01/2024
---

`Lees 2 Samuel 23:1 en 2, asook Romeine 8:26 en 27. Wat leer ons uit hierdie tekste aangaande gebed?`

Die psalms is geïnspireerde gebedere en lofliedere van Israel van ouds, waarin die stemme van God en mens dus vervleg is — ’n dinamiese en kleurryke versameling interaksies met God.

Die psalmdigters voer ’n gesprek met God waarin hulle Hom as “O Here,” “my Koning” en “my God” aanspreek (Ps. 5:2; Ps. 84:3, OAB). Hulle vra gereeld vir God: “luister na my woorde” (Ps. 5:2, OAB); “hoor… my gebed” (Ps. 39:13, OAB), “aanskou my [omstandighede]” (Ps. 25:18 & 19, OAB); “laat my hulpgeroep tot by U kom” (Ps. 102:2, OAB); en “red my lewe” (Ps. 6:5, NAB). Dit is duidelik die tipe uitdrukkings wat ’n mens gebruik wanneer jy bid.

As gebede en lofliedere beskik die psalms oor ’n ongekende skoonheid en aantrekkingskrag. Hoe so? Dit is die Woord van God, maar in die vorm van gelowiges se opregte gebede en lofprysinge. Psalms skenk ons, as kinders van die Here, intieme oomblikke met Hom, die soort wat soos volg in Romeine 8 vers 26 en 27 beskryf word: “Die Gees van God help ons… boonop in ons onbeholpenheid. Ons weet immers nie mooi wat en hoe ons moet bid nie. Maar die Gees self neem ons gebedsbehoeftes voor God op met versugtinge wat nie in menslike taal verwoord kan word nie. Dié God wat die dieptes van elke hart deurgrond, weet wat die Gees in die oog het – dat Hy in harmonie met God se wil vir die gelowiges intree” (NLV).

Jesus het ook uit die boek Psalms aangehaal. Let byvoorbeeld op Lukas 20 verse 42 en 43 waarin Hy Psalm 110 vers 1 woordeliks aanhaal: “Dawid sê tog self in die boek van die Psalms: ‘Die Here het vir my Here gesê: Sit aan my regterhand totdat Ek jou vyande aan jou onderwerp het’” (NAB).

Hoewel sommmige psalms uit historiese gebeure spruit of daarna verwys, of selfs die psalmdigters se eie belewenisse of dié van die volk Israel verwoord; beskik Psalms oor ’n geestelike diepte wat uiteenlopende lewensituasies dek; en wat al die skeidsmure van kultuur, religie, etnisiteit en geslag oorbrug. Met ander woorde: namate ’n mens Psalms lees, kom jy dinge teë waarmee elkeen op aarde te kampe het, ongeag jou ouderdom of omstandighede: hoop, lofprysing, vrees, woede, hartseer en smart. Die psalms spreek tot ieder en elk, in die taal van ons alledaagse menswees.

`Wat leer ’n mens uit Jesus se gebruik van Psalms oor die belangrike rol wat dit in ons eie geloofbelewenis kan speel?`