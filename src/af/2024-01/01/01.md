---
title:  Hoe om die Psalms te lees
date:   30/12/2023
---

### Skrifverwysings vir hierdie week se studie
1 Kronieke 16:7, Nehemia 12:8, Psalm 25:1-5 en hfst. 33:1-3, Romeine 8:26 en 27, Psalm 82:8, asook hfst. 121:7.

> <p>Geheueteks</p>
> “Daarna sê Hy vir hulle: ‘Dit is die betekenis van die woorde wat Ek vir julle gesê het toe Ek nog by julle was, naamlik dat alles vervul moet word wat in die wet van Moses en in die profete en psalms oor My geskrywe is.’ Toe open Hy hulle verstand om die Skrif te verstaan” (Lukas 24:44 & 45, NAB).

Psalms is reeds eeue lank ’n gebeds- en liedereboek vir Jood en Christen. Hoewel dit grotendeels die psalmdigter se eie woorde is wat aan God gerig word, het dit nie sy oorsprong by die sterflike mens nie, maar by God wat die skrywer daartoe geïnspireer het.

Hierdie werke is inderdaad godgegewe woorde. Net soos dit ook die geval met die ganse Skrif is (2 Pet. 1:21), is dit God wat hier in Psalms deur sy dienskneg en deur sy Gees tot ons spreek. Jesus, die apostels en die skrywers van die Nuwe Testament het uit die boek Psalms aangehaal en het dit as deel van die Skrif beskou (Mark. 12:10, Joh. 10:34 en 35 & hfst. 13:18). Dit is ongetwyfeld deel van die Woord van God, net so geldig soos Genesis of Romeine.

Die psalms as letterkundige werke is Hebreeuse poësie wat deur uiteenlopende digters van antieke Israel geskryf is. Dit weerspieël dus hierdie mense se bestaanswêreld, ten spyte van die universele aard van die psalms. Om die boek Psalms as die Woord van God te aanvaar en versigtig op die digterlike metodes van destydse poësie te let; en om ook op die historiese, teologiese en liturgiese raamwerk van hierdie werke te let; is van kardinale belang ten einde die psalms se boodskap te verstaan, ’n boodskap wat duisende jare terugstrek dog nietemin op die moderne mens afgestem is.

_*Bestudeer hierdie week se les ter voorbereiding vir Sabbat, 6 Januarie._