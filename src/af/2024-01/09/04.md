---
title:  Vir ewig aan Sy verbond getrou
date:   27/02/2024
---

`Lees Psalm 89:27-32 en verse 38-46, asook Psalm 132:10-12. Waaroor gaan die Dawidiese verbond? Wat het dit klaarblyklik in die gevaar gestel?`

Die Dawidiese verbond bevat God se belofte van ewige ondersteuning vir Dawid se afstammelinge en voorspoed vir God se volk (1 Sam. 7:5-16, Ps. 89:1-4 en 19-37 & Ps. 132:12-18). Die permanensie van die verbond is gegrondves in beide God se plegtige belofte en die koning se getrouheid aan die Here. Ongelukkig was selfs die getroue konings (soos Dawid) nie altyd getrou aan die Here nie. Psalm 89 betreur die wrede werklikheid dat die glorieryke beloftes van die Dawidiese beloftes skynbaar verbeur is. Is dit ’n uitgemaakte saak dat God vir Israel versaak het? Die antwoord is natuurlik ’n besliste nee!

God se toorn is weliswaar ’n teken van sy oordele (Ps. 38:1, Ps. 74:1), maar dit duur nie vir ewig nie omdat Hy as ’n ewig-liefdevolle God die boetvaardige sondaar vergewe. Terwyl Hy nog toornig is, is God se misnoë met sy fouterende kinders egter ’n ernstige saak. Die volk pluk dus die bitter vrug van hul ongehoorsaamheid, besef die erns van hul sondes (Ps. 89:39-47. Nietemin beroep Israel hulle op die verbygaande aard van God se toorn. Daarom vra hulle: “Hoe lank nog, Here?” (Ps. 89:47, AFR20). Die hernude versekering dat God getrou bly en aan sy genade sal “dink,” bring nuwe hoop (Ps. 89:48 en 51, NAB & AFR20).

Kortom, hoewel die volk as verbondsgenoot gefaal het, het God se kinders steeds die sekerheid dat die Here by sy plan sal hou; ’n ideaal wat Hy verwesenlik deur die beloofde Messias, wat die vergestalting van alle geregtigheid, asook die verlossing van Israel en die ganse aarde is. Met ander woorde, God sal op die ou einde seëvier en sy ewige koninkryk sal gevestig word. Hierdie sukses is egter slegs aan Jesus toe te skryf, en nie aan die volk nie.

Jesus Christus is die Seun van Dawid en die Messias (Matt. 1:1, Heb. 1:8). Hy word “die Eersgeborene van die hele skepping” genoem (Kol. 1:15, OAB). Dit verwys terug na Psalm 89 vers 27 waarin Dawid, wat ’n voorloper van Christus was, God se eersgeborene genoem word: “Ek sal hom dan eersgeborene maak, die hoogste van die konings van die aarde” (AFR20).

Duidelik het die titel “eersgeborene” niks met biologie te make nie, aangesien Dawid sy ouers se agste kind was (1 Sam. 16:10 en 11). Dit is ook die geval met Jesus. Hierdie titel dui dus eerder op die spesiale eer en gesag wat Hy ontvang het (Kol. 1:16 en verse 20−22). As Koning van die ganse aarde het God vir Jesus uit die dood gewek (Hand. 2:30 en 31).

`Lees Kolossense 1:16 en verse 20-22. Wat leer ons uit hierdie skrifgedeelte oor wie Jesus was en wat Hy vir ons gedoen het? Watter belofte put jy self hieruit?`