---
title:  ’n Ewige Koning met ongeëwenaarde mag
date:   28/02/2024
---

`Lees Psalm 2; Psalm 110:1-3; Psalm 89:4 en verse 13-17; asook Psalm 110:1, 2, 5 en 6. Wat leer ’n mens uit hierdie teksverse aangaande Christus as koning?`

Die uitbeelding van God as die Vader van die Messias verwys terug na die Israelitiese kroningseremonie waartydens die koning as verbondskind voor God aangeneem is (Ps. 2:7, Ps. 89:26-28). Psalm 2 vers 7 kyk vooruit op Jesus se opstanding en hemelvaart as die begin van ’n nuwe, ewige verbond; en op Christus se koninklike priesterskap (Hand. 13:33-39, Heb. 1:5, Heb. 5:5). Die Messias sit aan God se regterhand, as een wat ongekende eer en gesag het (Ps. 110:1, Hand. 7:55 en 56). “Wat meer is, die wisselwerking tussen ‘die Here’ en ‘my heer’ [d.w.s. tussen God en die Messias in vers 1] dui op die bedoeling om hierdie Dawidiese Messiasfiguur aan die Here Self gelyk te stel… As die een wat [in vers 5] aan die regterhand sit, die Here is, is die Here inderdaad die Messias, aangesien die een in vers 1 ook aan ‘die Here’ se regterhand sit [lees Ps. 110:1 en 5]” (Jacques Doukhan, On the Way to Emmaus [Clarksville, Maryland: Lederer Books, 2012], bl. 26 en 27).

Uiteindelik sal Christus die algehele oorwinning oor sy vyande behaal. Let op die beeld waarin daar ’n “voetbank” (Psalm 110:1, OAB & AFR20) van die vyand gemaak word. Dit weerspieël die gebruik onder Ou Nabye Oosterse konings om hul voete op die nekke van die verslaande vyand te sit ten einde hul totale oorheersing te bewys. Tog is Christus se “ysterstaf ” of “septer” waarna daar hier verwys word (Ps. 2:9, Ps. 110:2), nie ’n instrument van skrik en onderdrukking nie.

Die “staf” (AFR20 & OAB), soms ook “stokke” of “kieries” genoem (NAB & NLV), was ’n soort groepsimbool wat in die Ou Nabye Ooste deur stamleiers gedra is (Num. 17:2-10). Christus se septer is dié van Sion omdat Hy die mense van Sion verteenwoordig. Syne simboliseer die oordeel van Bo, waarmee die heerskappy van die kwaad beëindig word en wat Jesus se ongeëwenaarde koningskap aantoon (Op. 2:27, Op. 12:5). Selfs die goddelose konings kry ’n kans om tot inkeer te kom en om hulle aan die Messias te onderwerp (Ps. 2:10-12).

’n Besonder dramatiese uitbeelding van Christus se uiteindelike oorwinning verskyn in Daniël 7. Dié betrokke toneel, wat voor die wederkoms afspeel, volg die uitspraak wat “‘ten gunste van die heiliges van die Allerhoogste [gegee is]’” (vers 22, AFR20). Daarna word Jesus se koninkryk gevestig. Aangaande dié koninkryk sê vers 27: “‘Sy koninkryk is ’n ewige koninkryk’” (AFR20). Danksy die kruis is hierdie beloofde koninkryk ’n uitgemaakte saak.

’n Seëning word belowe aan almal wat hul vertroue in die messiaanse Koning stel, en die volk jubel in hierdie Losser se soewereine en regverdige regering (Ps. 2:12, Ps. 89:15-17).

`Hoe aangenaam is dié wete dat die goeie inderdaad eendag oor die kwaad sal triomfeer, dat reg en geregtigheid sal geskied, en dat pyn en lyding vir ewig beëindig sal word. Hoe behoort hierdie waarheid ons vandag te troos, siende dat ons in ’n wêreld woon waarin die kwaad oënskynlik triomfeer?`