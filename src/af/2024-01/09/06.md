---
title:  Vir ewig Priester volgens die orde van Melgisedek
date:   29/02/2024
---

`Lees Psalm 110:4-7. In watter opsig is Christus se priesterskap uniek? Watter groot hoop kan ons uit Christus se hemelse priesterskap put?`

Die Here skenk die Messias ’n ewigdurende koningskap (Ps. 110:1-3) en ’n priesterskap van die hoogste orde, dié van Melgisedek (Ps. 110:4-7). Die Here verseël hierdie beloftes met ’n eed (Heb. 6:18). Die eed wat God hier aflê, naamlik om te hou by sy belofte van ’n volmaakte, messiaanse Priester, is tekenend van sy genade. Mense se sonde en openlike rebellie lok voortdurend die Here uit om sy volk te versaak, maar die eed wat Hy afgelê het, is onveranderlik. Dit is ook ’n waarborg van sy genade, aangesien Hy afsien van sy oordele indien hulle boetvaardig is (Eks. 32:14, Ps. 106:45).

Sy belofte voeg boonop ’n nuwe element by die Dawidiese verbond, deur te verklaar dat die messiaanse Koning ook ’n priester is (Ps. 110:4). Neem in ag dat Israel se konings nooit Levitiese priesters kon wees nie (Num. 8:19, 2 Kron. 26:1621). Waar die Skrif melding maak van konings of mense wat offers gebring het, beteken dit bloot dat hulle hul offers na die priesters gebring het en dat laasgenoemde dit self verder behartig het. Psalm 110 wys daarop dat die messiaanse Koning anders as Israel se konings en priesters sal wees. Christus se ewige priesterskap kom van Melgisedek, wat beide die koning van Salem (d.w.s. Jerusalem) en die priester van “die Allerhoogste” was (Gen. 14:18−20, AFR20). Die Ou Testament noem nêrens dat koning Dawid of enige van die ander Israelitiese konings ooit priesters volgens die orde van Melgisedek was nie, behalwe hierdie koning-figuur in Psalm 110. Duidelik praat Psalm 110 van ’n aparte priester-koning in Israel se geskiedenis.

`Lees Hebreërs 7:20-28. Dink aan enkele implikasies wat Christus se superieure priesterskap inhou?`

As beide Hemelkoning en messiaanse Priester, troon Christus oneindig vêr bokant menslike priesters en konings uit — ’n feit waaruit ons hoop kan put. Christus hou by ’n meer verhewe verbond, een wat God se plegtige belofte as grondslag het, nie die beloftes van mense nie. Hy doen diens in die hemelse heiligdom. Sy priesterskap word nie deur sonde of die dood geraak nie, soos dit die geval met menslike priesters is, met die gevolg dat Hy by magte is om vir ons in te tree voor God en om ’n ewige verlossing vir sy volk te bewerkstellig. Christus se versoeningswerk as die volmaakte en deernisvolle Priester gee aan sy kinders die rotsvaste versekering dat hulle in niks minder as God se teenwoordigheid leef nie (Heb. 6:19 en 20). Christus se koninklike priesterskap sal die heerskappy van die bose tot ’n einde bring, nie net in die mense se harte nie, maar ook in die wêreld. Hy sal die belofte in Psalm 2 nakom, naamlik dat elke nasie en regeerder aan die koninklike oordeel van Jesus Christus onderhewig sal wees (Ps. 2:6-9; Ps. 110:1, 2, 5 en 6). Jesus se wonderlike koninklike priesterskap maak geheel en al aanspraak op ons vertroue en gehoorsaamheid.