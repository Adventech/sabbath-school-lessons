---
title:  Vir verdere studie
date:   01/03/2024
---

Lees die volgende gedeelte uit Ellen G. White: “God With Us” (bl. 19-26, _The Desire of Ages_).

As beide Christus se gebede en gebede oor Christus, is die psalms ’n eiesoortige openbaring van wie Christus was en is; van sy verlossingsbediening, as die een wat “God met ons” is (Matt. 1:23). Jesus is “God met ons” wanneer ons biddend deur verlatenheid en lyding stoei. Hy is “God met ons” wanneer ons om geregtigheid en bevryding uitroep. Jesus is “God met ons” wanneer ons weier om ons aan verlorenheid en wanhoop oor te gee, wanneer Hý vir ons die pad na triomferende geloof aanwys. Vir ons het Hy die ewige Priester en Koning geword, waardeur Hy ons red van die ewige verdoemenis wat sonde bring. In en deur Christus, die volmaakte Dawidiese koning, word al God se plegtige verlossingsbeloftes bewaarheid (2 Kor. 1:20).

Ellen G. White gee ’n insiggewende beskrywing van Christus se eenwording met die mens: “Deur sy menswees raak Christus die mensdom aan en deur sy goddelikheid reik Hy tot by die [hemelse] troonkamer. Omdat Hy die Seun van die mens geword het, het ons nou sy voorbeeld van gehoorsaamheid; en omdat Hy die Seun van God is, het ons die krag om te gehoorsaam. Dit was Christus wat uit die brandende bos op Horeb met Moses gepraat en gesê het: ‘EK IS WAT EK IS… So moet jy die kinders van Israel antwoord: EK IS het my na julle gestuur’ (Eks. 3:14, OAB). Dít was die versekering van Israel se beloofde verlossing. Met sy eerste koms, ‘in die vorm van ’n mens’ verklaar Hy inderdaad Self: EK IS. Ja, die Kind van Betlehem, die beskeie Verlosser, is God ‘geopenbaar in die vlees’ (1 Tim. 3:16, OAB). Aan ons sê Hy: ‘EK IS die goeie herder,’ ‘EK IS die lewende brood’ en ‘EK IS die weg, die waarheid en die lewe.’ Jesus het ook gesê: ‘Aan My is gegee alle mag in die hemel en op aarde’ (Joh. 10:11, Joh. 6:51, Joh. 14:6 & Matt. 28:18; almal OAB). Sy woorde aan ons is: ‘EK IS die versekering van elke belofte. EK IS, wees nie bevrees nie’” (_The Desire of Ages_, bl. 24 en 25).

**Vrae vir bespreking**:

`Hoe het die Here sy onwrikbare getrouheid aan sy verbond, en dit ten spyte van die volk se troueloosheid, getoon? Hoe stel dit deesdae God se sukkelende kinders gerus?`

`Let op Christus se unieke en superieure priesterskap volgens die orde van Melgisedek. Hoe versterk dit die verlossingsekerheid wat kinders van die Here het?`

`Die Evangelies toon dat baie van Psalms se Messiaanse beloftes deur Jesus Christus vervul is. Hoe toon dit dat die Woord van God waar is? Vele invloede wil ons vertroue in die Bybel afbreek. Waarom behoort ons daardie invloede telkens teë te staan?`

`“‘Aan My is alle mag gegee in die hemel en op die aarde’” (Matt. 28:18, NAB). Watter groot troos kan ons uit hierdie woorde van Jesus put? Hoe pas ’n mens hierdie belofte in jou daaglikse handel en wandel toe?`