---
title:  Geseënd is Hy wat kom in die Naam van die Here
date:   24/02/2024
---

### Skrifverwysings vir hierdie week se studie
Psalm 23, Johannes 10:11-15, Psalm 22, Psalm 89:27-32, Kolossense 1:16, Psalm 2 en Hebreërs 7:20-28.

> <p>Geheueteks</p>
> “Die klip wat die bouers afgekeur het, het die hoeksteen geword. Van die Here het dit gekom; dit is ’n wonder in ons oë” (Psalm 118:22 en 23, AFR20).

Psalms getuig van Christus se menswees en bediening. Byna alle aspekte van die werk wat Hy ter uitdrukking van die verlossingsplan verrig het en steeds verrig, is in die boek Psalms te lese. Op verskeie maniere wys die psalms vooruit op die lewe en werk van Christus, en maak ook voorspellings — dikwels ongelooflike akkuraat — in dié verband.

Die onderwerpe wat in Psalms na vore gebring word, sluit die volgende in: die godddelikheid, seunskap en gehoorsaamheid van Christus; sy ywer vir God se tempel en sy identiteit as die Goeie Herder; sy verloëning en lyding, die feit dat sy bene nie gebreek is nie en sy dood; asook sy opstanding en hemelvaart; en sy priester- en koningskap. Alles is daar, net soos dit eeue voor Jesus eerste koms in lewende lywe voorspel is.

Dit verklaar waarom Jesus, toe Hy met die Emmaüsgangers oor sy bediening gepraat het, na die psalms terugverwys het (Luk. 24:44). Hy wou hê dat hulle die bewyse vir sy ware identiteit in die psalms moes vind.

Sommige van die psalms waarvan Christus ’n tipologiese vervulling is, sluit die volgende in: Psalms 24, 45, 72 en 101 (Jesus as die ideale koning en regter), asook 88 en 102 (gebede oor die Messias as die lydende dienskneg).

Regdeur Psalms — deur weeklag, danksegging, lofprysing, en noodkrete na reg en geregtigheid — weerklink Christus se gebed vir die verlossing van die wêreld.

_*Bestudeer hierdie week se les ter voorbereiding vir Sabbat, 2 Maart._