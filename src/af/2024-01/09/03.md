---
title:  Die lydende Messias
date:   26/02/2024
---

`Lees Psalm 22 en Psalm 118:22. Hoe is die Messias behandel deur diegene wat Hy gekom het om te red?`

Baie psalms sinspeel op die lydende Messias se innerlike wroeging, spesifiek die angswekkende gevoel van kosmiese versaking wat Hom eendag sou beetpak (met Psalm 42, Psalm 88 en Psalm 102 as uitstekende voorbeelde hiervan). Psalm 22 is egter ’n direkte Messiaanse profesie omdat baie van die besonderhede in hierdie psalm nie met die lewensgebeure van koning Dawid verbind kan word nie, terwyl dit wel netjies by die gebeure van Christus se dood inpas. Jesus het ook die woorde van Psalm 22 vers 2 aan die kruis gebid (Matt. 27:46).

Die foltering wat die skeiding met die Vader Hom besorg het, is veroorsaak deur die feit dat Jesus die ganse mensdom se sondes op Hom geneem het. Al manier om die omvang van daardie foltering te meet, is om dit aan die vêrreikende aard van die nabyheid tussen God die Vader en God die Seun – hul allesoortreffende eenheid – te meet (Joh. 1:1 en 2, Joh. 10:30). Tog kon die duiselingwekkende dieptes van daardie sielsangs nie die eenheidsband tussen die Vader en die Seun verbreek nie. In sy absolute versakenheid plaas Jesus Homself onvoorwaardelik in die Vader se hande, ten spyte van die afgronde van wanhoop wat voor hom wegsak.

“Op Christus as ons plaasvervanger en verlossingsekerheid is die ganse mensdom se sonde afgeskuif. Hy is as die oortreder beskou. Sodoende kon Hy ons van die veroordeling van die wet bevry. [Ja], die skuld van al Adam se nageslagte het swaar op Hom geweeg. God die Vader se toorn teen die sonde, die verskriklike openbaring van sy afkeur in die sonde — dit het die Seun met afgryse vervul” (Ellen G. White, _The Desire of Ages_, bl. 753).

Let op die dreigende dierebeelde — van stormende beeste, brullende leeus en honde wat toesak. Dít is die wreedheid en vyandigheid waarvoor Jesus in sy laaste ure te staan gekom het, Hy wat daarenteen met ’n skadelose en hulpelose wurm vergelyk word. Met ongelooflike akkuraatheid verwoord Psalm 22 die bitsige aanmerkings van die gepeupel en van die soldate wat lootjies oor Jesus se klere getrek het (Ps. 22:18, Matt. 27:35). Hulle woorde stem ooreen met Jesus se smeekgebed aan die Vader, maar met ’n spottende strekking (Ps. 22:1 en 8, Matt. 27:43) Min het hulle geweet dat dié “wurm” wat hulle wou vermorsel, die hoof-“hoeksteen,” en derhalwe verstewigingspunt, van ’n nuwe tempel sou word (Ps. 118:22).

Na sy opstanding uit die dode, het hierdie einste verworpe Messias die bron van verlossing vir God se volk geword (Matt. 21:42, Hand. 4:10-12). Hoewel Jesus die verwerping van die mensdom moes deurmaak, het God die Vader sy Seun verheerlik deur Hom die lewende “hoeksteen” van die Here se geestelike tempel — die kerk — te maak (Ef. 2:20-22, 1 Pet. 2:4-8). Hierdie steen is God se werktuig ter verlossing van die mensdom. Enigeen wat dus vir Jesus verwerp, verwerp die een wat eendag God se oordele gaan bring (Jes. 8:14, Matt. 21:44).

`Vir elke sonde wat jy ooit gepleeg het, het Jesus die straf op Golgota gedra. Hy het dus namens jou gely. Hoe behoort hierdie wete jou handel en wandel te beïnvloed? Anders gestel, waarom behoort sonde vir jou so afskuwelik te wees?`