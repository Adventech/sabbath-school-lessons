---
title:  Die selfopofferende Herder van die Hemel
date:   25/02/2024
---

`Lees Psalm 23, Psalm 28:9, Psalm 80:1, Psalm 78:52 en 53, Psalm 79:13, asook Psalm 100:3. Hoe word die verhouding tussen God en sy volk in hierdie skrifgedeeltes uitgebeeld?`

Let op die beeld van die Here as Herder en die volk as sy kudde. Hiermee beklemtoon Psalms God se leiding en volgehoue versorging van sy kinders, asook die volk se afhanklikheid aan God as die een wat in al hul behoeftes voorsien. Dié beeld bring die begrip tuis dat God en sy volk na-aan mekaar is, aangesien herders in antieke tye saam met hul kudde agter weiveld aan getrek het en elke skaap se welstand op die hart gedra het. Hierdie beelde wat op die herderslewe geskoei is, benadruk ook God se eienaarskap oor sy volk, met ’n dubbele band tussen God en mens as die bewys daarvan: die skepping (Ps. 95:6 en 7, Ps. 100:3) en die verbond (Ps. 28:9, Heb. 13:20).

Die Here wat Josef se skrede rig soos wat ’n herder ’n kudde lei (Ps. 80:1), sinspeel moontlik op die seëning wat Jakob oor Josef uitgespreek het. Inaggenome dié moontlikheid, asook die feit dat God as “die Herder van Israel” in Psalm 80 uitgebeeld word, beroep die psalmdigter hom hier op Jakob se groot belofte en seënwense (Gen. 49:24-25, NAB).

Die konings van Israel is destyds as die volk se herders beskou (2 Sam. 5:2). Nietemin is net die Here hierdie titel waardig, siende dat die meeste menslike konings nie hul roeping gestand gedoen het nie. Slegs Jesus het reg aan sy roeping as herder laat geskied, en is die rede waarom Hy die Goeie Herder genoem word.

`Lees Johannes 10:11-15. Wat het Jesus oor Homself as die Goeie Herder gesê?`

Die hegte band tussen die hemelse Herder en sy kudde is te siene in die feit dat die kudde altyd weet wanneer die Herder roep omdat hulle sy stem ken (Joh. 10:4 en 27). Wanneer ’n aantal skaaptroppe deurmekaar wei, kan die skaapwagters van die hedendaagse Midde-Ooste steeds die troppe van mekaar skei deur bloot na hul skape te roep. Dit gebeur omdat elke kudde hul skaapwagter se stem herken en volg.

Soms beland God se kudde op allerhande maniere in die verknorsing, wat hulle dan as ’n teken van die Here se onguns en verwerping beskou. Tog versaak die Goeie Herder nooit sy verlore skape nie, maar gaan soek na hulle. Hier het ons ’n kragtige beeld van die hegte band wat God met sy volk het. Hy is bereid om vir sy kudde te sterf (Joh. 10:11 en 15). ’n Skynbare teenstrydigheid ontvou: ter wille van die lammers word Hy die offerlam (Joh. 1:29). Jesus bevestig ook dat Hy skape in ander krale het, wat Hy na Hom toe sal roep en dan in ’n enkele kudde sal verenig (Joh. 10:16).

`Let op die beloftes wat ’n mens te beurt val wanneer jy Jesus as jou Goeie Herder aanvaar het. Hoe kan ons, daagliks en op ’n praktiese wyse, voordeel uit daardie beloftes trek?`