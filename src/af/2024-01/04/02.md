---
title:  My skelet was nie vir U verborge nie
date:   21/01/2024
---

`Lees Psalm 139:1-18. Hoe beeld dit, op ’n digterlike wyse, God se mag (Ps. 139:1−6), teenwoordigheid (Ps. 139:7−12) en goedheid (Ps. 139:13−18) uit? Wat leer ’n mens uit God se grootsheid aangaande sy beloftes?`

Wou jy al ooit iemand help, maar jy het nie die nodige hulpmiddels gehad nie? Wat van mense wat jou wou probeer help het, maar wat nie jou behoeftes verstaan het nie. Ons beste pogings tot naasteliefde en ons welmenendste weldade kan egter nie kers vashou by God nie, want sy insig in die individu en sy of haar omstandighede is volmaak, en sy vermoë om te help oneindig. Sy beloftes om te help en te red, is dus nie blote mooipraatjies nie, maar ’n waarborg sonder fynskrif.

God ken die psalmdigter ten diepste. So groot en uniek is dié kennis dat sy ma se baarmoeder hom nie vir God kon wegsteek nie (Ps. 139:13 en 15). Hierdie goddelike kennis behels die volgende aspekte: die psalmdigter se verlede, hede en toekoms (Ps. 139:2); sy innerlike (Ps. 139:2 en 4) asook die ruimtes waarin hy hom bevind (Ps. 139:3) — d.w.s. sy ganse bestaan. Hierdie wonderbare kennis waaroor God beskik, spruit uit sy skepperskap en sy hegte vriendskap met die mens, en vind uiting in sy aktiewe besorgdheid oor ons.

Hierdie wonderlike waarheid oor God wat ons intiem ken, behoort ons nie met vrees te vul nie. Nee, dit dryf ons eerder tot in die arms van Jesus, bring ons tot by die dinge wat Hy vir ons op Golgota vermag het. Deur die geloof in Jesus ontvang ons sy geregtigheid, “die geregtigheid van God” Self (Rom. 3:5 en 21, OAB).

Psalm 139 lê klem op God se teenwoordigheid deur te sê dat dit reg tot in die “doderyk” reik (vers 8, OAB en NAB, sjeol in Hebreeus, d.w.s. “die graf”); ook tot in “die duisternis” (verse 11 en 12, OAB en NAB); plekke wat nie gewoonlik deur God bewandel word nie (Ps. 56:14). Sy teenwoordigheid word ook soos volg versinnebeeld: dat dit van “die vleuels van die dageraad” (die ooste) tot by “die uiteinde van die see” (die weste) strek (Ps. 139:9, OAB). Die waarheid wat hierdie beelde tuisbring, is dat daar in hierdie heelal gewis geen plek is wat ons buite die Here se bereik stel nie. Hoewel God nie deel van die heelal is nie, soos sommige glo, is Hy wel na-aan alles en almal, sy handewerk wat Hy geskep het en inderdaad ook in stand hou (lees Heb. 1:3).

Die feit dat God ons deurgrondelik ken, beteken dat Hy ons van hulp kan wees en kan herstel. Skielik besef ’n mens weereens die groostheid van God. Dit noop jou om los te trek en sy lof te besing. ’n Mens besef ook opnuut dat jy wel die psalmdigter kan vertrou, want Hy verwelkom die deurstastende oë van die Almagtige as metode om al die goggas te verwyder wat sy vriendskap met God belemmer.

`Die blote gedagte dat God ons wese deurgrond, selfs ons diepste donkerste geheime ken, is vir sommige mense vreesaanjaend. Waarom is die evangelie dus ons enigste hoop?`