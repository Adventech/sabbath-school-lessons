---
title:  Ons Verdediger en Verlosser
date:   24/01/2024
---

`Lees 1 Korintiërs 10:1-4. Hoe beskryf Paulus die uittog uit Egipte? Watter geestelike les probeer hy sodoende tuisbring?`

`Lees Psalm 114. Hoe word die godgegewe bevryding van die Israeliete uit Egipteland hier op ’n digterlike wyse beskryf?`

Die beskrywing in Psalm 114, van hoe die Here sy volk op ’n wonderbaarlike wyse uit Egiptiese slawerny bevry het, is waarlik poëties. Regdeur die Ou Testament en selfs in die Nuwe, is die bevryding uit Egipteland ’n simbool dat God by magte is om sy volk te red. Dit is juis wat Paulus in hierdie skrifgedeelte in Korintiërs doen, waar hy die hele geskiedkundige gebeurtenis as ’n metafoor inspan om oor die verlossing in Jesus Christus te praat.

Psalm 114 beeld ook ’n ander verlossing uit, naamlik die mag wat die Here as soewereine Skeppergod oor die natuurkragte uitoefen, die wyse waarop Hy sy volk gedurende die uittog gered het. Die see, die Jordaanrivier, asook die heuwels en berge dui — heel poëties — op die mag van mens en natuur wat Israel op pad na die Beloofde Land probeer stuit het (Deut. 1:44, Jos. 3:14−17). Die soewereine God troon egter bo al hierdie dinge uit.

Vir baie kinders van die Here, ongeag tydvak of plek, is die pad na die hemelse Kanaän met gevaar belaai. Psalms moedig hierdie pelgrims wat so swaar trek, aan om verby die opdraend te kyk, en hul aandag op die Skepper van hemel en aarde gevestig te hou (Ps. 121:1).

Die gees van Psalm 114 word elders in die Bybel netjies weerspieël — in Jesus wat die storm ter see tot bedaring bring en wanneer Hy verklaar dat die kerk niks het om te vrees nie aangesien Hy reeds die wêreld oorwin het (Matt. 8:23−27, Joh. 16:33).

Die groot wonderdade wat die Here vir sy volk verrig het, behoort die ganse aarde voor die almagtige God te laat bewe (Ps. 114:7, OAB). In Afrikaans het ons die bekende uitdrukking, “vrees en bewing,” wat eintlik op ontsag vir God dui. Wanneer Psalm 114 vers 7 dus sê dat die mensdom voor God moet bewe, behoort dit nie as verskrikking vertolk te word nie. Nee, dit vra dat die wêreld die Here behoort te erken en te aanbid (Ps. 96:9, Ps. 99:1). Met God aan hul sy het gelowiges, bowendien, niks te vrees nie.

`Wat is sommige van die geestelike gevare wat ons as gelowiges in die gesig staar? Neem in ag dat hierdie wesenlike gevare vir die psalmdigter was, en steeds vir die hedendaagse Christen is. Hoe leer ’n mens om op die almag van God staat te maak om ons teen hierdie gevare te beskerm, sodat ons nie voor versoeking sal swig nie?`