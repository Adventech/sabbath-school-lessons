---
title:  Die Here is ’n skuilplek te midde van benoudheid
date:   23/01/2024
---

`Lees Psalm 17:7-9, Psalm 31:1-3 en Psalm 91:2-7. Wat doen die psalmdigter in hierdie tye van teëspoed?`

Die psalmdigter het met uiteenlopende krisisse te kampe, en wend hom telkens tot die Here wat “ons hulp in benoudhede is” (Ps. 46:2, OAB). Vertroue is hier ’n doelbewuste keuse — jy erken God se koningskap oor jou lewe in alle omstandighede. As vertroue nie in tye van teëspoed werk nie, des te minder in tye van voorspoed.

Let op die psalmdigter se woorde: “Ek sal tot die Here sê: My toevlug en my bergvesting, my God op wie ek vertrou” (Ps. 91:2, OAB). Hierdie getuienis spruit uit vorige ervarings met God en help hom om sy geloof vir die toekoms te versterk. Die psalmdigter noem God die Allerhoogste en die Almagtige (Ps. 91:1), ter herdenking aan die allesoortreffende grootsheid van God wat hy tot dusvêr ervaar het.

Die psalmdigter praat ook van die veiligheid wat God ’n mens bied. In vers 1: die “skuilplek” (OAB & NLV), “skuiling” (NAB) of “beskutting” (AFR20), en “skaduwee” (OAB & AFR20) of “skadu” (NLV); in vers 2: “toevlug” en “vesting” (NLV) of “bergvesting” (OAB); in vers 4: “vlerke” en “skild en pantser” (OAB) of “skild en pantser” (AFR20); en in vers 9: “beskutting” (OAB) of “woning” (AFR20). Hierdie beelde dui op konkrete dinge wat in die skrywer se kultuur met veiligheid geassossieer is. Die blote gedagte aan daardie landstreek se ondraaglike hitte, wek waardering vir die waarde van “skaduwee” of “skadu” as beskutting teen die felle son. Insgelyks is al die oorloë wat in Israel se geskiedenis gevoer is, genoeg om die nut van “skild en pantser” of “skild en skans” as veiligheidsmaatreëls te verstaan.

`Lees Psalm 17:8 en Matteus 23:37. Watter beeld word hier gebruik en wat bring dit aan die lig?`

Een van die intiemste metafore verskyn in die sinsnede, “in die skaduwee van u vleuels” (Ps. 17:8, NAB; asook Ps. 57:2 en Ps. 63:8). Hierdie metafoor ontlok gevoelens van vertroosting en sekerheid, want dit suggereer die soort beskerming wat ’n moeder haar kuikens bied. Die Here word inderdaad op ander plekke met ’n arend vergelyk wat haar kleintjies onder haar vlerke wegsteek (Eks. 19:4, Deut. 32:11) of selfs met ’n hen wat haar kuikens onder haar vlerke bymekaarmaak (Matt. 23:37).

`Hoe hanteer ’n mens krisistye wanneer die Here se beskerming oënskynlik nêrens te siene is nie? Hierdie traumatiese ervarings beteken egter nie dat die Here ons in die steek gelaat het nie. Hoe so?`