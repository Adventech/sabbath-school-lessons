---
title:  Die versekering van God se sorg
date:   22/01/2024
---

`Lees Psalm 40:1-3, Psalm 50:15, Psalm 55:22 en Psalm 121. Hoe is die Here by ons daaglikse doen en late betrokke?`

In die Skrif openbaar die Here Homself as die lewende God, die een wat optree ten bate van diegene wat Hom aanroep. Vir die psalmdigter is “die Here altyddeur voor my” (Ps. 16:8, OAB). Hy vertrou dus op die Here en wend hom tot die lewende God (Ps. 7:2, Ps. 9:10). Die Here hoor sy noodkrete selfs al roep hy “uit die dieptes” (Ps. 130:1 en 2, OAB) en bring sodoende die boodskap tuis dat geen omstandighede die Here se soewereine opperheerskappy ontglip nie. Die psalmdigter se hulpgeroep, hoe dringend dit ook al is, is nooit vergeefs nie.

Intussen vier Psalm 121 die mag van die Skeppergod in die getroue gelowige se lewe. Hierdie mag sluit die volgende in:

(1) “Hy laat jou voet nie struikel nie” (Ps. 121:3, NLV). Die beeld van die “voet” [in die NLV en OAB] dui dikwels op ’n mens se lewenspad (Ps. 66:9, Ps. 119:105 & Spr. 3:23). Die Hebreeuse sinsnede wat as “nie wankel nie” vertaal is, beskryf die vastigheid wat God aan die wêreld (Ps. 93:1) en aan Sion (Ps. 125:1) gee.

(2) Die versinnebeelding van die Here as “die Bewaarder van Israel” wat nie “sluimer of slaap nie,” onderstreep sy konstante wakkerheid en gereedheid om ter wille van sy kinders op te tree (Ps. 121:3 en 4, OAB).

(3) Die Here is “jou skaduwee” (verse 5 en 6, OAB) herinner aan die wolkkolom tydens die uittog uit Egipte (Eks. 13:21 en 22). Op ’n soortgelyke wyse verskaf die Here ’n letterlike en geestelike skuilplek aan sy volk.

(4) God is aan hul regterhand (Ps. 121:5). Die regterhand dui gewoonlik op iemand se sterker hand, die een wat met handeling geassossieer is (Ps. 74:11, Ps. 89:14). Hier bring dit die idee van God se nabyheid en guns tuis (Ps. 16:8, Ps. 109:31 & Ps. 110:5).

(5) Die feit dat God sy volk beskerm, word in Psalm 121 verse 6 tot 8 duidelik bevestig. God sal sy volk van alle boosheid bewaar, nóg “die son” nóg “die maan” sal hulle steek. God sal hul “uitgang” en “ingang” [m.a.w. hulle “kom en gaan”] bewaar. Hierdie poëtiese beeldspraak beklemtoon God se omvattende en onafgebroke sorg.

Wat is die hoofsaak hier? Dat die psalmdigter op God se liefdevolle sorg staatgemaak het en dat ons, natuurlik ook, dieselfde behoort te doen.

`Dink aan enkele praktiese maniere wat jy die realiteit van God se sorg beter kan ervaar. Hoe kan jy nouer met God saamwerk sodat Hy dinge in jou, en vir jou, kan vermag?`