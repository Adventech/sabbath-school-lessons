---
title:  Vir verdere studie
date:   26/01/2024
---

Lees die volgende gedeelte uit Ellen G. White: “The Night of Wrestling” (bl. 195-203, _Patriarchs and Prophets_). Wat leer ’n mens uit Jakob se verhaal aangaande die krag van gebed wat voortduur by die Here, en oor onvoorwaardelike vertroue in Hom?

Psalms versterk ’n mens se geloof in God as die immer betroubare toevlug vir diegene wat hul lewens aan sy almag toevertrou. “Vir diegene wat op Hom vertrou, sal die Here groot dinge vermag. Die rede waarom sy belydende kinders nie [tans] oor meer krag beskik nie, is omdat hulle so geweldig op hul eie insigte staatmaak. Hulle gee nie die mag van God kans om neerslag in hul lewens te vind nie, ’n mag wat Hy juis ter wille van sy kinders beskikbaar stel. Die Here help sy gelowige kinders, ongeag die nood, mits hulle Hom geheel en al vertrou, en getrou aan sy voorskrifte bly” (Ellen G. White, _Patriarchs and Prophets_, bl. 493).

Sommige psalms is egter besonder uitdagend wanneer dié se beloftes nie strook met die uitdagende omstandighede waarmee ’n mens soms te kampe het nie. Wanneer dit gebeur, moet ons eenvoudig leer om op die Here se goedheid te vertrou, wat op sy kragtigste op Golgota geopenbaar is.

Dit gebeur ook soms dat bepaalde psalms vir die koestering van ’n vals hoop misbruik word. Let op Jesus se reaksie toe Satan Psalm 91 verse 11 en 12 verkeerd wou aanwend, ’n gebeurtenis wat toon dat ’n mens nie die versoeking van God met _vertroue in God_ moet verwar nie (Matt. 4:5−7); of om aanmatigend te wees. Ons moet ook nie die Here vra om iets te doen wat teen sy wil is nie.

“Die grootste oorwinnings vir die kerk van Christus en vir die gelowige individu is nie dié wat deur [persoonlike] talent of akademiese opleiding, of deur welvaart of die guns van mense verkry word nie. Die groot oorwinnings is dié wat op ’n mens se knieë voor God behaal word; wanneer opregte geloof, geloof waarvoor gestoei word, die magtige hand van God aangryp” (Ellen G. White, _Patriarchs and Prophets_, bl. 203).

**Vrae vir bespreking**:

`Bespreek die antwoord op Dinsdag se laaste vraag in klastyd. Dit gaan oor vertroue in God te midde van teëspoed, wanneer dinge lelik skeefloop. Hoe verstaan ’n mens hierdie dinge en waarom dit ons soms te beurt val, dit ten spyte van al die psalms se wonderlike beloftes oor God se beskerming? Bepeins ook die volgende: het die psalmdigter wat al hierdie wonderlike beloftes neergepen het, dan nie self teëspoed beleef of geweet van andere wat sulke dinge deurgemaak het nie?`

`Hoe kan ons leer om in alle omstandighede volledig op die Here te vertrou? (lees bv. Ps. 91:14, Ps. 143:8 en 10 & Ps. 145:18-20). Wat kan veroorsaak dat ’n mens hierdie vertroue verloor? Waarom is dit van kardinale belang dat ons die Here in tye van voorspoed vertrou, as ’n leerskool vir tye van teëspoed?`