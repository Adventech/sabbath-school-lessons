---
title:  Hulp uit die woonplek van God
date:   25/01/2024
---

`Lees Psalm 3:4, Psalm 14:7, Psalm 20:1-3, Psalm 27:5, Psalm 36:8, Psalm 61:4, asook Psalm 68:5 en 35. Waar, volgens hierdie teksverse, kom ons hulp vandaan?`

Dit is opmerklik dat die idee van skuilplek en hulp (beide die geestelike en fisieke soort) ’n motief is wat ook in verband met die heiligdom gebruik word. Die heiligdom (lees Ps. 20:3 in die OAB, NAB, NLV & AFR20) is ’n plek van hulp, beskutting en verlossing (let ook op die woorde “tent” in Ps. 27:5 in die OAB en AFR20 wat ’n mens aan die tenttabernakel laat dink). Dit bied skuiling aan die vermoeides en beproefdes. Die Here verdedig die wees en weduwee, en skenk krag aan sy kinders van omhoog, d.w.s. vanuit sy heiligdom. “Uit Sion, die volkomenheid van skoonheid, verskyn God in ligglans” (Ps. 50:2, OAB). Wanneer dit gebeur, maak Hy sy regverdige oordele bekend en stort sy seëninge oor die vromes uit (Ps. 84:4, Ps. 128:5 & Ps. 134:3).

Die skuiling wat ons in die heiligdom vind, oortref die veiligheid wat enige ander plek op aarde ’n mens bied omdat die Here persoonlik daar woon. Die beskerming wat die heiligdom bied, het eintlik niks met die stewigheid van ’n geboude struktuur te make nie. Nee, dit is die teenwoordigheid van God wat die verskil maak. Dit geld ook vir Sion. Dit oortref ander berge omdat die Here daar woon, hoewel die letterlike Sion basies ’n heuwel is (Ps. 68:15 en 16, OAB; Jes. 2:2).

> <p></p>
> “Die Hoëpriester wat ons het, is nie Een wat geen medelye met ons swakhede kan hê nie; Hy was immers in elke opsig net soos ons aan versoeking onderwerp, maar Hy het nie gesondig nie. Kom ons gaan dan met vrymoedigheid na die genadetroon, sodat ons barmhartigheid en genade ontvang en so op die regte tyd gered kan word” (Heb. 4:15 en 16, NAB).

`In watter opsigte stem hierdie teksverse en wat die psalmdigter oor die heiligdom sê, ooreen?`

Die Here se woonplek is so heilig dat dit die psalmdigter tot belydenis bring: die ganse mensdom is sondig en niemand verdien God se guns nie. Hy voeg ook by dat bevryding van sonde slegs op die Here se getrouheid en genade berus (Ps. 143:2, 9-12). Niemand is inherent verdienstelik voor God nie. Eers moet ’n mens jou sonde bely, en God se genade en vergifnis aanvaar, voordat jy reg voor God is. Dan eers kan jy die Here om verlossingsekerheid bid. Die tabernakeldiens versinnebeeld hierdie verlossing wat in Jesus te vinde is.