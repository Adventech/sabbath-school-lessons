---
title:  Sion — Tuiste van die nasies
date:   12/03/2024
---

`Lees Psalm 87:1 en 2. Wat maak van Sion so ’n veelgesogte plek?`

Psalm 87 is ’n lied wat Sion as God se uitverkore en geliefde stad vier. Dit is die berg waarop die tempel se fondasie gegooi is en waarop dit gebou is (Ps. 2:6, Ps. 15:1). In die eindtyd, sê die Skrif, sal Sion bokant die ander berge uittroon, ’n beeld wat toon dat die Here opperheerskappy oor die ganse aarde het (Jes. 2:2, Ps. 99:2 & Miga. 4:1). Psalm 87 vers 1 verwys na die Sionsberg as “heilige berge” (AFR20) — m.a.w. meervoudig — om die majesteit daarvan te beklemtoon (Ps. 133:3, AFR20). God het die Sionspoort “liewer as die wonings van Jakob” (Ps. 87:2, AFR20), waarmee die psalmdigter sê dat Sion voorrang bo al die ander historiese plekke van byeenkoms in Israel, soos Silo en Bet-El, geniet. Psalm 87 bevestig dus dat ware aanbidding van die lewende God in sy uitverkore plek en op sy voorgeskrewe manier moet wees.

`Lees Psalm 87:3-7. Watter wonderlike dinge word van Sion gesê?`

Die glorierykheid van Sion trek alle nasies na die Here. Die grense van God se koninkryk word dus so vergroot dat dit die hele wêreld insluit. Let op die feit dat God nie die ander nasies as tweederangse burgers beskou nie, nieteenstaande die uitbeelding van Joodse Sion as die geestelike geboorteplek van alle groepe wat die Here as hul Verlosser aanvaar het.

Die registrasie van individue was destyds volgens geboorteplek (Neh. 7:5, Luk. 2:13). Die psalm noem driemaal dat die nasies in Sion “gebore” is, wat beteken dat die Here aan elkeen ’n nuwe identiteit gee, dat Hy aan mense van ander nasies dieselfde voorregte skenk as diegene wat letterlik daar gebore is (Ps. 87:4-6, AFR20).

Psalm 87 dui op die verlossing van Jood én nie-Jood, en dat hulle deur Christus se verlossingsbediening in ’n enkele kerk byeengebring word (Rom. 3:22, Rom. 10:12, Gal. 3:28 en 29 & Kol. 3:11). Die psalmdigter se uitbeelding van die welvaart en voorspoed wat Sion beleef het, herinner aan Daniël se visioen waar die koninkryk van God ’n reuse berg word wat die ganse aarde vul (Dan. 2:34, 35, 44, 45; AFR20). Dit herinner ook aan Jesus se gelykenis oor die mostersaad, waar die koninkryk van God ’n reuse boom word waarin die voëls van die hemel nesmaak (Matt. 13:32, OAB).

`Let op Sion se bereidwilligheid in Psalm 87 om mense van alle nasies te aanvaar. Hoe word dit in Jesus se groot sendingopdrag aan die kerk, naamlik om die evangelie aan alle mensgroepe te verkondig, bewaarheid? (Matt. 28:18-20). Hoe sluit dit aan by die oproep wat ons het om die Drie-engeleboodskap te verkondig?`