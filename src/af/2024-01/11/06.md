---
title:  Onbeweeglik soos die Sionsberg
date:   14/03/2024
---

`Lees Psalm 125:1 en 2. Hoe word diegene wat die Here vertrou hier uitgebeeld?`

Diegene wat op die Here vertrou, word met Sion vergelyk, wat ’n simbool van standvastigheid en krag is. Die aanskoulike berge wat die stad Jerusalem omring het, boesem geloofsekerheid in Goddelike beskerming by die psalmdigter in (Ps. 5:12, Ps. 32:7 en 10). Let op die berge waaroor die goddelose regeer wat vanweë die bewende aarde in die see val (Ps. 46:2, ABA). Daarenteen het ons die indrukwekkende bestendigheid van die berg waarop Jerusalem gebou is, Sion wat ’n diepe vertroue inboesem. Hierdie vertroue in God se beskerming word boonop al sterker te midde van die pynlike werklikheid waarin ons leef, ’n wêreld waarin boosheid dikwels die oorhand kry. Ten spyte van boosheid alom, beskaam die hoop nie vir die kinders van die Here nie.

`Lees Psalm 125:3-5. Hoe word die regverdige versoek? Watter les put ons hieruit?`

Die sukses van die goddelose kan tot mismoedigheid by God se kinders lei en hulle kan selfs in die versoeking kom om soos die goddelose te begin lewe (Ps. 73:2-13, Ps. 94:3). Die Sionsberg se onoortreflike standvastigheid beskut egter nie diegene wat graag die Here wil verlaat nie. Dit staan elkeen vry om “hulle hande na onreg uit te steek” (Ps. 125:3, OAB; woordorde aangepas) om “langs krom paaie weg [te] draai” (vers 5, OAB). Die Here is regverdig en fel dieselfde oordeel oor die afvalliges as die ander onboetvaardige sondaars.

Hier is die oproep vir die kinders van die Here om onwrikbaar in hul geloof en vertroue in die Here te bly, net soos die Sionsberg hul onwankelbare toevlug is. Met ander woorde, ons kan steeds op die goedheid van die Here staat maak, selfs al verstaan ons nie wat aangaan nie.

“Die sondeval, die vleeswording van Christus, die feit dat Hy weer lewendig geword en uit die graftombe te voorskyn gekom het, en vele ander bybelonderwerpe, is verborgenhede — te moeilik vir die mens om te verklaar, wat nog te sê verstaan. Ons het egter geen rede om die Woord van God in twyfel te trek nie, want ons kan nie die weë van die Voorsienigheid verstaan nie… Oral in die natuur is [immers] wonderbaarlike raaisels wat die mens laat kopkrap. Waarom is dit vir ons enigsins verrassend dat die geestelike wêreld ook onbegryplike raaisels het? Die enigste moeilikheid hier is die swakheid en bekrompenheid van die menslike verstand. In die Skrif skenk God ons afdoende bewyse dat hierdie raaisels en verborgenhede van Hom af kom. Derhalwe behoort ons nie te twyfel in sy Woord net omdat ons nie die verborgenhede van die Godsplan kan verstaan nie” (Ellen G. White, _Steps to Christ_, bl. 106 en 107).