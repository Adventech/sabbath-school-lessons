---
title:  Vir verdere studie
date:   15/03/2024
---

Bepeins die boodskap van Jesaja 40, asook hoofstuk 51 verse 1 tot 16.

Die Sionsliedere vra dat ons ’n verbintenis tot die volgehoue bepeinsing van Sion sal maak. Siende dat die Sionsberg ook ’n versinnebeelding van God se opperheerskappy is, moet ons daardie opperheerskappy ook bedink. Hoewel ons baie van God se heiligdomseëninge in ons leeftyd kan smaak, lê die soort lewe wat Sion beloof — een wat oorloop van oneindige energie en lewensvreugde — steeds in die toekoms. Baie van God se kinders sien vreeslik en diepbewoë uit na die hemelse Sion (Ps. 137:1). Om Sion te onthou, beteken nie dat ’n mens net af en toe daaraan dink nie. Nee, jy kies doelbewus om Sion in die gedagtes te laat herleef, om jou volle aandag daarby te bepaal en daarvolgens te leef (Eks. 13:3, Eks. 20:8).

Die sing van die Sionsliedere getuig van ’n passievolle voorneme: om die hoop dat God se koninkryk op die nuwe aarde herstel sal word, lewendig te hou (Op. 21:1-5). “Dáár sal onsterflike verstande die nimmereindigende vreugdes van God se skeppingsmag, die verborgenhede van die liefde wat verlossing bring, bepeins. Dáár is geen wrede Aartsbedrieër wat ’n mens in die versoeking bring om van God te vergeet nie. Elke verstandelike vermoë sal ontwikkel word, elke bekwaamheidsvlak verhoog word. Die verkryging van kennis sal nóg die verstand nóg die energievlakke uitput. Dáár sal die grootste ondernemings deurgevoer word, die mees verhewe aspirasies bereik word, die hoogste ideale verwesenlik word; en nuwe hoogtes sal te voorskyn kom om aangedurf te word, nuwe wonders wat hart en verstand aangryp; nuwe waarhede wat verstaan moet word, splinternuwe verskynsels waarvoor die vermoëns van liggaam, verstand en gees ingespan moet word” (Ellen G. White, _The Great Controversy_, bl. 677).

Om nie Sion uit die oog te verloor nie, is ’n gelofte waartoe ’n mens jou outomaties as geestelike pelgrim verbind. Diesulkes beskou nie dié sondige wêreld as hul tuiste nie, maar leef in afwagting op die nuwe hemel en nuwe aarde.

Die Sionspsalms kan dus in elke geslag van die mensdom deur gelowiges — deur diegene wat ’n woonplek in die New Jerusalem verlang — gesing word (Op. 3:12). Die Sionsliedere moedig ons tot die koestering van ’n bepaalde verwagting aan, naamlik dat ’n splinternuwe wêreld van hoop op die horison wink. Dit noop ons egter ook om werkers van God se genade in die teenswoordige wêreld te wees.

**Vrae vir bespreking**:

`Sion is ’n fisiese berg waarop die plek Jerusalem staan, ’n godsdienstige en geregtelike spilpunt waarom die antieke volk se lewe gedraai het. Hoe neem ’n mens nou die geestelike en teologiese beginsels wat daaruit te put is, en pas dit op die kerk en haar wêreldsending toe?`

`Hoe kan die hedendaagse gelowige in God se heiligdom bly? (Joh. 1:14-18, Heb. 12:22-24).`

`Hoe gaan Sion die stad van die nasies word, soos dit in Psalm 87 in die vooruitsig gestel word? (Rom. 5:10, Ef. 2:11-16 & Kol. 1:19-23).`

`Sommige mense wys op die onaanvegbare feit dat slegte mense floreer terwyl baie van die “goeies” ly en swaarkry? Wat is die gelowige se reaksie hierop? Waarom is dit belangrik om rondborstig te erken dat ons nie nou al die antwoorde het nie?`