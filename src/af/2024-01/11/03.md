---
title:  Bid vir die vrede van Jerusalem
date:   11/03/2024
---

`Lees Psalm 122:1-5. Wat is die gevoel van die aanbidders met hul aankoms in Jerusalem? Wat hoop hulle om daar te vind?`

Psalm 122 gee uiting aan die pelgrims se behae en opgewondenheid toe hulle in Jerusalem aankom. Die jaarlikse drie pelgrimstogte na Jerusalem was ’n vreugdevolle geleentheid ter viering van die Here se weldade van die verlede en die hede (Deut. 16:16). Jerusalem was die spitspunt waarom die Joodse nasie se lewe gedraai het, want die “voorskrif vir Israel” (Ps. 122:4, OAB & NAB) en die trone vir regspraak (Ps. 122:5) was daar geleë. Die “voorskrif vir Israel” dui op die heiligdom. (Let op die New King James-vertaling se woordkeuse vir hierdie sinsnede, “To the Testimony of Israel” [klem verskaf], wat op ’n fisiese plek dui, terwyl die Afrikaanse vertalings wat wel die begrip “getuienies” bevat almal op ’n verordening van die Here dui en nie ’n plek nie, soos die NAB se “Dit is ’n voorskrif vir Israel.”) Neem egter in ag dat daar soms na die heiligdom as “die tabernakel van die Getuienis” (Num. 1:50, OAB) verwys is, waar “die ark met die Getuienis” bewaar is (Eks. 25:22, AFR20 & OAB) (wat dus die Engelse vertolking en betekenis regverdig). Die trone vir die regspraak in Psalm 122 vers 5 beeld Jerusalem as die setel van die regbank uit (2 Sam. 8:15). Die pelgrimstog na Jerusalem was dus die aangewese tyd en plek vir enigeen wat na reg en geregtigheid gesoek het. Duidelik was getrouheid aan God en die toepassing van die wet onafskeidbaar.

`Lees Psalm 122:6-9. Wat is die hoofgebed van God se volk?`

Om vir vrede in Jerusalem te vra, is ’n afbidding van God se seëninge op die stad en sy inwoners. Dit verenig ook die aanbidders en skep ’n samehorigheidsgevoel sodat vrede by hulle posvat (Ps. 122:8). Jerusalem kon dus ’n stad van vrede wees, mits vrede tussen God en sy volk, en tussen die mense geheers het. Derhalwe kom hierdie gebed om vrede vir Jerusalem op ’n beroep neer: die volk van God moet in vrede met Hom en mekaar lewe. In hierdie vrede wat oor Jerusalem afgebid word, sal die volk floreer (Ps. 147:12-14).

Wat ons uit hierdie psalm leer, is dat gebede vir die welstand van die geloofsgemeenskap die hoofonderwerp van die gelowige se gebede behoort wees, want die volk van God kan slegs die goeie tyding oor God se vrede en verlossing aan die wêreld verkondig as hulle sterk en verenig is (Joh. 13:34 en 35).

Om vir vrede in Jerusalem te bid, is ’n voorreg en verantwoordelikheid wat steeds van toepassing op die moderne gelowige is; want dit hou die eindtydhoop oor God se komende vredeskoninkryk lewendig, ’n vrede wat nie net oor die stad Jerusalem nie, maar oor die ganse aarde sal heers (Jes. 52:7, Jes. 66:12 en 13 & Op. 21-22).

`Op watter praktiese maniere kan ons harmonie in ons geledere nastreef?`