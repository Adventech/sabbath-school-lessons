---
title:  ’n Dag in u voorhowe is beter as duisend daarbuite
date:   10/03/2024
---

`Lees Psalm 84:1-4. Waarom smag die psalmdigter na die heiligdom?`

Die psalmdigter “verlang” en “smag” na die heiligdom, om permanent daar te woon sodat hy vir ewig naby die Here kan wees (Ps. 84:2 en 3). God se lewende teenwoordigheid (Ps. 84:3) maak die heiligdom ’n unieke plek. In die heiligdom kan aanbidders “die lieflikheid van die Here… aanskou” (Ps. 27:4, OAB; lees ook Ps. 63:2) sodat hulle “versadig word met die goeie van u huis” (Ps. 65:4, OAB). In Psalm 84 word ongeëwenaarde geluk deur hegte bande met God bereik. Wat behels hierdie bande? ’n Mens moet die Here loof en prys (Ps. 84:5), krag uit Hom put (Ps. 84:6) en op Hom vertrou (Ps. 84:13). Die heiligdom is die plek waar daardie bande deur aanbidding en in gemeenskap met medegelowiges gevoed word. God se lewende teenwoordigheid in die heiligdom bied die aanbidder ’n blik op God se glorieryke koninkryk asook ’n voorsmakie van die ewige lewe.

`Lees Psalm 84:6-13. Watter ander persone ontvang ook die seëninge wat die heiligdom bring?`

Volgens hierdie beskrywing straal die seëninge van die Here uit die heiligdom. Dié wat in die heiligdom dien, ontvang dit eerste (Ps. 84:5), gevolg deur die pelgrims wat op pad soontoe is (Ps. 84:6-8), en dan tot in die uithoeke van die aarde. Die verwagting dat die pelgrim die Here in die heiligdom gaan ontmoet, versterk hul geloof (Ps. 84:8). Die uitputting van die gewone reisiger neem algaande toe. Dit gebeur egter nie met die pelgrim nie. Hoe nader hy of sy aan die heiligdom kom, hoe groter die krag wat hulle ontvang.

Selfs al is die pelgrim nie meer fisies by die heiligdom nie, is die diepe indruk wat dit laat blywend. Gevolglik lei hulle ’n opregte lewe (Ps. 84:12), ’n lewe eie aan die regverdiges wat God se heiligdom betree (Ps. 15:1 en 2). In Psalm 84 word die Here “’n son” genoem. Hiermee toon die psalmdigter dat die seëninge wat uit die heiligdom kom, soos die strale van die son is wat selfs die uithoeke van die aarde vang en verlig (vers 12, OAB). Diegene wat gelowig by die Here bly, ontvang dus sy genade — ongeag waar op aarde hulle hulle bevind.

`Lees Openbaring 21:3. Watter hoop wat in die aardse heiligdom weerspieël word, word hier geopenbaar? Kan ons ons indink hoe dit gaan wees?`