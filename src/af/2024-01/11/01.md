---
title:  Die verlange na God in Sion
date:   09/03/2024
---

### Skrifverwysings vir hierdie week se studie
Psalm 84, Openbaring 21:3, Psalm 122, Psalm 87, Galasiërs 3:28 en 29, Mattheus 28:18-20, Psalm 46, en Psalm 25.

> <p>Geheueteks</p>
> “My siel verlang, ja, smag na die voorhowe van die Here; my hart en my vlees jubel uit tot die lewende God” (Psalm 84:2, OAB).

Die Sionsliedere is vreugdevolle liedere. Dit verhef die skoonheid van Sion en die opperheerskappy van die Here wat vanaf sy heilige berg regeer. In hierdie psalms word die goeie eienskappe van God se woning besing, met die psalmdigter wat uiting gee aan sy liefde vir ’n plek waarvan ons ook in ander psalms lees: die heiligdom. Baie van hierdie psalms is deur die seuns van Korag geskryf. As tempelmusikante (1 Kron. 6:31-8) en -poortwagte (hfst. 9:19) het hulle die geseënheid van die huis van die Here eerstehands beleef.

Waarom is die Sionsberg so ’n plek van hoop en vreugde? Sion het destyds God se lewende teenwoordigheid onder sy volk verteenwoordig. Net soos wat Israel God se uitverkore volk is (Deut. 7:6), is Sion sy uitverkore berg (Ps. 78:68, Ps. 87:2). Die Here regeer uit Sion (Ps. 99:1, 2) en het ook sy tempel op die Sionsberg gegrondves (Ps. 87:1). Dit is dus ’n plek van goddelike seëning, ’n goddelike vesting. “Sion” word dikwels tesame met “Jerusalem” en “die heiligdom” in paralelle konstruksies gebruik. Soms word hierdie drie terme ook uitruilbaar gebruik (m.a.w. Sion, Jerusalem en die heiligdom is een en dieselfde plek) — die middelpunt van God se verlossingwerk in die antieke wêreld.

Die seëninge wat uit Sion kom, is so oorvloedig dat dit die uithoeke van die aarde bereik, en gebeur omdat die Here se wese en genade alle gewyde grense oorskry. Die Sionsberg is dus die vreugde van die hele aarde (Ps. 48:3, OAB) en bevestig daarmee dat die ganse aarde aan God behoort.

_*Bestudeer hierdie week se les ter voorbereuiding van Sabbat, 16 Maart._