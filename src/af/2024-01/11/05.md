---
title:  Sion se vrede en veiligheid
date:   13/03/2024
---

`Lees Psalm 46:1-7. Hoe word die wêreld hier op ’n digterlike wyse uitgebeeld? .`

Die psalm gee ’n besonder lewendige beskrywing van ’n geweldig onstuimige wêreld, waarin natuurrampe van ongekende intensiteit uitgebeeld word (Ps. 46:3 en 4). Die beeld van bruisende of skuimende water verwys dikwels in die Bybel na rebelse nasies asook allerhande probleme wat die goddelose op aarde veroorsaak (Ps. 93:3 en 4, OAB; Ps. 124:2-5, NAB). Net so het ons in Psalm 46 natuurrampe as beelde vir nasies wat mekaar die stryd aansê en onstuimigheid op aarde veroorsaak (Ps. 46:7).

Dit is duidelik ’n wêreld sonder God. God is immers by sy volk, en waar die Here woon, het ’n mens oorvloedige vrede (Ps. 46:4 en 5). Alhoewel die mensdom dus die Here verwerp, verwerp Hy nie die mens nie. God is juis teenwoordig op aarde omdat Hy by sy volk is. Met ander woorde, ongeag hoe sleg die situasie blyk te wees, leef ons in die teenwoordigheid van God, ’n fundamentele waarheid waaruit elke gelowige hoop en bemoediging kan put.

Ons volmaakte toevlug, die Here, is die bron van Sion se blywende vrede en veiligheid. In Psalm 46:4 word Sion se veiligheid deur die woordjie “al” (NAB) na vore gebring. Al is die ganse mensdom in beroering, is God se volk veilig. Dit toon dat vrede nie uit ’n totale gebrek aan beproewing spruit nie, maar God se genadegawe aan sy trouhartige kinders is. Te midde van die storms kan onvoorwaardelike vertroue op God die gelowige vredevol stem en innerlik beskut (Matt. 8:23-27). Die vraag is net: gaan God die mensdom vir ewig aan hul afbrekende keuses en optrede oorlaat?

`Lees Psalm 46:6-11. Wat is God se respons op die geweld en verwoesting wat hoogty op aarde vier?`

So hewig is die Here se afkeur in dié stand van sake dat die woorde uit sy mond — waardeur Hy alles aan die begin tot stand gebring het — nou die aarde laat versmelt (Ps. 46:6). Hierdie versmelting is egter nie ’n totale vernietiging nie, maar ’n vernuwing. Let op die feit dat God sy vrede vanaf Sion na die uithoeke van die aarde laat uitbrei. God sal oorloë beëindig en die instrumente van vernietiging tot niet maak — die dinge waarmee bose nasies die mensdom onderdruk het (Ps. 46:9). Dít is die Christen se groot hoop wat met die wederkoms van Jesus bewaarheid sal word.

`Hoe leer ’n mens, en dit in ’n wêreld wat inderdaad onstuimig is, om innerlike vrede en vertroue op God te hê?`