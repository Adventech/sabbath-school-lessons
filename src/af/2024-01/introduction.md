### Psalms: ’n Intieme ontmoeting tussen God en sy volk

In die boek Psalms maak ons kennis met gebede en liedere. Hierdie werke ken _geen gelyke nie_ en gee uiting aan lofprysing, vreugde, smart en wanhoop, en is [tradisioneel] privaat of in die openbaar voorgedra of gesing. Dit is woorde wat deur leke, konings, digters en priesters gespreek is. Komende van beide vrome en boetvaardige sondaars, dien dit reeds geslagte lank as die gelowige se gebeds- en liedereboek.

Psalms speel ’n eiesoortige rol in die Bybel. Neem in ag dat die Skrif grotendeels _die hartsbegeertes van God_ openbaar, terwyl die psalms _ons hartservarings op die geloofspad_ beaam. Uit Psalms put ons seëninge, hoop en herlewing. Dit is ’n gids, beide vir selfondersoek en vir die bepeinsing van God se grootsheid. In die kerkers van wanhoop bring die psalms bevryding, dit bring ’n mens opnuut tot inkeer, en tot oorgawe aan God. Dit is dus geensins verrassend dat so baie mense aanklank by die psalms vind nie — dit strook immers met hul innerlike ervarings en stryde, en daarom gebruik hulle bepaalde psalms as gebede. Let op Luther se aangrypende woorde: “Is daar ’n edeler uitdrukking van vreugde as die lof- en dankpsalms? Dit openbaar die hart van elke heilige wat ooit geleef het. Jy bevind jou, as’t ware, in ’n lieflike plesiertuin, vir ’n oomblik in die hemel self... En is daar diepsinniger, boetvaardiger en droewiger woorde om ’n mens se smart mee te verwoord as dié in die treurpsalms? Dit bied jou ook insae in die innerlike van die heilige. Jy word van aangesig tot aangesig met die [afgryse van die] dood en die hel gebring. Dit is ’n donker prentjie, vol verborgenheid — omdat dit die wisselende skadus van God se toorn na vore bring... So dit maak dus sin dat Psalms die heiliges se gunsteling Bybelboek was en is. Vir ieder en elk is daar, ongeag die situasie, iets uit die psalms te put — iets wat in sy [of haar] behoeftes voorsien, ’n antwoord so geskik dat dit lyk of dit ter wille van daardie persoon daar geplaas is. Vir hom [of haar] kan geen ander boek daarby kers vashou nie, geen ander kan dinge so goed verwoord nie” (Martin Luther, _Martin Luther: Selections From His Writings_, red. John Dillenberger [New York: Anchor Books, 1962], bl. 39 & 40).

Ter wille van ’n eerstehandse, persoonlike belewenis van Psalms se lewenstransformerende krag roep [die Woord] ons om dit te sing en te bid, net soos al die voorafgaande geslagte dit met oorgawe gedoen het en wat sodoende hul lofprysing, smeekgebede, belydenisse, weeklag en dankseggings tot die soewereine God van genade en van geregtigheid gerig het.

[Hierdie fokus op die praktiese sing en bid van die psalms] laat ’n mens met die vraag: is dit nuttig om Psalms te bestudeer? Neem in ag dat hierdie bybelboek, net soos die res van die Skrif, in ’n bepaalde tydvak geskryf is en derhalwe ’n besondere historiese, teologiese en literêre raamwerk het. Die bestudering van Psalms het gevolglik ten doel om die bestaanswêreld van die destydse gelowiges aan die moderne leser te openbaar. Hoewel Psalms inderdaad die gebede van God se volk is en selfs deur Jesus as die vleesgeworde Heer gebid is, moet ’n mens ook in ag neem dat hierdie bybelboek gebede oor Jesus is. Die psalms is God se openbaring aan die mensdom. Die bestudering van Psalms behels dus ook ’n verdere taak: om vas te stel wat God in die verlede gedoen het, wat Hy vandag doen, en wat Hy in die toekoms in en deur Jesus Christus vir die mensdom gaan doen.

Hoewel Psalms 150 gedigte byeenbring, is die seleksie nie so lukraak as wat dit lyk nie. Die psalms verwoord ’n geestelike reis waarmee baie van God se kinders kan identifiseer. Dit het geloof as die vertrekpunt. Die pelgrim is veilig op koers, met die wete dat God as Opperwese regeer, waar die goeie beloon en die kwaad gestraf word. Mettertyd sien ’n mens egter wat gebeur wanneer die gelowige se ordelike geloofswêreld die wind van voor kry en deur die kwaad bedreig word. Vrae onstaan. Regeer die Here steeds? Hoe sal ons die lied van die Here kan sing in ’n vreemde land? (OAB).

Ons bede en begeerte is dat Psalms ons op die geloofspad sal versterk, en dat ons deur die psalms ’n daaglikse ontmoeting met God sal hê — die wese van die gelowige en die wese van die Vader in gesprek met mekaar — tot daardie blye dag dat ons Jesus Christus van aangesig tot aangesig sal sien.

_Dragoslava Santrac het ’n Doktorsgraad in Filosofie in Ou-Testamentiese Studies en is ’n besturende redakteur van die Encyclopedia of Seventh-day Adventists wat by die SDA Wêreldkonferensie se hoofkantoor geleë is. Sy is ook ’n bydraer tot die Seventh-day Adventist International Bible Commentary – die spesifieke boekdeel wat oor Psalms 76-150 handel._