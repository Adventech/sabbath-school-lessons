---
title:  Hoe lank sal julle onregverdig oordeel?
date:   06/02/2024
---

Aan die volk se leiers het God die gesag gegee om reg en geregtigheid in Israel te handhaaf (Ps. 72:1-7 en 12-14). Israel se konings moes hul gesag in ooreenstemming met God se wil uitoefen. Die leiers se hooftaak was die handhawing van vrede en reg en geregtigheid, en die versorging van die samelewing se agtergeblewenes. Slegs dan sou die land en al sy mense floreer. Dit is deur getrouheid aan God dat die koning se regering vasstaan, nie deur die mag van die mens nie.

`Lees Psalm 82. Wat gebeur wanneer die reg verydel word en die leiers die mense wat hulle veronderstel is om te beskerm, onderdruk?`

In Psalm 82 spreek God sy oordele oor Israel se korrupte regters uit. Die meeste Afrikaanse vertalings, insluitende die 2020-vertaling, praat van “gode” in verse 1 en 6, terwyl die NAB ’n onderskeid maak in vers 1 en van “die hemelwesens” praat. Hierdie “gode” in verse 1 en 6 verwys duidelik nie na heidense gode of engele nie omdat die taak om reg en geregtigheid aan God se volk te bring, hulle nooit opgelê is nie. Derhalwe kan die heidense gode en die engele nie hier van taakversuiming beskuldig word nie. Die aanklagte wat in Psalm 82 verse 2 tot 4 gebring word, het dieselfde trant as die Tora [oftewel die Pentateug] waarin die “gode” as Israel se leiers geïdentifiseer word (Deut. 1:16-18 & 16:18−20, Joh. 10:33-35). God ondervra hierdie “seuns van die Allerhoogste” om te bepaal of hulle regverdig geoordeel het, daarna kom die straf omdat die volk se regters hulle aan ongeregtig skuldig gemaak het. Die leiers tas in die duister rond, sonder enige kennis of insig (Ps. 82:5). Waarom gebeur dit? — want hulle het God se wet, die einste lig wat in staat is om hul skrede te rig, in die wind geslaan (Ps. 119:105).

Die Skrif staan rotsvas by die siening dat die God van Israel die enigste God is. God “bestuur” die mensdom in samewerking met die leiers wat Hy as sy verteenwoordigers op aarde gekies het (Rom. 13:1). Die wêreldgeskiedenis en die teenswoordige orde toon, ongelukkig, dat hierdie menslike leiers al te dikwels misbruik van hul godgegewe amp maak.

Psalm 82 skeer die gek met hierdie leiers. Hulle meen dat hulle, in hul hoedanigheid as “gode,” bo andere verhewe is, terwyl hulle in werklikheid afvallig is. Hoewel die gesag en voorregte wat die Israelitiese leiers geniet het ’n geskenk van God was, en hulle “seuns van die Allerhoogste” genoem is en as afgevaardiges Hom op aarde verteenwoordig het, verwerp die Here die goddelose leiers hier. Hy herinner hulle daaraan dat hulle doodgewone mense is — sterflik en onderhewing aan dieselfde sedewette as die res. Niemand is bokant die wet van God verhewe nie (Ps. 82:6-8).

God gaan die ganse mensdom oordeel. Sy kinders sal self ook rekenskap voor God moet gee. Beide leiers en leke behoort die voorbeeld van die Regtergod te volg en hul hiernamaalshoop in Hom te stel.

`Watter gesag het jy oor andere? Hoe billik en regverdig is jy in die uitoefening van daardie gesag? Slaan ag op jou optrede.`