---
title:  Vir verdere studie
date:   09/02/2024
---

Lees die volgende gedeelte uit Ellen G. White: “The Beatitudes” (bl. 6-13 en 29-35, _Thoughts From the Mount of Blessing_).

Die boek Psalms protesteer teen die traak-my-nie-agtige houding wat die mens teenoor ongeregtigheid het, weier om die kwaad te aanvaar. Die motivering in hierdie skrywe is nie wraak nie, maar ’n vasbeslotenheid om lof en eer aan God te bring. Om dié rede is dit gepas vir die regverdiges om hulle te verheug in die dag dat God Hom op die bose wreek, siende dat die Here se naam en sy geregtigheid op aarde deur sy oordele herstel word (Ps. 58:10 en 11). Psalms noop ons om ons stemme teen die kwaad te verhef en om aktief uit te sien na die koms van God se koninkryk in al sy fasette. In die psalms ontvang ons die versekering dat die Here ons sy troos en redding sal skenk. God sal inderdaad opstaan en oordeel!

“ ‘Geseënd is julle,’ het Jesus gesê, ‘wanneer die mense julle ter wille van My beledig en vervolg en valslik al wat sleg is van julle sê’ (Matt. 5:11, NAB). Jesus het hulle op die profete gewys, godsmanne en -vroue wat met die gesag van God gepraat het, ‘as voorbeelde van lyding en geduld’ (Jak. 5:10, NAB). Abel, die heel eerste van Adam se kinders wat ’n Christen was, het as martelaar gesterf. Henog het saam met God gewandel en die wêreld het hom misken. Met Noag het hulle die spot gedryf, hom as ’n fanatikus en ’n oproermaker gebrandmerk. Sommige ‘het bespotting en lyfstraf verduur, selfs boeie en gevangenskap… Ander weer is gemartel, maar wou… die prys vir hulle vrylating [nie] betaal nie omdat hulle die opstanding tot ’n beter lewe wou verkry’ (Heb. 11:36, AFR20; en vers 35, NLV)” (Ellen G. White, _Thoughts From the Mount of Blessing_, bl. 33).

**Vrae vir bespreking**:

`Die pynlike besef dat die kwaad oraloor hoogty vier op aarde, kan ’n mens laat wonder of die Here dan werklik in beheer van alles is. Hoe kan ons dus die soort geloof aankweek wat selfs te midde van die felste versoeking onwankelbaar bly? Met ander woorde: waarop moet ’n mens fokus ten einde jou geloof in die liefde, goedheid en almag van God te behou? Wat behoort die kruis vir ’n mens oor God en sy karakter te sê?`

`’n Mens behoort liefs nie staat te maak op die mens (soos leiers) en mensgemaakte instrumente (soos instellings en bewegings) as die hoogste vorm van wysheid of as oplossing vir die soeke na reg en geregtigheid in die wêreld nie. Waarom moet ons eerder geheel en al op die Woord van God en sy oordele staat maak?`

`Bepeins die waarheid aangaande die heiligdom as die plek waar God se oordeel plaasvind. Watter praktiese implikasies het hierdie bybelwaarheid?`

`Hoe verstaan ’n mens die psalmdigters se skerp uitsprake in sommige van die psalms? Hoe help hierdie soort taalgebruik die gelowige om aansluiting by die eg-menslikheid van daardie skrywers te vind?`