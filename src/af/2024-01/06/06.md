---
title:  God se oordeel en die heiligdom
date:   08/02/2024
---

`Lees Psalm 96:6-10 en Psalm 99:1-4, asook Psalm 132:7-9 en verse 13-18. Waar vind God se oordeel plaas? Watter implikasie hou die antwoord op die vorige vraag vir ons in? Hoe help die heiligdom ’n mens om te verstaan hoe God die probleem met boosheid op aarde hanteer?`

God se oordeel hang nou met die heiligdom saam. Nadat die psalmdigter God se heiligdom betree het, kom hy oplaas tot beter insigte oor die probleem van boosheid op aarde (Ps. 73:17-20). Die heiligdom is immers opsygesit as die plek waar God sy beslissings gee, soos duidelik blyk uit die uitsprake wat deur die urim en tummim gekom het (Num. 27:21), tesame met die hoëpriester se borssak [’n soort “dubbele voorskoot” met ’n voor- en agterpant] wat ook ’n rol in daardie oordeel gespeel het (Eks. 28:15, 28-30). In ooreenstemming hiermee beeld baie psalms die Here uit waar Hy op sy troon in die heiligdom sit, gereed om oor die sondige en bose wêreld te oordeel.

Dit is in die heiligdom dat die verlossingsplan geopenbaar is. Die paganistiese gelowe van ouds het sonde hoofaaklik as ’n fisiese klad beskou, wat deur towerrituele geëlimineer moes word. Die Bybel, daarenteen, beeld sonde as die oortreding van God se sedewet uit. God se heiligheid beteken dat Hy ’n behae in reg en geregtigheid, en regverdigheid het. Op ’n soortgelyke wyse behoort sy volk reg en geregtigheid na te jaag en die Here as die heilige Opperwese te bid. Dit kan hulle slegs doen deur sy wette, wat uitdrukking aan sy heiligheid gee, te onderhou.

Die heiligdom is dus die plek waar die vergifnis van sonde plaasvind, tesame met die herstel van geregtigheid. Dit blyk uit die versoendeksel in die antieke tempelstelsel, die aardse setel van die Israeliete se hemelse versoening. Let ook op die “offers van geregtigheid” (Deut. 33:19, OAB; Ps. 4:5) wat saam met daardie vergifnis en versoening gaan.

Tog wreek hierdie “vergewende God” (Ps. 99:8, OAB) Hom op die goddelose dade van die onboetvaardiges. Die feit dat die heiligdom die plek is waar die oordeel plaasvind, het praktiese implikasies: ten eerste, dat ’n mens voortdurend van God se heiligheid bewus is; en ten tweede, dat jy by die Godgegewe voorskrif hou om ’n vrome lewe te lei wat in pas met God se verbondsvereistes is.

God se oordeel vanuit Sion lei tot die welstand van die regverdiges en die ondergang van dié wat boosheid bedrywe (Ps. 132:13-18). Die heiligdom is die plek waar die volk ’n jubelende afwagting gekoester het; aangesien hulle daar, veral op die groot Versoendag, op die verskyning van God as die groot Regter gewag het. Op ’n soortgelyke wyse gee die psalms sterker uitdrukking aan die sekerheid dat die groot Regter se tabernakelverskyning op hande is (Ps. 96:13 & Ps. 98:9) — te wete in die vorm van Jesus Christus wat sy plek in die hemelse heiligdom inneem (Op. 11:15-19).

`Lees Romeine 8:34. Hoe toon hierdie teksvers dat Christus se taak in die hemelse heiligdom eintlik goeie nuus vir sy volk is?`