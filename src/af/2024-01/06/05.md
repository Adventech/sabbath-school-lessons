---
title:  Laat U straf hulle tref
date:   07/02/2024
---

`Lees Psalm 58:6-8, Psalm 69:22-28, Psalm 83:9-17 en Psalm 94:1 & 2, asook Psalm 137:7-9. Watter sentimente dra hierdie psalm oor? Wie doen die oordeelswerk in hierdie psalms?`

Sommige psalms doen ’n beroep op die Here om Hom te wreek op individue of nasies wat van plan is om die psalmdigters en hul mense leed aan te doen of wat alreeds so gemaak het. Hierdie psalms kan ’n mens laat kopkrap vanweë die harde dinge wat daarin gesê word, oënskynlik uit pas met bybelse beginsels dat ’n mens jou vyande moet liefhê (Matt. 5:44).

Tog is die psalmdigter se verontwaardiging in reaksie op onderdrukking ’n goeie ding. Dit beteken dat hy, in teenstelling met die gemiddelde mens, erns met waardebesluite oor reg en verkeerd maak. Hy bekommer hom — ja, selfs vreeslik — oor die onreg op aarde, en nie net dié wat hom aangedoen word nie, maar ook dié wat andere aangedoen word.

Die psalmdigter gee egter nêrens te kenne dat die wraak hom toekom nie. Inteendeel, hy laat dit geheel en al in God se hande. Die boek Psalms herinner aan die verbondsvervloekinge wat God die volk gegee het (Deut. 27:9−16) en doen dus ’n beroep op die Here om in te gryp [teen kwaaddoeners], soos Hy belowe het.

Die psalms is profetiese verklarings oor God se naderende oordele en verwoord nie uitsluitlik die psalmdigter se gebede nie. Psalm 137 weerspieël die aankondiging van God se oordele oor Babilon soos dit in die Profete opgeteken is. Die wiel draai na die verwoesting wat die Babiloniërs onder ander nasies gesaai het. Psalms bevat Goddelike waarskuwings dat boosheid nie ongestraf sal bly nie.

God se wraak word met genade en reg en geregtigheid getemper. Kinders van die Here se roeping is om te bid vir diegene wat hulle sleg behandel en te hoop dat diesulkes tot bekering sal kom (Ps. 83:18 & Jer. 29:7).

Ons probeer dus verstaan hoe hierdie psalms met die bybelse idee van liefde vir ’n mens se vyand strook. Terselfdertyd moet ons egter uiters versigtig wees om nie die erns van die [skerp-bewoorde] wroeging wat hierin verwoord word, opsy te skuif nie. God erken die lyding van sy kinders en gee hulle die versekering: “In die oë van die Here is die dood van sy troue volgelinge ’n duur verlies” (Ps. 116:15, AFR20). God se uitsprake noop sy volk om hulle teen alle booshede uit te spreek en om aktief uit te sien na die koninkryk van God in al sy fasette. Psalms gee ook ’n stem aan elkeen wat ly, en bring dit onder hul aandag dat Hy bewus van hul seerkry is; dat reg en geregtigheid eendag sal geskied.

`Wie van ons dink of droom nie soms van vergelding vir diegene wat ons of ons geliefdes vreeslik te nagekom het nie? Hoe kan hierdie psalms ’n mens help om sulke gevoelens in die regte lig te sien?`