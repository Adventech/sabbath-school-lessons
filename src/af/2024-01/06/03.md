---
title:  Geregtigheid vir die onderdruktes
date:   05/02/2024
---

`Lees Psalm 9:18, Psalm 12:5, Psalm 40:17, Psalm 113:7, Psalm 146:6-10 en Psalm 41:1-3. Watter boodskap put ’n mens, self in ons tyd, uit hierdie teksverse?`

God toon veral sy besorgdheid oor die vele weerlose mensgroepe in die samelewing, dat reg en geregtigheid vir diesulkes moet seëvier. Hierdie persone sluit die armes, behoeftiges, onderdruktes, wese, weduwees en wewenaars, asook vreemdelinge in. Die boek Psalms noem dit pertinent, net soos die Pentateug (d.w.s. die vyf boeke van Moses) en die Profete (Eks. 22:21-27, Jes. 3:13-15).

Baie psalms praat dikwels tesame van “die ellendiges en die behoeftiges” (OAB), of “die hulpeloses en die armes” of “die swakkes en die armes” (NLV), en vermy die gebruik om m.b.v. uitsluitlik nasionale en religieuse terme na die onderdruktes te verwys. Dit word gedoen ter beklemtoning van die feit dat God se sorg universeel is, m.a.w. die ganse mensdom insluit.

Die uitdrukking “die swakkes en die armes” is nie beperk tot stoflike armoede nie, maar dui ook op weerloosheid en hulpeloosheid. Hierdie sinsnede doen ’n beroep op God se barmhartigheid, en verwoord die idee dat die lydende party alleen is en geen hulp behalwe God s’n het nie. Die uitbeelding van hierdie tipe persoon as “swak en arm” het ook betrekking op die opregtheid, eerlikheid en liefde wat ’n mens vir God het; die soort waarin jy bely dat jy totaal van God afhanklik is, en alle trekke van die eie-ek, asook selfgenoegsaamheid afsweer.

Terselfdertyd toon ’n mens jou getrouheid aan die Here deur om te sien na die behoeftiges (Ps. 41:2-4). Om die weerloses kwaad aan te doen, was ’n besonder afskuwelike sonde in die bybelse kultuur (Deut. 15:7-11). Die boek Psalms inspireer opregte verbondskinders om gesamentlik elke onderdrukking skerp te veroordeel.

Psalms onderstreep ook hoe nutteloos dit is om ’n mens se vertroue op verganklike, mensgemaakte dinge as jou grondslag, asook jou hoogste bron van wysheid en sekerheid, te stel. Om menslike leiers en mensgemaakte instellings as die vertrekpunt van jou groot verlossingshoop te hê, veral wanneer hul weë nie in pas met God is nie, is ’n versoeking wat die volk van God moet teëstaan.

Deur sy grote genade het die Here Hom met die armes vereenselwig deur Self armoedig gebore te word, sodat baie deur sy armoede rykdom kon bekom (2 Kor. 8:9). Wat behels dié rykdom van Christus? — onder andere die bevryding van elke vorm van onderdrukking wat deur sonde die wêreld binnegekom het. Wat meer is, Hy belowe ons die ewige lewe in die koninkryk van God (Op. 21:4). Jesus Christus vervul die belofte wat Psalms ons gee: dat God die groot Regter is wat elke misdaad teen die behoeftiges sal oordeel. Dit sluit ook die versuim in om ’n mens se verpligting teenoor die armes na te kom (Matt. 25:31-46).

`Hoe baie aandag skenk ons aan “die swakkes en die armes” in ons midde? Hoeveel doen ons vir hulle?`