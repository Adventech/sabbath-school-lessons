---
title:  Die verhewe Krygsman
date:   04/02/2024
---

`Lees Psalm 18:3-18, Psalm 76:3-9 en 12, asook Psalm 144:5-7. Hoe word die Here in hierdie teksverse uitgebeeld? Wat sê hierdie beelde vir ons oor God se gewilligheid om sy volk te red?`

Hierdie liedere prys die Here vir sy ontsagwekkende mag, ’n mag wat sterker is as die duister magte wat sy volk bedreig.  Hierdie psalms beeld die Here in sy majesteit as Kryger- en Regtergod uit. Hierdie versinnebeelding van God as ’n krygsoldaat verskyn dikwels in die boek Psalms. Die intensiteit en dringendheid van God se respons op die noodkrete en lyding van sy volk word sodoende beklemtoon.

Let op die “kryger-taal” in die volgende sinsnedes van Ps. 18: “Die Here se stem donder uit die hemel;/ die Allerhoogste laat sy stem hoor:/ hael en weerligstrale./ Hy skiet sy pyle, verstrooi sy vyande;/ sy weerlig flits, hulle is verbysterd./ Die bodem van die see word sigbaar,/ die fondamente van die aarde word ontbloot/ deur die gebulder van die Here,/ en die rukwind van sy asem” (verse 14-16, NLV).

Let op die absolute vasberadenheid en omvang van God se optrede hier. Dit toon, en verdryf ook enige twyfel, dat Hy inderdaad barmhartig teenoor diegene is wat ly en dat Hy beslis by magte is om die kwaad te oorwin. Ons moet net geduldig op Hom wag, dis al.

Uiteindelik besef ’n mens dat selfs wanneer God se verkose werktuie (soos Dawid) by oorlog betrokke was, die oorwinning nie deur die toedoen van die mens behaal is nie. In sy vele oorloë en veldslae teen die vyande van God se volk het koning Dawid telkens die oorwinning uitsluitlik aan die Here toegedig. Hy het baie oomblikke van sukses en triomf beleef, en kon dus maklik homself op die skouer klop. Tog was Dawid nie so ingestel nie. Hy het geweet wie vir sy magtige dade op die slagveld verantwoordelik was — die Here.

Hoewel Dawid skryf dat die Here hom krygsvaardig maak (Ps. 18:34), lees ’n mens nêrens in Psalms dat die koning op daardie bedrewenheid staat gemaak het nie. Inteendeel, dit is die Here wat namens Dawid baklei en hom uit die hand van die vyand bevry het (Ps. 18:47 en 48).

Hoewel koning Dawid bekend vir sy bedrewenheid op die slagveld was, vertolk hy in Psalms die rol van ’n bedrewe musikant waarin hy die Here as die enigste bevryder en beskermheer van sy volk loof (Ps. 144:10−15). Die rig van lofliedere en gebede tot God is waar Dawid sy krag vandaan gekry het. Dit is kragtiger as enige oorlogswapen. God is al een op wie ’n mens moet vertrou en wie jy moet aanbid.

`Let op die talente en vaardighede wat jy het, asook die suksesse wat jy al behaal het. Waarom moet ’n mens, ongeag hoeveel daarvan jy ontvang en behaal het, altyd onthou waarvandaan jou talente en vaardighede waarlik kom? Watter gevare hou dit in om die Skenker van hierdie dinge uit die oog te verloor?`