---
title:  Ek gryp nou in
date:   03/02/2024
---

### Skrifverwysings vir hierdie week se studie
Psalm 18:3-18, Psalm 41:1-3, Deuteronomium 15:7-11, Psalm 82, Psalm 96:6-10, Psalm 99:1-4 en Romeine 8:34.

> <p>Geheueteks</p>
> “Maar die Here sê: ‘Die swakkes word mishandel en die armes kla. Daarom gryp Ek nou in en gee uitkoms aan dié wat daarna smag’” (Psalm 12:6, NAB).

Dit is nie net in die teenswoordige tydvak dat boosheid, ongeregtigheid en onderdrukking die hoogty vier nie. Die psalmdigters het in hulle dag ook sulke dinge beleef. So, benewens al die ander dinge wat die psalms is, beliggaam dit ook God se protes teen die geweld en onderdrukking in die wêreld, ongeag of dit die wêreld van die psalmdigters of die hedendaagse mens is.

Ja, die Here is lankmoedig. Uit sy grote liefde weerhou Hy sy toorn omdat Hy nie wil hê dat enigeen verlore moet gaan nie, maar dat hulle eerder tot inkeer moet kom en hul weë moet verander (2 Pet. 3:9-15). Hoewel God se bestemde tyd vir sy ingryping nie altyd met die verwagtinge van die mens saamval nie, is die oordeelsdag wel op pad (Ps. 96:13, Ps. 98:9). Ons moet bloot op Hom en sy beloftes vertrou, totdat daardie dag uiteindelik aanbreek.

Die Skeppergod se troon is op reg en geregtigheid gegrondves (Ps. 89:14, Ps. 97:2) en sy oordele het die hoogste gesag, en daarom kan sleg Hy stabiliteit en vooruitgang aan die wêreld bring. God se oordeel is tweeledig: verlossing van die onderdruktes en vernietiging van die goddelose (Ps. 7:7-18).

Dit is wat aan ons belowe word en wat ons inderdaad eendag sal beleef, maar soos die psalmdigter beklemtoon: op die dag wat God beskik het, nie wanneer ons dit wil hê nie.

_*Bestudeer hierdie week se les ter voorbereiding vir Sabbat, 10 Februarie._