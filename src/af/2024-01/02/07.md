---
title:  Vir verdere studie
date:   12/01/2024
---

Lees Psalm 42 vers 8 asook die volgende gedeelte uit Ellen G. White: “Poetry and Song” (bl. 159-168, _Education_). Hoe hou gebed en liedere volgens hierdie geïnspireerde tekste onderling verband?

Ellen G. White beskryf Dawid se boetedoeningspsalms (bv. Psalm 51) as die taal van sy innerlike en sy gebede, wat die aard van opregte en hartroerende berou vir sonde illustreer (lees _Steps to Christ_, bl. 24 en 25). Sy moedig gelowiges aan om teksverse uit die psalms te memoriseer, om sodoende ’n gevoel vir God se teenwoordigheid in hul daaglikse handel en wandel aan te kweek. Mevrou White lê ook klem op Jesus se gewoonte om te midde van versoeking, en wanneer vrees die oorhand wou kry, hardop uit die boek Psalms te bid. Voorts sê sy: “Dikwels, deur die woorde van heilige liedere, breek die fonteine van boetedoening en geloof, van hoop en liefde en vreugde, deur ’n mens se binnenste… Menige lied is inderdaad ’n gebed” (_Education_, bl. 162-168).

Wanneer ’n mens die psalms sing en bid, maak jy die psalmdigters se volharding, vrymoedigheid, dapperheid en hoop jou eie. Hulle moedig jou aan om te volhard op die geloofspad en gee jou die vertroosting dat jy nie op jou eie is nie. Ja, ander mense — mense net soos ek en jy — het met beproewinge gestoei. Tog het hulle deur die genade van die Here uiteindelik getriomfeer. Terselfdertyd gee die psalms jou ’n kykie op Christus se vurige bemiddeling ten bate van die gelowige, want Hy leef om voorbidding vir jou en my te doen (Heb. 7:25).

Om Psalms vir ons gebede en aanbidding in te span, maak ons as ’n gemeenskap van gelowiges bewus van al die ervarings wat ons menswees behels, en leer die aanbidder om aktief deel van die verskillende fasette van daardie aanbiddingservaring te wees. Die psalms is gelyktydig godgeïnspireerde en mensgemaakte gebede en liedere. Dit verseker, deur die volgehoue insluiting van die boek Psalms in ons aanbidding, dat ons gemeenskaplike belewenis om God se wil en sy kragtige, helende genade draai.

**Vrae vir bespreking**:

`Waarom is spontane, ongerigte gebede nie die enigste manier om te bid nie? Hoe kan ons gebedslewe voordeel uit die psalms — die bybelse gebede — trek?`

`Hoe kan Psalms ons gemeenskaplike gebedservaring verryk? Bespreek ’n paar praktiese maniere waarop die plaaslike gemeente die gebruik van Psalms in aanbiddingsdienste kan aanmoedig.`

`Wat toon die psalms oor die kompleksiteit van die gelooflewe as ’n menslike pelgrimstog, enersyds, en die krag van God se helende genade, andersyds?`