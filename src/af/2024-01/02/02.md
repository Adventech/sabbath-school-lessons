---
title:  Om die gebruik van Psalms in gebede te koester
date:   07/01/2024
---

`Lees Psalm 105:5, Kolossense 3:16 en Jakobus 5:13.Watter plek het Psalms in die gelowige se aanbiddingsbelewenis?`

’n Eenvoudige manier om die psalms deel van jou beleweniswêreld te maak, is om daagliks tyd vir die lees van ’n psalm in te ruim. ’n Mens begin by Psalm 1 en lees elke dag ’n volgende een totdat jy Psalm 150 bereik. ’n Tweede metode is om ’n psalm te lees wat by jou teenswoordige situasie pas, wat daardie situasie ook al mag wees. Die boek Psalms bevat immers die volgende werke: treurpsalms beide vir die enkeling en vir die groep as ’n geheel, dankpsalms, lofpsalms, boetedoeningspsalms (belydenispsalms), wysheidspsalms waarin God se wysheid en leiding afgebid word, historiese psalms, dié waarin die digter uiting aan onsteltenis en woede gee, en bedevaartspsalms vir die pelgrim. Gedurende die loop van hierdie kwartaal sal ons baie van hierdie verskillende soorte psalms bekyk, asook die konteks waarbinne dit in die boek Psalms verskyn.

So, hoe behoort die gelowige ’n psalm te benader?

Ten eerste lees jy die psalm, gevolg deur ’n bietjie bepeinsing, en dan gebed. Om daaroor te sit en dink, behels dat jy die onderskeie aspekte van die psalm oordink: die manier wat die psalmdigter die Here aanspreek, asook die rede vir die gebed. Let op in watter opsig jou ervaring en syne met mekaar ooreenstem, en hoe die psalm jou moontlik kan help om uitdrukking aan jou eie ervarings te gee. Jy sal verbaas wees om te sien hoedat jy beide aanklank en aansluiting vind by wat jy daar lees.

As jy iets uitdagends in ’n betrokke psalm teëkom, kan jy jou byvoorbeeld afvra: korrigeer hierdie gedeelte dalk ’n vals hoop wat ek oor ’n bepaalde probleem koester? Beskou en bepeins die psalm se boodskap in ’n ander lig —naamlik in die persoon en reddingstaak van Christus, asook die langtermynhoop wat sy verlossingswerk ons bied. Soos ons reeds weet — of liewers, behoort te weet — help dit altyd om die ganse Bybel in die lig van Christus en Golgota te beskou.

Soek ook in Psalms vir nuwe redes tot gebed en dink aan die nut van hierdie werke vir jou, jou gemeente en die wêreld daarbuite. Vra die Here om sy Woord in jou verstand en hart te bewaar. Indien ’n betrokke psalm spreek tot die situasie van iemand wat jy ken, kan jy voorbidding vir daardie persoon doen. Ter samevatting kan ’n mens sê dat Psalms vele aspekte van die lewe dek, en dat die lees en terharteneming van die boodskappe in dié geïnspireerde werke verrykend is.

`Kolossense 3 vers 16 sê: “Laat die woord van Christus ryklik in julle woon in alle wysheid” (OAB). Wat beteken dit? Waarom is die lees van die Bybel die eerste en onontbeerlikste stap vir die belewenis waarvan Kolossense hier praat?`