---
title:  Lof aan die verhewe en genadige God
date:   14/02/2024
---

`Lees Psalms 113 en 123. Watter twee uiteenlopende sye van God se karakter word hierin uitgebeeld?`

Psalms 113 en 123 bring lof aan beide God se majesteit en genade. Die Here se majesteit blyk uit die grootsheid van sy Naam en in die fisiese verhewenheid van sy troon, wat bo alle nasies in die hoogste hemele is (Ps. 113:4 en 5 & Ps. 123:1). “Wie in die hemel of op die aarde is soos die Here ons God?” (Ps. 113:5, NKJV) is ’n geloofstelling, dat geen magte op aarde of in die buitenste ruim by die God van Israel kan kers vashou nie.

Die ondeurdringbare hoogtes wat deur God bewoon word, word netjies toegelig wanneer die psalm sê dat die Here bereid is om “Homself te verneder” (NLV) oftewel dat Hy “_laag afkyk_ op die hemel en op die aarde” (lees Ps. 113:6, AFR20; klem verskaf). Die feit dat God die hoogtes bewoon, keer egter nie dat Hy sien wat hieronder op aarde aangaan nie.

God se barmhartige genade vind inderdaad uiting op aarde, want Hy staan gereed om by die wêreld betrokke te wees, om die armes en behoeftiges uit hul node te red. Hy weerhou duidelik nie sy vrygewigheid van sy dienaars nie, al is sy woonplek vêr bokant die mens verhewe.

God se ongekende groothartigheid en sorg, wat ’n mens nie altyd in sy duiselingwekkende bomenslikheid kan raaksien nie, vind gestalte in sy genadedade. Die behoeftigs, armes en die onderdruktes kan God se soewereine mag eerstehands ervaar, deur die merkwaardige ommeswaaie wat Hy in hul guns kan teweegbring. Die verhewe God openbaar sy grootsheid deurdat Hy sy mag vir die opheffing van die vertraptes gebruik. Die mense kan die Here met die grootste vrymoedigheid nader omdat sy soewereine majesteit en opperheerskappy nie afbreek doen aan die feit dat Hy hul genadige Skepper- en Instandhouergod is nie, ook nie dat die mense inderdaad sy dienaars en sy geliefde kinders is nie.

Die motivering om God te aanbid, spruit dus nie net uit God se bomenslike grootsheid nie, maar ook uit sy goedheid. Lofprysing word nie tot tyd en plek beperk nie (Ps. 113:2 en 3). God se grootsheid en genade kom tot sy volle uitdrukking in Jesus Christus, wat bereid was om vanuit die bomenslike hoogtes af te kyk en toe Homself tot die mees vernederende laagtepunt — die kruis — laat bring het, en dit ter opheffing van die gevalle mensdom (Fil. 2:6-8). In Golgota het ons van die beste redes denkbaar om die Here te loof en te aanbid vir sy weldade aan die mens.

`Bepeins Golgota en wat Jesus vir jou persoonlik daar aan die kruis gedoen het. Waarvan het Jesus jou gered? Waarom is dit so belangrik om Jesus se soendood altyd voorrang in jou gedagtes te gee?`