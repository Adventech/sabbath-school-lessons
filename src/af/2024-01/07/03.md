---
title:  Skep in my ’n rein hart
date:   12/02/2024
---

`Lees Psalm 51:1-5. Waarom beroep die psalmdigter Hom op God se genade?`

Koning Dawid stort hier sy hart voor die Here uit. In die donkerste oomblikke van sy geestelike lewe bid hy om vergifnis van sonde (2 Samuel 12). Vergifnis is God se grootste genadegawe aan die mensdom en spruit uit “die grootheid van u barmhartigheid” (Ps. 51:1, OAB). Koning Dawid smeek by die Here om hom nie te behandel soos hy verdien om behandel te word nie (Ps. 103:10), maar liewer in ooreenstemming met sy verhewe karakter; d.w.s. op ’n genadige, getroue en barmhartige wyse (Ps. 51:1, Eks. 34:6 en 7).

`Lees Psalm 51:6-19. Hoe word die vergifnis van sonde hier uitgebeeld? Wat is die doel van die vergifnis wat God ons skenk?`

Goddelike vergifnis behels meer as net ’n geregtelike bevinding van onskuld. Dit bring ’n aangrypende verandering in die individu se diepste wese mee (Ps. 51:6, Heb. 4:12). Dit is ’n herskepping van die mens (Ps. 51:10, Joh. 3:3-8). Die Hebreeuse woord wat as “skep” vertaal word, bara’, dui op God se skeppende mag (Gen. 1:1). Slegs die Here kan bara’ – m.a.w. slegs Hy kan ’n radikale en blywende verandering binne-in die boetvaardige persoon teweeg bring (2 Kor. 4:6).

Dawid bid om met hisop gereinig te word (Lev. 14:2-8 & Ps. 51:9). Hy meen dat sy skuldgevoelens hom uit die Here se teenwoordigheid verban, op dieselfde wyse as wat ’n melaatse tydelik uit die gemeenskap verban word terwyl sy onrein toestand voortduur (Ps. 51:11). Sy groot vrees is dat offers nie sy wese kan herstel nie. Kan die slag en offer van ’n dier dan opmaak vir sy sonde — egbreuk en moord — wat met voorbedagte rade gepleeg is? (Eks. 21:14, Lev. 20:10).

Slegs onvoorwaardelike genade van Bo kon Dawid se “hart vol ootmoed en berou” (NAB) as offer neem en hom in harmonie met God bring (Ps. 51:16 & 17). Met die versoek om met hisop gereinig te word, sê Dawid dat hy na God se teenwoordigheid wil terugkeer.

`Watter hoop het jy siende dat God bereid was om Dawid vir egbreuk, verraad en moord te vergewe?`