---
title:  As U ons sondes in aanmerking sou neem
date:   13/02/2024
---

`Lees Psalm 130. Hoe word die erns van sonde asook die hoop vir sondaars uitgebeeld?`

Die psalmdigter se groot wroeging het te make met sy eie sonde en dié van die volk (Ps. 130:3 en 8). Sy mense s’n is so ernstig dat dit dreig om hulle vir ewig van God te skei (Ps. 130:3). Die Bybel praat van die opteken van alle sonde vir die oordeel (Dan. 7:10, Op. 20:12) en ook van sondaars se name wat uit die boek van die lewe verwyder word (Eks. 32:32, Ps. 69:28 & Op. 13:8).

Die psalmdigter doen dus ’n beroep op God se vergifnis, wat alle geboekstaafde sonde sal uitwis (Ps. 51:1 en 9, Jer. 31:34 & Miga 7:19). Hy weet dat “God… nie van nature ’n toornige wese [is] nie. Sy liefde is ewigdurend. Al wat sy ‘toorn’ ontlok, is wanneer die mens nie sy liefde na wense waardeer nie… Die doel van sy toorn is nie om leed te veroorsaak nie, maar heling; nie om sy verbondsvolk uit te wis nie, maar om hulle te red (lees Hos. 6:1 en 2)” (Hans K. LaRondelle, Deliverance in the Psalms [Berrien Springs, Michigan: First Impressions, 1983], bl. 180 en 181). Merkwaardig genoeg is dit God se bereidwilligheid om sonde te vergewe, en nie om dit te straf nie, wat eerbied vir Hom inboesem (Ps. 130:4, Rom. 2:4). Bewondering vir God se liefdevolle karakter, en nie vrees vir straf nie, is die grondslag van ware en opregte aanbidding.

God se kinders word aangesê om te wag op die Here (Ps. 27:14, Ps. 37:34; beide in die OAB). Die oorspronklike Hebreeus vir die woord “wag” wat hier in die 1953-vertaling gebruik word, is qawah, wat in ’n letterlike sin “om te strek” beteken. Laasgenoemde is die grondwoord vir die Hebreeuse woord wat as “hoop” vertaal word. Om dus op die Here te wag, kom nie bloot op ’n passiewe aanvaarding van onaangename omstandighede neer nie. Nee, die gelowige “strek” godwaarts, m.a.w. sien gretig uit na goddelike ingryping. Die psalmdigter se hoop steun dus nie op hoe optimisties hy as individu is nie, maar op die Woord van God (Ps. 130:5). Hierdie getroue gewag op die Here is ook nie vergeefs nie, want na die donker nag van benoudheid breek die splinternuwe dag van goddelike verlossing aan.

Let hier op die feit dat die psalmdigter se persoonlike smeekgebed ook dié van die ganse gemeenskap word (Ps. 130:7 en 8). Die individu se welstand is onafskeidbaar deel van die groep s’n. Met ander woorde, ’n mens bid nie net vir jouself nie, maar ook vir jou geloofsgemeenskap. Ons is deel van ’n groter geheel. Wat met ’n deel van die kerk gebeur, raak die ganse kerk.

`Bepeins die volgende vraag: “As U ons sondes in aanmerking sou neem, Here, wie sou dan nog bestaan?” (Ps. 130:3, NAB). Wat beteken dit vir jou persoonlik? Wat sou jou uiteinde wees as die Here jou sondes in aanmerking moes neem?`