---
title:  Want vir ewig duur Sy troue liefde
date:   11/02/2024
---

`Lees Psalm 136. Watter deurlopende gedagte kom hier voor? Waarop steun hierdie bewering wat die psalmdigter telkens maak?`

Psalm 136 doen ’n beroep op die volk om die Here te prys vir sy goedertierenheid wat deur sy skepping (Ps. 136:4-9) en regdeur Israel se geskiedenis (Ps. 136:10-22) geopenbaar word. Sommige Engelse vertalings praat van “mercy” (oftewel “genade”) hier. Die oospronklike Hebreeus is khesed, wat “standvastige liefde” beteken (en wat dus op ’n raker wyse deur die Afrikaanse 2020-vertaling weergegee word as “troue liefde”). Hoe dit ook al sy, khesed dui op God se goedheid en lojaliteit teenoor sy skepping, en teenoor Israel met wie Hy ’n verbond aangegaan het. Die psalm toon dat God se ongelooflike krag en mag, asook grootsheid, in sy troue liefde gegrondves is.

Die Here is “God van die gode” en “die Heer van die here,” ’n Hebreeuse idioom wat “die grootste God” beteken (Ps. 136:2-3, AFR20 & OAB); bedoelende dat Hy die enigste God is, nie dat ander gode bestaan nie.

Die Here se groot wonders, wat deur niemand anders nagedoen kan word nie, is ’n onteenseglike bewys van sy opperheerskappy (Ps. 136:4). Al daardie dinge wat die paganiste aanbid — die hemel en aarde, en die hemelliggame — is deur die Here geskape (Deut. 4:19). Die boek Psalms stroop egter die paganistiese gode van hul gesag, en in dieselfde asem, ook dié van elke mensgebaseerde ding waarin die ongelowige sy of haar vertroue stel. Hierdie dinge is bloot uitvloeisels van die skepping. Hulle is dus geskape, en nie die Skeppergod Self nie — ’n uiters belangrike onderskeid om te tref.

Die beeld van die Here se “sterk hand” en “uitgestrekte arm” (Ps. 136:12, OAB) lê klem op die doeltreffenheid van God se mag, asook die oneindige vêrreikendheid van sy troue liefde en genade.

God se genadige liefde blyk uit sy skepping en die geskiedenis. Dit behoort sy volk tot vertroue in Hom en getrouheid aan sy verbond te inspireer. Die refrein “want vir ewig duur sy troue liefde” word 26 keer in Psalm 136 herhaal en versker daarmee die aanbidder dat die Here nie sal verander nie, dat God dieselfde guns wat Hy in die verlede aan sy kinders bewys het, aan elke nuwe geslag sal skenk. Die Here vergeet nie sy volk nie (Ps. 136:23) en is getrou aan sy verbond van genade. Die oortuiging dat God se liefdevolle goedertierenheid blywend is, vorm die kern van bybelse geloof; en sluit uitbundige aanbidding en vertroue in die Here, asook ingetoënheid en bekering in.

Psalm 136 (verse 23-25) sluit af met die feit dat God se sorg universeel is (m.a.w. die ganse wêreld insluit). Sy troue liefde en goedertierenheid word nie net aan Israel geskenk nie, maar aan die ganse skepping. Dié psalm praat dus van die allesomvattende aard van God se reddende genade, en doen ’n beroep op die ganse mensdom om by Israel aan te sluit en tesame die Here te loof (lees ook Luk. 2:10, Joh. 3:16 & Hand. 15:17).

`Let op die beeld van Jesus aan die kruis, sterwende as plaasvervanger vir ons sonde. Dink ook aan die groot waarheid wat in die sinsnede “want vir ewig duur sy troue liefde” (AFR20) verwoord word. Hoe toon Golgota hierdie groot waarheid op ’n kragtige wyse?`