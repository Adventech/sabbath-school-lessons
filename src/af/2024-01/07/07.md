---
title:  Vir verdere studie
date:   16/02/2024
---

Lees die volgende gedeelte uit Ellen G. White: “The Sinner’s Need of Christ” (bl. 17-22, _Steps to Christ_).

In Psalms vier die volk God se ewige liefde deur die refrein “want vir ewig duur sy troue liefde” soos een man op te sê (Ps. 106:1, Ps. 107:1, Ps. 118:1-4 en 29 & Ps. 136; almal uit die 2020-vertaling). “Om nie die Here te prys nie, kom daarop neer dat ’n mens van al sy weldade vergeet, dat jy nie sy genadegawes waardeer nie. Slegs diegene wat die Here loof, vergeet nie van sy goedertierenheid nie. Om te dink aan God en oor Hom te praat, is nog nie lofprysing nie. Lofprysing begin wanneer ’n mens erkenning aan God se majesteit gee; wanneer jy bewondering vir sy goedheid, genade en wysheid toon, en ook daarop reageer” (Hans LaRondelle, _Deliverance in the Psalms_, bl. 178).

Die betekenis van hierdie gewigtige belydenis dat God se troue liefde ewigdurend is, verdiep wanneer ’n mens onthou dat God se khesed (d.w.s. sy verbondsgoedertierenheid en gepaardgaande getrouheid) te midde van menslike sonde en rebellie teen God rotsvas en onveranderlik staan.

“Ons het teen Hom gesondig en verdien nie sy goedgunstigheid nie, tog plaas Hy Self daardie wonderbaarlikste pleidooi denkbaar op ons lippe: ‘Ter wille van u Naam, Here, moet ons tog nie verwerp nie. Moenie dat die plek waar u magtige teenwoordigheid regeer, verag word nie. Dink aan u verbond met ons, moet dit tog nie prysgee nie!’ (Jer. 14:21, NAB). Die Here Self het beloof, dat wanneer ons ons onwaardigheid en sonde voor Hom bely, Hy ons smeekbede sal verhoor. Dit is tot eer van sy troon dat Hy sy belofte aan ons nakom” (Ellen G. White, _Christ’s Object Lessons_, bl. 148).

Dit is sy eerstehandse belewenis van die Here se genade (Ps. 103:2) wat die psalmdigter noop om te sê: “Die Here laat geregtigheid en reg geskied aan almal wat verdruk word” (Ps. 103:6, NAB; klem verskaf). Wat is die hoofdoel van die psalmdigter se persoonlike getuienis en die feit dat Hy daarmee saam God se troue liefde besing? Om aan andere die versekering te gee dat God se goedertierenheid ’n werklikheid is, sodat hulle ook die Here kan innooi en sy reddende genade kan ontvang, en lof aan God kan bring (Ps. 9:11 en 12, Ps. 22:22-27 & Ps. 66:16).

**Vrae vir bespreking**:

`Let op die feit dat God se genade ewigdurend is. Watter praktiese implikasies het dit vir die redding van God se volk? Waarom beteken dit egter nie dat ’n mens bloot kan aanhou sondig net omdat God se genade ewigdurend is nie?`

`Hoe versoen ’n mens die feit dat God ons sondes vergewe met die feit dat sonde God se oordele bring?`

`Hoe skakel Nuwe-Testamentiese uitdrukkings van God se genade by dié in die boek Psalms in? (Ef. 2:4 en 5, 1 Tim. 1:16, Titus 3:5 & Heb. 4:16).`