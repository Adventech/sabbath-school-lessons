---
title:  Les
date:   10/02/2024
---
Tot aan die hemel reik U troue liefde
### Skrifverwysings vir hierdie week se studie
Psalm 136, Psalm 51, Psalm 130, Psalm 113 en Psalm 123.

> <p>Geheueteks</p>
> “Ek wil U dank onder die volke, my Heer, ek wil U besing onder die nasies; want groot, tot aan die hemel, reik U troue liefde; tot by die wolke is U waarheid” (Psalms 57:10 en 11, AFR20).

Die psalmdigters besef dat hulle geestelik arm is en niks sinvols het om die Here te bied nie. Wat beteken dit? Dat hulle nie van nature geskik was om voor God se heilige troon te mag verskyn nie (Ps. 40:17). Die psalmdigters besef dus dat hulle in dieselfde bootjie as alle ander mense is — behoeftig aan God se genade.

Kortom, hulle benodig die evangelie.

Psalms beklemtoon die feit dat die mens geheel en al afhanklik van God se genade is. Gelukkig is die Here se genade ewigdurend, soos blyk uit beide sy skepping en die geskiedenis van sy volk (Ps. 136). Voor die ewige God is die mens vlietend soos gras wat gou verdor, maar die Here ontferm Hom oor ons en gee ons hernude krag (Ps. 103:3-5 en 15). In Hom het ons die belofte van die ewige lewe.

Die volk van God put vertroosting uit die feit dat die Here getrou aan sy belofte is. Die volk se versoeke hier in Psalms — selfs al is dit intense smeekbede — getuig dikwels van hoop omdat dit aan hul barmhartige hemelse Vader gerig word (Ps. 103:13, Ps. 68:5 & Ps. 89:25). Splinternuwe belewenisse van God se genade en liefde gee stukrag aan hul voorneme om die Here — en Hom alleen — te dien en te aanbid.

_*Bestudeer hierdie week se les ter voorbereiding vir Sabbat, 17 Februarie._