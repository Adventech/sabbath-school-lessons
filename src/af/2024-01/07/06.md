---
title:  Nie een van Sy weldade bly vergete nie
date:   15/02/2024
---

`Lees Psalm 103. Hoe word die Here se genade hier uitgebeeld?`

Psalm 103 noem ’n paar van die Here se mildelike seëninge op. Dit sluit die volgende in: “al sy goeie dade” (Ps. 103:2, NLV) en die feit dat sy kinders in vele opsigte floreer (Ps. 103:3−6). God se genadige karakter en sy getrouheid aan die verbond wat Hy met Israel gesluit het, is die grondslag van hierdie seëninge (Ps. 103:7−18). Die Here “hou dit in gedagte” dat ons brose wesens met vlietende lewens is en het deernis vir sy volk (lees Ps. 103:13-17).

Om iets “in gedagte te hou,” is nie bloot ’n kognitiewe gebeurtenis nie (m.a.w. dit is nie net iets wat in die brein gebeur nie). Dit behels ’n verbintenis tot iets of iemand (in dié geval tot sy volk) wat tot daadwerklike optrede lei: die Here bevry sy volk en hou hulle in stand (Ps. 103:3-13). Die kragtige beelde in Psalm 103:11-16 illustreer die onpeilbare omvang van God se grote genade, ’n genade wat slegs met die eindelose uitgestrektheid van die buitenste ruim vergelyk kan word (Jes. 55:9).

Hoe behoort die mens dan op God se deernis te reageer? Ten eerste, deur die Here te loof (Ps. 103:1 en 2).

Let egter op die Engelse vertaling van die eerste vers, wat waarskynlik vreemd vir die Afrikaanssprekende klink, hoewel ons dié bewoording as ’n Engelse koortjie ken: “_Bless the LORD_, O my soul: And all that is within me, _bless his holy name_” (King James-vertaling, klem verskaf). Die begrip “seëning” dui [egter] op die aktiewe skenk van stoflike of geestelike hulpmiddels aan ’n behoeftige persoon (Gen. 49:25 & Ps. 5:12). Die vraag is net: hoe kan ’n mens die Here seën, siende dat God die een is van wie alle seëninge dan kom? ’n Ondergeskikte kan egter ’n meerdere seën, deur eersgenoemde wat laasgenoemde prys of bedank (1 Kon. 8:66 & Job 29:13) — ’n begrip wat juis in al die Afrikaanse vertalings van hierdie psalm weerspieël word, byvoorbeeld: “Ek wil die Here _loof_” (NAB, klem verskaf). God skenk goeie dinge aan ons en ons skenk ons lof aan Hom – lof oor die goeie wat ons in Hom raaksien, deur Hom vir sy genadige karakter te vereer.

’n Tweede reaksie op God se deernis, is om nie enige van sy weldade of van sy verbond met ons te vergeet nie (Ps. 103:2 en 18-22), net soos wat die Here die broosheid van die mens en sy verbond met sy volk in gedagte hou (Ps. 103:3-13). Om te onthou [m.a.w. om nie te vergeet nie], is ’n onontbeerlike gedeelte van die vriendskapsbande tussen God en sy volk. Net soos God onthou van die beloftes wat Hy aan die volk gemaak het, is die volk Hom dieselfde inagneming verskuldig: naamlik dat hulle sy getrouheid sal onthou, en met liefde en gehoorsaamheid teenoor Hom sal reageer.

Hierdie gedagte skakel besonder gepas by Ellen G. White se beroemde woorde in: “Dit sal ons goed doen om daagliks ’n uur opsy te sit om die lewe van Christus te bepeins. Ons behoort dit stapsgewys te doen. In ons geestesoog moet ons elke toneel, veral dié in die slotfase van sy lewe, bekyk. Namate ons die groot opoffering wat Hy vir ons gemaak het, oordenk, sal ons algaande meer gereeld op Hom begin vertrou. Ons liefde vir Hom sal aangewakker word en wanneer ons met die Heilige Gees gevul word, sal dit inniger word. As ons uiteindelik gered wil word, moet ons die lesse van boetvaardigheid en selfverootmoediging aan die voet van die kruis leer” (_The Desire of Ages_, bl. 83).