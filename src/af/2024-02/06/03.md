---
title:  Profetiese tydperke
date:  06/05/2024
---

`Vergelyk Openbaring 11:3, Openbaring 12:5,6,14 en 15 met Daniël 7:25. Watter ooreenkomste sien jy in hierdie profetiese tydperke?`

Die twee getuies sal “‘met sakke bekleed, duisend-tweehonderd-en-sestig dae lank . . . profeteer’” (Openbaring 11:3). Hierdie is dieselfde tydperk as die tweeen-veertig maande wanneer die “Heidene” (hulle wat God se waarheid teenwerk) die heilige stad sal vertrap (Openbaring 11:2). Die vyande van God het God se waarheid vir 1,260 dae (42 x 30 = 1,260, waar elke dag ’n jaar in apokaliptiese profesie simboliseer) vertrap, en God se twee getuies, die Ou en Nuwe Testamente, het gedurende hierdie selfde tyd teen hulle geprofeteer.

Soos wat ons reeds gesien het (in Les 4), sê Daniël 7:25 dat die klein horinkie wat drie van die vorige horings ontwortel het (die einde van die Romeinse Ryk), God se volk “ ‘vir ’n tyd en tye [letterlik “twee tye”] en die helfte van ’n tyd’”, sou vervolg. ’n “Tyd” is gelyk aan een jaar (360 dae).  So, drie en ’n half tye is gelyk aan 1,260 jaar.

Openbaring 12:6,13 verwys na 1,260 dae wat God se volk vervolg sou word. Openbaring 12:14 praat van ’n tyd en tye en ’n halwe tyd. Openbaring 13:5 verwys na 42 maande. In Openbaring 11:2,3 word beide 42 maande en 1,260 dae genoem. Al hierdie profesiëe beskryf verskillende aspekte van dieselfde  tydperk.

Wanneer die outoriteit van die Skrif verwaarloos word, verrys ander plaasvervangende (menslike) outoriteite. Dit lei dikwels tot vervolging van diegene wat die Woord van God hooghou, en wat dan ook gedurende die tyd van pouslike oorheersing van 538 n.C. tot 1798 n.C. gebeur het toe die Middeleeuse kerk in ’n diep geestelike duisternis verval het. Die dekrete van die mens het die gebooie van God vervang.  Menslike tradisies het die eenvoud van die evangelie oorskadu. Die Roomse kerk het met die sekulêre mag verenig om sy outoriteit oor die hele Europa uit te brei.

Gedurende hierdie 1,260 jaar was die Woord van God – God se twee getuies — met sakke bekleed.  Hulle waarhede was onder ’n groot hoop tradisies en rituele weggesteek. Hierdie twee getuies het nogtans geprofeteer; die Bybel het steeds gepraat. Te midde van geestelike duisternis, was God se Woord bewaar. Daar was diegene wat die Woord gekoester het en volgens die voorskrifte daarvan gelewe het. Maar in vergelyking met die massa mense in Europa, was hulle maar min.  Die Waldense, Johannes Hus, Hieronymus [Jerome], Martin Luther, Ulrich Zwingli, John Calvin, John en Charles Wesley, en ’n menigte ander Hervormers was getrou aan God se Woord soos wat hulle dit verstaan het.

`Wat is sommige van die leringe wat vandag deur baie Christene aangehang word, maar wat op tradisie en nie op die Woord van God gebaseer is nie?`