---
title:  Die twee getuies word doodgemaak
date:  07/05/2024
---

`Lees Openbaring 11:7–9. Met die bybelse simboliese gebruikstaal in gedagte, wat voorspel hierdie verse wat met God se twee getuies, die Ou en Nuwe Testamente, sou gebeur?`

Teen 538 n.C. het die heidense Romeinse Ryk ineengestort. Justinianus, die Romeinse keiser, het sy siviele, politieke en godsdienstige outoriteit aan Pous Vigilius oorgegee. Die lang periode van oorheersing deur die Middeleeuse kerk het begin. Dit het aangehou tot 1798 n.C. Die Franse generaal, Berthier, het op bevel van Napoleon, sonder weerstand, Rome op 10 Februarie 1798 ingeneem. Pous Pius VI was gevang en na Frankryk gebring, waar hy ook toe oorlede is. Hierdie datum dui die einde van die Roomse kerk se sekulêre outoriteit aan soos dit profeties voorspel was, naamlik die 1,260 dae of jare wat in Daniël en Openbaring uitgebeeld word (sien gister se studie).

Wat ’n kragtige manifestasie en openbaarmaking van die waarheid van bybelse profesie! Daniël, wat 500 jaar voor Christus geskryf was, het 2,300 jaar later se gebeurtenisse akkuraat voorspel. Ons kan inderdaad die profesieë in die Bybel vertrou.

Intussen, gedurende hierdie tyd, was die waarheid van die evangelie deur die getuienis van die Woord lewend gehou. Maar daar was selfs groter uitdagings wat die bybelse waarheid bedreig het. Die draak uit die bodemlose afgrond (Satan) het teen die Skrif oorlog gemaak. Hy het d.m.v. die Franse Rewolusie wat in 1789 begin het, die outoriteit van die Bybel opnuut aangeval.

Tydens die Franse Rewolusie het die Franse regering die Kultus van die Rede amptelik as ’n staatsgeborgde ateïstiese godsdiens tot stand gebring. Hulle doel was om die Christelike godsdiens te vervang. Op 10 November 1793 was daar ’n landswye Fees vir die Rede gehou. Dwarsdeur Frankryk was kerke na Tempels van die Rede verander, en ’n lewende vrou was as die godin van Rede op die troon geplaas. Bybels was in die strate verbrand. Daar was verklaar dat God nie bestaan nie, en dat die dood ’n eindelose slaap is. Satan het deur goddelose manne gewerk om God se twee getuies dood te maak. Hulle dooie liggame sou “lê op die straat van die groot stad wat geestelik genoem word Sodom en Egipte, waar ook onse Here gekruisig is” (Openbaring 11:8).

Egipte het uit ’n kultuur van baie gode bestaan wat die ware God ontken het (lees Exodus 5:2). Sodom verteenwoordig growwe onsedelikheid of immoraliteit. Gedurende die Franse Rewolusie was God se twee getuies – die Ou en die Nuwe Testamente — dood as gevolg van die ateïsme en onsedelikheid wat hoogty gevier het omdat die gebruiklike beperkinge verslap was, en gevolglik in rewolusie en bloedvergieting ontaard het.

Openbaring 11:9 sê dat die liggame van God se twee getuies se lyke vir “drie en ’n halwe [dae]” nie begrawe sou word nie, d.i. profetiese “dae” wat drie en ’n halwe letterlike jare verteenwoordig. Gedurende die Franse Rewolusie het ateïsme vir ten minste drie en ’n halwe jaar hoogty gevier.  Hierdie periode het vanaf 26 November 1793 gestrek toe ’n dekreet in Parys uitgevaardig was om godsdiens af te skaf, tot 17 Junie 1797, toe die Franse regering sy beperkinge op godsdienswette afgeskaf het.