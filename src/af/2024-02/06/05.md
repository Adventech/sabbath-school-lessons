---
title:  Die twee getuies word opgewek
date:  08/05/2024
---

`Lees Openbaring 11:11. Watter voorspelling word deur hierdie teksvers oor die Woord van God gemaak?`

Aan die einde van die Franse Rewolusie sou God se Woord figuurlik weer begin lewe. Daar sou ’n baie groot herlewing plaasvind. ’n Groot vrees sou oor diegene kom wat sou sien hoe God se Woord weer ’n keer die lewende krag van God tot verlossing word. Aan die einde van die 18de eeu het God manne en vroue opgewek wat daartoe verbind was om die evangelie na die eindes van die aarde te neem. Byvoorbeeld, mense soos William Carey het na Indië gereis en die Bybel in dosyne Indiese dialekte vertaal om die boodskap van die Bybel vinnig te versprei. Voortgedryf deur die krag van die Bybel, was sendelinge oral oor die wêreld gestuur.

Hierdie wêreldwye sendingpogings aan die einde van die Franse Rewolusie, het nie per ongeluk plaasgevind nie.  God se Woord is ’n lewende Woord, en alhoewel dit vir baie “dood” voorgekom het, was dit lewend in die harte van gelowiges en sou dit weer in hulle harte opvlam, net soos Openbaring se profesieë dit voorspel het. “Die godloënaar Voltaire het eenmaal op grootpraterige wyse gesê: ‘Ek is al moeg daarvan om te hoor dat die Christelike godsdiens deur twaalf manne gestig is.  Ek sal bewys dat daar maar een man nodig is om dit tot niet te maak.’ Meer as ’n eeu en ’n half het sedert daardie tyd verloop. Miljoene het deelgeneem aan die oorlog teen die Bybel. Maar in plaas van dat dit vernietig was, is daar, waar daar in Voltaire se tyd ’n honderd was, nou tienduisend, ja, honderdduisend eksemplare van die Boek van God. Een van die vroeër hervormers het gesê, sprekende van die Christelike kerk: ‘Die Bybel is ’n aambeeld waarop baie hamers reeds verslyt is.’” — Ellen G. White, Die Groot Stryd, bl. 288.

`Lees Psalm 119:89 en Psalm 111:7,8. Wat sê hierdie skrifgedeeltes aan ons oor die Bybel, en waarom kan ons glo wat hier gesê word?`

God se Woord mag aangeval of onderdruk word, maar dit sal nooit uitgeroei word nie. Selfs baie belydende Christene ondermyn die outoriteit van die Woord op verskillende maniere deur gedeeltes van die Bybel te bevraagteken, of deur die menslike elemente so te beklemtoon dat dit die goddelike stempel verloor en so God se waarheid ondermyn.

Ons moet nooit enigsins toelaat om deur hierdie aanvalle op die Woord van God verlei te word nie. Die Woord is steeds lewend, praat nog met die mens se hart en vul hulle wat gewillig is om daarna te luister met nuwe lewe om die leringe daarvan te volg.

`Watter profesieë praat spesifiek persoonlik met jou, en waarom?`