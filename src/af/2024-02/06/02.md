---
title:  Twee getuies
date:  05/05/2024
---

`Lees Openbaring 11:3–6.  Maak ’n lys van vyf identifiseringskenmerke van die twee getuies wat jy in hierdie skrifgedeelte ontdek.`

In Sagaría 4 het die profeet in ’n gesig twee olyfbome, een aan elke kant van ’n goue kandelaar, gesien — dieselfde beeldspraak wat ons in Openbaring 11 vind.  Aan Sagaría was gesê dat dit “ ‘die twee gesalfdes [is] wat by die HERE van die ganse aarde staan’ ” (Sagaría 4:14). Die olyfbome voer die kandelaar met olie sodat dit kan aanhou lig gee. Dit herinner ons aan wat die psalmis geskrywe het: “U woord is ’n lamp vir my voet en ’n lig vir my pad” (Psalm 119:105). Olie verteenwoordig die Heilige Gees (Sagaría 4:2,6). Johannes se visioen in Openbaring 11 beskryf God se Woord wat deur die krag van die Heilige Gees verkondig word om die wêreld te verlig.

Hierdie twee getuies kan profeteer en die reën laat ophou vir so lank as wat hulle dit voorspel. Hulle kan water in bloed verander en die aarde met plae tref. Deur die woord van God het Elía gesê dat geen reën in die land van Israel sal val nie, en in antwoord op sy gebed het dit vir drie en ’n half jaar nie gereën nie (lees Jakobus 5:17). Toe het hy tot God gebid en die reën het geval nadat die valse profete van Baäl gefaal het om die droogte te beëindig (I Konings 17,18). Moses het deur die Woord van God allerhande plae oor die Egiptenare laat val, insluitend die plaag van water wat na bloed verander het, omdat Farao geweier het om God se volk te laat trek (Exodus 7).

Diegene wat poog om die Skrif skade aan te doen, sal met die vuur wat uit hulle mond kom, verbrand word. God sê, “‘Daarom, so sê die HERE, die God van die leërskare: Omdat julle hierdie woord spreek, kyk, Ek maak my woorde in jou mond ’n vuur en hierdie volk hout, en dit sal hulle verteer’ ” (Jeremia 5:14). God se Woord spreek ’n oordeel uit oor al diegene wat dit verwerp. Sy Woord is soos ’n vuur in die mond.

In Johannes 5:39 verklaar Jesus dat die Ou Testamentiese Skrif oor Hom getuig (oor Hom getuienis lewer). Hy sê ook dat die evangelieboodskap oor die hele wêreld verkondig sal word “tot ’n getuienis vir al die nasies” (Matthéüs 24:14), en die Nuwe Testament, saam met die Ou Testament, is die grondslag van daardie getuienis.  ’n Woord met dieselfde oorsprong (martys) as die woorde wat vir getuie in hierdie twee verse gebruik word, verskyn in Openbaring 11:3.

Wie is hierdie twee getuies? In die lig van hierdie bybelse standpunte en die kenmerke wat in Openbaring 11 gegee word, kan ons tot die gevolgtrekking kom (alhoewel nie dogmaties nie), dat die twee getuies die Geskrifte van die Ou en Nuwe Testamente is wat lig en waarheid aan die wêreld verkondig.

`Baie Christene neig om die Ou Testament af te water en dit as onbelangrik en onnodig te beskou omdat ons die Nuwe Testament het. Wat is so verskriklik verkeerd met hierdie gesindheid?`