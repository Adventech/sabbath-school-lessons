---
title:  Aanmoediging deur hoop
date:  25/04/2024
---

`Lees Hebreërs 2:14,15.  Hoe het gelowiges gedurende die Middeleeue die werklikheid van die groot stryd ondervind?`

Wat het die getroue Waldense gedurende die verskriklike vervolgings wat hulle ondervind het, aangemoedig? Wat het Huss, Jerome, Tyndale, Latimer en die martelare van die Middeleeue moed gegee om die vlamme en die swaard te trotseer? Dit was geloof in die beloftes van God.  Hulle het Christus se belofte geglo: “omdat Ek lewe en julle sal lewe” (Johannes 14:19). Hulle het sy krag voldoende gevind vir die lewe se grootste beproewinge. Hulle het selfs vreugde deur hulle deelname in Christus se lyding, ondervind. En hulle getrouheid was ’n kragtige getuienis vir die wêreld.

Hulle het verder as die hede gekyk na dit wat nog sou kom. Deurdat Christus opgestaan het, het hulle geweet dat die dood ’n oorwonne vyand was. Vir hierdie dapper manne en vroue was die wurggreep van die dood verbreek. Hulle het aan die beloftes van God se Woord vasgehou en het seëvierend weggestap.

`Lees Johannes 5:24, 11:25,26 en I Johannes 5:11–13. Watter versekering gee hierdie beloftes aan jou persoonlik? Hoe help dit ons met die beproewings van die lewe?`

Johannes Hus het nie gestruikel nie, al het hy gevangenskap, onreg en selfs die dood in die gesig gestaar. Hy het vir maande in die gevangenis weggekwyn. Die koue, nat toestande het hom ’n koors laat ontwikkel wat byna sy lewe geëis het. Nogtans het “die genade van God hom staande gehou. Gedurende die weke van lyding voor sy vonnis voltrek is, het die vrede van die hemel sy siel vervul. ‘Ek skryf hierdie brief,’ het hy aan ’n vriend geskryf, ‘in die gevangenis met my geboeide hand en ek verwag my doodsvonnis more. . . . Wanneer ons, met die hulp van Jesus Christus, weer sal ontmoet in die heerlike vrede van die lewe hiernamaals, sal u hoor hoe genadig God teenoor my was en hoe kragtig Hy my ondersteun het te midde van versoeking en beproewing’— Bonnechose, vol. 2, bl. 67. In die duisternis van sy gevangenis het hy die seëviering van die ware geloof gesien.” — Ellen G. White, Die Groot Stryd, bl. 107, 108.

Die apostel Paulus se vermaning praat met toenemende toepaslikheid met ons vandag, “Laat ons die belydenis van die hoop onwankelbaar vashou, want Hy wat dit beloof het, is getrou” (Hebreërs 10:23). Soos die beloftes van God sy volk in die vorige eeue aangemoedig het, so ondersteun dit ons vandag nog.

`Wat mag dit dalk vir jou beteken om alles vir Christus op te gee? Wat verloor jy op die ou einde eintlik? (Lees Markus 8:36). Watter lesse kan ons van die Waldense en die hervormers leer wat ons sal aanmoedig gedurende die aarde se laaste konflik?`