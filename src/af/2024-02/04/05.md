---
title:  Die môrester van die hervorming
date:  24/04/2024
---

`Lees Psalm 19:7–11, 119:140 en 162 en Jeremia 15:16. Watter gelyksoortige gesindhede het Dawid en Jeremia teenoor die Woord van God gehad wat werklik ook die hoeksteen van die hervorming gevorm het?`

Elkeen van die hervormers het hulle in God se Woord “verbly”. Hulle was “verheug” om God se wil uit te voer.  Hulle het sy wet “liefgehad”. Een van die mees belangrike fundamentele waarhede van die hervorming was die vreugde wat die bestudering van die Skrif meegebring het. Bybelstudie was nie ’n moeisame taak nie. Dit was nie ’n wettiese godsdiensoefening nie. Dit was nie ’n streng vereiste nie, maar ’n genotvolle ondervinding.

Terwyl hulle die Skrif bestudeer het, was hulle deur die krag van die Heilige Gees verander. “Wycliffe se karakter is ’n getuienis van die opvoedende, veranderende krag van die Heilige Skrifte. Dit is die Bybel wat hom gemaak het wat hy was. Die inspanning om die groot waarhede te verstaan wat die Bybel openbaar, verkwik en versterk al die verstandelike vermoëns. Dit verdiep die verstand, verskerp die waarnemingsvermoë en gee rypheid van oordeel. ’n Ondersoek van die Bybel sal elke gedagte veredel, asook die gevoelens en strewes, soos geen ander studie dit kan doen nie. Dit gee vasberadenheid, geduld, moed en volharding; dit verfyn die karakter en heilig die siel. ’n Ernstige, eerbiedige ondersoek van die Skrifte wat die verstand van die student regstreeks in aanraking met die goddelike verstand bring, sal aan die wêreld manne gee van groter en sterker intellek en van edeler beginsels as wat daar bereik kan word deur die beste opvoeding wat menslike filosofie kan bied.” — Ellen G White, Die Groot Stryd, bl. 94.

`Lees II Timótheüs 2:1–3.Watter raad het die apostel Paulus aan Timótheüs gegee wanneer hy die Woord van God met ander deel?`

Die waarheid van God se Woord en die vreugde van verlossing in Christus het die harte van die hervormers so gevul dat hulle dit met ander moes deel. John Wycliffe het vir twee redes sy lewe daaraan toegewy om die Woord van God na Engels te vertaal. Die lewende Christus het hom deur die Woord verander, en die liefde van Christus het hom gemotiveer om dit wat hy geleer het, met ander te deel.

Voor Wycliffe was baie min van die Bybel in Engels beskikbaar. Hoewel hy, ’n onverskrokke man, gesterf het voordat Rome by hom uitgekom het, het die Pousdom sy oorblyfsels opgegrawe, dit verbrand, en sy as in ’n rivier gegooi.  Maar net soos daardie as deur die water versprei was, so was God se Woord, die water van die lewe, wyd en syd versprei as gevolg van sy werk.  En so het God hom gebruik — “The Morning Star of the Reformation”, (vry vertaal).