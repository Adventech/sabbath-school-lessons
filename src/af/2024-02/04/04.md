---
title:  Moed om te bly staan
date:  23/04/2024
---

`Vergelyk Handelinge 5:28–32, Efésiërs 6:10–12 en Openbaring 3:11. Watter basiese beginsel word in hierdie verse gevind?`

Een van die voortreflike karaktereienskappe van die Waldense en van elke hervormer was hulle volkome getrouheid aan God, hulle gehoorsaamheid aan die outoriteit van die Skrif, en hulle algehele toewyding aan die oppergesag van Christus en nie aan die Pousdom nie. Hulle denke was deurdrenk met Nuwe Testamentiese verhale van geloof en dappere moed.

Saam met Petrus en die apostels kon hulle sê: “Ons moet aan God meer gehoorsaam wees as aan die mense” (Handelinge 5:29). Hulle het ook aan Paulus se vermaning vasgehou: “Eindelik, my broeders, word kragtig in die Here en in die krag van sy sterkte” (Efesiërs 6:10). Hulle het Jesus se raad ernstig opgeneem, “Hou vas wat jy het, sodat niemand jou kroon kan neem nie” (Openbaring 3:11). Deur hulle nie aan die tradisies van die Roomse kerk te onderwerp nie, het hierdie standvastige manne en vroue se geloof hulle die moed gegee om die waarhede van God se Woord te gehoorsaam.

Die Waldense was een van die eerste groepe wat die Bybel in hulle eie taal bekom het. ’n Aangrypende verslag van hulle handgeskrewe kopiëring van die Bybel deur Jean Leger, ’n Waldensiese Bybelkopieerder, bevat eerstehandse inligting van hulle werk wat ook illustrasies of tekeninge insluit. Die Waldense het die Skrif in die geheim in hulle bergvestings in die noorde van Italië en in die suide van Frankryk, gekopieer.  Die jeug was op vroeë ouderdom deur hulle ouers geleer om groot dele van die Skrif te memoriseer. Spanne Bybelkopieerders het moeisaam saamgewerk om afskrifte van die Bybel maak. Baie van hierdie Waldensiese jong volwassenes het as handelaars deur Europa gereis en stilweg die waarhede van die Skrif met ander gedeel. Sommige het by universiteite ingeskryf en soos wat geleenthede opgeduik het, het hulle gedeeltes van die Skrif met hulle medestudente gedeel. Gelei deur die Heilige Gees het hulle op die regte oomblik wanneer hulle ’n vatbare soeker teëgekom het, gedeeltes van hulle kosbare skrifgedeeltes gekies en weggegee.  Baie het deur hulle getrouheid en toewyding met hulle lewens geboet. Alhoewel die Waldense nie elke Bybellering duidelik verstaan het nie, het hulle die waarheid van God se Woord vir eeue lank bewaar deur dit met andere te deel.

“Terwyl die pad van die regverdiges is soos die lig van die môreglans, wat al helderder word tot die volle dag toe” (Spreuke 4:18). Salomo vergelyk die pad waarlangs God sy kinders lei met ’n son wat al hoër en hoër klim. As God die son oombliklik op sy helderste sou laat skyn, sal dit ons blind maak. Nadat duisternis die wêreld vir eeue lank verdonker het, het God manne en vroue wat aan sy Woord toegewyd was, na vore laat kom wat aangehou het om meer en meer te soek.

`Hoe kan ons in ons gemeenskap ons lig laat skyn deur die lig van Christus uit te straal? Doen ons dit?`