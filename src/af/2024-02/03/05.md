---
title:  Menslike redenasies sonder die Skrif
date:  17/04/2024
---

Die Heilige Gees werk deur ons gedagtes. Hy nooi ons om die geheimenisse van die heelal te ondersoek. Soos iemand baie gepas in Engels gesê het, “As Christians we do not check our brains at the door of the church”. Nietemin, die mens kan nie slegs deur sy briljante redeneervermoë die goddelike waarhede in die Skrif ontdek nie. Waarheid is nie ’n saak van menslike opinie nie. Dit is ’n saak van goddelike openbaring.

`Lees Spreuke 16:25, Rigters 21:25 en Jesaja 53:6. Wat onthul hierdie verse oor Satan se strategie om ons te mislei?`

Een van die duiwel se mees effektiewe misleidings is om ons te laat glo dat menslike redenasie alleen, sonder die hulp van die Heilige Gees en sonder die leiding van die Woord van God, voldoende is om God se wil te verstaan.  Daar mag ’n weg wees wat vir ons, en selfs vir ’n hele kultuurgroep, reg lyk,  maar wat heeltemal verkeerd in die oë van God is.

’n Paar jaar gelede het ek en my vrou besluit om in die woud naby die hotel waar ons vir die nag sou tuisgaan, te gaan stap. Gewoonlik is my sin vir rigting redelik goed en na ’n uur of wat se stap, nadat ons verskeie afdraaipaadjies geneem het, was ek oortuig dat ek maklik die pad terug na die hotel toe, sou vind, maar gou het ons ontdek dat ons hopeloos in die woud verdwaal het.  Die son was besig om onder te gaan, en ek het die ergste verwag. Maar, gelukkig vir ons, het ons ander stappers teëgekom wat die pad beter geken het. Ons was ten minste vyf kilometer van die regte roete af, maar gelukkig naby ’n hoofpad. Omdat hulle motor naby geparkeer was, het hulle aangebied om ons na die hotel toe terug te neem.  Deur iemand te ontdek wat die pad geken het en boonop aangebied het om ons terug te neem na ons bestemming, het ’n baie groot verskil gemaak!

God het ons nie op ons reis vanaf die aarde na die hemel alleen gelos nie. Die Heilige Gees lei ons na die heilige Skrif wat ons dan huiswaarts lei. Waarheid en dwaling, reg en verkeerd, goed en kwaad – dit kan net in die lig van God se Woord reg verstaan word.  Dit wat teen God en sy Woord werk, is dwaling, en dwaling is altyd gevaarlik; dit wat met God ooreenstem, is waarheid en goedheid. Hoe belangrik is dit nie dat ons God se Woord as die enigste gesag en onderskeiding vir waarheid en moraliteit maak nie.

`Waarom is die mens se redeneervermoë nie in staat om goddelike waarheid te ontdek sonder die hulp van die Heilige Gees nie? Bespreek die verwantskap tussen menslike oordeel en goddelike openbaring. Hoe help ons redeneervermoë ons om goddelike openbaring te verstaan? Kyk byvoorbeeld, na Daniël 2,’n profesie wat die wêreld se geskiedenis vanaf die Babiloniese tydperk tot die hede dek. Hoe doen ’n profesie soos hierdie ’n kragtige beroep op die mens se redeneervermoë?`