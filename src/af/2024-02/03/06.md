---
title:  Die mens se gedagtestryd om besinning
date:  18/04/2024
---

`Lees II Korinthiërs 4:3–6. Wat beteken “in wie die god van hierdie wêreld die sinne verblind het” (II Korinthiërs 4:4)? Hoe word die sinne verblind? Hoe word die sinne verlig?`

Die Griekse woord vir “sinne” in hierdie skrifgedeelte is noema. Dit verwys letterlik na insig of verstandelike vermoëns. Die SDA Bible Commentary gee ’n insiggewende verklaring oor hierdie vers. “Die stryd tussen Christus en Satan is ’n stryd om die sinne van die mens te beheer. (Romeine 7:23 en 26, Romeine 12:2, II Korinthiërs 3:14 en 11:3; Filippense 2:5 en 4:7,8). Satan se belangrikste werk is om die mens se denke te verblind of te verduister. Hy doen dit deur hulle te weerhou om God se Woord te bestudeer, deur die kragte van die verstand te herrangskik d.m.v. onmatige gewoontes van liggaam en siel, deur die denke met die dinge van die aardse lewe te beheer, en d.m.v. aanloklikhede wat trots en selfverheffing voed.” — Volume 6, bl. 854, (vry vertaal).

Die gebrek aan kennis by die verlorenes is nie omdat hulle nie kon weet nie. Dit is omdat hulle nie wou weet nie. Baie het vele geleenthede gehad om die waarheid te leer ken, maar het gekies om nie te glo nie, en so was hulle oë verblind. Satan se koninkryk is ’n koninkryk van duisternis. Soos wat die SDA Bible Commentary byvoeg, “Die evangelie is die enigste middel waardeur Satan se duiwelse planne en misleidings ontbloot kan word, en waardeur die mens die weg vanuit die duisternis die lig kan sien en vind.” — Vol. 6, bl. 854, (vry vertaal). Die kern van die Nuwe Testament se boodskap is die lewe, dood en opstanding van Jesus. Jesus is die hoofsaak van die evangelieboodskap; Hy is die middelpunt van die Skrif. Die hele Skrif getuig van Hom (Johannes 5:39).

`Lees Johannes 1:4,5,9 en 14.  Hoe word Jesus deur hierdie verse beskryf? Let veral op na Johannes 1:14.`

Gedurende die vroeë eeue van die Christelike kerk, het die Nuwe Testamentiese gelowiges hulle totaal aan Christus toegewy as dié Een wat die lig in hulle duisternis was. Hulle was deur sy genade gered, deur sy krag verander, en deur sy liefde gemotiveer.  Selfs die dood kon hulle band van lojaliteit teenoor Christus nie verbreek nie. Hulle het die duiwel se misleidings d.m.v. die glorieryke lig van die evangelieboodskap raakgesien. Christus het nog altyd manne en vroue gehad wat deur sy genade dapper vir die waarheid opgestaan het. Gedurende hierdie vroeë eeue het die lig van Christus se liefde en sy genade en waarheid deur die duisternis geskyn.