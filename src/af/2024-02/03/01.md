---
title:  Die lig skyn in die donkerte
date:  13/04/2024
---

### Skrifverwysings vir hierdie week se studie
Johannes 8:44; Spreuke 23:23; Handelinge 20:27–32; II Thessalonicense 2:7–12; Psalm 119:105,116,130,133 en 160; Spreuke 16:25; II Korinthiërs 4:3–6.

> <p>Geheueteks</p>
> “En Jesus sê vir hulle:  Nog ’n klein tydjie is die lig by julle. Wandel so lank as julle die lig het, sodat die duisternis julle nie oorval nie. En wie in die duisternis  wandel, weet nie waar hy gaan nie.’ ” (Johannes 12:35).

In die Bybel se laaste boek, Openbaring, word die duiwel as ’n draak en ’n slang uitgebeeld (Openbaring 12:9). Hy is ’n draak, want hy begeer om God se volk uit te roei, en ’n slang, want hy gebruik al sy slinkse leuens om hulle te mislei. Gedurende die jare na Christus se dood, was duisende mense deur keiserlike Rome gemartel, vir die leeus gegooi en op die brandstapel verbrand omdat hulle geweier het om die Romeinse “gode” te aanbid.  Tog, ten spyte van hierdie wrede straf, het baie getrou gebly, en het die evangelie versprei en het die kerk gegroei.

As gevolg hiervan het Satan sy strategie verander. Baie heidene was gedoop, maar sonder deeglike onderrig in die Bybelse waarhede. Dwaalleer het die kerk binnegestroom soos wat die leiers waarhede met gewilde tradisies vervang het.  Die vierde en vyfde eeue was tydperke wat deur kompromieë gekenmerk was deurdat kerkvorste en biskoppe heidense praktyke met Christelike leerstellings vermeng het.

Nogtans, selfs gedurende hierdie uiters moeilike tye, was God gedurig saam met sy volk.  Hulle het Jesus, “die Weg, die Waarheid en die Lewe” gevind en, deur die krag van die Heilige Gees, vasgestaan ten spyte van die oorweldigende druk wat op hulle toegepas was om hulle gewetensbesware op te gee.  Hulle het getrou aan God se geopenbaarde wil in die Skrif gebly en onwrikbaar vir die waarheid van God se Woord opgestaan, ten spyte van die druk wat op hulle openlik of subtiel toegepas was.

_*Bestudeer hierdie week se les wat op hoofstuk 3 van Ellen G. White se boek, Die Groot Stryd, gebaseer is, om vir Sabbat 20 April, voor te berei._