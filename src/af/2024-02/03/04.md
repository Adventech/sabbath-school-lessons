---
title:  Beskerming deur die Woord
date:  16/04/2024
---

`Vergelyk Johannes 17:15–17 en Handelinge 20:32. Watter insigte gee Jesus en die apostel Paulus aan ons om ons teen die misleidings van die Satan te beskerm?`

Die Bybel is die onfeilbare openbaring van God se wil.  Dit verduidelik aan ons die hemelse plan vir die mens se redding. Omdat “die hele Skrif . . . deur God ingegee [is]”, is dit “nuttig tot lering, tot weerlegging, tot teregwysing, tot onderwysing in die geregtigheid” (II Timótheüs 3:16). Dit wil sê, die “hele Skrif” is deur God geïnspireer; nie net sommige dele daarvan nie, of sommige gedeeltes meer as ander nie. Die hele Bybel moet as die Woord van God aanvaar word.  Andersins word die deur vir misleiding wyd oopgemaak.

Met betrekking tot die groot stryd, openbaar die Bybel God se oneindige liefde baie duidelik. Dit ontbloot ook Satan se dwalinge en openbaar sy misleidings. Die duiwel haat die Woord van God en het alles moontlik deur die eeue gedoen om die invloed daarvan te vernietig.

Buitendien, wat sou ons van die plan van verlossing sonder die Bybel geweet het? Hoeveel, indien enige, sou ons oor die geboorte, lewe, leringe en bedieninge van Jesus verstaan het?  Sou ons sonder die Skrif selfs net ’n vae begrip kon hê van die diepte van Christus se opoffering, die heerlikheid van sy opstanding, die mag van sy middelaarskap en die grootheid van sy terugkoms?

Al hierdie kernwaarhede word in die Woord van God onthul, geleer en beklemtoon. Dit, en alleenlik dit, moet die finale en uiteindelike standaard van ons begrip van alle heilige waarheid wees.

Daarom moet ons waak teen enige en alle pogings om die outoriteit en inspirasie van die Bybel te betwyfel – selfs teen die subtiele pogings van diegene wat voorgee dat hulle die Bybelse waarhede baie liefhet.  Dis tragies dat, veral deur die inbreuk wat die moderne denke maak, so baie teoloë en Christene op die menslike aspek van die Skrif fokus, dat die Bybel die woord van die mens i.p.v. die Woord van God word.  Die Bybel, redeneer hulle, is die geskrifte van konings, herders, vissermanne, priesters, digters en andere wat hulle opvattings en begrippe van God, van die skepping en van die wesenlike na die beste van hulle vermoë in hulle tyd en plek, beskryf het.

Is dit waar?  Indien hierdie stelling waar is, moet ons wat vandag in die 21ste eeu lewe, werklik omgee oor hoe hierdie twyfelaars gedink het, of nog steeds dink?  En wat nog van hoe hulle oor die grondslag van ons hoop op die ewige lewe dink, of gedink het?

Nee, ons moenie.

`Lees Psalm 119:105, 116, 130, 133 en 160. Watter insigte gee die psalmis aan ons oor die belangrikheid van God se Woord met betrekking tot die plan van verlossing?`