---
title:  Die luide geroep
date:  20/06/2024
---

`Lees Openbaring 18:1–4, Hábakuk 2:14 en Matthéüs 24:14. Hoe, volgens hierdie verse, sal God se werk op aarde klaargemaak word?`

Die engel wat die val van Babilon aankondig, het “groot mag”.  Net soos die engele van Openbaring 14, verteenwoordig hierdie engel menslike boodskappers. Hierdie engel openbaar die heerlikheid van God so ten volle dat dit die hele aarde verlig. Die Grieks vir outoriteit of gesag in die Nuwe Testament is exousia. Dit verwys dikwels na Christus se oorwinning oor die vorste en magte van die hel. Jesus het hierdie woord in die evangelie van Matthéüs gebruik toe Hy sy dissipels uitgestuur het om te gaan evangeliseer. In Matthéüs 10:1 gee Jesus aan sy dissipels outoriteit oor die vorste en magte van die hel. Hy stuur hulle met goddelike gesag uit om die stryd tussen goed en kwaad te oorwin. In Matthéüs 28 stuur Hy hulle weer met “ ‘alle mag in die hemel en op aarde’ ” om “ ‘dissipels van al die nasies’” te maak (Matthéüs 28:18,19).

Gevul met die krag van die Heilige Gees en met die outoriteit van die lewende Christus wat in sy lewe en dood oor die vorste en magte van die hel getriomfeer het, het die Nuwe Testamentiese kerk die aarde met die heerlikheid van God verlig. Binne enkele kort jare het die dissipels die evangelie aan die bekende wêreld van daardie tyd verkondig (Kolossense 1:23).

Aan die einde van tyd sal die Heilige Gees uitgestort word met ongekende krag, en die evangelie sal vinnig versprei tot aan die eindes van die wêreld. Duisende sal in een dag bekeer word en God se genade en waarheid sal die hele planeet vul. Op hierdie wyse sal die wêreld gewaarsku word en die evangelie en die hoop wat dit bring, sal wêreldwyd versprei word.

“Die groot werk van die evangelie sal nie afgesluit word met ’n geringer openbaring van die krag van God as by sy aanvang nie. Die profesieë wat vervul is in die uitstorting van die vroeë reën tydens die begin van die evangelie, sal weer vervul word in die laat reëns aan die einde. . . .

“Diensknegte van God, met hulle gesigte stralende van heilige toewyding, sal hulle van plek tot plek haas om die boodskap van die hemel te verkondig. Deur duisende stemme oor die aarde sal die waarskuwing gegee word. Wonderwerke sal verrig word, siekes sal genees word en daar sal tekens en wonders wees.” — Ellen G. White, Die Groot Stryd, bl. 611 en 612.

`Wat vertraag die magtige uitstorting van die Heilige Gees, die laat reëns en die luide geroep?  Hoe klein ook al ons individuele rolle mag wees, watter rol kan ons speel deur oop en ontvanklik vir die uitstorting van die Heilige Gees te wees?`