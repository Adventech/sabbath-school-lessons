---
title:  Lojaliteit teenoor God en sy Woord
date:  16/06/2024
---

`Lees Spreuke 23:23, Johannes 8:32 en Johannes 17:17. Watter deurlopende beginsel word in hierdie verse gevind?`

Dwarsdeur die eeue was die groot stryd ’n stryd tussen waarheid en dwaalleer. Satan is ’n leuenaar en die vader van alle leuens (Johannes 8:44). Jesus is die outeur van alle waarheid.  Hy het verklaar, “ ‘Ek is die weg en die waarheid en die lewe; . . .’ ” (Johannes 14:6). Die waarheid wat ons vry maak van Satan se misleidings word in God se Woord gevind. Die Bybel ontmasker Satan se strategie en openbaar God se planne. Die Skrif is ’n lamp vir my voet (Psalm 119:105). Die psalmis verklaar, “Die opening van u woorde gee lig; dit maak die eenvoudiges verstandig” (Psalm 119:130). Hy voeg dan by, “Die hele inhoud van u woord is waarheid” (Psalm 119:160).

`Lees II Petrus 1:16–21. Watter versekering gee die apostel aan ons met betrekking tot profesie? Watter illustrasie gebruik hy om te toon hoe belangrik God se profetiese woord is?`

Ons het nie “kunstig verdigte fabels” nagevolg nie.  Die profesieë van God se Woord verlig die pad vorentoe.  Hulle help ons om waarheid van dwaalleer te onderskei.  Sonder die Bybel sou ons aan die wispelturige giere van menslike opinie oorgelaat gewees het en maklik mislei geword het. “Die volk van God word na die Skrifte verwys as hulle bron van veiligheid teen die invloed van valse leraars en die verleidelike krag van die geeste van duisternis.  Satan gebruik alle planne om mense te belet om ’n kennis van die Bybel te verkry; want die duidelike verklarings van die Bybel openbaar sy bedrog. . . .  Die laaste groot bedrog sal ons eerlank sien.  Die antichris sal sy wonderwerke voor ons oë verrig.  So baie sal die vervalsing na die egte lyk, dat dit onmoontlik sal wees om die verskil te sien, behalwe met behulp van die Heilige Skrifte. . . . Alleen diegene wat hulle verstand versterk het met Bybelse waarhede, sal staande bly in die groot stryd.  Elke siel sal voor die vraag te staan kom:  Sal ek God gehoorsaam liewer as die mens?  Die beslissende uur het reeds aangebreek. Staan ons voete op die rots van God se onveranderlike Woord?  Is ons gereed om onwrikbaar te staan in die verdediging van God se gebooie en die geloof van Jesus?” — Ellen G. White, Die Groot Stryd, bl. 593-594.

`Bedink die vrae in die aanhaling hierbo. Wat sal ons in staat stel om in die finale krisis vas te staan? Wat trek ons aandag af van die studie van God se Woord? Hoe is ons dalk besig om waarheid met persoonlike plesier te vervang?`