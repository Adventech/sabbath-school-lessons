---
title:  Die vroeë en laat reën
date:  19/06/2024
---

`Lees Joël 2:21–24 en Handelinge 2:1–4 en 41–47. Watter voorspelling was in die eerste eeu vervul?  Wat het dit tot gevolg gehad?`

Die uitstorting van die Heilige Gees tydens Pinkster het die Christelike kerk kragtig tot stand laat kom. Drieduisend het op een dag tot bekering gekom. Die boek Handelinge beskryf een wonderwerk na die ander oor God se herstellende genade: “En baie van die wat die woord gehoor het, het geglo; en die getal van die manne het omtrent vyfduisend geword” (Handelinge 4:4). Net 120 gelowiges het saamgekom om te bid, maar hulle gebed het ’n dramatiese verskil teweeggebring. Baie vinnig het duisende gelowiges deel van God se kerk geword.  Selfs “’n groot menigte van priesters het gehoorsaam geword aan die geloof ” (Handelinge 6:7). Toe die dissipels in Jerusalem erg vervolg was, het hulle “die land deurgegaan en die woord van die evangelie verkondig” (Handelinge 8:4). Kerke was tot stand gebring regdeur die hele Judéa, Samaría en Galiléa (lees Handelinge 9:31). Na sy bekering het die apostel Paulus Christus verkondig dwarsdeur die Mediterreense gebied. In Thessalonika het sommige Jode wat teen die evangelie was, hierdie verbasende verklaring gemaak: “‘Die mense wat die wêreld in opstand bring, hulle het hier ook gekom’ ” (Handelinge 17:6). Deur die krag van die Heilige Gees het die dissipels die toe onbekende wêreld in ’n relatiewe kort tyd bereik. Joël se voorspelling van die vroeë reën was tydens Pinkster vervul, maar die laat reën sal met groter krag uitgestort word om die aarde vir die finale oes gereed te kry.

`Lees Sagaría 4:6, Sagaría 10:1, Hoséa 6:3 en Jakobus 5:7,8. Met verwysing na hierdie verse, hoe sal die werk van God op aarde klaargemaak word?`

Die terme “vroeë” en “laat” reën is oorgeneem van Israel se oes-siklus. Die vroeë reën het gedurende die herfstyd geval om die saad te laat ontkiem. Die laat reën het in die lente geval om die oes ryp te maak. . . . Dit beskryf die werk van die Heilige Gees om die evangelie te verkondig.  “Net soos die ‘vroeë reën’ gegee is tydens die uitstorting van die Heilige Gees aan die begin van die evangelie om die kosbare saad te laat ontkiem, so sal die ‘laat reën’ gegee word aan die einde om die oes ryp te maak. . . . Die groot werk van die evangelie sal nie afgesluit word met ’n geringer openbaring van die krag van God as by sy aanvang nie. Die profesieë wat vervul is in die uitstorting van die vroeë reën tydens die begin van die evangelie, sal weer vervul word in die laat reëns aan die einde.” — Ellen G. White, Die Groot Stryd, bl. 611-612.