---
title:  Wie aanbid ons?
date:  18/06/2024
---

In die laaste dae sal die groot stryd oor aanbidding op ’n dramatiese wyse uitspeel. Aanbid ons die Skepper, of aanbid ons die dier en sy beeld? Daar is geen middeweg nie. Die eerste engel van Openbaring 14 spoor manne en vroue aan om “ ‘Hom [te aanbid] wat die hemel en die aarde en die see en die waterfonteine gemaak het’” (Openbaring 14:7). Om die hemel se oproep nog meer te beklemtoon, onthul die derde engel die vreeslike gevolge van die aanbidding van die dier: “sal hy self ook drink van die wyn van die grimmigheid van God wat ongemeng ingeskink is in die beker van sy toorn” (Openbaring 14:10). In teenstelling hiermee word diegene wat die Skepper aanbid, beskryf as “hulle wat die gebooie van God en die geloof in Jesus bewaar” (Openbaring 14:12).

Die skepping is die grondslag van ware aanbidding (Openbaring 4:11). Omdat God “alles geskape het deur Jesus Christus” (Efésiërs 3:9), haat Satan die Skepper en het hy probeer, om die Sabbat, die gedenkteken van die Skepping, d.m.v. aardse magte te verander (Daniël 7:25). Die komende stryd oor die wet van God fokus op gesag. As Satan die Sabbataanbidding kan uitroei, sal hy kan verklaar dat sy outoriteit groter as God se outoriteit is. Om dit te bereik, sal Satan probeer om die ganse wêreld te oorreed of te dwing om die vervalste Sabbat te aanvaar.

Hoe moeilik dit nou ook mag wees om in te sien dat dit wel kan gebeur, soos wat ons vroeër gesê het, is dit so dat die wêreld op dramatiese wyse besig is om te verander. Die COVID-19 krisis het aan ons getoon dat ons wêreld oornag kan verander. Hoewel ons nie die fyner besonderhede weet oor wat daartoe sal lei nie, is dit nie baie moeilik om jou dit voor te stel nie. Die wêreld is baie onstabiel en met die verbasende tegnologie wat nou tot ons beskikking is, kan dít waarteen die Bybel waarsku, inderdaad gouer tot stand kom as wat ons nou besef.

`Lees Openbaring 13:13–17. Watter spesifieke strawwe word diegene opgelê wat nie die merk van die dier ontvang nie?`

Hulle wat aan Christus getrou bly en nie die dier en sy beeld volg nie, sal ekonomies gestraf word en ook met die dood gedreig word. Die mensdom is wat dit nog altyd was: korrup, magsbehep en gewelddadig. Maar hoe dit sy, al weet ons nie presies hoe die finale gebeure gaan ontplooi nie, behoort dit nie te moeilik te wees om jou die eindtydvervolging voor te stel nie. Hoewel dit in ’n heel ander konteks geskryf was, sê hierdie woorde in Johannes dit raak. Verwysende na Jesus het hy geskryf dat “omdat Hy nie nodig gehad het dat iemand van die mens sou getuig nie, want Hyself het geweet wat in die mens is” (Johannes 2:25).

`Dink na oor die korruptheid van die mensdom, en die boosheid waartoe die mens in staat is. Waarom dui hierdie aan dat die einde naby is? En wat nog meer belangrik is, wat behoort hierdie hartseer waarheid ons te leer oor hoe ons ons eie harte moet bewaar?`