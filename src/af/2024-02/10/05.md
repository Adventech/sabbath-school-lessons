---
title:  'Spiritisme in die laaste dae: Deel 1'
date:  05/06/2024
---

`Lees Matthéüs 24:5,11 en 24, II Thessalonicense 2:7–9, Openbaring 13:13,14 en Openbaring 16:13,14. Watter tipe misleidings sal die mense in die laaste dae ondervind?`

Die duiwel sal “tekens en wonders” en skouspelagtige wonderwerke doen om, net voor die wederkoms van Jesus, die menigtes te mislei. Angel Rodriguez lewer soos volg kommentaar op die misleidende krag van demoniese geeste: “Hulle mag om te oorreed, word nie in die inhoud van hulle boodskap gevind nie, maar in die krag van bonatuurlike manifestasies wat ‘tekens’ of ‘wonders’ genoem word. Hulle doen tekens (poieō) om liewer op die emosionele sy van die mens ’n beroep te doen as op hulle diskresie en rasionele denke. Die feit dat hierdie tekens deur duiwels uitgevoer word, toon dat die eenheidsmag van die drie duiwelse magte [die draak, die dier en die valse profeet] spiritisties van aard is — God is nie hulle bron of oorsprong nie. Terwyl die kosmiese stryd sy einde nader, sal demoniese kragte in die arena van die mens se geskiedenis op ’n ongekende wyse toetree. Spiritisme met sy fondament van onbybelse leringe van die onsterflikheid van die siel, sal die wêreld so te sê gevange hou.” — “The Closing of the Cosmic Conflict: Role of the Three Angels’ Messages”, ongepubliseerde manuskrip, bl. 6, (vry vertaal).

`Waarom is dit so gevaarlik om op ons emosies te vertrou? Watter rolle speel ons emosies, goed of sleg, in ons geloofsondervinding? Hoe kan Satan ons denkprosesse ongemerk verhinder en op ons gevoelens werk?`

“Lank reeds is Satan besig met die voorbereiding vir sy laaste poging om die wêreld te bedrieg. . . .  Trapsgewyse het dit die weg berei vir sy meesterbedrog in die ontwikkeling van spiritisme.  Hy het nog nie ten volle sy doel bereik nie; maar hy sal dit in die laaste bietjie tyd bereik. . . .  Behalwe diegene wat deur geloof in Sy Woord, deur die krag van God bewaar word, sal die hele wêreld bedrieg word. Die mense word vinnig aan die slaap gesus deur ’n valse gerustheid, waaruit hulle alleen gewek sal word deur die uitstorting van die wraak van God.” — Ellen G. White, Die Groot Stryd, 561,562. Ons sekuriteit is net in Jesus en in Sy Woord.

Dit is nie moeilik om te sien hoe miljoene, selfs biljoene mense wat nie die toestand van die dode verstaan nie, meegesleep word deur misleidings dat die dode aanhou leef nadat hulle gesterf het.

`Wat is sommige van die gewone misleidings waarteen diegene wat verstaan dat die dode slaap, tans beskerm word?`