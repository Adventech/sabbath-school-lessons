---
title:  Die dood in die Nuwe Testament
date:  04/06/2024
---

`Lees Johannes 11:11–14 en verse 21–25; II Timótheüs 1:10; I Korinthiërs 15:51– 54 en I Thessalonicense 4:15-17.  Hoe vergelyk die Nuwe Testament se skrywers se beskrywing van die dood met wat in die Ou Testament daaroor geskryf is?`

Beide die Ou en Nuwe Testamente beskryf die dood in simboliese taal as ’n slaap. Die woord “slaap” word ten minste drie-en-vyftig keer in die Bybel met die dood vergelyk. Die Bybelskrywers stem almal saam dat daar geen bewustelike bestaan in ’n onsterflike siel is wat die liggaam onmiddellik na die dood verlaat nie.

Die Nuwe Testament voeg addisionele inligting by waarvan daar reeds in die Ou Testament ’n aanduiding gegee was:  die glorieryke opstanding wanneer Christus terugkom.

Die Evangelies beklemtoon dat die ewige lewe net in Christus alleen gevind kan word. Al die demone in die hel kan die gelowiges nie van hulle sekerheid dat hulle die ewige lewe het, beroof nie. Christus het die dood op die kruis oorwin. Die graf kan nie langer sy slagoffers gevange hou nie. Christus se opstanding is die waarborg dat alle gelowiges eendag uit die graf opgewek sal word wanneer Hy terugkom.

Paulus sê: “Want as die dode nie opgewek word nie, dan is Christus ook nie opgewek nie; en as Christus nie opgewek is nie, dan is julle geloof nutteloos, dan is julle nog in julle sondes; dan is ook die wat in Christus ontslaap het, verlore” (I Korinthiërs 15:16–18). Hoe kan ’n mens enigsins hierdie verse verstaan as die dode by afsterwe reeds in die salige hemel is?  Wat bedoel Paulus met “is . . . verlore” as hulle reeds in die hemel is?

Om die waarheid te sê, Paulus sê dat Christus se opstanding die fondament van ons opstanding is, en dat sonder die opstanding, “is julle geloof nutteloos, dan is julle nog in julle sondes”, en dan bly die dode in die grond om tot niet te gaan.

Hierdie verse pas perfek by die ander Bybelverse oor die hoop wat ons het in die opstanding met Jesus se terugkoms, wanneer ons die “onverganklike en onbesmette en onverwelklike erfenis kan verkry, wat in die hemele bewaar is vir ons” (I Petrus 1:4). Maar, as die dode reeds in die hemel is, waarom praat Petrus dan van ’n erfenis wat “in die hemele bewaar is” vir ons?  Dit is duidelik, die Nuwe Testamentiese gelowiges het gretiglik vooruitgekyk na die koms van Christus en die opstanding van die dode, en hierdie hoop het hulle geïnspireer om ten spyte van die beproewings van die lewe, getrou te bly.

`Waarom is die opstanding so ’n kragtige hoop vir die Christelike geloof? Wat as ons die kruis sonder die opstanding sou gehad het? Watter hoop sou ons gehad het? Waarom speel die opstanding dan so ’n belangrike rol in ons geloof?`