---
title:  Die dodelike gevolge van spiritisme
date:  02/06/2024
---

Die fabel dat die dood die begin van ’n nuwe fase van lewe is, is op die konsep van die siel se natuurlike onsterflikheid gegrond. Hierdie heidense idee het die vroeë kerk geïnfiltreer toe dit wegbeweeg het van die bybelse grondslag in ’n poging om haar geloofsbelydenis vir die groter Roomse wêreld verstaanbaar te maak: “Die teorie van die onsterflikheid van die siel is een van die valse leerstellings wat Rome oorgeneem het van Paganisme en by die Christelike godsdiens ingelyf het.” — Ellen G. White, Die Groot Stryd, bl. 549.

> <p></p>
> “ ‘En moenie vrees vir die wat die liggaam doodmaak, maar die siel nie kan doodmaak nie;  maar vrees Hom liewer wat die siel sowel as die liggaam kan verderwe in die hel’ ” (Matthéüs 10:28).

`Wat behoort net hierdie vers alleen vir ons te sê oor die veronderstelde onsterflikheid van die siel?`

Die Here het sy volk verbied om in enige tipe okkultisme betrokke te raak. Hulle was nie toegelaat om enigeen “wat met besweringe omgaan, of wat ’n gees van ’n afgestorwene vra of ’n gees wat waarsê, of wat die dooies raadpleeg nie”, te verdra nie (Deuteronómium 18:11). Sulke mense moes gestenig geword het (Levítikus 20:27). Die straf was ongelooflik ongenadig, want dit moes Israel teen die aanbidding van valse gode beskerm.

Duiwelskunste is demonies. Dit verlei mense om valse aanbidding aan te hang en werk ’n opregte verhouding met God teë, maar dit kan nooit die diepste behoeftes van die hart bevredig nie. Spiritisme is die kern van die Satan se plan om die wêreld in gevangenskap te hou. Maar Jesus, deur sy genade en sy krag, bevry die wat in gevangenskap is, en bevry hulle van die kwaad wat hulle verblind.

`Lees Prediker 9:5, Job 7:7–9 en Jesaja 8:19,20. Wat leer hierdie Bybelverse ons oor die dood en oor kommunikasie met die dooies?`

Die geloofsoortuiging dat die dooies reguit hemel toe gaan nadat hulle gesterf het, is al so lank in omloop en so diep ingeburger, dat dit baie moeilik vir mense is om daarvan af te sien. Hulle gebruik ’n paar teksverse buite konteks om dit wat hulle glo, te regverdig. Maar hierdie valse leerstelling laat hulle sonder beskerming teen die misleidings wat die Satan op hulle afsmeer, veral gedurende die finale krisis.

`Wat was jou ondervinding toe jy probeer het om die toestand van die dooies aan ander Christene te verduidelik? Wat, indien enige, het jy doeltreffend gevind?`