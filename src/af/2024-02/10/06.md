---
title:  'Spiritisme in die laaste dae: Deel 2'
date:  06/06/2024
---

Ons hoop op verlossing is in Christus gegrond. Sy bloedbevlekte hande wink vir ons om die offerande wat so vrylik vir ons voorsien was teen so ’n oneindige hoë prys, te aanvaar. Christus gaan binnekort terugkom om die wat aan Hom behoort, te kom toe-eien. Titus 2:13 noem die tweede koms van Christus “die salige hoop”.

Satan se doel is om hierdie hoop te vernietig.  Hy sal tekens en wonderwerke doen, enigiets en alles wat mense van die bybelse waarhede kan weglei, en van redding in Christus.

“Hier kom die lydsaamheid van die heiliges te pas; hier is hulle wat die gebooie van God en die geloof in Jesus bewaar” (Openbaring 14:12). Tydens die finale worsteling gaan Satan alles wat hy kan, inspan, om mense te verhoed om òf die “gebooie van God” òf “die geloof in Jesus” te bewaar, of beide. Daarom moet ons versigtig wees vir enige lering wat selfs met tekens, wonders en wonderwerke gepaard gaan, om ons te laat wegdraai van een of albei van hierdie twee kenmerke van die oorblyfselkerk.

`Lees Matthéüs 24:23–27, II Korinthiërs 11:13,14 en II Thessalonicense 2:9–12. Wat sê hierdie skrifgedeeltes aan ons oor Satan se krag om te mislei en oor sy manier van optrede?`

In die laaste oomblikke van tyd sal Satan sy finale misleiding uitvoer: “Vreeslike verskynsels van ’n bonatuurlike aard sal eerlank in die hemele geopenbaar word as ’n teken van die wonderwerkende mag van duiwels. Die geeste van duiwels sal na die konings van die aarde en die hele wêreld gaan om hulle te bedrieg en hulle oor te haal om met Satan te verenig in sy laaste poging teen die regering van die hemel. Deur hierdie werktuie word sowel regeerders as onderdane bedrieg. Daar sal persone verskyn wat sal voorgee dat hulle Christus self is en hulle sal aanspraak maak op die titel en aanbidding wat die wêreld se Verlosser alleen toekom. Hulle sal wonderwerke van gesondmaking verrig en hulle sal voorgee dat hulle openbarings uit die hemel ontvang het wat die getuienis van die Skrifte weerspreek.

“As kronende toneel in die groot drama van bedrog sal Satan hom voordoen as Christus. Lank reeds het die kerk uitgesien na die koms van die Heiland as die verwesenliking van haar hoop. Die groot bedrieër sal dit nou laat skyn asof Christus werklik gekom het.  In verskillende dele van die wêreld sal Satan homself onder die mense openbaar as ’n majestueuse wese van skitterende heerlikheid wat voldoen aan die beskrywing van die Seun van God soos deur Johannes in Openbaring gegee, (Openbaring 1:13-15.” — Ellen G. White, Die Groot Stryd, bl. 624, (beklemtoning deur kursivering verskaf).

`Waarom is die waarheid oor hoe Christus gaan terugkom, asook die toestand van die dode so belangrik om misleiding te voorkom?`