---
title:  Die hoop in Jesus se spoedige terugkoms
date:  24/06/2024
---

`Lees Johannes 14:1-3 en Titus 2:11-14. Waarom is hierdie verse so bemoedigend in die lig van die toekomstige uitdagings en die komende tyd van benoudheid?`

Jesus se woorde, “ ‘Laat julle hart nie ontsteld word nie,’” is sy herversekering dat Hy ons nooit sal verlaat nie en dat Hy gaan kom om ons huis toe te neem. Hierdie wêreld is nie ons tuiste nie. ’n Beter dag gaan kom. Elke 25ste vers in die Nuwe Testament getuig van die wederkoms van ons Here. Wanneer die dae donker mag wees en die handelinge van verdrukking deur ’n kerk-en-staatmag ons lewens bedreig, sal die belofte van Christus se koms ons harte met hoop vul. Hierdie is die “salige hoop” wat die getroue volk van God in elke geslag geïnspireer het.

`Lees Openbaring 6:15-17 en Jesaja 25:8,9. Kontrasteer die sienswyse van die gereddes en die van die verlorenes soos in hierdie verse geopenbaar word. Watter verskil word duidelik in hierdie twee sienswyses?`

Die goddelose besef die afgryslike gevolge van die sonde terwyl die regverdiges die wonderbaarlike voorsiening van genade aanvaar. Rebelsheid teen God lei tot vrees, skuldgevoelens, veroordeling en uiteindelik ewige verlies.  Ons reaksie op sy reddende genade lei tot vergifnis, vrede, en ewige vreugde met sy glorieryke wederkoms.

`Lees Openbaring 15:3,4 en Openbaring 19:7. Hoe gaan die verlostes reageer op die glorieryke verlossing wat so vrylik deur Christus aan hulle voorsien word?`

“Die kruis van Christus sal die onderwerp van hul wetenskap en lied deur die ewigheid heen wees.  In Christus die verheerlikte sal hulle Christus die gekruisigde sien. . . . Dat die Skepper van al die wêrelde, die beskikker van alle lotgevalle, Sy heerlikheid afgelê en Homself verneder het om die mens lief te hê, sal gedurig die verbasing en die aanbidding van die heelal uitlok.” — Ellen G. White, Die Groot Stryd, bl. 651.

`Lees Openbaring 12:17, Openbaring 17:13,14 en Openbaring 19:11-16. Let versigtig op hoe die intensiteit van hierdie verse toeneem. Wat sê dit oor die aarde se laaste oorlog en Christus se uiteindelike oorwinning?`