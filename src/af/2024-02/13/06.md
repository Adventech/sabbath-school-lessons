---
title:  Twee ewighede
date:  27/06/2024
---

`Lees II Korinthiërs 5:10, Romeine 14:10,11 en Openbaring 20:11-15. Wat sê die teksverwysings oor waarom die goddelose weer opgewek word?`

Om die sondeprobleem op te los sodat die kwaad nooit weer tevoorskyn kom nie, moet almal oortuig wees dat God regverdig en reg opgetree het in al sy besluite. Uiteindelik sal elke knie voor God buig en sy regverdigheid in die groot stryd erken, selfs Satan en sy bose engele, en dat daar nooit enige regverdiging vir opstand teen God bestaan het nie. Let op na hierdie insig van Ellen G. White: “Sodra die boeke geopen word en die oog van Jesus op die goddelose gevestig is, word hulle bewus van elke sonde wat hulle nog ooit gepleeg het.  Hulle sien presies waar hulle voete afgedwaal het van die weg van reinheid en heiligheid en presies hoe ver hoogmoed hulle na opstand gevoer het in die oortreding van die wet van God. Die verleidelike versoekings wat hulle aangespoor het tot hulle verlustiging in sonde, die seëninge wat hulle misbruik het, die boodskappe van God wat hulle verag het, die waarskuwings wat hulle verwerp het, die strome van genade wat hulle teruggehou het deur ’n halstarrige, onboetvaardige hart – alles sien hulle nou soos met letters van vuur geskryf. . . .

“Die ganse bose wêreld staan nou voor die regbank van God op die aanklag van hoogverraad teen die regering van die hemel. Hulle het niemand om hulle saak te bepleit nie; hulle staan sonder verskoning en die vonnis van die ewige dood word oor hulle uitgespreek.” — Die Groot Stryd, bl. 666 en 668.

`Lees Openbaring 20:9, Psalm 37:20 en Maleági 4:1,2. Watter insigte gee hierdie skrifgedeeltes ons oor die uiteindelike vernietiging van sonde en sondaars, en oor die vergoeding vir die regverdiges?`

Die goeie nuus is dat Satan en sy bose engele in die poel van vuur vernietig gaan word. Sonde en sondaars sal uitgewis word. Volgens Openbaring 20:9 word hulle verteer, uitgewis en nie vir ewig gepynig nie.  Die volgende vers gebruik die uitdrukking, “tot in alle ewigheid”. Afhangend van die konteks, beteken “in alle ewigheid” nie “sonder einde” nie, maar totdat dit heeltemal volbring is. (Lees Exodus 21:6, I Samuel 1:22 en 28, Judas 7 en II Petrus 2:4-6.) Vir die verlorenes is die vernietiging vir ewig en nie die handeling om te vernietig nie.  God is nie ’n folteraar wat vir ewig pynig nie.

`Uiteindelik gaan ons twee ewighede tegemoet. Die verlorenes ontvang ongelukkig die “loon” wat hulle verdien — die ewige dood. Waarom dan is ons enigste hoop om nie dit wat ons verdien, (die dood), te ontvang nie, maar om in Jesus te glo vir ons regverdiging?`