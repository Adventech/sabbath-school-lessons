---
title:  Die oordeel gedurende die millennium
date:  26/06/2024
---

`Lees Openbaring 20:4-6. Wat doen die regverdiges gedurende die 1,000 jaar, en waarom is dit belangrik?`

Gedurende die millennium sal die regverdiges die geleentheid kry om God se regverdigheid en liefde waar te neem oor hoe Hy die sondeprobleem hanteer het. Wie het nie vrae wat hulle graag vir God wil vra oor so baie dinge nie? Daarom kry die verlostes die geleentheid om daardie vrae gedurende die  millennium te vra. Indien ’n geliefde of vriend of vriendin in die hemel afwesig is, sal die verlostes die geleentheid kry om God se besluite beter te verstaan.  Met nuwe insig wat duideliker is as ooit te vore, sal die verlostes God se kragtige ingrypings om elke persoon wat ooit geleef het, te red, beter begryp. Hulle sal opnuut besef dat elkeen wat verlore is die hemel misgeloop het deur hulle eie verwerping van Christus. Eers dan laat God toe dat die finale oordeel – die tweede dood van ewige vernietiging – van die dode plaasvind.

`Lees Openbaring 20:7-9.  Hoe sal die 1,000 jaar ten einde kom? Wat is die lot van Satan en sy volgelinge?`

Vir 1,000 jaar het Satan niemand gehad om te versoek of te mislei nie.  Hy en sy engele was alleen om oor die dodelike gevolge van sonde na te dink.  Aan die einde van die millennium word die goddelose dooies opgewek om geoordeel te word en hulle finale loon te ontvang (Openbaring 20:5).

Nou het Satan ’n ontsaglike leërmag van volgelinge. Alhoewel Satan neerlaag na neerlaag gedurende die groot stryd gely het, word hy bemoedig as hy die menigte verlorenes sien. Omdat hy nog nie gereed is om sy opstand te beëindig nie, maak hy planne om hierdie “nasies” te mislei. Satan inspireer hulle om een groot laaste poging aan te wend om God te onttroon en om hulle eie koninkryk op te rig.  Die term “Gog and Magog” word gebruik om Satan en die ongereddes van al die eeue te simboliseer. Satan en sy volgelinge omsingel “die heiliges en die geliefde stad” (Openbaring 20:9).

Aan die einde van die millennium word nie net al die goddelose opgewek nie, maar die Heilige Stad, die Nuwe Jerusalem, daal neer uit die hemel na die aarde (Openbaring 21:2)! Die heiliges het saam met Christus gedurende die millennium in die Nuwe Jerusalem gewoon. Nou, aan die einde van die 1,000 jaar, daal die stad neer na die aarde saam met God, Jesus en die engele, en al die verlostes. Almal is teenwoordig vir die finale konflik van die groot stryd.  Sonde is op die punt om eens en vir altyd uitgewis te word!

`Wat sê die tydsbeplanning vir die finale oordeel oor God se karakter?`