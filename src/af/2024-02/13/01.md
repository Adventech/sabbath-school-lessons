---
title:  God se liefde triomfeer
date:  22/06/2024
---

### Skrifverwysings vir hierdie week se studie
Openbaring 22:11 en 12; Jeremia 30:5-7; Psalm 91:1-11; Jeremia 25:33; Openbaring 21:2; Openbaring 20:11-15.

> <p>Geheueteks</p>
> “En ek het ’n groot stem uit die hemel hoor sê: ‘Kyk, die tabernakel van God is by die mense, en Hy sal by hulle woon, en hulle sal sy volk wees;  en God self sal by hulle wees as hulle God. En God sal al die trane van hulle oë afvee, en daar sal geen dood meer wees nie;  ook droefheid en geween en moeite sal daar nie meer wees nie, want die eerste dinge het verbygegaan.’” (Openbaring 21:3, 4).

Ons kan met hoopvolle harte die toekoms tegemoetgaan. Alhoewel daar uitdagende tye sal kom, watter lyding ons ookal sal moet deurmaak, watter ontberinge ons sal moet verduur, watter smart ons sal ondervind, as ons hoop het dat ’n beter dag aan die kom is, kan ons nou betekenisvol, doelgerig en vreugdevol lewe. Franklin D. Roosevelt was president van die Verenigde State van 1933-1945 gedurende een van die mees uitdagende periodes in die geskiedenis van die Verenigde State. Hy was as gevolg van polio verlam en kon nie sonder hulp loop nie. Hy het eenkeer geskryf: “Ons het altyd vasgehou aan die hoop, aan die vertroue en die oortuiging dat daar ’n beter lewe, ’n beter wêreld, anderkant die horison is.” Albert Einstein, een van die wêreld se briljantstes, het die volgende geskryf: “Leer uit wat gister gebeur het, lewe vir vandag, hoop op môre.” Alfred Lord Tennyson, ’n befaamde Engelse digter gedurende die heerskappy van Koningin Victoria, het eenkeer geskryf: “Hoop glimlag vanaf die drumpel van die jaar wat kom, en fluister ‘dit sal gelukkiger wees’”, (vry vertaal).

In hierdie kwartaal se laaste les gaan ons Christus se onpeilbare liefde gedurende die mees opwindende tyd in die geskiedenis van die heelal sien, en sy volkome triomferende oorwinning in die groot stryd tussen goed en kwaad aanskou. Die Bybel se laaste boek, Openbaring, gee ons hoop vir vandag, vir môre, en vir ewig en altyd.

_*Bestudeer hierdie week se les wat op hoofstukke 39-42 van Ellen G. White se boek, Die Groot Stryd, gebaseer is, om vir Sabbat 29 Junie, voor te berei._

100