---
title:  Hoop gedurende die tyd van benoudheid
date:  23/06/2024
---

`Lees Openbaring 22:11,12; Daniël 12:1,2; en Jeremia 30:5-7. Watter gebeurtenisse gebeur net voor die tweede koms?`

Die sluiting van die genadedeur word deur ’n tyd van benoudheid gevolg “ ‘soos daar nie gewees het vandat ’n volk bestaan het tot op dié tyd nie’ ”. Openbaring 16 beskryf die sewe laaste plae wat uitgestort sal word op die goddelose wêreld.  Maar, soos met die plae wat op Egipte geval het, sal God se volk daarteen beskerm word. Let op na die belofte in Daniël: “‘En in dié tyd sal jou volk gered word, elkeen wat in die boek opgeskrywe staan’ ” (Daniël 12:1). Dit moet na die “boek van die lewe” verwys (lees Filippense 4:3, Openbaring 13:8, Openbaring 20:12,15 en Openbaring 22:19). As ons getrou aan Jesus gebly het, sal ons name nie uit die boek van die lewe uitgevee word nie (Openbaring 3:5).

`Lees I Johannes 3:1-3; Johannes 8:29 en Johannes 14:30. Wat is die enigste genoegsame voorbereiding vir die komende tyd van benoudheid?`

Gedurende die tyd van benoudheid het God se volk ’n persoonlike verhouding met Jesus wat so diep is dat niks dit kan verander nie. Hulle grootste begeerte is om Hom in alles so gehoorsaam te wees dat hulle, deur die werk van die Heilige Gees in hulle, net so rein as Hy sal wees. Daar was niks in Christus se hart wat op Satan se verleidings gereageer het nie. Ons kan ook hierdie aspek van Sy karakter weerspieël.

`Lees Psalm 27:5, Psalm 91:1-11, en Openbaring 3:10-12. Watter gerusstellende beloftes gee God aan ons vir die tyd van benoudheid?`

Daar is sommige mense wat verkeerdelik verstaan dat die gelowiges sonder ’n middelaar deur die tyd van benoudheid sal moet gaan. Jesus gaan met sy middelaarswerk in die hemel se heiligdom ophou wanneer almal hulle finale besluit vir of teen Hom gemaak het. Maar dit beteken nie dat ons gedurende hierdie tyd alleen is en op ons eie krag moet steun nie. Jesus het ons verseker dat Hy altyd by ons sal wees (Matthéüs 28:20). Opregte geloof vertrou wanneer dit nie kan sien nie en glo selfs wanneer die hele wêreld ten gronde gaan. Gedurende die tyd van benoudheid word ons geloof sterker en ons verlange na die ewigheid meer sodat ons enigste begeerte sal wees om saam met Jesus vir ewig te kan lewe.