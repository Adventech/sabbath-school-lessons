---
title:  Die millennium op aarde
date:  25/06/2024
---

Openbaring 19 eindig met ’n dramatiese uitbeelding van die wederkoms van Jesus en die vernietiging van die goddelose. Maar die verhaal hou nie daar op nie. Openbaring 20 vertel ons van ’n periode van 1,000 jaar wat ook die “millennium” genoem word.

`Lees Openbaring 20:1-3. Wat is Satan se lot wanneer Jesus terugkom?`

Die beeldspraak in Openbaring 20:1-3 is simbolies. Satan word nie letterlik met ’n ketting en ’n slot in ’n put vasgebind nie.  Vir 1,000 jaar word hy beperk tot hierdie verlate, ontvolkte wêreld, gebind deur die omstandighede wat hyself geskep het. In II Petrus 2:4 lees ons dat Satan en sy engele “aan kettings van duisternis” oorgegee word.  Satan sal tot die aarde beperk word deur ’n ketting van omstandighede met niemand om te versoek nie.  Vir 1,000 jaar sal hy die verwoesting, vernietiging en rampe wat sy rebelsheid veroorsaak het, aanskou.

Die Griekse woord vir “put van die afgrond” is dieselfde woord wat vir die Engelse woord abyss (Afrikaans: afgrond of bodemlose diepte), gebruik word. Dit is ook dieselfde woord wat in die Septuaginta, die Griekse vertaling van die Ou Testament, gebruik word om die aarde voor die Skepping te beskryf. “En die aarde was woes en leeg, en duisternis was op die wêreldvloed” (Génesis 1:2). In die Septuaginta word die woord “diepte” met die Griekse woord abyssos beskryf. Dit beskryf ’n verlate wêreld. Die “afgrond of bodemlose diepte” is nie ’n onderaardse grot of ’n diep kloof êrens in die heelal nie. Satan se werk van sonde en vernietiging, saam met die geweldige chaos wat die Tweede Koms voorafgaan, neem die aarde terug na ’n donker, ongeorganiseerde woestheid soos dit by die begin van die skepping was.

`Lees Jeremia 4:23-26, Jeremia 25:33 en Jesaja 24:1,3,5. Hoe beskryf die bybelse profete hierdie toneel?`

Die profete beklemtoon hier die katastrofiese vernietiging tydens die tweede koms van Christus en dat geen mens lewend op die aarde gelos word gedurende hierdie duisendjaar-periode nie.  Satan en sy bose engele word hier gelos om die verwoesting wat deur sy opstand veroorsaak is, te oorpeins. Die ganse heelal erken opnuut dat die loon van die sonde die dood is. God hanteer die sondeprobleem so dat dit nooit weer sal opkom nie (Nahum 1:9). Daar is drie hoofmaniere hoe God dit doen. Eerstens onthul Hy sy grenslose liefde, sy hartstogtelike begeerte en sy meedoënlose pogings om die mensdom te red. Tweedens onthul Hy sy geregtigheid, regverdigheid en sy billikheid. Derdens laat Hy toe dat die heelal die uiteindelike resultate van sonde en rebelsheid aanskou.