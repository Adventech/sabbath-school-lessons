---
title:  Die langste profetiese tydperk
date:  16/05/2024
---

`Lees Esra 7:7–13. Wanneer was die dekreet om die Israelitiese bannelinge in Persië hul vryheid te gee en hulle toe te laat om hulle tempel te gaan herbou, aangekondig?`

Die dekreet was deur Artasásta (Engels: Artaxerxes), koning van Persië, in 457 v.C. uitgevaardig. Hierdie dekreet was die laaste van drie dekrete wat uitgevaardig was om die Jode toe te laat om na hulle land terug te keer om Jerusalem te gaan herbou, en om ook die tempelaanbiddingsdienste te herstel. Hierdie derde dekreet was die mees volledige een en het die begin van die 2,300 dae/jaar profesie aangedui.

`Lees Daniël 9:25,26. Wanneer sou hierdie hele profetiese tydperk begin? Watter groot gebeurtenisse word deur hierdie verse voorspel?`

In hierdie merkwaardige profesie het Daniël voorspel dat “van die uitgang van die woord af om Jerusalem te herstel en op te bou”, tot die Messias, sou 69 profetiese weke wees, of 483 profetiese dae of letterlike jare.  Aangesien die dekreet in die herfs van 457 v.C. van krag geword het, het 483 jaar verloop tot die herfs van 27 n.C. Die woord “Messias” beteken “die Gesalfde”.  Christus was in die herfs van 27 n.C. gedoop en het toe ook die salwing van die Gees ontvang (Handelinge 10:38). Na sy doop het Jesus in Galiléa gekom “en die evangelie van die koninkryk van God verkondig en gesê: ‘Die tyd is vervul’” (Markus 1:14,15).

In die lente van 31 n.C., in die middel van hierdie laaste profetiese week en drie en ’n half jaar na sy doop, was Jesus gekruisig. Die offerandestelsel wat vooruitgewys het na die Lam van God, het tot ’n einde gekom met Christus se offerande op Gólgota. Tipe is met anti-tipe vervul, en al die offerandes en offers van die seremoniële stelsel het tot ’n einde gekom.

`Lees Daniël 9:27.  Hoe sou die sewentig weke-profesie eindig?`

Die sewentig weke, of 490 jaar, wat spesiaal aan die Jode toegeken was, het in 34 n.C. geëindig toe die Sanhedrin die evangelieboodskap verwerp het (Handelinge 6:8-Handelinge 7:60).

Deur 490 jaar van die 2,300-jaar profesie af te trek, bly 1,810 jaar oor vir die voltooiing van die profesie. Dit bring ons by 1844 n.C. William Miller en die vroeë Adventiste het geglo dat die heiligdom in Daniël 8:14 die aarde voorgestel het, en hulle aanvaar dat Christus in 1844 sou kom om die aarde met vuur te reinig. (Kyk na die tabel in Vrydag se studiegedeelte.)