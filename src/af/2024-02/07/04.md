---
title:  William Miller en die Bybel
date:  14/05/2024
---

Net soos wat God die Protestantse Hervormers gebruik het om die waarheid oor regverdiging in Christus deur geloof alleen, te herontdek, het Hy William Miller gebruik om die waarheid oor die aard van Christus se tweede koms te herontdek. Terwyl Miller die Skrif bestudeer het, het hy ’n Christus ontdek wat hom meer liefhet as wat hy ooit kan besef. Met sy Bybel, ’n pen en ’n notaboek in die hand het hy by Génesis begin en nie aangegaan met lees voordat hy die spesifieke skrifgedeelte waarmee hy besig was, verstaan het nie. Deur Skrif met Skrif te vergelyk, het hy die Bybel toegelaat om self te verduidelik wat daar geskryf staan.

`Lees Jesaja 28:9,10; Spreuke 8:8,9; Johannes 16:13 en II Petrus 1:19-21. Watter beginsels vir bybelse interpretasie ontdek jy in hierdie skrifgedeeltes?`

Terwyl William Miller Skrif met Skrif vergelyk het, het die verborge waarhede van die Bybel vir hom oopgegaan. Hy het aanhou soek vir ’n verborge skat en hy was ryklik beloon. Die Heilige Gees het sy begrip vir die Woord van God oopgemaak. Hy het die profesieë met dieselfde ywer wat hy vir die ander skrifgedeeltes gehad het, benader.

`Lees Daniël 1:17 en Daniël 2:45; I Petrus 1:10,11 en Openbaring 1:1–3. Wat leer hierdie skrifgedeeltes ons oor hoe om die profesieë van die Bybel te verstaan?`

Die simboliek in die profetiese boeke is nie in verborgenheid toegesluit nie.  ’n Liefdevolle God het aan ons sy profetiese Woord gegee om ons vir die klimaks van ons wêreld se gebeure wat binnekort gaan plaasvind, voor te berei. William Miller het baie duidelik verstaan dat profesie deur profesie die beste verklaar word. Die simboliek van die profesieë word duidelik deur die Bybel self verklaar. Diere verteenwoordig konings of koninkryke (Daniël 7:17,23). Wind verteenwoordig vernietiging (Jeremia 49:36). Water verteenwoordig mense of nasies (Openbaring 17:15). ’n Vrou verteenwoordig die kerk (Jeremía 6:2, Efésiërs 5:22–32). Die tydprofesieë van Daniël en Openbaring word ook in simboliese taal gegee, met een profetiese dag wat een letterlike jaar verteenwoordig (Númeri 14:34, Eségiël 4:6). Soos wat William Miller hierdie beginsels van bybelse interpretasie toegepas het, was hy verbaas toe hy ontdek het, soos hy geglo het, wat die tydsberekening vir Christus se terugkeer was.

`Waarom is ’n korrekte begrip van die profetiese simboliek so belangrik vir ons geloofsoortuiging?`