---
title:  In afwagting op die Tyd
date:  13/05/2024
---

Alhoewel die Protestantse Hervormers in die letterlike, sigbare, hoorbare en glorieryke wederkoms van Christus geglo het, het die begrip van hierdie bybelse waarheid geleidelik begin verander. Populêre 19de-eeuse predikers het geleer dat Christus sou kom om sy koninkryk op aarde tot stand te bring en dan ’n tydperk van 1,000 jaar van vrede inlei.  Dit het tot geestelike agteruitgang en ’n lustelose toewyding m.b.t. geestelike waardes gelei.

Net so het Christus se dissipels die aard van die Messias se koms verkeerd verstaan. Hulle het gedink dat Hy as ’n veroweraar en ’n generaal sou kom om hulle van die Romeinse juk te verlos, en nie as die Een wat hulle van veroordeling en uit die greep van sonde sou bevry nie. En so het hulle gefaal om die aard van Sy koms te verstaan.

`Lees Handelinge 1:9–11; Openbaring 1:7 en Matthéüs 24:27,30,31. Wat leer hierdie verse ons oor hoe Jesus gaan terugkom?`

Toe Christus die eerste keer as ’n baba in die krip van Bethlehem gebore was, was baie min mense van sy koms bewus. Maar wanneer Hy die tweede keer gaan kom, sal “elke oog” Hom sien. Elke oor sal die trompet wat sy koms aankondig, hoor. Elke menslike wese op aarde sal sy heerlikheid sien. Ons sal nie mislei word nie. Die Skrif het die gebeure rondom sy wederkoms baie duidelik beskryf.

“Een van die plegtigste, dog heerlikste waarhede wat in die Bybel geopenbaar is, is die van die wederkoms van Christus om die verlossingswerk te voltooi. Aan God se pelgrimsvolk wat vir so ’n lang tyd in ‘die land van die skaduwee van die dood’ gewoon het, word daar ’n kosbare, blye hoop gegee deur die belofte van die verskyning van Hom wat die ‘opstanding en die lewe’ is, ‘om sy bannelinge weer tuis te bring’. Die leerstelling van die wederkoms is inderwaarheid die sleutel tot die Heilige Skrifte. Sedert die dag toe die eerste mensepaar droewig van Eden weggestap het, het die kinders van geloof gewag op die koms van die Beloofde Een om die mag van die verwoester te verbreek en hulle weer in die verlore Paradys te herstel.” — Ellen G. White, Die Groot Stryd, bl. 299.

’n Vroeëre Adventisteleier, Luther Warren, het altyd aan die jongmense gesê, “Die enigste manier om vir die koms van Christus gereed te wees, is om gereed te maak en gereed te bly.” Die boodskap van Christus se spoedige terugkoms is ’n dringende oproep aan elkeen van ons om ons harte te ondersoek en ons geestelike lewens te evalueer.  Dit is ’n oproep om godvrugtig en vroom te lewe. Daar kan geen onpartydigheid in die verblindende lig van die heerlikheid van Christus se wederkoms wees nie.

`Lees I Thessalonicense 5:2–5 en Hebreërs 9:28. Hoe bemoedig hierdie verse ons m.b.t. die aard van Christus se wederkoms?`