---
title:  Die belofte van Sy wederkoms
date:  12/05/2024
---

Die Protestantse Hervormers en die pelgrims wat Holland verlaat het om na die nuwe wêreld te verhuis, het verlang na Jesus se wederkoms. Vir hulle was die tweede koms van Christus ’n vreugdevolle gebeurtenis waarna hulle uitgesien het. John Wycliffe het ook na die koms van Christus uitgesien en het dit as die kerk se grootste hoop beskou. Calvyn het namens al die Hervormers gepraat toe hy na die glorieryke wederkoms van Christus verwys het as “die mees veelbelowende van al die gebeurtenisse”. Vir die getroue manne en vroue van God was die tweede koms van Christus iets om na uit te sien, en nie iets om te vrees nie.

`Lees Johannes 14:1–3, I Thessalonicense 4:13–18 en Titus 2:11–14. Waarom het hierdie bybelse skrifgedeeltes deur die eeue soveel hoop aan die Christene gegee?`

Dit is maklik om te verstaan waarom ’n geloofsbelydenis soos die tweede koms van Christus soveel hoop en vreugde vir Bybelgelowige Christene gebring het.  Dit wys vooruit na die einde van siektes, lyding en die dood. Dit is die begin van die einde van armoede, onregverdige behandeling en verdrukking. Dit skep ’n verwagting dat twis, konflik en oorlog tot ’n einde sal kom.  Dit voorspel ’n toekomstige wêreld van ewige vrede, geluk en voortdurende samesyn met Christus en die verlostes van alle eeue.

“In alle eeue was die wederkoms van die Here die hoop van Sy ware navolgers. Die Here se afskeidsbelofte op die Olyfberg dat Hy weer sal kom, het die toekoms vir Sy dissipels verlig en hulle harte met hoop en vreugde vervul wat nie deur droefheid uitgeblus of deur beproewing verdof kon word nie. Te midde van lyding en vervolging was die ‘verskyning van die heerlikheid van die grote God en ons Verlosser, Jesus Christus’, ‘die salige hoop‘. Toe die Thessalonicense in droefheid hul geliefdes wat gehoop het om te lewe tot die wederkoms van die Here, begrawe het, het Paulus, hulle leraar, hulle gewys op die opstanding wat sou plaasvind by die Heiland se wederkoms. Dan sal die dode in Christus opstaan en saam met die lewendes sal hulle opgeneem word om die Here in die lug te ontmoet. ‘En so’, het hy gesê, ‘sal ons altyd by die Here wees. Bemoedig mekaar dan met hierdie woorde’, I Thessalonicense 4:16–18.” — Ellen G. White, Die Groot Stryd, bl. 302.

`Waarom is die Tweede Koms so belangrik vir ons geloof? Veral omdat ons weet dat die dode slaap (Les 10), waarom word hierdie lering dan so belangrik? Waarom sal ons daarsonder, soos Paulus dit stel, in ’n uiters hopelose situasie verkeer (lees I Korinthiërs 15:15–18)?`