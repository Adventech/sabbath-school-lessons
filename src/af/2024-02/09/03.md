---
title:  Die onveranderlikheid van God se wet
date:  27/05/2024
---

`Lees Matthéüs 5:17,18; Psalm 111:7,8; Prediker 12:13,14; I Johannes 5:3 en Spreuke 28:9. Wat leer hierdie Bybelverse ons oor die Christen se verwantskap met die wet?`

Sewendedag-Adventiste volg in die voetstappe van die Protestantse Hervormers wat die heiligheid van God se wet gehandhaaf het. Let op na hierdie kragtige verklaring van John Wesley: “Die rituele of seremoniële wet wat deur Moses aan die kinders van Israel oorgelewer was saam met al die opdragte en seremonies verbonde aan die ou offerstelsel van die tempel, het onse Heer inderdaad kom vernietig om dit te ontbind en heeltemal af te skaf . . . . Maar die morele wet wat in die Tien Gebooie geformuleer is en deur die profete bekragtig was, het Hy nie weggeneem nie. Die doel van sy koms was nie om enige gedeelte daarvan te herroep nie. Hierdie is ’n wet wat nooit verbreek of vernietig kan word nie, wat vasstaan soos die ‘getroue getuie in die hemel’ . . .  Elke gedeelte van hierdie wet moet van krag bly op die hele mensdom vir alle eeue; en op wat nie van tyd of plek afhanklik is nie, of enige ander omstandighede wat onderhewig aan verandering mag wees nie, maar wat afhanklik is van die wese van God en die mens en hulle onveranderlike verhouding met mekaar.” — Upon Our Lord’s Sermon on the Mount, Discourse V, John Wesley’s Sermons: An Anthology (Nashville, TN: Abington Press, 1991), bl. 208-209, (vry vertaal).

`Vergelyk Exodus 34:5–7 met Romeine 7:11,12,  Psalm 19:7–11, Psalm 89:14 en 119:142,172. Wat sê hierdie verse aan ons oor die verwantskap tussen God se wet en God se karakter?`

Omdat die wet van God ’n afskrif van sy karakter is, die fondament van sy troon, en die morele grondslag vir die mensdom, haat Satan dit. “Dit was vir almal duidelik dat as die aardse heiligdom ’n beeld of skaduwee van die hemelse was, die wet in die ark van die aardse ’n getroue afskrif van die wet in die hemelse ark moes wees; en dat ’n aanname van die waarheid aangaande die hemelse heiligdom ook ’n erkenning van die vereistes van God se wet meebring met die verpligting van die Sabbat van die vierde gebod. Hier was die geheim van die bitter en hardnekkige teenstand teen die uitleg van die Skrifte wat die bediening van Christus in die hemelse heiligdom geopenbaar het.” — Ellen G. White, Die Groot Stryd, bl. 435.

`jy skuil werklik daaragter?`