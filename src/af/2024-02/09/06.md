---
title:  Die drie engele-boodskappe
date:  30/05/2024
---

In Openbaring 14:7 roep die eerste engel met ’n groot stem, “ ‘Vrees God en gee Hom heerlikheid, want die uur van sy oordeel het gekom;  en aanbid Hom wat die hemel en die aarde en die see en die waterfonteine gemaak het’ ”. Die hemel se beroep op ons is om die Skepper met ons opperste getrouheid en innigste aanbidding te aanbid in die lig van die naderende oordeel.

Die tweede engel verklaar, “‘Geval, geval het Babilon, die groot stad, omdat sy al die nasies laat drink het van die wyn van die grimmigheid van haar hoerery’ ” (Openbaring 14:8). Babilon verteenwoordig ’n afvallige godsdienstige sisteem wat die boodskap van die eerste engel verwerp het ten gunste van ’n valse sisteem van aanbidding. Dit is waarom Openbaring 14:9-11 waarsku om nie “die dier en sy beeld” te aanbid nie. Twee opponerende keuses word hier aangebied — om die Skepper te aanbid of om die dier te aanbid. Elke persoon op planeet Aarde sal hulle finale, onherroeplike besluit moet maak oor aan wie hulle getrou wil wees – Jesus of Satan.

`Lees Openbaring 14:12. Wat is die twee identifiserende kenmerke van hulle wat weier om die dier te aanbid?  Waarom is albei uiters belangrik?`

God sal ’n eindtydvolk hê wat lojaal aan Hom sal bly teenoor die grootste opposisie en heftigste vervolging in die geskiedenis van hierdie wêreld. Deur die gawe van Christus se geregtigheid sal hulle dankbare, gehoorsame lewens lei. Om die Skepper te aanbid is direk teenstrydig met die aanbidding van die dier en sal in die onderhouding van die gebooie van God sigbaar word. Hierdie finale konflik oor getrouheid aan Christus of getrouheid aan die mag van die dier sal deur jou keuse van aanbidding bepaal word, en die Sabbat sal die kern van hierdie groot stryd tussen goed en kwaad wees.

Hierdie toegewyde volgelinge van die Verlosser sal nie net geloof “in” Jesus hê nie, maar hulle sal ook die geloof “van” Jesus hê. Die geloof van Jesus is ’n geloof wat so diep is, so vol vertroue, so toegewyd, dat al die bose geeste in die hel en al die beproewings op aarde dit nie sal kan skud nie. Dit is ’n geloof wat vertrou sonder om te sien, om te glo sonder om te weet waarom, en te hoop sonder om te verstaan. Hierdie “geloof van Jesus” is opsigself ’n gawe wat ons deur geloof ontvang. Dit sal ons deur die krisis wat kom, dra. Wanneer die finale krisis aanbreek en ons voor ’n ekonomiese boikot, vervolging, gevangenskap en selfs die dood te staan kom, sal die geloof van Jesus ons dra deur die laaste ure van die aarde se bestaan, totdat Jesus terugkom.

`Hoe is God besig om tans jou geloof voor te berei vir wat aan die kom is in die toekoms?`