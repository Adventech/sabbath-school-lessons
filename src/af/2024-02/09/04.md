---
title:  Die Sabbat en die wet
date:  28/05/2024
---

`Lees Openbaring 14:6,7; Openbaring 4:11; Génesis 2:1–3 en Exodus 20:8–11. Wat is die verwantskap tussen die skepping, die Sabbat en die wet van God?`

Die skepping dui aan hoe waardevol ons vir God is.  Ons is nie alleen in die heelal nie — nie ’n kosmiese stoffie nie — nog minder ’n genetiese toeval nie. Met ander woorde, die algemene benadering tot die oorsprong van lewe wat deur die nuus- en mediaverspreidingsdiens of populêre kultuur aanvaar word, bied ’n siening van ons oorspronge aan wat in elke opsig teenstrydig met die bybelse verslag is.

Ons is hier omdat Jesus ons geskep het. En Hy is waardig om ons aanbidding te ontvang, nie net omdat Hy ons geskep het nie, maar ook omdat Hy ons gered het. Die skepping en ons verlossing is die kern van alle ware aanbidding. Daarom is die Sabbat uiters belangrik om die plan van verlossing te kan verstaan.  Die Sabbat praat van ’n Skepper se omgee en ’n Verlosser se liefde.

Aan die einde van die Skeppingsweek het God gerus in die prag en majesteit van die wêreld wat Hy tot stand gebring het. Hy het ook gerus omdat Hy ’n voorbeeld vir ons wou stel. Die Sabbat is ’n weeklikse rustyd om die Een wat ons gemaak het, te loof. Terwyl ons op die Sabbat aanbid, maak ons ons harte oop vir die spesiale seën wat vir daardie dag bedoel is, en vir geeneen van die ander dae nie.

Die Sabbat vestig ons aandag op ’n Skepper wat ons te lief gehad het om ons te verlaat toe ons weggedryf het van sy doel vir ons. Die Sabbat is ’n ewige simbool van ons rus in Hom. Dit is ’n spesiale teken van lojaliteit aan ons Skepper (Eségiël 20:12,20). Dit is ’n simbool van rus, nie van werke nie; van genade, nie van wettiesheid nie; van gerusstelling, nie van verwerping nie; om van God afhanklik vir ons verlossing te wees, en nie van onsself nie. Ware Sabbatsrus is die rus van genade in die liefdevolle arms van die Een wat ons geskep het, die Een wat ons gered het, en die Een wat weer gaan kom om ons te kom haal.

Die boodskap van Openbaring 14, God se eindtydboodskap aan die wêreld, doen ’n beroep op mense om elke Sabbat in sy liefde en sorg te rus. Dit doen ’n beroep op ons om die Een wat ons geskep het te onthou, en om aan Hom lof te bring. Deur die Sabbat te hou, word die volmaaktheid van Eden met die heerlikheid van die nuwe hemele en die nuwe aarde gekoppel. Dit herinner ons daaraan dat die prag van Eden herstel gaan word.

`Die meeste Sewendedag-Adventiste was al beskuldig dat hulle wetties is, en daardie beskuldiging word gewoonlik met die feit dat ons die Sabbat hou, verbind. Bespreek die Sabbat as ’n simbool van verlossing en regverdiging deur geloof. Waarom lei gehoorsaamheid aan God se bevel om te rus daartoe dat mense dink dat ons probeer werk om ons toegang tot die hemel te verdien?`