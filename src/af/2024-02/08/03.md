---
title:  In die Allerheiligste
date:  20/05/2024
---

`Lees Levítikus 16:21 en verse 29–34, Levítikus 23:26–32 en Hebreërs 9:23–28. Waarom was die Versoendag in antieke Israel so belangrik?`

Die priesters het elke dag van die jaar in die tempel gedien, maar op die Versoendag wat in Hebreeus Yom Kippur genoem word, was die hele Israel se oë op die heiligdom gerig. Levítikus 16 en 23 gee spesifieke instruksies oor wat op die Versoendag uitgevoer moes word. Al die daaglikse gewone aktiwiteite moes tot stilstand kom. Almal het gevas. Terwyl die hoëpriester namens hulle in die Allerheiligste ingegaan het, het die volk hulle harte ondersoek. Hulle het God nederig en opreg genader en hulle sondes bely.

Enigeen wat hulself nie “verootmoedig” het op die Dag van Versoening nie,  sou “uitgeroei” word en nie meer deel van God se gekose volk wees nie (Levítikus 23:27,29). Op die Versoendag het die hoëpriester die bloed van die Here se bok in die heiligdom ingeneem, en nadat hy die bloed op die versoendeksel gesprinkel het, het hy die bloed rondom aan die horings van die goue altaar en van die brandofferaltaar gestryk, en so die hele heiligdom gereinig. Nadat hy die “versoening . . . voleindig het”, het die hoëpriester sy hande op die lewende bok geplaas en Israel se sondes bely. Daarna was die bok die woestyn ingeneem om vir ewig van die kamp geskei te word (Levítikus 16:20-22).

Die bloed was na die heiligdom oorgedra gedurende die daaglikse diensverrigtinge en so was die sonde daar aangeteken (Jeremia 17:1), en God het verantwoordelikheid geneem om met die sonde af te reken. Nou, op die Dag van Versoening, was dit uit die heiligdom op die kop van die sondebok Asásel oorgeplaas, wat Satan en sy uiteindelike verantwoordelikheid vir die sondeprobleem verteenwoordig het.

Hierdie bok was ver in die woestyn ingeneem sodat, aan die einde van die Versoendag, God ’n skoon heiligdom en ’n rein volk sou hê.  In die heiligdom in die hemel het Christus vir ons gedien, eers in die heilige gedeelte, en nou in die Allerheiligste vanaf 1844 nadat die einde van die 2,300 dae aangebreek het.

Ons sal deur Jesus, ons Plaasvervanger, hierdie groot oordeel oorleef. Soos Ellen G. White gesê het, “sodat ons geregverdig kan word deur Sy geregtigheid waarin ons geen deel gehad het nie.” — Ellen G. White, Die Koning van die Eeue, bl. 25. As gevolg van hierdie regverdiging — wat aan ons gegee (toegereken) is — kasty ons onsself deur van die sonde af weg te draai.  Dit beteken dat ons nie die kwaad sommer geredelik aanvaar nie, of onsself verontskuldig of die sonde koester nie, maar dat ons in genade groei en daarna streef om ’n heilige lewe te lei.

`Wat beteken die Versoendag vir ons vandag? Waarom moet dit ’n verskil in ons daaglikse lewe maak?`