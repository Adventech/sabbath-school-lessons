---
title:  Die heiligdom in die hemel
date:  19/05/2024
---

`Lees Exodus 25:8,9,40 en Hebreërs 8:1–6. Watter twee heiligdomme word in hierdie verse geskets?`

Terwyl die vroeë Adventiste-gelowiges die Skrif bepeins het in die maande na 1844, het hulle begin verstaan dat daar twee heiligdomme in die Bybel genoem word — die een wat Moses gebou het en die groot oorspronklike een in die hemel. In die Bybel verwys die woord “heiligdom” eerstens na die tabernakel wat deur Moses as ’n voorbeeld of “tipe” van hemelse dinge gebou was; en, tweedens, na die “ware tabernakel” in die hemel, waarvan die aardse heiligdom ’n voorbeeld was. Toe Christus gesterf het, het die simboliese diens ten einde geloop. Die “ware tabernakel” in die hemel is die heiligdom van die nuwe verbond. En omdat die profesie van Daniël 8:14 in hierdie era vervul was, moet die heiligdom waarna hier verwys word, die heiligdom van die nuwe verbond wees.

“Toe die 2,300 dae in 1844 ten einde gekom het, was daar vir eeue reeds geen heiligdom meer op die aarde nie. Die profesie, ‘tweeduisend driehonderd aande en mores, dan sal die heiligdom in sy regte staat herstel word’, het ongetwyfeld betrekking op die hemelse heiligdom.” — Ellen G. White, Die Groot Stryd, bl. 417.

Die heiligdom in die woestyn was ’n skaalmodel of ’n voorbeeld van die hemelse heiligdom. Die diensverrigtinge in die aardse heiligdom was ’n voorafskaduwing van God se goddelike plan van verlossing.  Elke brandoffer het Jesus se offer op die kruis van Gólgota verteenwoordig (lees Johannes 1:29). Deurdat Christus gekruisig was, is ons vry van die vloek van sonde. Ons is vergewe. Ons skuld is iets van die verlede as ons Jesus se offer namens ons aanvaar, en as ons ons sondes bely (I Johannes 1:9). Jesus is nie net die Lam wat in ons plek gesterf het nie, maar Hy is ook die Priester wat vir ons intree.

Hebreërs 7:25 verduidelik dit so: “Daarom kan Hy ook volkome red die wat deur Hom tot God gaan, omdat Hy altyd leef om vir hulle in te tree.” Hy verwyder die sondeskuld en red ons uit die mag van sonde (Romeine 8:1–4, II Korinthiërs 5:21). Jesus se bediening in die hemelse heiligdom is vir ons. As gevolg van sy intrede word die greep wat sonde op ons lewens het, verbreek. Ons is nie meer gebonde of verslaaf aan ons sondige nature nie. In Christus is ons vry: vry van die sonde se veroordeling, en vry van die beheer wat sonde oor ons het. Terwyl ons aan Christus deur geloof vashou, het ons die versekering dat ons gered is.

`Wat beteken dit vir jou om te weet dat Jesus namens jou in die hemel dien, dat Hy daar vir jou intree? Waarom het jy ’n Middelaar wat vir jou intree, nodig? Waarom is hierdie waarheid goeie nuus?`