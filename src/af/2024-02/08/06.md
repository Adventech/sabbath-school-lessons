---
title:  Jesus, ons Advokaat in die oordeel
date:  23/05/2024
---

`Lees Hebreërs 10:9–14. Watter verskil word in hierdie skrifgedeelte onthul tussen die priester se bediening in die aardse heiligdom en Jesus se bediening in die hemelse heiligdom?`

Christus het as ’n volmaakte offer vir die sonde eenmaal op die kruis gesterf. Sy priesterlike bediening in die hemelse heiligdom, heilig ons. Noudat Hy die Allerheiligste binne gegaan het, tree Hy as ons Advokaat op in die oordeel (lees I Johannes 2:1). “So sal Christus ook, nadat Hy een maal geoffer is om die sondes van baie weg te neem, vir die tweede maal sonder sonde verskyn aan die wat Hom verwag tot saligheid” (Hebreërs 9:28). Deur sy offer en middelaarskap, is daar met die sonde afgereken. Nou kom Hy weer vir hulle wat “sy verskyning liefgehad het” (II Timótheüs 4:8).

`Lees Hebreërs 6:19,20. Waarom nooi Hy ons om Hom te volg, en wat ontdek ons terwyl ons Hom volg?`

“Die bemiddeling van Christus ten behoewe van die mens in die heiligdom daarbo, is net so belangrik vir die verlossingsplan as wat Sy kruisdood was. Deur Sy dood het Hy daardie werk begin wat Hy na Sy opstanding en hemelvaart in die hemel sou voleindig.  Ons moet in geloof agter die voorhangsel ingaan ‘waar Jesus as voorloper vir ons ingegaan het’ (Hebreërs 6:20). Daar word die lig van die kruis weerkaats. Daar sal ons ’n duideliker insig kry in die verborgenheid van die verlossing. Die verlossing van die mens is teen ’n ontsettende prys verkry; die opoffering wat gemaak is, voldoen aan die gewigtige eise van die gebroke wet van God. Jesus het die weg tot Sy Vader se troon geopen en deur Sy intreding word die begeertes van almal wat in geloof tot Hom kom, aan God voorgestel.” — Ellen G. White, Die Groot Stryd, bl. 489.

Die plan van verlossing is ’n volmaakte plan om die groot stryd op te los en hierdie planeet uit Satan se greep te red. Jesus se lewe het God se liefde aan ’n behulpbehoewende wêreld en ’n heelal wat in afwagting is, openbaar. Sy dood het die afskuwelikheid van die sonde geopenbaar en verlossing vir die hele mensdom voorsien. Sy middelaarskap in die hemelse heiligdom voorsien die voordele van versoening aan elkeen wat in geloof uitreik om dit te ontvang.

`Wat is die verband tussen Christus se dood op die kruis en sy middelaarskap in die hemelse heiligdom, en waarom is die oordeel so nodig vir die plan van verlossing?`