---
title:  Die goeie nuus oor die Allerheiligste
date:  22/05/2024
---

`Lees Hebreërs 4:14–16 en Hebreërs 10:19–22. Watter versekering en goddelike uitnodiging gee hierdie verse aan elkeen van ons?`

Paulus se fokuspunt hier in Hebreërs is dat ons die belydenis moet “vashou” en dat ons “met vrymoedigheid” na die troon van genade moet gaan, en op Jesus, ons groot Hoëpriester, “onwankelbaar” moet fokus. In Jesus het ons alles wat ons nodig het. Deur geloof mag ons die heiligdom in die hemel binnegaan deur die “nuwe en lewende weg” wat Jesus vir ons ingewy het.

In die voorhof sien ons bloed op die horings van die brandofferaltaar. In die heiligdom sien ons bloed op die goue horings van die reukaltaar. Ons sien die bloed wat op die gordyn voor die versoendeksel gesprinkel is. Jesus se bloed berei tree vir tree die weg vir ons. Dit gee aan ons hoop, want ons kan net met God verenig wanneer Jesus ons vergewe en ons sonde uitwis. Die genade van God is oneindig, maar so ook sy geregtigheid. En geregtigheid kan nie Christus se versoening vir ons oortredinge aanvaar sonder dat Jesus eerstens waarborg dat ons sondes vergewe is nie, en tweedens dat ons sondes uitgewis is nie.

`Lees Openbaring 11:19. Waarom is die visioen in die konteks van die groot stryd, belangrik? Hoe toon dit dat die wet en die evangelie onlosmaaklik met mekaar verbind is?`

Hier in die verblindende glans en gloeiende heerlikheid van die teenwoordigheid van God in die troonkamer van die heelal, reg by sy troon, ontdek ons die wet van God wat in die Ark van die Verbond gehou word. Hier in die Allerheiligste plek word beide God se geregtigheid en sy genade geopenbaar. Geen aardse mag kan God se wet verander nie, want dit word in die hemel in die Ark van die Verbond bewaar. Hebreërs 8:10 sê: “ ‘Want dit is die verbond wat Ek ná dié dae sal sluit met die huis van Israel, spreek die Here: Ek sal my wette in hulle verstand gee en dit op hulle hart skrywe;  en Ek sal vir hulle ’n God wees, en hulle sal vir My ’n volk wees’ ”. Wanneer ons deur geloof die heiligdom in die hemel binnegaan, vind ons vergifnis vir ons sondes van die verlede en krag om ’n gehoorsame lewe deur Christus te lei, deur Hom wat namens ons gesterf het en sy wet in ons harte skryf.  Jesus red ons “volkome” (Hebreërs 7:25). Jesus red ons heeltemal en ten volle — van die straf vir die sonde en van die mag daarvan.

`Waarom is Jesus se middelaarswerk sulke ongelooflike goeie nuus?  Wanneer ons voor die wet wat die standaard vir geregtigheid is, te staan kom, watter hoop het ons sonder die evangelie, sonder die blye boodskap?`