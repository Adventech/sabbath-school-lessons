---
title:  Vir verdere studie
date:  24/05/2024
---

Let op hoe Jesus se intreewerk in die oordeel vir ons en watter rol ons speel, beskryf word: “Jesus verskoon nie hulle sondes nie, maar Hy wys op hulle boetvaardigheid en geloof; en waar Hy vra dat hulle vergewe moet word, wys Hy Sy verwonde hande aan die Vader en aan die heilige engele en Hy sê, ‘Ek ken hulle by naam. Hulle is op My handpalms gegraveer’. ‘Die offers van God is ’n gebroke gees; ’n gebroke en verslae hart sal U, o God, nie verag nie!’ (Psalm 51:19). En aan die beskuldiger van Sy volk sê Hy, ‘Mag die Here jou bestraf, o Satan!’” — Ellen G. White, Die Groot Stryd, bl. 484.

“Die feit dat die aanvaarde volk van God voorgestel word as iemand wat voor die Here in vuil klere staan, behoort daartoe te lei dat almal wat sy Naam bely, hulle harte diep en in nederigheid moet ondersoek. Diegene wat inderdaad hulleself reinig deur die waarheid te gehoorsaam, sal ’n uiterste nederige opinie van hulleself hê. Hoe nader hulle die vleklose karakter van Christus aanskou, hoe sterker sal hulle begeer om na Sy beeld verander te word, en hoe minder sal hulle enige reinheid en heiligheid in hulleself sien. Maar terwyl ons ons sondige toestand moet besef, moet ons op Christus steun vir ons regverdigmaking, vir ons heiligmaking, en vir ons redding. Ons kan nie die aanklagtes van Satan teen ons beantwoord nie.  Net Christus alleen kan ’n kragtige pleidooi namens ons maak. Hy is in staat om die aanklaer stil te maak met argumente wat nie op ons eie verdienste gegrond is nie, maar op Syne.” — Ellen G. White, Testimonies for the Church, vol. 5, bl. 471-472, (vry vertaal).

“Ons leef vandag in die groot versoendag. Terwyl die hoëpriester in die sinnebeeldige diens besig was om vir Israel versoening te doen, moes almal hulle siele in bekering voor die Here verootmoedig sodat hulle nie onder die volk uitgeroei sou word nie. Net so ook behoort almal wat nou hulle name in die boek van die lewe wil laat bly, in die paar dae van die genadetyd wat nog oorbly, hulle siele voor God te verootmoedig in berou vir hulle sonde en in ware bekering.” — Die Groot Stryd, bl. 489-490.

**Vrae vir bespreking**:

`Watter emosies word in jou opgewek wanneer jy daaraan dink dat Jesus om ons ontwil sy gewonde hande vir die Vader wys? Waarom is dit ons enigste hoop in die oordeel? `

`Ons leef in die Versoendag. Versoening is wat God doen om verlore sondaars te red. Waarom sou enige dag wat dan toegewy word aan God se werk om sondaars te red, goeie nuus wees?`

`Let op wat Ellen G. White geskryf het: “Dis alleenlik Christus wat doeltreffend namens ons kan pleit. Hy is in staat om die aanklaer stil te maak met argumente wat nie op ons meriete gegrond is nie, maar op Syne.” — Advent Review and Sabbath Herald, 2 Januarie 1908, (vry vertaal). Hoe kan jy hierdie hoop jou eie maak?`