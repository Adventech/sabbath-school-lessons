---
title:  Die oordeel het gekom
date:  21/05/2024
---

Vergelyk Daniël 7:9,10 met Openbaring 14:6,7. Wat is die ooreenkoms tussen hierdie twee skrifgedeeltes?

Die oordeel is ’n prominente tema regdeur die Bybel. “Want God sal elke werk bring in die gerig wat kom oor al die verborge dinge, goed of sleg” (Prediker 12:14). Jesus het sy hoorders se aandag op ’n toekomstige tyd van oordeel gevestig, “ ‘dat van elke ydele woord wat die mense praat, . . . hulle  rekenskap [sal moet] gee in die oordeelsdag’ ” (Matthéüs 12:36). Die apostel Paulus voeg by, “wat die verborge dinge van die duisternis in die lig sal bring en die bedoelinge van die harte openbaar sal maak” (I Korinthiërs 4:5). Die engeleboodskapper het aan Johannes gesê, “die uur van sy [God se] oordeel het gekom” (Openbaring 14:7).

`Lees Openbaring 22:10–12. Wanneer Jesus terugkom, wat sal die lot van die ganse mensdom wees?  Watter duidelike aankondiging word aan Johannes gemaak?`

Wanneer Christus kom om sy eindbelonings uit te deel, moet dit deur ’n oordeel voorafgegaan word om te toon wie moet watter beloning ontvang. Wanneer Christus terugkom, is daar geen tweede kans nie. Elke menslike wese sal genoegsame inligting hê om hulle finale onherroeplike besluit vir of teen Christus te maak.

`Lees 25:1–13. Waarom reageer Jesus so verskillend teenoor hierdie twee groepe gelowiges?`

“Wanneer die ondersoekingswerk klaar is, wanneer die lewens van almal wat deur die eeue heen bely het dat hulle navolgers van Christus was, ondersoek is, dan, en nie voor daardie tyd nie, sal die genadetyd sluit en die genadedeur toegaan.  In daardie een kort sinnetjie, ‘En die wat gereed was, het saam met Hom ingegaan na die bruilof, en die deur is gesluit’, word ons gebring tot die einde van die Heiland se laaste bediening en tot die tyd wanneer die werk vir die verlossing van die mense voleindig is.” — Ellen G. White, Die Groot Stryd, bl. 428.

Ons hoef nie die oordeel te vrees nie. Deur Christus het ons vergifnis, is ons vry van ’n skuldbesef, het ons krag om heilig te lewe, en is die finale oorwinning ons s’n.