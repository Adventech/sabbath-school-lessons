---
title:  Die finale konflik in Openbaring
date:  09/06/2024
---

Die boodskap van Openbaring bevat baie meer as kriptiese simbole, vreemde diere en vreemde beeldspraak. Dit praat van ewige waarhede wat deur ’n liefdevolle God aan ’n eindtyd- generasie gegee word. Die stryd tussen Christus en Satan het in die hemel as gevolg van aanbidding begin. Die finale klimaks sal ook oor aanbidding gaan.

`Vergelyk Openbaring 14:7,9 met Openbaring 4:11. Wat is die oorkoepelende tema van Openbaring in hierdie kosmiese stryd tussen goed en kwaad?`

Regdeur Openbaring word aanbidding en skepping onafskeidbaar met mekaar verbind. Openbaring 14:7 roep ons om die Here van die ganse skepping te aanbid. In die agtergrond van die ewolusieteorie wat gedurende die laaste twee eeue die wêreld soos ’n storm oorweldig het, vind ons die Sabbat wat ons gedurig herinner aan wie ons is. Dis ’n ewige herinnering dat ons geskape wesens is en dat ons Skepper waardig is om ons lojaliteit en aanbidding te ontvang.  Hierdie is een rede waarom die duiwel die Sabbat so haat.

`Lees Openbaring 12:17 en Openbaring 14:12. Wat is die uiteindelike gevolge wanneer ons die Skepper aanbid?`

Om die Skepper te aanbid deur sy gebooie te onderhou, beteken om regstreeks weerstand teen die aanbidding van die dier te bied.  God sal ’n eindtydvolk hê wat lojaal teenoor Hom sal optree ten spyte van die grootste teenkanting en geweldigste vervolging in die geskiedenis van hierdie aarde.

“Terwyl die viering van die valse sabbat in gehoorsaamheid aan die staatswette, maar in konflik met die vierde gebod, ’n betuiging van trou is aan ’n mag wat in stryd is met God, sal die viering van die ware Sabbat in gehoorsaamheid aan God se wet die bewys van getrouheid aan die Skepper wees.” — Ellen G. White, Die Groot Stryd, bl. 605.

Openbaring 14:12 verklaar dat hierdie getroue volgelinge van die Verlosser die “geloof in Jesus” sal hê [die Engelse King James-vertaling praat van “the faith of Jesus ”]. Die geloof van Jesus is ’n geloof wat so diep is dat dit glo wanneer dit nie kan sien nie. Dit volhard wanneer dit nie kan verstaan nie.  Dit is ’n gawe van Jesus wat ons deur geloof ontvang en wat ons deur die naderende tweestryd sal deurdra.

`Die sewendedag-Sabbat is so ’n fundamentele simbool van God as Skepper dat dit na Eden self terugverwys.  Daarom, deur dit onregmatig in besit te neem, soos Rome dit gedoen het (lees Daniël 7:25), is om die outoriteit van God op die mees basiese vlak moontlik te misken. Hoe help hierdie waarheid ons om te sien waarom dit so ’n strydveroorsakende twispunt in die laaste dae sal wees?`