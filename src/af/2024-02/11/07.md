---
title:  Vir verdere studie
date:  14/06/2024
---

Die aanbidding van die dier en sy beeld sinspeel op Daniël 3 toe Sadrag, Mesag en Abednégo deur die koning beveel was om òf voor die goue beeld te kniel en die beeld te aanbid, òf in die warm vuuroond gegooi te word. Of dit antieke Babilon of moderne Babilon is, die vraagstuk is aanbidding. Ware aanbidding ontstaan in ’n gemoed wat deur God se Woord geleer is, in ’n gees wat deur Sy liefde verander is, en ’n hart wat met Sy Gees gevul is. Dan sal ons nie aan “hierdie wêreld gelykvormig” word nie, maar volgens God se wil en volgens sy Woord, leef.  Dit is ons enigste veilige sekerheid!

“God dwing nooit die wil of die gewete nie; maar ten einde diegene wat hy nie andersins kan verlei nie, te beheers, neem Satan steeds sy toevlug tot dwang en wreedheid. Deur vrees by mense in te boesem of deur geweld probeer hy om die gewete te beheers en om huldebetoning vir homself te verkry. Om dit te bewerkstellig, werk hy sowel deur godsdienstige as wêreldlike owerhede en hy beweeg hulle om menslike wette te handhaaf en sodoende om God se wet te verwerp.” — Ellen G. White, Die Groot Stryd, bl. 591.

“Om die beproewing wat voor hulle is, te kan verduur, moet hulle God se wil verstaan soos in Sy Woord geopenbaar;  hulle kan Hom eer alleen namate hulle ’n regte begrip het van Sy karakter, regering en doel en as hulle daarvolgens handel. Alleen diegene wat hulle verstand versterk het met Bybelse waarhede, sal staande bly in die groot stryd.” — Ellen G. White, Die Groot Stryd, bl. 593.

“Maar God sal ’n volk op die aarde hê, wat sal staan op die Bybel, en die Bybel alleen, as die maatstaf van alle leerstellings en die grondslag van alle hervormings. Die menings van geleerde manne, die bevindings van die wetenskap, die geloofsbelydenis en besluite van kerklike konsillies, net so talryk en verskillend as die baie kerke wat hulle verteenwoordig, die stem van die meerderheid – nie een van hierdie dinge, of almal tesame, moet aangeneem word as bewys teen of van enige geloofspunt nie. Voordat ons enige leerstelling of gebod aanneem, moet ons ’n ‘so sê die Here’ bewys daarvoor eis.” — Ellen G. White, Die Groot Stryd, bl. 595.

**Vrae vir bespreking**:

`Hoe kan ons in afwagting op die koms van Christus lewe en ons hoop met ander deel sonder om alarm te maak?`

`Dink meer na oor die aanbiddingsvraagstuk. Wat sê ons daaglikse lewe, ons daaglikse roetine, aan ons oor wie of wat ons aanbid?`

`Hoe kan ons onsself en andere help om die toekoms met sekerheid en nie met vrees tegemoet te gaan nie`

`Watter praktiese verskil ondervind ons nou in ons lewens omdat ons die eindtydgebeure verstaan?`