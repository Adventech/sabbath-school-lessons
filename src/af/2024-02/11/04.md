---
title:  'Identifisering van die dier: Deel 1'
date:  11/06/2024
---

`Lees Openbaring 13:1,2. Waaruit kom die dier op, en wie gee aan hom sy gesag?`

Die boek Openbaring identifiseer die draak as die Satan. Openbaring 12:3–5 sê dat die draak probeer het om die “manlike kind” van die vrou te vernietig “sodra sy gebaar het”, en dat die kind later “weggeruk [was] na God en sy troon”. Dit was die duiwel wat deur heidense Rome gewerk het om Christus te probeer uitroei (lees Matthéüs 2:16–18). Die aartsvyand van God werk deur politieke en godsdienstige instansies om sy doel te bereik.

Ons word vertel dat, “die draak hom [die dier] sy krag gegee [het] en sy troon en groot mag” (Openbaring 13:2). Hierdie profesie was honderde jare later presies so vervul toe die Romeinse Keiser Konstantyn sy hoofstad van Rome na wat genoem word, Konstantinopel, nou Turkye, verskuif het. Dit het ’n magsleemte by die vorige troon of setel van die Keisers, die rykstad van Rome, gelaat.  Heidense Rome het dus aan die dier sy setel, of hoofstad, gegee.

Isaac Backus het verklaar, “Deur die setel van die ryk na Konstantinopel te verskuif, . . . het Konstantyn die weg gebaan vir die biskop van Rome om homself te verhoog bo alle mense op aarde, en bo die God van die Hemel.” — The Infinite Importance of the Obedience of Faith, and of Separation from the World, bl. 16 (aangehaal in Le Roy Edwin Froom se, The Prophetic Faith of Our Fathers, vol. 3, bl. 213), (vry vertaal). Volgens Thomas Hobbes, “is die pousdom niks anders as die gees van die afgestorwe Romeinse Ryk, wat gekroon sit op die graf daarvan.” — Leviathan (New York: Oxford University Press, 1996), bl. 386, (vry vertaal). ’n Sorgvuldige ontleding onthul dat die seedier van Openbaring 13 ’n afvallige godsdienstige mag is wat uit Rome verrys het en ’n wêreldwye stelsel van aanbidding geword het (Openbaring 13:3,4). Hierdie dier is nie ’n persoon nie; dit is ’n godsdienstige organisasie wat die waarheid van God se Woord met menslike dekrete (wetgewings) vervang het.

`Lees Openbaring 13:1,6. Watter sleutelwoord word gebruik om die dier te identifiseer?`

Die Bybel definieer godslastering in Johannes 10:33 en Lukas 5:21 met twee voorbeelde: (1) ’n man wat voorgee, of dit homself toe-eien, dat hy God is, en (2) wat sê dat hy die mag het om sondes te vergewe.  Hierdie beskuldigings was onregverdig, want Jesus is waarlik God en het, daarom, die reg om sondes te vergewe.  Die Roomse pousdom het twee onderskeidende leerstellings wat die Bybel godslasterlik noem:  dit maak daarop aanspraak dat hulle priesters die mag het om sondes te vergewe en dat die pous God se onbeperkte mag op aarde het.