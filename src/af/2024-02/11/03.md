---
title:  Die komende krisis
date:  10/06/2024
---

Die profesie in Openbaring 13 oor die merk van die dier vertel ons meer oor die verbete en ergste stadium van Satan se oorlog teen God. Reeds vanaf Jesus se kruisiging op die kruis het die vyand geweet dat hy verslaan is, maar hy is vas van plan om soveel mense as moontlik saam met hom te laat ondergaan. Sy eerste strategie in hierdie veldtog is misleiding.  Wanneer misleiding nie werk nie, neem hy sy toevlug tot dwang.  Hy is die een wat die bevel gee dat enigeen wat weier om die dier te aanbid of sy merk te aanvaar, doodgemaak moet word.

Godsdienstige vervolging is natuurlik niks nuut nie. Dit het al begin toe Abel deur Kain doodgemaak was omdat Abel God gehoorsaam was aan God se bevel. Jesus het gesê dat dit selfs onder gelowiges sou plaasvind.

`Lees Johannes 16:2, Matthéüs 10:22, II Timótheüs 3:12, en I Petrus 4:12. Wat het die Nuwe Testamentiese kerk ondervind en hoe is dit op Christus se eindtydkerk van toepassing?`

Regdeur die Christelike kerk se geskiedenis was vervolging aan die orde van die dag. Dit het in heidense Rome gebeur, maar was veral sigbaar gedurende die verskriklike vervolging van Bybelgelowige Christene deur die middeleeuse kerk. Die merk van die dier is maar net die finale skakel in hierdie bose reeks gebeurtenisse. Soos in die geval van vorige vervolginge word daarmee beoog om almal te laat instem om ’n sekere geloofstelsel en ’n aanvaarde sisteem van aanbidding, te aanvaar.

Die profesie dui aan dat vervolging met ekonomiese sanksies sal begin:  geeneen sal kan koop of verkoop sonder dat hulle die merk het nie.  Enigeen wat weier om die merk te ontvang, sal uiteindelik ’n doodsvonnis opgelê word (Openbaring 13:15,17).

Die duiwel is reeds besig om belydende Christene voor te berei om die merk van die dier te aanvaar wanneer die finale toets kom, deurdat hy hulle aanmoedig om kompromieë in hulle daaglikse lewens aan te gaan. Wanneer dit lyk asof die hele wêreld verwonderd agter die dier aangaan (Openbaring 13:3), verander die toneel skielik, en die profetiese kamera fokus op God se volk. Openbaring 14:12 beskryf hierdie prentjie vir ons, “hier is hulle wat die gebooie van God en die geloof in Jesus bewaar” (NKJV, faith of Jesus). God se volk leef lewens van goddelike gehoorsaamheid. Deur sy genade bly hulle standvastig wanneer alles rondom hulle besig is om uit mekaar te val.  Terwyl die wêreld die dier volg, is hulle besig om die “dier [te] volg waar Hy ook heengaan” (Openbaring 14:4). Deur die mag van Christus triomfeer hulle oor die magte van die hel wat teen hulle opgestel is.

Soos ons in Les 9 gesien het, gaan die middelpunt van die stryd tussen goed en kwaad oor aanbidding. Die dier gebruik misleiding en, wanneer dit misluk, gebruik hy mag en geweld.

`Hoe maklik laat jy nou toe, indien jy dit wel doen, dat ekonomiese kompromieë jou Sabbatonderhouding beïnvloed?`