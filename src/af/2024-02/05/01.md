---
title:  Geloof wat vasstaan
date:  27/04/2024
---

### Skrifverwysings vir hierdie week se studie
Psalm 119:163; Johannes 16:13–15; II Petrus 1:20,21; Efésiërs 2:8,9; Romeine 3:23,24; Romeine 6:15–18.

> <p>Geheueteks</p>
> “Ek het u woord in my hart gebêre, dat ek teen U nie sal sondig nie” (Psalm 119:11).

Die Protestantse Hervormers het iets gehad wat in die 21ste eeu broodnodig is — ’n doel om voor te lewe. In sy boek, The Empty Self, bespreek die bekende Amerikaanse sielkundige, Philip Cushman, mense wat doelloos lewe. Dit wat hulle glo, is maar baie oppervlakkig. Daar is min wat vir hulle werklik saak maak, en daar is niks waarvoor hulle sou wou sterf nie. Daarom het hulle min om voor te lewe.

Maar die manne, vroue en kinders van die Protestantse Hervorming was dramaties anders. Hulle het ’n blywende doel gehad om voor te lewe. Dit wat hulle geglo het, het saak gemaak, en hulle was nie gewillig om hulle integriteit op te offer nie. Die kern van hulle geloofsbelydenisse was onafskeidbaar deel van hulle daaglikse bestaan.  As hulle hierdie geloofsbelydenisse sou verloën, sou hulle hul identiteit opgegee het.  Selfs te midde van die doodsvonnis, het hulle innerlike vrede ondervind.

In hierdie week se studie gaan ons d.m.v. voorbeelde uit die Hervorming ondersoek instel oor hoe die lewensveranderende leringe van die Skrif die uitgangspunt vir ’n onvervalste doel en ’n betekenisvolle lewe voorsien. ’n Goeie begrip van hierdie ewige waarhede sal ons vir die finale krisis in die groot stryd tussen goed en kwaad voorberei. Die stryd wat die Hervormers gestry het, is nog nie verby nie, en ons is geroep om op wat hulle bereik het, voort te bou. Ons kan ook ’n God ontdek wat groot genoeg is vir elke uitdaging wat ons sou teëkom, ’n God wat aan ons lewens betekenis en ’n doelgerigtheid sal gee wat niks anders in die wêreld aan ons kan gee nie.

_*Bestudeer hierdie week se les wat op hoofstukke 7-11 van Ellen G. White se boek, Die Groot Stryd, gebaseer is, om vir Sabbat 4 Mei, voor te berei._