---
title:  Christus alleen . . . genade alleen
date:  01/05/2024
---

`Lees Efésiërs 2:8,9; Romeine 3:23,24; Romeine 6:23 en 5:8–10. Wat leer hierdie verse ons oor die plan van verlossing?`

Ons verlossing is God se gawe aan ons. Sy Heilige Gees lei ons om deur geloof te aanvaar wat Christus so vrylik deur sy kruisdood op Gólgota aan ons gegee het. Jesus, die goddelike Seun van God, het sy volmaakte lewe as versoening vir ons sondes gegee.

Goddelike geregtigheid vereis volmaakte gehoorsaamheid. Christus se volmaakte lewe vervang ons onvolmaakte lewens. Die goddelike wet wat ons oortree het, verdoem ons tot ’n ewige dood. Die Bybel is duidelik daaroor. Deur ons sondige keuses “kom ons kort” aan God se ideaal vir ons lewens.  Ons het gesondig. As ons aan onsself oorgelaat word, kan ons nie aan die billike, regverdige vereistes van ’n heilige God voldoen nie. Die gevolg is dat ons die ewige dood verdien. Maar daar is goeie nuus. Die apostel Paulus verseker ons, “Want die loon van die sonde is die dood, maar die genadegawe van God is die ewige lewe in Christus Jesus, onse Here” (Romeine 6:23). Dit is ’n onverdiende gawe; indien dit deur werke was, sou ons dit kon verdien het, maar as daar een waarheid is wat die evangelie ophelder, is dit dat ons ons verlossing nie kan verdien nie.

Martin Luther en die Protestantse Hervormers het ontdek dat Christus en Christus alleen hulle enigste bron van verlossing is. Dit was toe dat Luther die boodskap van Christus se reddende genade begin preek het. Skares het bymekaargekom om sy hartroerende, lewensveranderende boodskappe te hoor. Sy woorde was soos ’n slukkie koue water in die dorre woestyn van hulle lewens. Die mense was in die tradisies van die middeleeuse kerk vasgevang, en hulle was deur eeue-oue rituele gebind wat geen geestelike groei vir hulle voorsien het nie. Luther se bybelse boodskappe het hulle harte aangeraak en lewens was verander.

Terwyl Luther die Nuwe Testament gelees het, was hy deur die goedheid van God oorweldig.  Hy was verbaas oor God se begeerte om die hele mensdom te red.  Die populêre siening wat deur die kerkleiers gedurende daardie tyd verkondig was, was dat verlossing gedeeltelik die mens en gedeeltelik God se werk was.  Luther het ontdek dat Christus se dood op die kruis algenoegsaam vir die hele mensdom was.

“Christus is behandel soos ons verdien het, sodat ons behandel kan word soos Hy verdien het.  Hy is veroordeel vir ons sondes waaraan Hy geen deel gehad het nie, sodat ons geregverdig kan word deur Sy geregtigheid waarin ons geen deel gehad het nie. Hy het ons dood gesterf, sodat ons Sy lewe kan ontvang.” — Ellen G. White, Die Koning van die Eeue, bl. 25.

Wat ’n kragtige en wonderlike geskrewe opsomming van die evangelie, dat ons regverdig verklaar word deur ’n regverdigmaking “waarin ons geen deel gehad nie”. Wat ’n belofte!

`As verlossing die werk van God in Christus behels, watter rol speel goeie werke dan in die Christen se lewe?  Hoe kan ons die belangrikheid van goeie werke in ons ondervinding bevestig sonder om dit die fondament van ons hoop te maak?`