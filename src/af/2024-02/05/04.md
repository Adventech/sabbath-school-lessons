---
title:  Verlig deur die Gees
date:  30/04/2024
---

Terwyl hy eendag in die Universiteit se biblioteek gestudeer het, het Martin Luther ’n keerpunt in sy lewe ondervind. Hy het ’n Latynse kopie van die Bybel ontdek. Tot op daardie oomblik het hy nie geweet dat daar so ’n boek bestaan nie. Met louter vreugde het hy hoofstuk na hoofstuk gelees, en vers na vers. Hy het hom oor die duidelikheid en krag van God se Woord verwonder. Terwyl hy gepeins het oor die bladsye wat hy gelees het, het die Heilige Gees sy verstand verhelder. Hy het die leiding van die Heilige Gees gevoel terwyl waarhede wat deur tradisie oorskadu was uit die bladsye van die Heilige Skrif vir hom skielik duidelik geword het. Hy het sy eerste ondervinding met die Bybel so beskryf, “O dat God so ’n boek vir my sou gee!”

**Watter beginsels kan ons uit die volgende verse neem oor hoe ons die Bybel moet interpreteer?**

`Johannes 14:25,26`

`Johannes 16:13–15`

`II Petrus 1:20,21`

Wat so kragtig in hierdie verse is, is die versekering dat dieselfde Heilige Gees wat die bybelse skrywers geïnspireer het, ons ook lei terwyl ons die Skrif lees. Hy is die goddelike vertolker van goddelike waarheid. Ongelukkig verklein baie voorgewende Christene vandag die bonatuurlike beginsel in die Bybel en vergroot dan die menslike element. Omdat Satan nie meer die Bybel van ons af kan weghou nie, doen hy op een na die volgende beste:  hy ontneem die Bybel se bonatuurlike kenmerk, maak dit blootweg net goeie leesstof, of selfs nog erger, ’n onderdrukkende godsdienstige instrument om die massas te beheer.

Die Hervormers het duidelik gesien dat die Heilige Gees – nie die priesters, prelate en pousdom nie — die onfeilbare vertolker van die Skrif is. Die volgende interessante gesprek tussen John Knox, die Skotse Hervormer, en Mary, Koningin van die Skotte, is neergepen. “Maria [Mary] het geantwoord, ‘Jy verklaar die Skrifte op een manier, en hulle (die Rooms-Katolieke leraars) verklaar dit op ’n ander manier; wie moet ek glo, en wie sal oordeel?’ ‘U moet God glo wat duidelik in Sy Woord spreek,’ het die Hervormer geantwoord; ‘en verder as wat die Woord leer, moet u nòg die een nòg die ander glo. Die Woord van God is op sigself duidelik en as daar onduidelikheid op die een plek is, verklaar die Heilige Gees wat Homself nooit weerspreek nie, daardie gedeelte duideliker op ander plekke, sodat daar geen twyfel kan bestaan behalwe in die geval van diegene wat moedswillig onkundig wil bly nie.’ ” — David Laing, The Collected Works of John Knox, vol. 2, bl. 281, 284, deur Ellen G. White aangehaal in Die Groot Stryd, bl. 251.