---
title:  God se Woord alleen
date:  28/04/2024
---

`Lees Psalm 119:103,104 en 147 en 162. Wat was Dawid se gesindheid teenoor God se Woord?  Hoe het dit die Hervormers gehelp, en hoe word ons lewens vandag daardeur beïnvloed?`

Die Bybel was die grondslag van die Hervormers se geloof en die kern van hulle leringe. Hulle het verstaan dat hulle met die geïnspireerde “lewende woord van God wat tot in ewigheid bly”, te doen het (I Petrus 1:23). Hulle het elke woord daarvan gekoester. Soos wat hulle die bladsye daarvan gelees het en die beloftes geglo het, was hulle geloof versterk en hulle moed hernuwe. “Dit geld vir al die beloftes van God se Woord. Deur hulle spreek Hy tot ons persoonlik, regstreeks, asof ons Sy stem kan hoor.  Dit is deur daardie beloftes dat Christus Sy genade en krag aan ons oordra. Hulle is blare van daardie boom wat ‘tot genesing van die nasies’ is (Openbaring 22:2). Nadat hulle ontvang en opgeneem is, moet hulle die krag van die karakter, die besieling en voedsel van die lewe wees. Niks anders kan sulke geneeskrag hê nie. Niks anders kan die moed en geloof verleen wat aan die hele wese lewenskrag gee nie.” — Ellen G. White, Die Helende Hand, bl. 122.

Die Skrif se helder glans bring vreugde in ons hartseer, hoop wanneer ons mismoedig is, en lig in ons duisternis. Dit gee rigting wanneer ons verward is, sekerheid wanneer ons verbysterd is, krag wanneer ons swak is, en wysheid wanneer ons onkundig is. Wanneer ons oor die Woord van God nadink en deur geloof op sy beloftes vertrou, vul God se lewegewende krag ons hele wese, fisies, verstandelik, emosioneel en geestelik, met energie.

Die Hervormers het hulle gedagtes met die Skrif deurweek.  Hulle het deur die Woord geleef, en baie van hulle het met hulle lewe daarvoor geboet.  Hulle was nie ongeërgde, selftevrede, oppervlakkige Christene wat ’n onverskillige godsdienstige lewe gelei het nie. Hulle het geweet dat hulle sonder die krag van God se Woord nie die bose magte wat teen hulle opgestel was, sou kon weerstaan nie.

John Wycliffe se passie was om die Bybel in Engels te vertaal sodat die gemiddelde persoon dit sou kon lees en verstaan. Omdat dit onwettig was, was hy voor die hof gedaag vir sy geloof, as ’n ketter veroordeel en gevonnis om te sterf. Tydens sy verhoor het Wycliffe ’n ernstige oproep gemaak. “ ‘Teen wie, dink julle,’ het hy ten slotte gevra, ‘stry julle?  Teen ’n ou man op die randjie van die graf?  Nee! Teen Waarheid – Waarheid wat sterker as julle is en wat julle sal oorwin.’” — Wylie, boek 2, hoofstuk 13, deur Ellen G. White aangehaal in Die Groot Stryd, bl. 90.  Wycliffe se sterwenswoorde het tot vervulling gekom toe die lig van God se waarheid die duisternis van die Middeleeue vervang het.

`Op watter maniere het die Skrif jou al ten tye van beproewing vertroos?`