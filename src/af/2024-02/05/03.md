---
title:  Om God se Woord met ander te deel
date:  29/04/2024
---

`Lees II Korinthiërs 4:1–6 en II Korinthiërs 2:14.Wat sê hierdie skrifgedeeltes aan ons oor die vrymoedigheid wat Paulus gehad het ten spyte van die uitdagings waarvoor hy te staan gekom het terwyl hy die waarheid van God se Woord verkondig het?`

Die apostel Paulus het oorweldigende teenstand in sy werk om die evangelie te versprei, ondervind; tog het hy die vertroue gehad dat God se Woord uiteindelik sou triomfeer: “Want,” het hy gesê, “ons kan niks doen teen die waarheid nie, maar wel vir die waarheid” (II Korinthiërs 13:8).

Die Hervormers het voor soortgelyke beproewings te staan gekom; tog het hulle deur hulle geloof in God se Woord getrou gebly. ’n Voorbeeld van dapperheid ten aanskoue van oënskynlike oorweldigende teenstand, is William Tyndale. Tyndale se grootste begeerte was om aan Engeland ’n akkurate, leesbare vertaling van die Bybel te kon gee. Hy was vasberade om die Bybel vanaf die oorspronklike tale te vertaal en om sommige van die foute in Wycliffe se vertaling van 200 jaar tevore, reg te stel. Uiteindelik was ook Tyndale gearresteer en verhoor. Baie van sy Bybelvertalings wat in Worms in Duitsland gedruk was, was op beslag gelê en in die openbaar verbrand. Sy verhoor het in België in 1536 n.C. plaasgevind. Hy was skuldig verklaar en veroordeel om verbrand te word.  Sy laksmanne het hom verwurg terwyl hulle hom aan die brandstapel vasgebind het, en toe sy liggaam verbrand.  Sy sterwenswoorde was vuriglik in ’n luide stem gespreek, “Here, open die Koning van Engeland se oë.” God het Tyndale se gebed wonderbaarlik verhoor.

Binne vier jaar na sy dood, was vier Engelse vertalings van die Bybel gepubliseer. In 1611 was die King James Vertaling van die Bybel gedruk, en dit was hoofsaaklik op Tyndale se werk gegrond. Die 54 geleerdes wat die werk gelewer het, het hoofsaaklik van Tyndale se vroeëre Engelse vertaling gebruik gemaak. Een beraming gee te kenne dat die Ou Testament van die 1611 King James Bybel 76 persent Tyndale se vertaling is, en die Nuwe Testament 83 persent.  In 2011 het die King James Vertaling van die Bybel sy 400ste verjaarsdag gevier met ’n mylpaal van meer as een biljoen Bybels wat gedruk was. Met die vertaling daarvan in 2,454 tale, het dit miljoene der miljoene mense rondom die aarde beïnvloed.  William Tyndale se opoffering was beslis die moeite werd.

Dit maak nie saak hoe moeilik dit was of hoe uitdagend die omstandighede was nie, Tyndale en sy Bybelgelowige kollegas het geglo dat God alles volgens sy wil sou laat verloop. Tyndale se lewe het ’n verskil vir die ewige lewe gemaak.

`Lees Daniël 12:3 en Openbaring 14:13. Hoe kragtig is hierdie verse van toepassing op Tyndale se lewe?  Dink nou na oor jou eie lewe en jou invloed op ander. Watter bemoediging gee hierdie verse met betrekking tot die geleenthede wat jy het om ander vir die ewige lewe te beïnvloed?`