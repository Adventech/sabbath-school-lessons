---
title:  Vir verdere studie
date:  03/05/2024
---

“God se getroue diensknegte het nie alleen gewerk nie. Terwyl ‘owerhede en magte en bose geeste’ saamgestaan het teen hulle, het die Here nie Sy volk verlaat nie. As hulle oë maar kon geopen word, sou hulle net sulke duidelike bewyse van die goddelike teenwoordigheid en hulp gesien het as wat daar gegee is aan ’n profeet van ouds. Toe Elisa se kneg sy meester gewys het op die vyandige leër wat hulle omsingel het sodat daar geen kans was om te ontsnap nie, het die profeet gebid, ‘Here open tog sy oë dat hy kan sien’ (II Konings 6:17). En meteens was die berg vol perde en waens van vuur – die leër van die hemel – om die Godsman te beskerm.  Net so ook het engele die werkers van die Hervorming beskerm.” — Ellen G. White, Die Groot Stryd, bl. 208.

“Toe magtige vyande saamgespan het om die hervormde geloof omver te werp en dit geskyn het of duisende swaarde daarteen gebruik sou word, het Luther geskryf: ‘Satan se woede het begin; goddelose opperpriesters het saamgesweer en ons word deur oorlog bedreig. Vermaan die volk om  heldhaftig voor die troon van God te stry deur geloof en gebed sodat ons vyande, verslaan deur die Gees van God, tot vrede gedwing kan word. Ons grootste behoefte, ons grootste werk, is gebed; laat die volk verstaan dat hulle nou blootgestel is aan die swaard en aan die woede van Satan en laat hulle bid.’” — D'Aubigné, boek 10, hoofstuk 14, deur Ellen G. White aangehaal in Die Groot Stryd, bl. 209.

Regverdiging deur geloof, die groot waarheid wat Luther opnuut ontdek het, is die fondament van die evangelie, die waarheid waarop ons hoop vir verlossing rus. Sy lied, “’n Vaste Burg is Onse God”, artikuleer die evangelie kragtig: “As ons in eie krag moes stry, dan was ons saak verlore – was nie die Heil’ge aan ons sy, die Man van God verkore; Hy is die Seun van God, Jehova Sebaot! Ja, Christus onse Heer wat heerlik triomfeer oor alle bose magte!” — Adventlofliedere (Suid-Afrikaanse Uniekonferensie van Sewendedag-Adventiste, 1960), Lied Nr. 61.

**Vrae vir bespreking**:

`Hoe kan ons die balans tussen genade en die wet verduidelik, tussen geloof en goeie werke?`

`Waarom dink jy is dit so maklik om toe te laat dat ons denke wetties word? Hoe sou jy wettiesheid definieer? Waarom is dit so nadelig vir ons Christelike geloof? `

`Is daar gevare as die begrip “verlossing deur genade” nie reg verstaan word nie? Tot wat kan daardie wanbegrip lei?`

`Wat bedoel sommige mense wanneer hulle die term “goedkoop genade” gebruik?  Is genade ooit goedkoop?`