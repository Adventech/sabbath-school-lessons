### Inleiding

Indien jy gevra sou word “wat die hooftema regdeur die Bybel is”, hoe sou jy reageer? Jesus? Die plan van verlossing? Die kruis? Al drie natuurlik! Maar hierdie drie belangrike onderwerpe openbaar selfs nog meer, ’n allesomvattende tema:

“Die groot stryd”! Hierdie tema vul die hele Bybel, van die boek Génesis tot die boek Openbaring.

Die groot stryd het in die hemel begin toe Lucifer teen God gerebelleer het. Die kern van hierdie kosmiese stryd is die strydvraag oor God se liefde. Is Hy waarlik liefdevol? Het Hy die beste belange van sy menslike wesens in gedagte? Of is Hy ’n outoritêre diktator wat net sy eiebelange op die hart dra?

Hierdie kwartaal se lesse volg die geskiedenis van die wêreld vanuit God se perspektief, soos wat die profesieë dit onthul, vanaf Christus se tyd dwarsdeur die eeue tot die teenswoordige en daarna. God is in wese ’n liefdevolle God en daarom is al sy handelinge gevul met liefde, alhoewel hierdie feit nie altyd duidelik vir ons nietige menslike wesens of selfs vir engele is nie. Maar God se liefde word geleidelik onthul soos wat die groot stryd openbaar word. Ons sien duidelik die hoogte en die diepte daarvan by die kruis. By Gólgota was God se liefde voor die heelal ten toon gestel, toe Christus sy lewe gegee het om die mensdom te red en toe Satan se uiteindelike nederlaag bekragtig was.

Die stryd woed voort. Satan het probeer om Jesus deur die kruis te vernietig, en deur die eeue heen sien ons hoe hy probeer om God se volk te vernietig. Alhoewel Satan Christus se kerk kwaai vervolg het en miljoene vermoor het, was God altyd teenwoordig by sy volk en sal Hy hulle ook nooit verlaat nie.

Hierdie kwartaal gaan ons die hoofgebeurtenisse in die groot stryd nagaan, en by die opstand in die hemel begin. Ons gaan die hoofvraagstukke in die stryd tussen Christus en Satan bestudeer. Ons gaan die onoorwinlike moed van die Waldense sien ten spyte van heftige vervolging, en die vasberadenheid van die Hervormers om Bybelwaarhede na te volg selfs ten tye van vervolging, boeie en kettings, die brandstapel en marteling.

In haar kommentaar oor die geloof van hierdie geestelike reuse skryf Ellen G. White: “Die Bybel was hulle enigste gesag en aan die leer daarvan het hulle alle leerstellings en aansprake getoets. Dit was geloof in God en Sy Woord wat hierdie manne opgebeur het waar hulle hulle lewens op die brandstapel opgeoffer het.” — Die Groot Stryd, bl.249.

Die Hervorming het ’n vlam van waarheid aangesteek wat steeds helder skyn. Die Hervormers se vaste geloof in die Skrif en hulle onwrikbare vertroue in verlossing deur genade alleen, deur geloof, het die weg gebaan vir die ontstaan van die Adventbeweging wat deur William Miller en ’n menigte ander rondom die wêreld begin was.

Die Sewendedag-Adventiste Kerk was deur God op die been gebring om verder op die grondslag wat deur die Hervormers gelê was, te bou, om sodoende die bybelse waarhede wat deur die eeue verlore gegaan het, te herstel. Die hooftaak van hierdie kerk is om die drie-engeleboodskap van Openbaring 14:6-12 te verkondig, God se finale waarskuwing aan ’n wêreld wat binnekort tot ’n einde gaan kom.

Hierdie bekendmaking wek die gramskap van Satan op, en hy word as ’n draak deur die apostel Johannes uitgebeeld: “En die draak was vertoornd op die vrou, en hy het weggegaan om oorlog te voer teen haar ander nakomelinge wat die gebooie van God bewaar en die getuienis van Jesus Christus hou.” (Openbaring 12:17). Ons gaan ook die finale gebeurtenisse van die groot stryd bestudeer, insluitend God se liefde wat oor al die vorste en magte van die hel gaan triomfeer, en die herskepping van nuwe hemele en ’n nuwe aarde inlei.

Hoewel die uitgangspunt van hierdie kwartaal se lesse op die Bybel gegrond is, gaan ons ook Ellen G. White se boek, Die Groot Stryd, gebruik om die tematiese hooftrekke in hierdie uiters belangrike studie aan te dui. Die hoofstukke in die boek waarop elke les gebaseer is, word aangedui, sodat die boek as ’n handboek vir verdere studie gebruik kan word om ons te help om “die liefde van Christus te ken wat die kennis oortref ...” (Efésiërs 3:19).

_Mark Finley, ’n boorling van Connecticut in die VSA, en ’n bekende internasionale evangelis, was ’n vise-president van die Wêreldkonferensie vanaf 2005–2010. Na sy aftrede uit voltydse indiensneming het hy as assistent vir die president van die Wêreldkonferensie gedien. Leraar Finley en sy vrou, Ernestine, het drie kinders en vyf kleinkinders._