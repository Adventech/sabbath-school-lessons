---
title:  Om uit te reik na die gemeenskap
date:  10/04/2024
---

Die vroeë Christelike kerk het nie net gegroei omdat sy ondersteuners die evangelie verkondig het nie, maar omdat hulle die evangelie uitgeleef het. Gelowiges het die bediening van Christus gemodelleer: “En Jesus het deur die hele Galiléa rondgegaan en in hulle sinagoges geleer en die evangelie van die koninkryk verkondig en elke siekte en elke kwaal onder die volk genees” (Matthéüs 4:23). Jesus het omgegee, innig omgegee vir mense, en die Nuwe Testamentiese kerk het sy voorbeeld nagevolg.  Dit was hierdie onselfsugtige liefde en toewyding om menslike behoeftes tegemoet te kom, saam met die goeie nuus van die Heilige Gees se krag, wat so ’n kragtige uitwerking op die wêreld gehad het gedurende die vroeë eeue van die Christelike kerk.

`Lees Handelinge 2:44–47, Handelinge 3:6–9 en 6:1–7. Alhoewel omstandighede verskil, watter beginsels kan ons uit hierdie skrifgedeeltes oor opregte Christenskap, leer?`

Hierdie Nuwe Testamentiese gelowiges het Christus se voorbeeld nagevolg. Petrus het dit soos volg beskryf, “ ‘met betrekking tot Jesus van Násaret, hoe God Hom gesalf het met die Heilige Gees en met krag. Hy het die land deurgegaan, goed gedoen en almal genees wat onder die mag van die duiwel was, omdat God met Hom was’ ” (Handelinge 10:38). Christus se kerk is sy liggaam op aarde en het in hierdie vroeë eeue Christus se opofferende liefde en omgee vir ’n verwonde mensdom voorgestel.  Hierdie gelowiges was ’n lewende voorbeeld van Christus se medelye en barmhartigheid.

In die groot stryd wat in die heelal heers, wil die duiwel die beeld van God onder die mensdom uitwis. Die doel van die evangelie is om die beeld van God in die mens te herstel. Hierdie proses sluit fisiese, verstandelike, emosionele en geestelike herstel in.

In Johannes 10:10 onthul Jesus sy plan vir elkeen van ons.

“ ‘Die dief kom net om te steel en te slag en te verwoes. Ek het gekom, dat hulle lewe en oorvloed kan hê.’ ” Hy hunker daarna dat ons fisies gesond, verstandelik wakker, emosioneel stabiel en geestelik gesond moet word.

Hierdie waarheid is veral waar in die lig van sy beloofde terugkoms. Hierdie wêreld staan voor ’n geweldige krisis. Jesus se profesieë in Matthéüs 24 en Lukas 21 het, voordat Hy gaan terugkom, katastrofiese toestande op die aarde voorspel. Wanneer Christus ons met sy genesende genade aanraak, sal ons ander met die aanraking van Christus wil aanraak sodat hulle ook heeltemal gesond kan word. Jesus stuur ons as sy ambassadeurs na ’n gebroke wêreld om ander met sy liefde aan te raak. Die Nuwe Testamenties Christendom was bekend vir die Christene se liefde vir mekaar en ook vir die gemeenskap rondom hulle.

`Bespreek die volgende: Watter rol speel die kerk om, in samewerking met Christus, Satan se beskuldigende aanklagte verkeerd te bewys?`