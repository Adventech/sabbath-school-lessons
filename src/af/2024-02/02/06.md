---
title:  ’n Nalatenskap van liefde
date:  11/04/2024
---

`Lees Johannes 13:35 en I Johannes 4:21.Wat onthul hierdie skrifgedeeltes aan ons met betrekking tot die groot stryd en Satan se opstand teen God se regering? Wat sê dit aan ons oor werklike en ware Christenskap?`

Liefde was die maatstaf van die Christelike gemeenskappe gedurende die eerste paar eeue. Tertullianus het beweer:  “Ons was hoofsaaklik deur ons edel liefdesdade gekenmerk.  Sien, het hulle gesê, hoe lief is hulle vir mekaar.”  (Lees Tertullian’s Apology 39, soos vertaal deur S. Thelwall, deur https://www.logoslibrary.org/tertullian/apology/39.html.) te besoek.

Een van die grootste openbaringe van God se liefde was gedemonstreer toe twee pandemies gedurende die vroeë eeue in 160 n.C. en in 265 n.C. verwoesting gesaai het. Christene het na vore gekom om die siekes en sterwendes te bedien. Hierdie plae het tienduisende doodgemaak en dorpies en stede amper ontvolk. Die onselfsugtige, opofferende omgee en liefdevolle versorging deur die Christene het ’n groot indruk op die inwoners van hierdie gebiede gemaak. Gedurende hierdie twee pandemies het duisende en uiteindelik honderde duisende, en toe miljoene in die Romeinse Ryk, gelowiges in Jesus geword. Liefde, buitengewone omgee en georganiseerde onselfsugtige sorg vir die siekes en die sterwendes het ’n bewondering vir hierdie gelowiges en die Christus wie hulle verteenwoordig het, laat ontstaan.

Rodney Stark se The Rise of Christianity is ’n moderne historiese verhaal wat hierdie historiese gebeurtenisse in ’n nuwe en verbeterde lig stel. Hy beskryf hoe, gedurende die tweede epidemie (260 n.C.), die hele Christengemeenskap wat nog grootliks Joodse Christene was, feitlik ’n leërmag van verpleegsters gevorm het wat in die basiese behoeftes van die lydende gemeenskappe voorsien het, om hulle te laat oorleef. “Toe die tweede epidemie op sy ergste was, ongeveer 260 n.C., het Dionysius in ’n Paastydbrief breedvoerig hulde aan die plaaslike Christene betoon vir hulle heldhaftige verplegingspogings wat hulle aangewend het. Baie het selfs hulle eie lewens verloor terwyl hulle na andere omgesien het.

“Die meeste van ons Christen-medegelowiges het grenselose liefde en lojaliteit getoon deur hulleself op te offer om net aan ander te dink. Sonder om aan die gevaar te dink, het hulle die siekes versorg deur in al hulle behoeftes te voorsien en hulle in Christus te bedien, en selfs hulle aardse lewe, saam met die sterwendes, rustig en gelukkig verlaat het; want hulle het by ander wat siek was, aangesteek, en so die siekte van hulle bure gekry terwyl hulle hul pyn en lyding goedsmoeds aanvaar het.” — Rodney Stark, The Rise of Christianity (Princeton, New Jersey: Princeton University Press, 1996), bl. 82, (vry vertaal).

`Wat is die vanselfsprekende boodskap aan ons hier? Hoe kan ons leer om die eie-ek te kruisig sodat ons ook hierdie selfde onselfsugtige gees kan toon?  Dis nie maklik nie, is dit?`