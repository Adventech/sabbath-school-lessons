---
title:  'Die hoofkwessie: liefde of selfsug?'
date:  06/04/2024
---

### Skrifverwysings vir hierdie week se studie
Lukas 19:41–44; Matthéüs 23:37,38; Hebreërs 11:35–38; Openbaring 2:10; Handelinge 2:44–47; Johannes 13:35.

> <p>Geheueteks</p>
> “ ‘Wees nie bevrees nie, want Ek is met jou;  kyk nie angstig rond nie, want Ek is jou God.  Ek versterk jou, ook help Ek jou, ook ondersteun Ek jou met my reddende regterhand.’ ” (Jesaja 41:10)

Veronderstel jy is ’n herder wat jou bokke oppas teen die hange van die Olyfberg waarvandaan jy die stad Jerusalem kan sien.  Jy hoor stemme en onmiddellik herken jy die stem van Jesus. Jy verstom jou oor wat Hy sê, en sy dissipels begryp blykbaar nie mooi wat hy sê nie.  Terwyl die son wat besig is om onder te gaan die goudkleurige koepel van die tempel laat glinster en die marmermure ’n sneeuwitglans weerkaats, verklaar Jesus nadruklik, “ ‘Voorwaar Ek sê vir julle, daar sal hier sekerlik nie een klip op die ander gelaat word, wat nie afgebreek sal word nie’ ” (Matthéüs 24:2). Die dissipels lyk verward, en jy voel ook so.  Wat kan Jesus straks bedoel met hierdie woorde? Wat het dit met die eindgebeure van die wêreld te doen waaroor Jesus se dissipels hom gevra het?

Jy luister met gespanne aandag terwyl Jesus die gebeurtenisse meesterlik met mekaar verbind wat gaan lei tot die vernietiging van Jerusalem, en met wat sal plaasvind net voordat Hy terugkeer aarde toe. Met die vernietiging van Jerusalem ontdek ons ’n voorafskaduwing van Satan se strategie om God se volk te mislei en te vernietig aan die einde van tyd. Jesus se onderrig in Matthéüs 24 skets duidelik die eindtydgebeure in die konteks van Jerusalem se vernietiging.

Ons gaan Satan se tweeledige strategie om God se volk te mislei en te vernietig, bestudeer. Wat die bose een nie deur vervolging kan bereik nie, hoop hy om deur middel van kompromieë te doen. God word nooit onverwags gevang nie, en selfs gedurende die mees uitdagende tye, bewaar Hy sy volk.

_*Bestudeer hierdie week se les wat op hoofstukke 1-2 van Ellen G. White se boek, Die Groot Stryd, gebaseer is, om vir Sabbat 13 April voor te berei._