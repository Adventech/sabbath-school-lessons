---
title:  Vir verdere studie
date:  12/04/2024
---

“Tevergeefs was Satan se pogings om die kerk van Christus deur geweld te vernietig. Die groot stryd waarin die dissipels van Jesus hulle lewens opgeoffer het, het nie opgehou toe die getroue vaandeldraers op hulle poste geval het nie. Deur hulle neerlaag het hulle oorwin. God se werkers is om die lewe gebring, maar Sy werk het steeds voortgegaan. Die evangelie het steeds uitgebrei en die getal gelowiges het vermeerder. Dit het deurgedring tot plekke wat onbereikbaar was selfs vir die arende van Rome. Aan die heidense regeerders wat aangedring het op die voortsetting van die vervolging, het ’n Christen gesê: Julle mag ‘ons doodmaak, ons martel, ons veroordeel. . . . Julle onregverdigheid is bewys van ons onskuld. . . . Julle wreedheid . . . sal julle niks help nie.’ Die vervolging het slegs gedien as ’n sterker uitnodiging om ander tot die geloof oor te haal.  ‘Hoe meer julle ons afmaai, hoe meer sal ons getalle uitbrei; die bloed van Christene is saad.’” – Tertullianus, Apology, para. 50 (uitgawe T. en T. Clark, 1869)- Ellen G White, Die Groot Stryd, bl. 41, 42.

“Die feit dat God toelaat dat die regverdiges deur die goddelose vervolg word, is iets wat baie swakkes in die geloof nie kan verstaan nie. Sommige is selfs gereed om hulle vertroue in God te laat vaar omdat Hy toelaat dat selfs die slegste mense voorspoedig is, terwyl die beste en reinste Christene deur hulle geteister en gepynig word. Hoe, vra hulle, kan iemand wat regverdig en genadig is, en wat oneindig in mag is, sulke ongeregtigheid en verdrukking verdra? Dit is ’n vraag waarmee ons niks te doen het nie.  God het ons genoeg bewyse gegee van Sy liefde en ons moet nie Sy goedheid betwyfel omdat ons nie Sy werkinge verstaan nie.” — Ellen G. White, Die Groot Stryd, bl. 47.

**Vrae vir bespreking**:

`Het vervolging enige waarde? Waarom dink jy laat God toe dat sy volk soms ly?`

`Hoe sal jy reageer indien ’n vriend vir jou die volgende vraag vra: “Waar is God terwyl ek so ly? As Hy my liefhet, waarom gaan ek deur so ’n moeilike tyd?”`

`Hoe kan jou plaaslike kerk ’n omgee-gemeenskap word om ’n verskil in die wêreld te maak?  Bespreek praktiese maniere om hierdie week se les toe te pas.`