---
title:  Getrou te midde van vervolging
date:  09/04/2024
---

Regdeur die vroeë eeue van die Christendom het die Christenkerk vinnig gegroei ten spyte van gevangenskap, marteling en vervolging. Getroue gelowiges, ten volle toegewyd aan Christus en gevul met die Heilige Gees, het sy Woord met krag verkondig; lewens het verander en tienduisende het tot bekering gekom.

`Lees Handelinge 2:41; Handelinge 4:4 en vers 31; Handelinge 5:42 en Handelinge 8:1–8. Wat leer hierdie verse ons oor die uitdagings wat die Nuwe Testamentiese Kerk in die gesig moes kyk, en ook waarom dit so vinnig gegroei het?`

Die dissipels het dreigemente ontvang (Handelinge 4:17), gevangenskap (Handelinge 5:17,18) en vervolging beleef (Handelinge 8:1), en was selfs doodgemaak (Handelinge 7:59 en 12:2), en tog het hulle deur die krag van die Heilige Gees die verrese Christus moedig verkondig, en kerke het dwarsdeur Judéa, Galiléa en Samaría vermenigvuldig (Handelinge 9:31).

Die bastion van die hel was geskud. Die kettings van Satan was verbreek. Heidense bygelowigheid het verkrummel voor die mag van die verrese Christus. Die evangelie het oor ’n oorweldigende oormag getriomfeer.  Die dissipels het nie meer in ’n bo-kamer gesit en bewe van vrees nie. Hulle vrees het soos ’n miswolkie verdwyn.

In plaas daarvan het geloof die dissipels se harte gevul. Een vlugtige blik op hulle verrese Heer het hulle lewens verander.  Jesus het aan hulle ’n nuwe lus gegee om te leef. Ons Heer het nie net aan hulle die Groot Opdrag gegee nie (Markus 16:15), maar Hy het ook aan hulle die groot belofte gegee, “ ‘maar julle sal krag ontvang wanneer die Heilige Gees oor julle kom, en julle sal my getuies wees in Jerusalem sowel as in die hele Judéa en Samaría en tot aan die uiterste van die aarde’ ” (Handelinge 1:8).

Die evangelie het tot die mees afgeleë hoekies van die aarde deurgedring (Kolossense 1:23). Alhoewel die laaste een van die dissipels, Johannes, aan die einde van die eerste eeu gesterf het, het ander die fakkel van die waarheid opgetel en die lewende Christus verkondig.  Plinius die Jongere, goewerneur van die Roomse provinsie van Bithínië aan die Noordkus van moderne Turkye, het aan Keiser Trajan in ongeveer 110 n.C. geskryf.  Sy verklaring is belangrik, want dit was amper tagtig jaar na die kruisiging geskryf.  Hy het die amptelike verhore wat hy gehou het om Christene te identifiseer en tereg te stel, beskryf.  Hy het verklaar, “baie persone van alle eeue en klasse, en van beide geslagte, word deur beskuldiging in lewensgevaar geplaas, en dit sal voortduur. Die besmetlike invloed van hierdie bygeloof (die Christendom) het nie net na die stede versprei nie, maar ook na die dorpe en plattelandse distrikte.” — Henry Bettenson, Documents of the Christian Church (New York: Oxford University Press, 2011), bl. 4, (vry vertaal).

Ten spyte van die duiwel se felste aanvalle, het die Christelike kerk vinnig gegroei.

`Wat kan ons, die eindtydkerk, van die vroeë kerk leer?`