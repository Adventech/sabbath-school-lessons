---
title:  ’n Verlosser met ’n gebroke hart
date:  07/04/2024
---

Terwyl Jesus op die Olyfberg gesit het en oor die stad Jerusalem uitgekyk het, was sy hart gebroke.  Johannes se evangelie sê, “Hy het na sy eiendom gekom, en sy eie mense het Hom nie aangeneem nie” (Johannes 1:11). Jesus het alles gedoen wat Hy kon om sy volk van die komende vernietiging van hulle geliefde stad te red.

Jesus se liefde vir sy volk het uit ’n hart vol oneindige liefde gevloei. Hy het herhaaldelik liefdevol met hulle gepleit om sy barmhartige uitnodiging van genade te aanvaar.

`Lees Lukas 19:41–44, Matthéüs 23:37,38 en Johannes 5:40. Wat sê hierdie verse aan jou oor Jesus se gesindheid teenoor sy volk, en hulle reaksie op sy liefdevolle uitnodiging van genade en barmhartigheid?  Hoe word God se karakter hier aan jou geopenbaar?`

Dit is moeilik om ’n gebeurtenis soos die verwoesting van Jerusalem in die lig van God se liefdevolle karakter te verstaan. Die geskiedenis onthul dat tienduisende gesterf het toe die Romeinse generaal, Titus, met sy krygsmag teen die stad opgeruk het. Hulle het Jerusalem verwoes. Manne, vroue en kinders was soos diere geslag. Waar was God toe sy volk so erg gely het?  Die antwoord is duidelik, maar nie maklik om ten volle te begryp nie. Sy hart was stukkend. Sy oë was met trane gevul. Vir eeue lank het Hy na sy volk uitgereik. Deur teen sy liefdevolle goedheid te rebelleer, het hulle sy goddelike beskerming verbeur. God gryp nie altyd in om die gevolge van sy volk se keuses te beperk nie.  Hy laat toe dat die natuurlike gevolge van rebelsheid sy gang gaan. God het nie die slagting van onskuldige kinders in die vernietiging van Jerusalem veroorsaak nie; die tragiese dood van die onskuldiges was Satan se optrede, nie God s’n nie.

Satan skep behae in oorlog, want dit verwek die ergste woede in die hart van die mens. Reg deur die eeue was dit sy doel om te mislei en te vernietig, en om dan die blaam vir sy bose optrede op God te plaas.

`Lees Matthéüs 24:15–20. Watter instruksie het Jesus aan sy volk gegee om hulle van die komende verwoesting van Jerusalem te red?`

Dit is goed om te onthou dat die oorgrote meerderheid Christene wat in Jerusalem in 70 n.C. gewoon het, van Joodse afkoms was. ’n Liefdevolle God begeer om soveel moontlik van sy volk te bewaar. Dit is waarom Hy beveel het dat wanneer die Romeinse leërmag in aantog sou wees, hulle uit die stad moes vlug.

`Dink na oor die volgende verklaring: ons moenie God se karakter beoordeel deur die gebeure wat rondom ons plaasvind nie; ons moet liewer al die gebeurtenisse wat ons waarneem deur die prisma van sy liefdevolle karakter filtreer soos dit in die Bybel geopenbaar word. Waarom is dit sulke goeie raad?`