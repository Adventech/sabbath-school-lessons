---
title:  Christene deur die Voorsienigheid bewaar
date:  08/04/2024
---

God se genade, sy goedertierenheid, voorsienigheid en voorkennis word duidelik in die gebeurtenisse wat tot die verwoesting van Jerusalem gelei het, onthul. Cestius Gallus en die Romeinse leërmagte het die stad omsingel. Onverwags, toe hulle op die punt was om aan te val, het hulle onttrek. En toe het die Joodse leërmagte hulle agtervolg en sodoende ’n groot oorwinning behaal.

Met die Romeine wat vlug en die Jode wat agtervolg, het die Christene in Jerusalem na Pella in Peréa oorkant die Jordaanrivier gevlug. “Dit was die beloofde teken aan die wagtende Christene; en daar was geleentheid vir almal wat wou, om die Heiland se waarskuwing te gehoorsaam. Dinge het so gebeur dat nòg die Jode, nòg die Romeine, die ontvlugting van die Christene sou verhinder.” — Ellen G. White, Die Groot Stryd, bladsy 30.

`Lees Psalm 46:1 en Jesaja 41:10. Wat sê hierdie skrifgedeeltes aan ons oor God se omgee en voorsienigheid?`

God is soewerein en oorheers gebeurtenisse op die aarde vir die uiteindelike totstandbrenging van sy goddelike plan. Alhoewel God partykeer sy oorspronklike planne op ons menslike keuses baseer, sal sy uiteindelike plan vir hierdie planeet volbring word. Daar sal tye wees wanneer God se volk moeilike tye, vervolging, gevangenskap en selfs die dood vir Christus se saak, sal beleef.  Maar selfs onder die mees uitdagende tye tydens Satan se venynigste aanvalle, onderhou en bewaar God sy kerk.

`Lees Hebreërs 11:35–38 en Openbaring 2:10.Watter realiteit onthul hierdie verse oor ons stryd teen die bose magte? Hoe stem hierdie skrifgedeeltes met die gedagte van God se beskutting in die vorige vraag, ooreen?  Is daar ’n weerspreking in die gedagte dat God beide beskerming en pynlike lyding, selfs’n marteldood vir Christus se saak, toelaat?`

“Tevergeefs was Satan se pogings om die kerk van Christus deur geweld te vernietig.  Die groot stryd waarin die dissipels van Jesus hulle lewens opgeoffer het, het nie opgehou toe die getroue vaandeldraers op hulle poste geval het nie. Deur hulle neerlaag het hulle oorwin. God se werkers is om die lewe gebring, maar sy werk het steeds voortgegaan.” — Ellen G. White, Die Groot Stryd, bl. 41.

`Wat behoort dit vir ons te beteken dat die outeure van die Bybel wat beslis pyn en lyding geken het, nietemin herhaaldelik oor die werklikheid van God se liefde kon skryf?  Hoe kan ons daardie selfde liefde ook ondervind?`