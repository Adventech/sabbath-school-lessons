---
title:  Liefde vind ’n weg
date:  03/04/2024
---

Adam en Eva het gesondig, en God het toe aan hulle gesê dat hulle hul huis in die tuin moes verlaat. Arbeid en lyding sou nou hulle lot wees. Sou hulle nou moes ly en uiteindelik sonder hoop sterf? Is die dood die einde van alles?

Dit was op hierdie tydstip dat God aan hulle die belofte wat in Génesis 3:15 opgeteken is, gegee het: Vir die slang het Hy gesê: “ ‘En Ek sal vyandskap stel tussen jou en die vrou, en tussen jou saad en haar saad. Hy sal jou die kop vermorsel, en jý sal hom in die hakskeen byt.’ ” Hulle het dalk op daardie oomblik nie heeltemal verstaan wat dit beteken nie, maar hulle het geweet dat daar vir hulle weer hoop was. Op een of ander manier sou daar deur die “Saad van die vrou”, vir hulle verlossing kom.

Die “Saad van die vrou” is natuurlik Jesus Christus (Galásiërs 3:16). Satan het Jesus se “haksteen” op die kruis gebyt. Maar Jesus se oorwinning is ons waarborg dat die slang se kop eendag vermorsel sal word, en dat die deur wat Adam en Eva oopgemaak het, gesluit sal word.

`Lees Hebreërs 2:9, Galásiërs 3:13 en II Korinthiërs 5:21. Wat sê hierdie verse aan ons oor die onmeetbare offer van Christus op die kruis?`

Wonder jy soms of God jou werklik liefhet? Kyk na die kruis; kyk na die doringkroon, kyk na die spykers in sy hande en voete. Deur elke druppel bloed wat Jesus op Gólgota gestort het, sê God, “Ek het jou lief. Ek wil nie in die hemel sonder jou wees nie. Ja, jy het gesondig; jy het jouself aan die vyand verkoop; ja, in en deur jouself is jy die ewige lewe nie werd nie.  Maar Ek het die prys betaal om jou terug te koop.” Wanneer jy na die kruis kyk, hoef jy nooit weer te wonder of jy bemin word nie.

Die Bybel praat van ’n Jesus wat na hierdie wêreld gekom het en hartseer, teleurstelling en pyn verduur het net soos die hele mensdom. Dit openbaar ’n Christus wat dieselfde versoekings die hoof moes bied — ’n Christus wat oor die vorste en magte van die hel getriomfeer het terwyl Hy geleef het, en deur sy dood op die kruis — en dit alles vir elkeen van ons, persoonlik.

Dink daaraan: Jesus, die Een wat die ganse heelal [kosmos] geskep het (lees Johannes 1:3), het nie slegs van die hemel neergedaal na hierdie gevalle wêreld nie, maar het ook gely meer as wat enigeen van ons ooit sal of kan ly (lees Jesaja 53:1–5). En dit het Hy gedoen omdat Hy ons liefhet, elkeen van ons. Wat ’n kragtige rede om vir ons hoop gee!

`Hoe het Christus Satan se beskuldigings op die kruis beantwoord? Gesien in die lig van die groot stryd tussen goed en kwaad, wat het Christus se dood tot stand gebring?`