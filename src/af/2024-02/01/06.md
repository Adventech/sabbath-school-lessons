---
title:  Ons Hoëpriester
date:  04/04/2024
---

Dit wat Jesus op die kruis vir ons gedoen het, stel Hom in staat om in die hemel vir ons in te tree. Ons verrese Heiland is ons groot Hoëpriester wat aan ons alles voorsien wat ons nodig het om gered te word, om vir ewig in God se koninkryk te kan lewe.

`Lees Hebreërs 4:15,16 en Hebreërs 7:25. Hoe gee hierdie verse aan ons sekerheid in ’n wêreld wat vol versoekings,  lyding, siektes en die dood is?`

Die teksvers sê dat Hy “in alle opsigte versoek is net soos ons, maar sonder sonde” (Hebreërs 4:15). En dan word daar bygevoeg, “Laat ons dan met vrymoedigheid na die troon van genade gaan” — dit beteken vol vertroue — “sodat ons barmhartigheid kan verkry en genade vind om op die regte tyd gehelp te word” (Hebreërs 4:16).

Om dit baie eenvoudig te stel, Jesus stel ons aan die heelal voor as iemand wat met sy geregtigheid beklee is, deur sy dood gered is, en deur sy bloed verlos is. Alles wat ons moes wees, is Hy.  In Christus is daar geen veroordeling vir die sondes van ons verlede nie. In Christus is ons skuld betaal, en deur sy magtige tussenkoms is die greep van sonde in ons lewens verbreek.  Die bande wat ons gebind het, is losgemaak, en ons is vry.

`Lees Johannes 17:24–26. Wat is Christus se grootste begeerte in die groot stryd tussen goed en kwaad?`

“Nadat Christus die groot offer gegee het, het Hy opgevaar en het Hy die aanbidding van engele geweier totdat Hy eers die versoek gerig het, ‘Vader, Ek wil dat waar Ek is, hulle wat U My gegee het, ook saam met My sal wees’ (Johannes 17:24). Toe het die antwoord met onuitspreeklike liefde en krag van die Vader se troon gekom, ‘Al die engele van God moet Hom aanbid’ (Hebreërs 1:6). Daar was nie ’n vlek aan Jesus nie. Sy vernedering beëindig en opoffering voltooi, is daar aan Hom gegee ’n naam wat bo elke naam is.” — Ellen G. White, Die Groot Stryd, bl. 501-502. Meer as enigiets anders wil Jesus hê dat ons saam met Hom in die hemel moet wees. Die begeerte van sy hart, die rede vir sy dood en sy intrede vir ons, is om ons te red. Het jy ’n spesiale behoefte in jou lewe? Vertel dit aan Jesus. Waar daar droefheid is, bring Hy vertroosting. Waar daar vrees is, bring Hy vrede. Waar daar skuldgevoelens is, bring Hy vergifnis.  Waar daar swakheid is, bring Hy krag.

`Waarom dink jy het Christus Homself vir ons laat kruisig? Wat maak ons so kosbaar vir Hom?`