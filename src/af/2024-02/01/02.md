---
title:  Oorlog in die hemel
date:  31/03/2024
---

`Lees Openbaring 12:7–9. Wat onthul hierdie skrifgedeelte oor die vryheid van keuse wat in die hemel bestaan, en die oorsprong van die kwaad? Toe Lucifer gerebelleer het, op watter maniere kon God gereageer het?`

Hierdie verse beskryf ’n kosmiese stryd tussen goed en kwaad.  Satan en sy engele het oorlog gevoer teen Christus en was toe uiteindelik uit die hemel gewerp. Dit is uiters vreemd dat oorlog in so ’n volmaakte plek soos die hemel, kon uitbreek! Waarom het dit gebeur? Het ’n liefdevolle God ’n demoniese engel geskep wat hierdie oorlog begin het? Was daar een of ander fatale gebrek in hierdie engel wat hom daartoe gelei het om te rebelleer?  Die Bybel verduidelik die ontstaan van die kwaad baie goed. Die gordyn word oopgetrek om hierdie stryd tussen goed en kwaad bloot te stel.

`Vergelyk Eségiël 28:12–15 met Jesaja 14:12–14. Wat het in die gedagte van hierdie hemelse wese aangegaan wat daartoe gelei het dat hy gerebelleer het?`

God het nie ’n duiwel geskep nie. Hy het ’n wese wat lig uitgestraal het, geskep, met die naam Lucifer.  Hierdie hemelse wese was volmaak geskape. Sy volmaaktheid het vryheid van keuse ingesluit — ’n fundamentele beginsel van God se regering wat deur liefde alleen bestuur word, en nie deur dwang nie. Sonde het in die hemel by Lucifer self ontstaan. Daar is geen logiese verduideliking waarom hierdie volmaakte engel toegelaat het dat trots en afguns in sy hart ontstaan het en tot rebelsheid teen sy Skepper gegroei het nie.

Lucifer, ’n geskape wese, het die aanbidding wat die Skepper toegekom het, begeer. Hy het probeer om God se troon onregmatig oor te neem deur God se outoriteit of gesag te bevraagteken. Sy opstand het tot openlike oorlog in die hemel gelei.

Alhoewel God lankmoedig met Lucifer was, kon Hy hom nie toegelaat het om die hemel met sy rebelsheid te besoedel nie. “Die hemelse rade het met Lucifer gepleit. Die Seun van God het aan hom die grootheid en goedheid en regverdigheid van die Skepper voorgehou, asook die onveranderlikheid van Sy wet. God het self die orde van die hemel bevestig; en deur daarvan af te wyk, sou Lucifer sy Skepper onteer en sy eie ondergang bewerk. Maar hierdie waarskuwing wat in oneindige liefde en genade geskied het, het slegs ’n gees van weerstand laat ontstaan. ” — Ellen G. White, Die Groot Stryd, bl. 494-495.

`Watter lesse kan jy uit God se karakter in sy optrede teenoor die kwaad leer? Here?`