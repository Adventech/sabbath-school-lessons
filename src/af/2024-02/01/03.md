---
title:  'Lucifer mislei: Christus seëvier'
date:  01/04/2024
---

Daar is geen logiese verduideliking waarom Lucifer, die volmaakte engel, toegelaat het dat trots en jaloesie in sy hart wortel geskiet en laat groei het tot ’n opstand teen sy Skepper nie. Satan se trots het tot openlike rebellie ontwikkel. Hy het God beskuldig dat Hy onregverdig en onredelik is. Hy het die ander engele aangesteek met sy twyfelary en beskuldigings.

`Lees Openbaring 12:4. Wat openbaar hierdie skrifgedeelte oor Satan se vermoë om te bedrieg? Hoeveel van die engele het vir sy leuens oor God geval?`

Toe oorlog in die hemel uitgebreek het, was die engele gedwing om ’n besluit te neem — om òf Jesus òf Lucifer te volg. Wat was die aard van hierdie oorlog in die hemel? Was dit ’n fisiese of ’n ideologiese oorlog, of beide? Ons ken nie die besonderhede nie, maar die konflik was fisies genoeg dat Satan en sy engele uiteindelik “neergewerp” was, en “hulle plek was in die hemel nie meer te vinde nie” (Openbaring 12:8,9). Hierdie tipe oorlog het klaarblyklik een of ander fisiese element ingesluit.

Een ding is seker oor die oorlog in die hemel. Elke engel moes òf vir, òf teen Christus, ’n besluit neem. Wie sou hulle volg? Na wie se stem sou hulle luister? Die getroue of lojale engele het gekies om gehoorsaam aan Christus se liefdevolle bevele te wees, terwyl ’n derde van die engele na die stem van Lucifer geluister het, ongehoorsaam aan God was, en die hemel sodoende verbeur het. In hierdie kritieke tyd van die aarde se geskiedenis word ons ook geroep om òf vir òf teen Christus ’n besluit te neem. Ons moet ook verklaar aan wie se kant ons is – aan Christus of Satan s’n.

`Lees Génesis 2:15–17, Exodus 32:26, Josua 24:15, I Konings 18:20,21, en Openbaring 22:17. Watter fundamentele beginsel m.b.t. die groot stryd leer ons uit hierdie verse?`

Toe God die mens geskape het, het Hy die vermoë om te kan dink, redeneer en te kies, diep in ons breine ingesluit. Die kern van ons mensheid is ons vermoë om morele keuses te kan maak.  Ons is nie net robotte nie. Ons was na die beeld van God geskape en in teenstelling met die diere wat ook geskep was, het ons die vermoë om morele keuses te maak en volgens ewige goddelike beginsels te lewe, ontvang. Vanaf Lucifer se opstand in die hemel het God sy volk geroep om op sy liefde te reageer en aan sy bevele gehoorsaam te wees deur te kies om Hom te dien.

`Watter lesse kan ons uit die stryd in die hemel leer met betrekking tot ons eie persoonlike stryd teen die kwaad?  As Satan in staat was om regverdige heilige hemelse wesens te mislei, wat sê dit oor sy bose pogings om ons te verlei?`