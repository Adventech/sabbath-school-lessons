---
title:  In die midde van sy volk
date:   03/09/2025
---

God het sy volk op verskillende maniere onderrig, en een daarvan was d.m.v. die heiligdom. Al die diensverrigtinge in die heiligdom het vooruit na Jesus gewys; dit was aanskouingslesse oor die plan van verlossing wat baie eeue later deur Jesus verwerklik was.

`Lees Exodus 25:1–9. Watter uiters belangrike, praktiese en teologiese waarhede word in hierdie verse beskryf?`

Alhoewel God die Israeliete gelei het, en al was Hy baie nou betrokke by hulle, het Hy aan Moses bevel gee om ’n heiligdom te bou: “ ‘Ook moet hulle vir My ’n heiligdom maak, dat Ek in hulle midde kan woon’ ”(Exodus 25:8). God wou aan hulle ’n tasbare bewys gee dat Hy in hulle midde was. Al het hulle keer op keer verkeerd gedoen, het Hy hulle nie verlaat nie, en “. . . nadat hulle weer in die guns van die hemel opgeneem was” (Ellen G. White, Patriarge en Profete, bl. 343), was die goddelike bevel aan hulle gegee, en so het die proses om die heiligdom te bou, begin.

Die Bybel verseker ons dat God nie in mensgemaakte tempels en geboue woon nie (Handelinge 7:47–50), want Hy is groter as die hemel van die hemele, en die hemel kan Hom nie bevat nie. Paulus het by die Areopagus in Athene verklaar: “ ‘Die God wat die wêreld gemaak het en alles wat daarin is, Hy wat Here van hemel en aarde is, woon nie in tempels met hande gemaak nie’ ” (Handelinge 17:24). Ook Koning Salomo verklaar: “ ‘Maar sou God werklik op die aarde woon?  Kyk, die hemel, ja, die hoogste hemel kan U nie bevat nie, hoeveel minder hierdie huis wat ek gebou het!’ ” (I Konings 8:27) Die heiligdom moes die plek wees waar God sy teenwoordigheid aan hulle bekend sou gemaak het.

Die Israeliete moes ’n vrywillige offergawe bring vir die bou van die heiligdom. Hulle moes kosbare en duur gawes gee wat goud, silwer, brons, akasiahout, verskillende soorte fyn linne, olyfolie en speserye ingesluit het.

In Exodus 25:10–27:21 word daar aan ons baie besonderhede oor die tabernakel en die dienste wat in die tabernakel moes plaasvind, gegee.  God het aan Moses ’n bloudruk met spesifieke instruksies oor die bou en stoffering van die tabernakel gegee, wat ook die verbondsark ingesluit het, die tafel van die toonbrode, die gouekandelaar, die altare, die gordyne en al die kleure en mates daarvan.

Moses moes die tabernakel volgens die voorbeeld wat God aan hom getoon het, bou (Exodus 25:9, 40; Exodus 26:30), en die aardse tabernakel moes ’n voorbeeld van die hemelse tabernakel wees (Hebreërs 8:1, 2; Hebreërs 9:11). Die aardse heiligdom het ’n uiters belangrike funksie vervul tot en met die dood van Jesus en sy bediening in die hemelse heiligdom, en daarna was die aardse heiligdom onnodig, ’n waarheid wat gesimboliseer was deur die voorhangsel wat van bo na onder in twee geskeur het toe Christus gesterf het (Matthéüs 27:51, Markus 15:38).