---
title:  Die Boek en die bloed
date:   31/08/2025
---

`Lees Exodus 24:1–8. Watter rolle het die lees van die Woord van God en die besprinkeling van die bloed gespeel toe die verbond tussen God en sy volk bekragtig was?`

Die lewende God van die Bybel is ’n God wat verhoudinge aanmoedig. Die belangrike element vir ons HERE is nie ’n ding of ’n agenda nie, maar ’n persoon. God gee dus besondere aandag aan mense, en die primêre doel van sy aktiwiteite is om ’n persoonlike verhouding met die mens te bou. Per slot van rekening, ’n God wat “liefde is”, sal ’n God wees wat graag verhoudinge wil bou, want hoe kan daar liefde sonder ’n verhouding wees?

Jesus het gesê: “ ‘En Ek, as Ek van die aarde verhoog word, sal almal na My toe trek’ ”(Johannes 12:32). God stel nie net in ons etiese optrede belang nie, of in die regte leerstelling nie, of in ’n reeks geoorloofde handelinge nie, maar veral in ’n persoonlike en intieme verhouding met ons. Beide die skepping-instellings (Génesis 1–2) het met verhouding te doen gehad: die eerste een met die vertikale verhouding met God (die Sabbat), en die tweede met die horisontale verhouding tussen mense (die huwelik).

Die doel van die bevestiging van die verbond by Sinai was om die spesiale verhouding wat God met sy volk wou hê, te versterk. Gedurende die seremonie het die volk twee keer uitgeroep dat hulle aan God gehoorsaam sou wees in alles wat Hy sou vereis het: “Alles wat die HERE gespreek het, sal ons doen”, het hulle geantwoord. En hulle het dit ook bedoel, maar hulle het nie geweet hoe gebroke, swak en kragteloos hulle was nie. Die bloed was op die boek van die verbond gesprinkel en dit het aangedui dat Israel net deur Christus se verdienste in staat sou wees om God se instruksies uit te voer.

Ons wil nie aanvaar dat ons menslike natuur broos, swak en deur en deur sondig is nie. Ons het ’n inherente neiging om te sondig. Om in staat te wees om goed te doen, moet ons hulp van buite onsself ontvang. Hierdie hulp kom net van Bo, deur die krag van God se genade, deur sy Woord en deur die Heilige Gees. En selfs met al hierdie tot ons beskikking, oorval die kwaad ons so maklik, nie waar nie?

Dit is waarom ’n persoonlike verhouding met God absoluut noodsaaklik was vir die mense by Sinai, en ook vir ons vandag.

`“Al die woorde wat die HERE gespreek het, sal ons doen" (Exodus 24:3). Hoe het jy al baie kere dieselfde gesê om dan net weer te misluk? Wat is die enigste oplossing?`