---
title:  Gevul met die Gees van God
date:   04/09/2025
---

God het aan Moses gedailleerde instruksies gegee om vir die dienste wat in die tabernakel moes plaasvind, voor te berei. Die priesters moes priesterlike klere gedra het, maar die hoëpriester moes ’n spesiale efod (’n skouerkleed) gedra het wat die name van die seuns van Israel vertoon het. Hy het ook ’n borsplaat gedra waarop die Urim en die Tummim vertoon was en wat op die plek waar sy hart is, gemonteer was (Exodus 28). Alle priesters moes toegewy geword het (Exodus 29). Ander items wat versigtig voorberei moes geword het, was die wierookaltaar, die koperwaskom, die heilige salfolie en die reukwater (Exodus 30).

`Lees Exodus 31:1–18. Watter spesiale hulpverlening het God gegee sodat al die besonderhede van die tabernakel en die verwante dienste op ’n mooi en behoorlike manier voorberei en gebou sou word?`

Vir die eerste keer in die Skrif lees ’n mens dat God ’n persoon met die Heilige Gees sou vul. Wat beteken dit? Besáleël was bemagtig om kunstige werk vir die tabernakel te verrig. Hy was m.a.w. met nuwe vaardighede toegerus, en ook met begrip en kennis wat vir die vakmanskap benodig sou word. Ook het God aan Ohóliab en baie ander ambagsmanne dieselfde Gees gegee om met die werk te kon help.

Te midde van al hierdie kreatiwiteit het God die Sabbat as ’n teken tussen God en sy volk aangebied omdat dit die Here is wat hulle heilig maak. Dit beteken dat die onderhouding van die vierde gebod met heiligmaking geassosieer was. Eségiël het later opgemerk: “ ‘Daarby het Ek ook my sabbatte aan hulle gegee om ’n teken te wees tussen My en hulle, dat hulle kan weet dat dit Ek, die HERE, is wat hulle heilig’ ” (Eségiël 20:12).

Die Sabbat herinner ons daaraan dat die Here nie net ons Skepper (Génesis 2:2, 3), Verlosser en God is nie (Deuteronómium 5:15; Markus 2:27, 28), maar ook die Heilige Een. Hy verander mense deur sy teenwoordigheid; deur sy Gees en sy Woord groei hulle om ’n liefdevolle, vriendelike, onselfsugtige en vergewensgesinde karakter te weerspieël.

Die grootste geskenk wat God aan Moses gegee het, was die Tien Gebooie (Exodus 31:18). God het dit self geskryf en aan Moses die twee kliptafels met die tien voorskrifte gegee (Exodus 31:18, Deuteronómium 9:9–11). Hierdie tafels moes in die Allerheiligste en binne-in die ark van getuienis geplaas geword het, onder die versoendeksel (Exodus 25:21).

`Die uitdrukking “versoendeksel” kom van ’n Hebreeuse woord af waarvan die oorspronklike betekenis “om te versoen” is. Waarom moes hierdie “versoendeksel” dan reg bokant God se wet geplaas geword het?  Watter hoop moet ons uit hierdie feit put?`