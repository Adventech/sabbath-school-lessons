---
title:  Die Hebreeuse vroedvroue
date:   01/07/2025
---

Ons kan nie die boek Exodus verstaan sonder om die leringe in Génesis te aanvaar nie. Die Jode het na Egipte getrek, en ná ’n tydperk van groot voorspoed en vrede, het hulle die Egiptenare se slawe geword.

Maar God het nie sy volk verwerp en hulle aan hulle lot oorgelaat nie, alhoewel dit soms so voorgekom het. Ongetwyfeld was baie van die Hebreërs wanhopig oor hulle omstandighede. Tog, in tye van nood, is en was Hy gereed om deur sy magtige hand hulp aan te bied. Ons Heer bemoedig sy volgelinge: “en roep My aan in die dag van benoudheid: Ek sal jou uithelp, en jy moet My eer” (Psalm 50:15).

`Lees Exodus 1:9–21. Watter sleutelrol het die getroue vroedvroue gespeel, en waarom word hulle in die geskiedenis gemeld?`

Geen Farao se naam word in die boek van Exodus genoem nie.  Hulle word net as “Farao” aangespreek, wat “koning” beteken.  Die Egiptenare het geglo dat die Farao ’n god op aarde was, die seun van die god Ra (of Osiris, of Horus). Ra was as die hoogste Egiptiese godheid beskou, die songod self.

Tog, ten spyte van sy krag, was hierdie “god” nie in staat om die vroedvroue te dwing om teen hulle oortuiginge op te tree nie. In werklikheid en in teenstelling met die naamlose Farao, word die twee vroedvroue se name, Sifra en Pua (Exodus 1:15), genoem; Hulle word hoog aangeskryf omdat hulle die Here gevrees het. Farao se bose bevel het geen uitwerking op hulle gehad nie, want hulle het God meer gerespekteer as om die bevel van ’n aardse heerser uit te voer (lees ook Handelinge 5:29). Daarom het God hulle geseën deur aan hulle groot gesinne te skenk. Wat ’n kragtige getuienis vir hulle getrouheid. Hierdie vroue, afgesien van hoe min hulle van die teologie geweet het, het geweet wat reg is, en gekies om te doen wat reg was.

Toe Farao sien dat sy sameswering gefaal het, het hy die Egiptenare beveel om al die manlike Hebreeuse babas dood te maak deur hulle in die Nylrivier te verdrink, heelwaarskynlik as ’n offer aan Hapi, die god van die Nyl en ook ’n god van vrugbaarheid. (Hierdie is die eerste verslag van ’n tydstip toe Jode doodgemaak moes word net omdat hulle Jode was.) Die doel van die doodsbevel was om die Hebreërs te onderwerp om sodoende al die manlike nakomelinge uit te wis, en so die Joodse vroue deel van die Egiptiese nasie te maak om sodoende, soos die Farao geglo het, die bedreiging wat die Hebreërs vir die Egiptenare ingehou het, te beëindig.

`Die vroedvroue het nie net geweet wat die regte optrede was nie, hulle het so opgetree. Wat is die vanselfsprekende boodskap vir ons hier?`