---
title:  God se volk in Egipte
date:   29/06/2025
---

Die boek Exodus word in Hebreeus shemot genoem, en volgens die inleidende woorde van hierdie antieke dokument, beteken dit letterlik “name”.  Dit lees “EN dit is die name. . .”.  Die name van die patriarg Jakob se nageslag word reg aan die begin van hierdie boek genoem.

`Lees Exodus 1:1–7. Watter uiters belangrike waarheid word hier gevind?`

Die boek begin met ’n seënwens. Toe die patriarg Jakob en sy gesin in Egipte gaan woon het, was hulle net 70 mense (Génesis 46:27, Exodus 1:5), maar die Israeliete “was vrugbaar en het baie geword, en hulle het vermeerder en buitengewoon magtig geword, sodat die land vol was van hulle” (Exodus 1:7). Ten tye van die uittog was hulle egter “omtrent seshonderdduisend te voet, die manne buiten die kinders” (Exodus 12:37).

`Lees Exodus 1:8–11. Hoe het dit met die Israeliete ten tye van die uittog gegaan?`

Die Bybel skilder ’n donker prentjie van die Israeliete in Egipte gedurende daardie tyd. Die boek Exodus begin waar hulle as slawe deur die Egiptiese taakgewers deur dwangarbeid erg verdruk was. Die boek eindig egter met God se rustige en vertroostende teenwoordigheid in die tabernakel in die middel van die Israeliete se kampterrein (lees Exodus 40). Tussen hierdie twee teenoorgestelde pole word God se oorwinning beskryf. Deur sy volk uit slawerny te bevry, deur die Skelfsee vir hulle oop te maak, en deur die sterkste weermag van daardie tyd te oorwin, het God sy skouspelagtige oorwinning oor die bose vorste tentoongestel.

Die verhaal beklemtoon die teenstrydigheid dat “hoe meer hulle verdruk [was], hoe meer het hulle vermenigvuldig en . . . uitgebrei” (Exodus 1:12). Dit wil sê, dit maak nie saak hoe die mens ookal gekonkel het nie, God is nog soewerein en Hy sal sy volk red, selfs al lyk die omstandighede hopeloos, ten minste vanuit ’n menslike oogpunt af.

`’n Nuwe koning het oor Egipte opgestaan wat niks van Josef geweet het nie. Wat sê hierdie verslag aan ons oor hoe ons nooit omstandighede, veral goeie omstandighede, as vanselfsprekend moet aanvaar nie?`