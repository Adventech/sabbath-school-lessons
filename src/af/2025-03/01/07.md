---
title:  Vir verdere studie
date:   04/07/2025
---

Lees Ellen G. White, “Moses”, bl.241–251, in Patriarge en Profete, wat aan jou belangrike insigte oor die studiegedeeltes se Bybelaanhalings vir hierdie week sal gee.

Die Bybelaanhaling sê dat “die vroedvroue God gevrees en nie gedoen het soos die koning van Egipte aan hulle gesê het nie, maar die seuntjies laat lewe het” (Exodus 1:17). Ellen G. White se kommentaar oor die getrouheid van die vroedvroue en die Messiaanse hoop is baie gepas: “Aan die vroue wie se werk hulle in die geleentheid gestel het om hierdie bevel uit te voer, is die opdrag gegee om al die manlike Hebreeuse kinders by geboorte dood te maak. Dit was die Satan self wat hierdie plan ingegee het.  Hy het geweet dat die Verlosser onder die Israeliete sou opstaan, en deur die koning te beweeg om die kinders om die lewe te bring het hy gemeen om hierdie plan van God te verydel.  Maar die vroue het God gevrees en het die wrede bevel nie durf uitvoer nie. Die HERE het hulle gedrag goedgekeur en hulle voorspoedig gemaak.” — Ellen G. White, Patriarge en Profete, bl. 242.

Die goeie nuus in al hierdie gebeurtenisse is dat, ten spyte van Satan se planne, God in beheer was, en Hy het getroue mense gebruik om die vyand te dwarsboom. Ons leef in die gebied van ons vyand, hy wie Jesus “die owerste” of “die owerste van hierdie wêreld” genoem het (Efésiërs 2:2; Johannes 14:30). Satan het hierdie posisie onregmatig vir homself toegeëien, maar Jesus Christus het hom oorwin deur sy lewe op aarde en deur sy dood op die kruis (Matthéüs 4:1–11, Johannes 19:30, Hebreërs 2:14). Alhoewel Satan steeds lewe en aktief is, soos gesien kan word in sy poging om daardie kinders dood te maak, is sy eie teregstelling gewis (Johannes 12:31; Johannes 16:11; Openbaring 20:9, 10, 14). Die goeie nuus is dat die lewe se moeilikhede d.m.v. God se genade oorkom kan word (Filippense 4:13). Daardie genade is ons enigste hoop.

**Vrae vir bespreking:**

`Waarom het God die Hebreërs in Egipte laat bly en toegelaat dat hulle onderdruk word?  Waarom het God so lank geneem om namens hulle in te gryp? Onthou ook dat elke persoon net gely het terwyl hulle geleef het. Dit wil sê, die tydsduur van lyding was lank vir die nasie, maar elke persoon het net gely terwyl daardie persoon gelewe het. Waarom is dit belangrik om daardie onderskeid te begryp wanneer jy probeer om menslike lyding oor die algemeen te verstaan?`

`Staan stil by die vraagstuk oor hoe God Moses se verwoede moord op die Egiptenaar gebruik het? Veronderstel Moses het hierdie daad nie gepleeg nie? Sou dit beteken het dat die Hebreërs uiteindelik nie uit Egipte sou kon ontvlug het nie? Verduidelik jou argument.`