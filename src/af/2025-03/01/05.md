---
title:  Moses word gebore
date:   02/07/2025
---

`Lees Exodus 2:1–10. Watter rol het God se voorsienigheid en beskerming in Moses se geboorteverhaal gespeel?`

Die historiese agtergrond van Moses se geboorte en lewe is opwindend, want hy het gedurende die tyd van die beroemde Egiptiese 18de dinastie gelewe. Een van die konings gedurende hierdie dinastie - Thutmose III, wat die  “Napoleon van Egipte” genoem word — word as een van die mees beroemde Farao’s van antieke Egipte beskou.

Hoewel hy by geboorte tot die dood veroordeel was (lees Exodus 1:22), was Moses as ’n “spesiale” seun beskryf (volgens die NLT Engelse vertaling van die Bybel). Die 1953 AOV (Afrikaanse Ou Vertaling) gebruik die woord “mooi”.  Die Hebreeus vir “spesiale” is tob, wat “goed” beteken (Exodus 2:2). Die Hebreeuse term beskryf meer as net uitwendige skoonheid.  Hierdie woord word byvoorbeeld gebruik om God se werk gedurende die Skeppingsweek te beskryf toe Hy verklaar het dat alles “goed”, selfs “baie goed” was (Génesis 1:4, 10, 31).

Hierdie nuutgeskape wese, hierdie “goeie” kind sal, volgens God se plan, die volwassene word wat die Hebreërs uit hulle slawerny sou uitlei.  Wie sou hierdie baba se geboorte, veral onder sulke aaklige omstandighede, voor die gees kon roep? Nietemin, God sou sy woorde aan Abraham, Isak en Jakob nakom.  Hy het met hulle ’n verbond gesluit dat Hy aan hulle nakomelinge die Beloofde Land sou gee (Exodus 2:24, 25). En, ja, Hy sou hierdie tob suigling, dekades later gebruik om juis dit te doen.

Tot dan het die Egiptiese prinses Hatshepsut Moses as haar seun aangeneem. Die naam wat Moses ontvang het, het ’n Egiptiese oorsprong gehad, wat “seun van” of “afkomstig van” beteken, soos in die name van Ah-mose weerspieël word (“seun van Akh”) of Thut-mose (“seun van Thoth”). Sy name word dus in Hebreeus as Mosheh gegee, naamlik “uitgehaal”.  Sy lewe was deur ’n wonderwerk gespaar toe hy uit die rivier “uitgehaal” was.

Ons weet maar min van sy vroeë lewe.  Nadat hy wonderbaarlik gered was en deur Hatshepsut aangeneem was, het Moses gedurende sy eerste 12 jaar by sy oorspronklike gesin gewoon (Exodus 2:7–9; Ellen G. White, Patriarge en Profete, bl. 244). Daarna het Moses die beste Egiptiese onderrig ontvang, en dit alles om hom voor te berei om die volgende Farao van Egipte te word (Patriarge en Profete, bl. 245). Dit is interessant dat soveel van hierdie opvoeding uiteindelik nutteloos sou wees, of selfs teen dit wat regtig saak maak, sou werk: die kennis van God en sy waarheid.

`Hoeveel van jou opleiding gaan uiteindelik onbruikbaar wees vir dit wat regtig saak maak?`