---
title:  Wie het Farao se hart verhard?
date:   21/07/2025
---

`Lees Exodus 7:3, 13, 14 en 22. Hoe verstaan ons hierdie verse?`

Die verharding van Farao se hart word in Exodus nege keer aan God toegedig (Exodus 4:21; Exodus 7:3; Exodus 9:12; Exodus 10:1, 20 en 27; Exodus 11:10; Exodus 14:4 en 8; en lees ook Romeine 9:17, 18). En nege keer word daar van Farao gesê dat hy sy eie hart verhard het (Exodus 7:13, 14 en 22; Exodus 8:15, 19 en 32; Exodus 9:7, 34 en 35).

Wie het die koning se hart dan verhard — God, of Farao self?

Dit is egter belangrik om in die Exodusverhaal op te let dat in elkeen van die eerste vyf plae Farao sy hart self verhard het. Hy het dus die verharding van sy hart self begin. Vanaf die sesde plaag verklaar die bybelse teks egter dat dit God was wat Farao se hart verhard het (Exodus 9:12). Wat dit alles beteken, is dat God Farao se eie keuse versterk en verdiep het, volgens sy eie wilsbesluit, net soos God aan Moses gesê het Hy sou doen (Exodus 4:21).

Met ander woorde, God het plae gestuur om Farao te help om homself te bekeer en vry te maak van die duisternis en dwaling in sy gemoed.  God het nie nuwe booshede in Farao se hart geskep nie; in plaas daarvan het hy doodeenvoudig Farao aan sy kwaadaardige neigings oorgegee.  Hy het hom sonder God se weerhoudende genade gelos en hom aan sy eie bose neigings oorgegee (lees Romeine 1:24–32).

Farao het ’n vrye keuse gehad — hy kon vir of teen God kies — en hy het besluit om teen God te kies.

Die lesse hieruit is vanselfsprekend. Aan ons is die vermoë gegee om tussen reg en verkeerd te kies, teen goed of sleg, of teen gehoorsaamheid of ongehoorsaamheid. Vanaf Lucifer in die hemel tot Adam en Eva in Eden, tot Farao in Egipte, en tot ons vandag — waar ons ons ook al mag bevind, kies ons òf die lewe òf die dood (Deuteronómium 30:19).

’n Vergelyking: dink aan die son wat op botter en klei tegelykertyd skyn. Die botter smelt, maar die klei word hard. Die hitte van die son is dieselfde in beide gevalle, maar daar is twee verskillende reaksies op die hitte, en twee verskillende gevolge. Die gevolg is van die tipe materiaal afhanklik. In Farao se geval kan daar gesê word dat dit van die gesindheid van sy hart teenoor God en God se volk afgehang het.

`Watter vrywillige keuses gaan jy gedurende die volgende dag of twee maak? Indien jy weet wat die regte keuse is, hoe kan jy jouself voorberei om reg te kies?`