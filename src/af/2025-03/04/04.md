---
title:  Die eerste drie plae
date:   22/07/2025
---

Die tien plae in Egipte was nie op die Egiptiese volk gemik nie, maar op hulle gode. Elke plaag het ten minste een van van hierdie gode geraak.

`Lees Exodus 7:14–8:19. Wat het tydens hierdie plae gebeur?`

God het Moses gewaarsku dat die dialoog met Farao moeilik sou verloop, en dat dit amper ’n onmoontlike taak sou wees (Exodus 7:14). Maar God wou Homself aan Farao en die Egiptenare openbaar. Daarom het Hy besluit om met hulle op ’n manier wat hulle sou verstaan, te kommunikeer. Die Hebreërs sou ook baat vind by hierdie konfrontasie, want hulle sou meer oor hulle eie God leer.

Die eerste plaag was gemik teen Hapi, die god van die Nyl (Exodus 7:17–25). In Egipte was die bestaan van lewe totaal van die water van die Nyl afhanklik. Waar daar water was, was daar lewe. Water was die bron van lewe, en daarom het hulle hul god, Hapi, geskep en hom as die voorsiener van lewe aanbid.

Natuurlik is die lewende God, die Skepper van alle dinge, die Bron van lewe, en dit sluit water en kos in (Génesis 1:1, 2 en 20–22; Psalm 104:27, 28; Psalm 136:25; Johannes 11:25 en Johannes 14:6). Om water in bloed te verander, simboliseer om lewe na dood te verander. Hapi was nie in staat om lewe te voorsien en te bewaar nie. Dit was net moontlik deur die krag van die Here.

God gee toe vir Farao nog ’n kans.  Hierdie keer was die padda-god, Heqet, direk gekonfronteer (Exodus 8:1–15). In plaas van lewe, het die Nyl paddas geproduseer, paddas wat die Egiptenare gevrees, verag en verafsku het. Hulle wou van hulle ontslae geraak het. Die presiese tydsberekening toe hierdie plaag weggeneem was, het gedemonstreer dat God se krag hierdie plaag beheer het.

Die derde plaag het die kortste beskrywing (Exodus 8:16–19). Die tipe insek hier (Hebreeus, kinnim) is nie duidelik nie (dit kon muggies, muskiete, bosluise of luise gewees het). Dit was teen die god Geb gemik, die Egiptiese god van die aarde. Uit die stof van die aarde (’n verwysing na die bybelse skeppingsverhaal) het God muggies tevoorskyn gebring wat dwarsdeur die land versprei het. Omdat hulle nie hierdie wonderwerk kon namaak nie (net God kan lewe skep), het die towenaars verklaar, “Dit is die vinger van God!” (Exodus 8:19). Farao het egter nog steeds geweier om toe te gee.

`Dink daaraan hoe hard Farao se hart moes gewees het. Die voortgesette verwerping van God se stem het dit net erger gemaak. Watter lesse vind ons hierin vir elkeen van ons oor die konstante verwerping van die Here se stem?`