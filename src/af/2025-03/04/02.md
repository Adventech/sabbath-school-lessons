---
title:  God versus die gode
date:   20/07/2025
---

`Lees Exodus 7:8–15. Watter lesse kan ons uit hierdie eerste konfrontasie tussen die God van die Hebreërs en die gode van Egipte leer?`

Die komende stryd sou tussen die lewende God en die Egiptiese “gode” plaasvind. Om sake te vererger, het Farao aanvaar dat hyself een van daardie gode was. Die Here het nie teen die Egiptenare geveg nie, of selfs teen Egipte self nie, maar teen hulle gode (die Egiptenare het meer as 1,500 gode en godinne vereer). Die volgende Bybelvers is baie duidelik:  “. . . En Ek sal strafgerigte oefen aan al die gode van Egipte, Ek, die HERE” (Exodus 12:12). Later was dit weer beklemtoon toe Israel se reis vanaf Egipte oorvertel was: “. . . die HERE [het] aan hulle gode strafgerigte voltrek” (Númeri 33:4).

’n Voorbeeld van hierdie strafgerig teen een van Egipte se gode was goed gedemonstreer deur die wonderwerk toe Aäron se staf in ’n slang verander het (Exodus 7:9–12). In Egipte was die Uraeusgodin, Wadjet, deur ’n kobraslang verpersoonlik en het alleenheerskappy oor Benede-Egipte aangedui. Die simbool van ’n kobraslang was op Farao se kroon gemonteer en was ’n teken van sy mag, sy goddelikheid, sy vorstelikheid en sy goddelike outoriteit, want hulle het geglo dat hierdie godin gif sou uitspuug oor sy vyande. Die Egiptenare het ook geglo dat die heilige slang Farao na sy hiernamaals sou begelei.

Toe Aäron se staf in ’n slang verander het en al die ander slange voor die koning se oë opgeëet was, was die oppermag van die lewende God oor die Egiptiese toorkrag en duiwelskuns geopenbaar. Die simbool van Farao se mag was nie net deur hulle oorwin nie, maar Aäron en Moses het dit in hulle hande vasgehou (Exodus 7:12, 15). Die aanvanklike konfrontasie het God se mag en heerskappy oor Egipte gedemonstreer. Moses het as God se verteenwoordiger groter outoriteit en mag vertoon as die “god” Farao self.

Dit is ook betekenisvol dat die antieke Egiptenare ’n slang as ’n god, Nehebkau (“hy wat die geeste inspan”), as heilig beskou het, en hom vereer en aanbid het. Volgens hulle mitologie het hierdie slanggod groot krag gehad want hy het sewe kobras ingesluk. So het God aan die Egiptenare gesê dat Hy, en nie die slanggod nie, die soewereine mag en outoriteit het.  Na so ’n kragtige konfrontasie, het hulle hierdie boodskap onmiddellik en duidelik verstaan.

`Hoe kan ons die Here toelaat om oppermag bo enige van die “gode” wat heerskappy in ons lewens soek, te kry?`