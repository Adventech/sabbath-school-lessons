---
title:  God se teenwoordigheid in die tabernakel
date:   24/09/2025
---

`Lees Exodus 40:1–38. Hoe het die Israeliete God se teenwoordigheid waargeneem?`

Die finale hoofstuk in Exodus (Exodus 40) beskryf die toewyding van die tabernakel en die ontvangs van die tien gebooie. Die toewyding van die tabernakel was vir Israel die hoogtepunt by Sinai.

God se heerlikheid is sy heiligheid, sy karakter en sy liefdevolle teenwoordigheid, wat goedheid aandui (Exodus 3:5; Exodus 33:18, 19). Sy teenwoordigheid het die tabernakel gevul en kon deur ’n wolk waargeneem word, die ”Shekina”-heerlikheid. Die boek Exodus eindig met die klem op God se teenwoordigheid in die wolk gedurende die dag, en sy teenwoordigheid in die vuurwolk gedurende die nag. Op ’n baie werklike en kragtige manier moes die Hebreeuse volk nie net die bestaan van God maar ook sy nabye en inwonende teenwoordigheid ondervind terwyl Hy hulle gelei het.

Moses het die tabernakel op die eerste dag van die eerste maand in die tweede jaar opgerig (Exodus 40:2, 17). Hy het ook alles met salfolie toegewy — insluitend Aäron en sy seuns om as priesters te dien (Exodus 40:9, 13–15). Hy het deur die Allerheiligste, die Heilige Plek en die voorhof gegaan en dit alles aan die Here toegewy.  Deur middel van hierdie proses het hy die dienste vir die hele heiligdom ingehuldig (lees ook Númeri 7:1). Moses was net toegelaat om gedurende die inhuldiging van die tabernakel die Allerheiligste binne te gaan; daarna kon net die hoëpriester elke jaar op die versoendag daar diens doen (Levítikus 16:2, 17).

Gedurende drie geleenthede verklaar die bybelteks dat die werk voltooi was: (1) aan die einde van die skeppingsweek het God die voltooiing van sy skeppingswerke beklemtoon (Génesis 2:1–3); (2) aan die einde van die voltooiing van die tabernakel verklaar die bybelteks: “So het Moses dan die werk voltooi” (Exodus 40:33); en (3) toe Salomo die werk aan die tempel voltooi het (I Konings 7:51).

Hierdie verbintenis tussen die skeppingsweek en Israel se tabernakel wys vooruit na die kosmiese dimensie, die tydperk wanneer die Here saam met die verlostes op die nuwe aarde in die Nuwe Jerusalem, die “tabernakel van God”, sal woon (Openbaring 21:2, 3; vergelyk met Openbaring 22:1–4).

Toe God die tabernakel met sy teenwoordigheid gevul het (Exodus 40:34) was dit die groot klimaks van gebeure wat by die geboorte van Moses begin het, die oorwinning oor die Egiptiese gode gedurende die 10 plae, daarna die vlug uit Egipte en die oorwinning oor die Egiptiese leër, en uiteindelik God se openbaring op die Berg Sinai.

`Op watter maniere kan jy selfs nou die teenwoordigheid van God ondervind?  Waarom is dit belangrik dat jy dit moet ondervind?`