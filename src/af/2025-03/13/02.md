---
title:  Die Sabbat van die Here
date:   21/09/2025
---

Hoewel diegene wat teen die sewendedag-Sabbat argumenteer valslik beweer dat dit vir die Jode alleen bedoel was, is daar geen twyfel dat die Sabbat reg van die begin af deel van die Hebreeuse volk was nie (die sewende dag was in Eden opsygesit en geheilig [lees Génesis 2:1–3]); of, daar word ook valslik geredeneer dat die Jode eers by Sinai daarvan gehoor het (die Jode het die Sabbat reeds voor Sinai gehou [lees Exodus 16:22–29]).

`Lees Exodus 35:1–3. Watter waarheid word hier in die konteks van die bou van die heiligdom aan die volk herhaal?`

Die Sabbat en sy boodskap het altyd met God te doen gehad, en sal altyd met God te doen hê — wie Hy is en wat sy magtige werke behels. Die Sabbat herinner ons aan sy skepping en sy verlossingsdade, en vestig ons aandag op God wat graag by sy volk wil woon. Die Sabbat en die heiligdom wys dus in dieselfde rigting: God se teenwoordigheid in ons lewens.

Die Sabbat van die Ou Testamentiese kerk gee ’n meervoudige boodskap. ’n Mens kan die kern daarvan in vyf uiters belangrike punte opsom:

1. _God is die Skepper_, en reeds reg in die begin van die Bybel word daar met hierdie verstommende aankondiging ’n hoeksteen gelê (Génesis 1:1). Die Sabbat vorm ’n duidelike gedenksteen van God se skepping (Génesis 2:2, 3; Exodus 20:8–11). Uit hierdie waarheid, dat God ons Skepper is, vloei al die ander bybelse waarhede.
2. _Die Messías sal kom_, en hierdie hoop dui op God se belofte van die Saad wat die slang (Satan) sal oorwin en oorwinning oor die kwaad sal bring.
3. _God sal sy koninkryk vestig_, en die Sabbat is die voorsmaak daarvan.
4. _Verlossing kom van die Here_, en God se volk getuig dat God hulle Verlosser en Redder is en dat verlossing die resultaat van Sy genade en Sy genade alleen is.
5. _God is die finale regter van alle mense_. Diegene wat Hom aanhoudend uittart en ontken sal geen toekoms hê nie, maar Hy gee die ewige lewe vrylik aan hulle wat Hom volg.

`Die Jode het ’n gesegde: Meer as Israel het die Sabbat onderhou, die Sabbat het Israel onderhou. Hoewel ons as Adventiste dit waarskynlik nie so sal stel nie, watter belangrike rol speel die Sabbat in die lewe van ons kerkgesin?`