---
title:  Jesus het met die mensdom getabernakel
date:   25/09/2025
---

`Lees Johannes 1:14. Hoe word Christus se menswording met die tabernakel vergelyk?`

Die menswording van Jesus is ’n verborgenheid asook ’n eksklusiewe wetenskap wat die verlostes regdeur die ewigheid sal bestudeer. Die apostel Johannes verklaar dat Christus, deur ons liggaam op Homself te neem, openbaar het dat Hy op ’n tasbare wyse saam met ons wandel. In sy vleeswording stem Jesus ooreen met die God van die Ou Testament wat in die tabernakel saam met die Israeliete in die tabernakel by Sinai, en in die woestyn, gewoon het terwyl hulle na die Beloofde Land gereis het.

Gedurende sy vleeswording het Jesus met die mensdom getabernakel. Wat ’n ondeurgrondlike toegewing! Die ewige God het na ons toe afgekom, as een van ons, om ons te verseker dat Hy waarlik “Immanuel, God met ons” is.

In Matthéüs 18:20 het Jesus gesê dat waar twee of drie in sy Naam vergader, sal Hy in hulle midde wees. Christus is saam met sy volgelinge deur die teenwoordigheid van die Heilige Gees. Christus nooi sy volgelinge om in ’n intieme verhouding met Hom te wees: “ ‘Kyk, Ek staan by die deur en Ek klop. As iemand my stem hoor en die deur oopmaak, sal Ek ingaan na hom toe en saam met hom maaltyd hou, en hy met My’ ” (Openbaring 3:20).

`Lees Openbaring 21:1–3. Wat word hier aan ons aangebied?`

Die Nuwe Jerusalem gaan uit die hemel neerdaal tot op die aarde, en Johannes verklaar: “ ‘Kyk, die tabernakel van God is by die mense, en Hy sal by hulle woon, en hulle sal sy volk wees; en God self sal by hulle wees as hulle God’ ” (Openbaring 21:3). Daar is geen tempel in die Nuwe Jerusalem nie (Openbaring 21:22), want die hele stad is die tempel, God se tabernakel.  Die stad se lengte, breedte en hoogte is gelyk (Openbaring 21:16), net soos dit met die Allerheiligste in die heiligdom was, wat in die vorm van ’n kubus was met al die kante dieselfde. In ’n wêreld sonder sonde, dood en lyding, sal ons vir ewig in die onmiddellike teenwoordigheid van God woon.

`Deur te kyk na wat ons in Jesus belowe word, hoe kan ons leer om tot die einde toe, te volhard?`