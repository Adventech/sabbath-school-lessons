---
title:  By die berg Sinai
date:   17/08/2025
---

`Lees Exodus 19:1–8. Wat het God hulle hier aan die voet van die berg Sinai belowe?`

God het die Israeliete na die berg Sinai gelei waar Hy binnekort aan hulle die Tien Gebooie sou gee (die Wet). Jebel Musa (hoogte: 7,497 voet of 2,285 meter) is heelwaarskynlik waar Moses verskeie kere met God verkeer het (bv., Exodus 3:1, Exodus 19:2, Exodus 24:18), en, jare later het Elía ook hier met God ontmoet (I Konings 19:8). Hierdie is dieselfde berg waar God Moses geroep het om Israel uit Egipte te lei (Exodus 3:1, 10). God het toe aan Moses gesê dat hy God by hierdie selfde plek sou aanbid saam met die bevryde Israeliete, wat ook vir Moses ’n teken sou wees dat die God van Abraham, Isak en Jakob hulle gelei het (Exodus 3:12).

Nadat hulle twee maande getrek het, het die Israeliete by Sinai gearriveer (Exodus 19:1), en waar hulle vir een jaar sou vertoef (vergelyk Exodus 19:1 met Númeri 10:11, 12). Gedurende hierdie jaar was baie wette uitgevaardig soos beskryf word in Exodus 19–40, Levítikus 1–27 en Númeri 1:1–10:10. Israel se verblyf by die berg Sinai vorm die middelpunt van hierdie vertelling wat in die eerste vyf boeke van Moses gevind kan word.  Hier is die grondslag vir God se verkose volk gelê, die enigste nasie wat nie met heidense gewoontes en afgodediens deurtrek was nie.

God neem die inisiatief en sluit die verbond tussen Hom en Israel. Op voorwaarde dat die volk aan Hom gehoorsaam sou wees en ’n verhouding met Hom sou handhaaf, het God belowe om hulle ’n spesiale nasie, ’n koninkryk van priesters en ’n heilige volk te maak.

Om ’n heilige volk te wees, beteken om aan God toegewy te wees en om sy karakter aan ander te openbaar, veral aan die nasies rondom hulle. Hulle was ook geroep om as ’n koninkryk van priesters te funksioneer wat ander volke met God sou verenig deur hulle na Hom te lei en hulle sy weë en sy wette te leer. Hulle sou God se besondere eiendom wees, want Hy wou Israel as sy kanaal gebruik om die wêreld met kennis oor Hom en sy karakter te verlig.

Hierdie verbond was die wetlike bevestiging van ’n verhouding tussen God en sy volk. Die algemene verbondsformule wat effens verskil in verskillende teksverse, sê: “En Ek sal vir hulle ’n God wees, en hulle sal vir My ’n volk wees” (lees Exodus 6:6, Levítikus 26:12, Jeremia 24:7, Jeremia 31:33, Hebreërs 8:10, Openbaring 21:3).

`Stel jou voor om God se “besondere eiendom” te wees! Watter spesiale voorregte sou dit insluit? Watter spesiale verantwoordelikhede sou jy hê?`