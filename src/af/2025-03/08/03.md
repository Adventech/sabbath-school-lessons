---
title:  Om vir die Gawe voor te berei
date:   18/08/2025
---

`Lees Exodus 19:9–25. Hoe het God Israel voorberei om die Tien Gebooie te ontvang?`

God het spesifieke instruksies aan Israel gegee oor hoe om voor te berei om die Wet by Sinai te ontvang. Hulle uiterlike reinheid moes hulle totale toewyding aan God weerspieël. Hulle moes gereed wees vir die glansryke manifestasie van die Here se heerlikheid wat geopenbaar sou word. En toe dit gebeur, was daar “donderslae en blitse en ’n swaar wolk op die berg en die geluid van ’n baie sterk basuin, sodat die hele volk wat in die laer was, gebeef het” (Exodus 19:16).

Die Tien Gebooie vorm die hart van God se openbaring en van bybelse etiek. Dit bevat die kern en fondament van goddelike standaarde vir die hele mensdom; die beginsels daarvan is ewig en universeel.

Volgens die bybelse verslag was die Tien Gebooie deur God self aangekondig (Exodus 19:19; Exodus 20:1; Deuteronómium 5:4, 5, 24), en deur Hom geskrywe (Exodus 24:12, Exodus 31:18, Deuteronómium 5:22). Dit was twee keer aan Moses as ’n spesiale gawe gegee (Exodus 32:19; Exodus 34:1; Deuteronómium 10:1, 2).

In die boek Exodus, word die Tien Gebooie “die Getuienis” (Hebreeus: ‘edut; Exodus 31:18) genoem; of word dit “die woorde van die verbond” genoem (Hebreeus: dibre habberit; Exodus 34:28). In die boek Deuteronómium word dit “die tafels van die verbond” genoem (Deuteronómium 9:9, 11 en 15). Nie een van die boeke in Hebreeus gebruik die term “die Tien Gebooie” nie (Hebreeus: mitzwot, “gebooie”). In plaas daarvan word dit drie keer “die Tien Woorde” genoem. Die Hebreeus is ‘aseret haddebarim, van dabar, en kan een van die volgende beteken “woord, sin, stof, iets, spraak, verhaal, belofte, uiting gee.” (Lees Exodus 34:28, Deuteronómium 4:13, Deuteronómium 10:4.)

Daar is twee vorms van die Tien Gebooie met klein verskille; die eerste een kom in Exodus 20:1–17 voor, en die tweede in Deuteronómium 21:3–21. Die tweede een wat woordeliks deur Moses aan Israel gegee was, was amper veertig jaar na Sinai gegee, net voordat die volk die Beloofde Land binnegegaan het (Deuteronómium 1:3, 4; Deuteronómium 4:44–47). Hier verduidelik die omstandighede die klein verskil tussen die twee.

Toe Paulus die Wet as ’n wet van liefde opgesom het, het hy uit die Tien Gebooie aangehaal (Romeine 13:8–10). Liefde is inderdaad die opsomming van God se Wet want Hy is ’n God van liefde (I Johannes 4:16).

`Hoe verstaan jy die gedagte dat die Tien Gebooie ’n weerspieëling van God se liefde is? Wat beteken dit? Hoe word God se liefde daarin geopenbaar?`