---
title:  Verskillende funksies van God se Wet
date:   20/08/2025
---

Die Wet van God openbaar God se karakter, wie Hy is. Omdat God heilig, regverdig en goed is, is sy Wet ook heilig, regverdig en goed. Paulus bevestig dit: “Dus is die Wet heilig en die gebod is heilig en regverdig en goed” (Romeine 7:12).

In die Bybel word die Wet van God as positief gesien (Matthéüs 5:17, 18; Johannes 14:15; I Korinthiërs 7:19). Jy kan gedigte oor die Wet lees (soos Psalm 119), of sing van die Wet (Psalm 19), en dag en nag daaroor peins (Psalm 1:2, Joshua 1:8). Die Wet help jou deur jou van die bose te bewaar, en gee aan jou wysheid, insig, gesondheid, voorspoed, en vrede (Deuteronómium 4:1–6, Spreuke 2–3).

1. God se Wet is soos ’n heining wat ’n groot oop spasie skep om voluit te lewe en wat jou waarsku dat anderkant ’n spesifieke punt daar gevaar, probleme, komplikasies en selfs die dood op jou wag (Génesis 2:16, 17; Jakobus 2:12).
2. Die Wet is ook ’n wegwyser na Jesus toe, Hy wat ons sondes vergewe en ons lewens verander (II Korinthiërs 5:17, I Johannes 1:7–9). Op hierdie manier lei dit ons soos ’n paidagogos, ’n voog/tugmeester, na Christus toe (Galásiërs 3:24).

`Lees Jakobus 1:23–25. Wat sê hy hier, en hoe help hierdie woorde ons om te besef wat die funksie en belangrikheid van die Wet is, selfs al kan dit ons nie red nie?`

’n Spieël onthul jou gebreke, ja. Maar daar is niks in die spieël wat jou gesond kan maak nie. Die spieël identifiseer die probleme, maar bied geen oplossings aan nie. Dit is dieselfde met God se Wet. Om te probeer om regverdig voor God te wees deur die Wet te onderhou, sal wees soos om na die spieël te staar met die hoop dat, eerder of later, die spieël jou gebreke sal laat verdwyn.

Omdat verlossing deur geloof plaasvind en nie deur werke nie — insluitend die werke van die Wet — maak sommige Christene daarop aanspraak dat die Wet mee weggedoen is, en daarom het ons nie nodig om dit te onderhou nie.  Met in agneming dat die Wet sonde definieer, — “. . . ek sou die sonde nie anders as deur die Wet geken het nie . . .” (Romeine 7:7) — is hierdie aanname natuurlik ’n gruwelike wanvertolking van die verwantskap tussen die Wet en die evangelie. Die feit dat die Wet bestaan, is presies waarom ons die evangelie nodig het.

`Hoe suksesvol was jy in jou pogings om die Wet van God te gehoorsaam? So suksesvol dat jy jou verlossing daarop kon baseer? Indien nie, waarom het jy die evangelie nodig?`