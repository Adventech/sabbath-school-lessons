---
title:  Die Wet, God se belofte aan ons
date:   21/08/2025
---

`Lees Romeine 3:20–24. Aangesien Paulus baie duidelik aandui dat ons nie gered word omdat ons die Tien Gebooie gehoorsaam nie, wat is die funksie van die gebooie dan in ons lewens?`

Die Hebreeuse betekenis van die term dabarim wat Moses gebruik om die Tien Gebooie te beskryf (Exodus 34:28, Deuteronómium 4:13, Deuteronómium 10:4), beteken nie letterlik “wette” nie, maar “woorde”.  Hierdie “woord”, dabar (enkelvoud), kan “belofte” beteken. Dit is waarom dabar op verskeie plekke (I Konings 8:56; II Kronieke 1:9; Nehemía 5:12, 13; Deuteronómium 1:11; Deuteronómium 6:3; Deuteronómium 9:28; Joshua 9:21; Joshua 22:4; Joshua 23:5), vertaal word òf as ’n selfstandige naamwoord òf as ’n werkwoord om die gedagte van belofte oor te dra.

Ellen G. White gee insig in die funksie van die Tien Gebooie: “Die tien gebooie . . . is tien beloftes.” — Ellen G. White Comments, The SDA Bible Commentary, vol. 1, bl. 1105, (vry vertaal). Die Tien Gebooie moet verstaan word as beloftes van God wat ons op die regte pad sal lei sodat Hy wonderlike dinge vir ons kan doen. Maar ons moet dit gehoorsaam.

`Lees Romeine 10:4. Hoe moet ons Paulus se verklaring dat Christus die “einde” van die Wet is, verstaan?`

Paulus verklaar dat Jesus Christus die telos van die Wet is, maar nie in die sin dat Christus die Wet afskaf of daarmee wegdoen nie. In plaas daarvan beteken dit dat Christus die einddoel en bedoeling van die Wet is; dit beteken nie dat sy versoeningsoffer die geldigheid en ewigdurendheid daarvan beëindig het nie.

Inteendeel, Paulus praat oor die belangrikheid van die Wet, oor die wettigheid daarvan, en oor die blywende outoriteit daarvan (Romeine 3:31, I Korinthiërs 7:19, Galásiërs 5:6). Die betekenis van die woord telos is hoofsaaklik doelgerigtheid en om doelgeoriënteerd te wees,  sonder ’n tydsverband. Deur Christus kan die ware betekenis en doel van God se Wet onthul word. Dit sal dus verkeerd wees om te verklaar dat Christus die Wet vervang of herroep het. Christus is die doel van die Wet, die Een waarna die Wet wys.

`Hoe rig die Wet ons oë op Jesus? Dit wil sê, wat openbaar die Wet aan ons oor onsself wat ons oë op Jesus sal rig?`