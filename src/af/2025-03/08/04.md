---
title:  Die gee van die Tien Gebooie
date:   19/08/2025
---

`Lees Exodus 20:1–17. Wat is die beginsels van die Tien Gebooie, en hoe is dit saamgestel?`

Let op dat die Tien Gebooie nie onmiddellik met die gebooie begin nie, maar met God se genadevolle optrede ten gunste van sy volk:

“ ‘Ek is die HERE jou God wat jou uit Egipteland, uit die slawehuis, uitgelei het’ ” (Exodus 20:2). Die HERE toon eerstens sy genade deur aan Israel hulle vryheid en verlossing te gee, en dan eers openbaar Hy sy wil aan hulle. Hierdie gebooie moes nagekom word om hulle liefde en dankbaarheid teenoor God te betoon vir wat Hy vir hulle gedoen het.

God se opsomming van die Tien Gebooie is “liefde” (Romeine 13:10). Die grootste gebod is die gebod van liefde wat op twee maniere bewoord kan word: liefde teenoor God (Deuteronómium 6:5) en liefde teenoor jou naaste (Levítikus 19:18).

Die eerste vier gebooie verduidelik wat dit beteken om God lief te hê; die volgende ses gebooie verduidelik wat dit beteken om jou naaste lief te hê. Die eerste deel van die Tien Gebooie leer jou om God bo alles te eer (vertikale liefde), en dan om ander te respekteer (horisontale liefde):

1. Om God te eer en eerbiedig teenoor Hom te wees deur aan Hom die eerste en hoogste plek in elke situasie van ons lewe te gee (die eerste gebod);
2. Om met eerbied God se unieke status te handhaaf en Hom nie met ’n afgod in enige fisiese, simboliese of geestelike vorm te vervang nie. Ons reinste toegeneenthede behoort aan die HERE (die tweede gebod);
3. Om God se naam te eerbiedig — sy reputasie en karakter (die derde gebod);
4. Om sy rusdag te eer en Hom te aanbid — die Sabbat (die vierde gebod);
5. Om jou ouers te respekteer (die vyfde gebod);
6. Om lewe te respekteer (die sesde gebod);
7. Om die huwelik te respekteer (die sewende gebod);
8. Om mense se eiendom te respekteer (die agtste gebod);
9. Om ander se goeie naam te respekteer (die negende gebod); en
10. Om jouself te respekteer sodat geen selfsugtige begeertes jou karakter sal ontsier nie (die tiende gebod).

Soos Jesus self gesê het: “ ‘As julle My liefhet, bewaar my gebooie’ ” (Johannes 14:15; lees ook I Johannes 4:20, 21). Ware gehoorsaamheid is dus doodeenvoudig ’n betuiging van liefde en dankbaarheid teenoor Jesus, ’n liefde wat op sy kragtigste betuig word in hoe ons ons naaste behandel.