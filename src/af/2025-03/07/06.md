---
title:  Die Brood en die Water van die Lewe
date:   14/08/2025
---

`Lees I Korinthiërs 10:11. Watter rede gee Paulus hier oor waarom hierdie gebeurtenisse aangeteken moes word?`

Paulus verduidelik dat al hierdie dinge wat met die Israeliete gebeur het voorbeelde en waarskuwings vir Christus se volgelinge is wat hulle sal help om dieselfde beproewinge te vermy; d.w.s., hulle sal uit hierdie voorbeelde kan leer. Dit is ook geskik vir ons “op wie die eindes van die eeue gekom het”. God gee aan sy volk die Heilige Gees om die gelowiges met “krag en liefde en selfbeheersing” te versterk (II Timótheüs 1:6, 7), sodat hulle korrekte besluite kan maak om sy leringe te volg. Jesus Christus is die Bron van nuwe lewe (Johannes 14:6), en net Hy kan ons verander in “’n lewende, heilige en aan God welgevallige offer. . . . En word nie aan hierdie wêreld gelykvormig nie, maar word verander deur die vernuwing van julle gemoed, sodat julle kan beproef wat die goeie en welgevallige en volmaakte wil van God is” (Romeine 12:1, 2).

Jesus het later lesse uit hierdie vertellinge gekies, spesifiek die manna en water gebeurtenisse, om waarhede oor Homself te leer, die Een wat hulle deur die woestyn gelei het.

`Lees Johannes 4:7–15 en Johannes 6:31–51. Watter waarhede word hier aan ons as Christene geopenbaar?`

Die Samaritaanse vrou het ontdek dat Christus iets aanbied wat sy nêrens anders sou kon kry nie. Die innerlike dors na vrede, vreugde, en geluk kom van God af, en dus kan net God daardie dors les (Psalm 42:2, 3).

Later, met betrekking tot die manna, het Jesus verduidelik dat dit God was en nie Moses nie, wat aan die volk voorsien het.  En toe het Jesus verklaar: “ ‘Ek is die brood van die lewe; wie na My toe kom, sal nooit honger kry nie;. . .’ ” (Johannes 6:35). In hierdie skrifgedeelte word daar drie keer hierna verwys, dat Hy die Brood van die Lewe is (Johannes 6:35, 41, 48).

Soos die manna in die woestyn “brood uit die hemel” was (Johannes 6:31, 32), so het Christus water uit die rots gegee om hulle dors te les. Behalwe hierdie fisiese aspekte, het brood en water ook geestelike waarde gehad, want Jesus Christus is “die brood van die lewe” (Johannes 6:35, 48) en “die lewende water” (Johannes 4:10, 11 en 14; Johannes 7:37, 38). Daarom kan ons geestelike dors en honger net in Hom ten volle bevredig word.