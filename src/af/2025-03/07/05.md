---
title:  Jetro
date:   13/08/2025
---

Moses se skoonvader, Jetro, het hom besoek. Hy word ook Réhuel genoem (Exodus 2:18). Jetro het Moses se vrou, Sippóra en sy seuns, Gersom en Eliëser, saamgebring. Toe Moses hoor dat hulle kom, het hy hulle tegemoetgegaan om hulle te verwelkom.

`Lees Exodus 18:1–27. Watter vername maatreëls in die geskiedenis was hier ingestel?`

Jetro het gekom omdat hy van Israel se verbasende bevryding deur God gehoor het. Moses het toe aan Jetro in fyn besonderhede vertel “alles wat die HERE aan Farao en aan die Egiptenaars, terwille van Israel, gedoen het; al die moeilikheid wat hulle op die pad oorgekom het, en dat die HERE hulle verlos het” (Exodus 18:8).

Jetro het God se goedheid en sy buitengewone ingryping namens sy volk geloof, “ ‘Geseënd is die HERE wat julle verlos het uit die hand van die Egiptenaars en uit die hand van Farao, wat die volk onder die hand van die Egiptenaars uit verlos het. Nou weet ek dat die HERE groter is as al die gode, naamlik in die saak waarin hulle vermetel was teen hulle’ ” (Exodus 18:10, 11).

Wat ons hier sien, is ’n voorbeeld van hoe God onder sy volgelinge werk as ’n getuienis vir die wêreld oor wie die ware God is en oor wat Hy vir sy volk kan doen.

Terselfdertyd, toe Jetro van die ware God geleer het, het hyself iets gehad om aan God se volk te bied: wyse en voordelige raad. Moses het nodig gehad om die wetlike sisteem met regverdige beginsels in te stel. Hy het ook toegewyde en getroue regters nodig gehad, manne met integriteit. Jetro het wyslik die volgende kwalifikasies voorgestel: (1) manne wat God vrees; (2) wat betroubaar is; en (3) wat onregverdige wins haat. Bekwame manne met goeie karakters moes aangestel word oor die verskillende afdelings van duisend, honderd, vyftig en tien. Op hierdie manier sou Moses se administratiewe las verlig word sodat hy op belangrike probleme kon fokus. En so sou die volk goed bedien word.

Moses het Jetro se wyse raad aanvaar (Exodus 18:24) en het toe leiers aangestel in verskillende administratiewe rolle (lees ook Deuteronómium 1:9–18).

`Moses kon net die ou man geïgnoreer het en aan hom gesê het om na sy eie sake om te sien. Maar hy het nie. Watter belangrike lesse kan ons leer uit sy gewilligheid om na hierdie persoon te luister wat nie eers ’n Hebreër was nie?`