---
title:  Kwartels en manna
date:   11/08/2025
---

Ongelukkig is daar ’n herhalende patroon van rebelsheid in hierdie pelgrimstogverhale. Die volk was daarvoor bekend dat hulle vergeet het hoe die magtige hand van God hulle in die verlede gehelp het en oplossings vir hulle probleme voorsien het. Hulle het toegelaat dat hulle daaglikse probleme hulle verblind het vir die einddoel van hulle beloofde rooskleurige toekoms. Dit is steeds ’n algemene probleem onder God se volk vandag ook.

`Lees Exodus 16:1–36. Wat was die oorsaak van die Israeliete se murmureringe en wat was die gevolg?`

Dit is belangrik om op te let dat versoekings in die Bybel dikwels met kos te doen het. In die Tuin van Eden het die sondeval met die eet van die vrugte van die verbode boom van kennis van goed en kwaad te doen gehad (Génesis 2:16, 17; Génesis 3:1–6). Toe Jesus in die woestyn versoek was, het Satan heel eerste probeer om Hom d.m.v. voedsel te versoek (Matthéüs 4:3). Esau het sy eersgeboortereg verloor oor sy ongedissiplineerde aptyt (Génesis 25:29–34). Hoe dikwels was Israel se ongehoorsaamheid nie aan voedsel en drank gekoppel nie! Geen wonder dat Moses latere geslagte herinner het: “ ‘. . . dat die mens nie van brood alleen lewe nie, maar dat die mens lewe van alles wat uit die mond van die HERE uitgaan’ ” (Deuteronómium 8:3).

Manna was natuurlik ’n hemelse brood wat God aan die Israeliete voorsien het gedurende hulle 40 jaar se omswerwinge in die woestyn. Deur hierdie gawe het Hy hulle geleer dat Hy die Skepper en Voorsiener van alles is. God het ook hierdie bonatuurlike voorsiening van manna gebruik om aan hulle te toon hoe om die sewendedag Sabbat te hou.

Elke week het vier wonderwerke plaasgevind: (1) vir vyf dae het God ’n daaglikse toekenning van manna gegee; (2) op Vrydae het Hy ’n dubbele porsie manna gegee; (3) die manna het nie vanaf Vrydag tot Sabbat vrot geword nie; en (4) geen manna het op Sabbat geval nie. God het hierdie wonderwerke voortdurend gedoen sodat die volk die Sabbatdag moes onthou om God se goedheid op daardie dag te vier. God het gesê: “ ‘Kyk, omdat die HERE julle die sabbat gegee het, daarom gee Hy julle op die sesde dag brood vir twee dae. . . .’ ” (Exodus 16:29).

`Mense hou daarvan om te eet. Ons was geskep om van eet te hou. Die oormaat van voedsel wat uit die grond groei (ons oorspronklike dieet) openbaar nie net dat God wil hê ons moet eet nie, maar ook dat ons dit wat ons eet, moet geniet.  Hoe kan hierdie wonderlike gawe van voedsel (en die genieting om te eet) egter misbruik word?`