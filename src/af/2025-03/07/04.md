---
title:  Water uit die rots
date:   12/08/2025
---

In die woestyn het ’n mens baie water nodig. Maar God het hierdie probleem te bowe gekom, selfs al het die volk getwis en Hom nie vertrou nie, en al het hulle sy vermoë en gewilligheid om aan hulle water te gee, getoets. In hulle ongeloof het hulle na Egipte terugverlang.

`Lees Exodus 17:1–7. Watter les behoort die volk uit hierdie insident te geleer het?`

Moses het die plek Massa genoem wat “om te toets” beteken, en Mériba wat “om te twis” aandui. Ten spyte van hulle ongeloof het die Here aan die Israeliete water gegee. Hierdie twee name moes die Israeliete daaraan herinner het om God nie te toets en om nie met Hom te twis nie (Hebreërs 3:7, 8 en 15). Hulle het God se teenwoordigheid in hulle midde ernstig betwyfel, al het hulle reeds soveel tasbare bewyse van nie net sy teenwoordigheid nie, maar ook van sy mag en sy outoriteit gesien het.

“Moses het die rots geslaan, maar dit was die Seun van God in die wolkkolom versluier wat langs Moses gestaan en die lewegewende water laat vloei het. Dit was nie net Moses en die oudstes nie, maar ook die ganse volk wat ver weg gestaan het, wat die heerlikheid van die Here gesien het; maar as die wolk verwyder was, sou hulle gesterf het vanweë die vreeslike glans van Hom wat daarin gewoon het.” — Ellen G. White, Patriarge en Profete, bl. 298.

Water is ’n simbool van lewe, want sonder water is daar geen lewe nie. Elke sel in ons liggaam het water nodig. Onsself bestaan uit 60 persent water. Selfs ons bene bestaan gedeeltelik uit water. Dus, deur water in die woestyn aan hulle te voorsien, was dit vir die Israeliete ’n teken dat God omgegee het vir hulle behoeftes en dat hulle op Hom kon vertrou. Maar, hulle moes aan Hom gehoorsaam gewees het.

Baie eeue later het Paulus in I Korinthiërs 10:4 die gelowiges daaraan herinner dat die ondervinding van die Israeliete in die woestyn uniek was. Christus het hulle nie net self gelei nie, maar het ook aan hulle water voorsien (Psalm 78:15, 16), en het ook in hulle ander geestelike en fisiese behoeftes voorsien. Paulus het aangekondig: “en die rots was Christus”. Vir hulle was Christus die Bron van lewe en die Gewer van ewige lewe. Net soos ’n rots solied is, net so het God sy volk vasberade gelei. ’n Mens kan op Hom vertrou omdat Hy nie faal om sy beloftes na te kom nie.

`Watter dinge het jy nodig om op hierdie oomblik aan God toe te vertrou?  Hoe kan jy leer om jou aan sy wil te onderwerp en dan op Hom te wag om op te tree wanneer Hy dink dit die regte tyd is?  Waarom is dit nie altyd so maklik om dit te doen nie?`