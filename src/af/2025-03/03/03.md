---
title:  ’n Onstuimige begin
date:   14/07/2025
---

Hoewel Moses sekerlik reg van die begin af geweet het dat die taak wat die HERE aan hom gegee het nie maklik sou wees nie (dis waarom hy probeer het om dit vry te spring), het hy waarskynlik geen idee gehad van wat werklik aan die kom was nie.

`Lees Exodus 5:3–23. Volgens die vermelde verslag, wat was die onmiddellike gevolge van Moses en Aäron se eerste ontmoeting met Farao?`

Selfs voor hulle na Farao gegaan het, het Moses en Aäron die oudstes en ook die volk van Israel bymekaar geroep om God se woorde aan hulle oor te dra, en ook God se tekens aan hulle te toon. Die gevolg was dat Israel geglo het dat die HERE hulle uit hulle slawerny sou verlos. Daarom het hulle die HERE aanbid (lees Exodus 4:29–31). Hulle verwagtinge was sekerlik hoog: die HERE sou hulle, die Hebreeuse volk, uiteindelik uit hulle lawerny verlos!

Moses het toe met God se versoek na die koning van Egipte gegaan, en toe het die situasie vir die Israeliete vererger. Hulle lyding het erger geword, en hulle daaglikse arbeid het nog swaarder geword. Hulle was beskuldig dat hulle lui was; hulle was nog meer ongenaakbaar behandel en hulle arbeidsomstandighede het nog moeiliker geword as wat dit reeds was.

Hulle leiers was nie gelukkig nie. Die konfrontasie tussen hulle en Moses en Aäron het lelik geword, en (soos ons later sal sien) het dit vooruit gedui op die tipe konflik wat Moses met sy eie mense in die toekoms sou hê.

`Lees Exodus 5:21, en stel jouself in die plek van hierdie manne terwyl hulle Moses en Aäron gekonfronteer het. Waarom het hulle teenoor Moses gekla?`

Dit is nie so moeilik om te verstaan waarom hulle so kwaad vir Moses was nie (“ ‘Mag die HERE op julle let en oordeel’ ”, het hulle gesê).  Hulle het aanvanklik gedink dat Moses gekom het om hulle van die Egiptenare te bevry, en nie om hulle lewens onder die Egiptenare nog moeiliker te maak nie.

En so moes Moses en Aäron, behalwe om net die Egiptenare te hanteer, ook hulle eie mense verdra.

`Op watter beter maniere kan jy en ook ander met plaaslike leiers kommunikeer wanneer verskille wat nie vermy kan word nie, ontstaan?`