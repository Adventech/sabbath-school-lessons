---
title:  Soos ’n god vir Farao
date:   17/07/2025
---

`Lees Exodus 6:29–7:6. Hoe hanteer die Here Moses se besware?`

God stel Homself aan Moses voor as Jahweh, wat beteken dat Hy hulle persoonlike en intieme God is, die God van sy volk, en die God wat ’n verbondsverhouding met hulle aangegaan het.

Hierdie inwonende God beveel Moses toe om weer met Farao te gaan praat. Weens sy tekort aan selfvertroue, protesteer Moses weer: “Hoe sal Farao dan na my luister?” Hier sien ons weer Moses se nederigheid, maar ook weer sy begeerte om van hierdie taak wat sover nie te goed verloop het nie, los te kom.

“Toe God Moses beveel het om na Farao terug te gaan, het Moses ’n gebrek aan selfvertroue getoon. Die term ‘aral sepatayim — wat letterlik ‘onbesnede lippe’ beteken, en wat gebruik word om Moses se spraakgebrek aan te dui (6:11, 29) — is dieselfde as wat in Exodus 4:10 gebruik word: ‘swaar van mond en swaar van tong’”. — Andrews Bible Commentary: Old Testament, “Exodus” (Berrien Springs, MI: Andrews University Press, 2020), bl. 205.

God stuur Aäron genadiglik om Moses te gaan help. Moses sal met Aäron praat, en dan sal hy met Farao praat; en so sal Moses God voor die Egiptiese koning verteenwoordig, en Aäron sal sy profeet wees.

Hierdie vertelling voorsien ’n uitstekende definisie vir die rol van ’n profeet.  ’n Profeet is ’n woordvoerder of ’n spreekbuis vir God; hy of sy is God se mondstuk om God se woord aan sy volk oor te dra en te interpreteer.  Soos Moses met Aäron gespreek het, en Aäron dan met Farao, so kommunikeer God met ’n profeet wat dan God se lering aan die volk verkondig. Dit kan mondelings en persoonlik gebeur; of, soos wat dit in die algemeen gedoen was, die profeet het die boodskap van God ontvang, en dan was dit opgeskrywe.

God het ook aan Moses verduidelik wat hy te wagte kon wees in sy ontmoeting met Farao. Hy het hom gewaarsku dat die konfrontasie intens en lank sou wees.  Vir die tweede keer het God beklemtoon dat Farao baie hartnekkig sou wees en dat God sy hart sou verhard (Exodus 4:21, Exodus 7:3). Die gevolge sou egter positief wees, want “ ‘die Egiptenaars [sal] weet dat Ek die HERE is’ ” (Exodus 7:5). Dit wil sê, selfs te midde van die chaos wat gaan volg, sal God verheerlik word.

`Moses het nie verdere verskonings gehad om sy Goddelike verantwoord likheid na te kom nie.Watter verskonings gebruik ons om te probeer verhoed om God se wil en doel vir ons te doen?`