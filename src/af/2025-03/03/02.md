---
title:  Wie is die HERE?
date:   13/07/2025
---

Moses het God se bevele gevolg en na Farao gegaan om te begin met die proses om “my volk, die kinders van Israel, uit Egipte uit [te lei]” (Exodus 3:10).

`Wat was Farao se reaksie op God se bevel, “Laat my volk trek” (lees Exodus 5:1, 2), en watter betekenis kan in hierdie reaksie gevind word?`

“Wie is die HERE?” het Farao verklaar, met geen begeerte om Hom te ken nie.

Farao het eerder tartend hierdie God ontken, en erken dat hy Hom nie ken nie. Hy sê amper uitdagend: “ ‘Ek ken die HERE nie’ ”. Hoeveel mense het al deur die geskiedenis dieselfde gesê? Hoe tragies is dit nie,

terwyl Jesus self gesê het, “En dit is die ewige lewe, dat hulle U ken, die enige waaragtige God, en Jesus Cristus wat U gestuur het” (Johannes 17:3).

Egipte, wat die Farao as ’n koning erken, is ’n simbool van ’n mag wat God se teenwoordigheid en sy gesag verwerp. Dit is ’n entiteit wat God, sy Woord en Sy mense, opponeer.

Farao se volgende verklaring, “en ek sal Israel ook nie laat trek nie”, openbaar selfs sy rebelsheid teen die lewende God nog meer. Egipte word so dus ’n simbool, nie slegs van die ontkenning van God nie, maar van ’n regeringstelsel wat Hom teenstaan.

Dit is geen wonder nie dat baie mense, millennia later, hierdie selfde gesindheid in die Franse Rewolusie bespeur het (lees ook Jesaja 30:1–3 en Openbaring 11:8). Farao het geglo hy was ’n god, of die seun van ’n god — ’n verdere verwysing na iemand wat in sy of haar eie oppermag, krag en intelligensie glo.

“Van al die volke waarvan ons in die Bybel se geskiedenis lees, het Egipte op die vermetelste wyse die bestaan van die lewende God ontken en sy gebooie weerstaan. Geen monarg het ooit op ’n meer vermetele en vrypostige wyse teen die gesag van die hemel gerebelleer as die koning van Egipte nie. Toe Moses in die Naam van die HERE aan hom die boodskap gebring het, het Farao trots geantwoord, ‘Wie is die HERE na wie se stem ek moet luister om Israel te laat trek? Ek ken die HERE nie, en ek sal Israel ook nie laat trek nie’ (Exodus 5:2).  Dit is ateïsme en die volk wat deur Egipte voorgestel is, sou op dieselfde wyse die aansprake van die lewende God ontken en ’n dergelike gees van ongeloof en uitdaging openbaar.” — Ellen G. White, Die Groot Stryd, bl. 269.

`Hoe sou jy reageer indien iemand sou vra: ‘Ken jy die HERE?’ Indien jy ‘Ja’ antwoord, wat sou jy sê oor wie Hy is, en waarom?`