---
title:  Onbesnede lippe
date:   16/07/2025
---

Die Here het inderdaad ’n paar kragtige beloftes aan Moses gemaak oor wat Hy van plan was om te doen. Hoewel hierdie ontmoeting met God hom bemoedig het, was die bemoediging van korte duur, gegewe die reaksie wat hy van sy eie mense ontvang het.

`Lees 6:8–12.Wat het volgende gebeur, en watter lesse kan ons uit hierdie verhaal neem wanneer ons tye van teleurstelling en swaarkry in ons lewens ondervind?`

Die Hebreërs was so deur hulle leed, swaarkry en harde arbeid ontmoedig dat hulle nie geluister het na Moses se woorde van bemoediging dat God sou optree soos Hy belowe het nie. Hulle het so lank daarvoor gewag, en nou was hulle verwagtinge nie vervul nie. Waarom, volgens Moses, sou dit nou anders wees? Hulle het moed opgegee en opgehou hoop, wat die situasie natuurlik nog meer vererger het. Voor Moses met die onderhandelinge begin het, was hulle vir die eerste keer in hulle leeftyd met hoop op bevryding vervul.

Wie het tog nie al in ’n soortgelyke situasie beland nie? Wie het nog nie moedeloos, teleurgesteld en ontevrede gevoel nie — selfs deur God verlate gevoel nie.  Onthou die verhaal van Job?  Wat van Asaf, ’n psalmis wat vrae gevra het oor die voorspoed van die goddelose teenoor die swaarkry van die regverdiges. En tog, afgesien van sy stryd, het Asaf een van die mooiste belydenisse van geloof gehad: “U sal my lei deur u raad en my daarna in heerlikheid opneem. Wie het ek buiten U in die hemel? Buiten U begeer ek ook niks op die aarde nie. Al beswyk my vlees en my hart – God is die rots van my hart en my deel tot in ewigheid” (Ps. 73:24–26).

Dwarsdeur die heilsgeskiedenis het God sy volk verseker dat Hy altyd met hulle sou wees (Jesaja 41:13, Matthéüs 28:20). Hy gee aan hulle sy vrede, sy bemoediging, en Hy versterk hulle om die lewe se uitdagings te bowe te kom (Johannes 14:27; Johannes 16:33; Filippense 4:6, 7).

Die verbondsbelofte, “ ‘en Ek sal julle as my volk aanneem, en vir julle ’n God wees’ ” (Exodus 6:6), betuig die intieme verhouding wat die Here met sy volk wil hê.

`Dink na oor die frase: “ ‘Ek sal julle as my volk aanneem, en vir julle ’n God wees’ ” (Exodus 6:6). Hoewel hierdie belofte na ’n groep mense verwys, hoe is dit individueel op elkeen van ons van toepassing? Hoe behoort hierdie verhouding ’n werklikheid in ons daaglikse lewens te word? (Lees ook II Korinthiërs 6:16.)`