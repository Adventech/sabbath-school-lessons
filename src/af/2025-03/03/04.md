---
title:  Die goddelike “EK”
date:   15/07/2025
---

Arme Moses! Eers word hy deur Farao uitgeskel, en toe word hy deur sy eie mense vervloek.

En so het Moses toe by God gaan kla.  In sy verbittering en teleurstelling omdat Israel se omstandighede nou vererger het, vra hy: “ ‘Here, waarom het U hierdie volk kwaad aangedoen? Waarom het U my tog gestuur? Want vandat ek na Farao gegaan het om in u Naam te spreek, het hy hierdie volk mishandel, en U het u volk glad nie verlos nie’ ” (Exodus 5:22, 23). Moses se ontevredenheid met die Here is vanselfsprekend en, met inagneming van die omstandighede, verstaanbaar.

God het egter op ’n kragtige wyse gereageer. Hy sal optree, en baie beslis ook. “ ’nou sal jy sien wat Ek Farao sal aandoen” (Exodus 5:24).

`Lees Exodus 5:22–6:8. Wat was God se reaksie op Moses se klagte, en watter belangrike teologiese waarhede word hier geopenbaar?`

God sou nie langer net praat nie; Hy sou nou met mag ten gunste van sy volk tussenbeide tree. Hy herinner Moses toe aan ’n paar gepaste feite: (1) Ek is die HERE; (2) Ek het aan die patriarge verskyn; (3) Ek het my verbond met hulle opgerig; (4) Ek het belowe om aan hulle die land Kanaän te gee; (5) Ek het die gekerm van die kinders van Israel gehoor; en (6) Ek het aan my verbond gedink om aan julle die Beloofde Land te gee.

Let op na die herhaling van die goddelike “EK”. Ek, die Here jou God, Ek het so en so gedoen, en daarom kan jy my vertrou dat Ek vir jou sal doen wat Ek belowe het.

Die Here verkondig hier ernstig dat Hy vier groot dinge vir Israel sal doen omdat Hy hulle lewende HERE is: (1) “ ‘Ek sal julle onder die harde arbeid van die Egiptenaars uitlei;’ ” (2) “ ‘Ek sal julle red uit hulle slawerny;’ ” (3) “ ‘Ek sal julle verlos deur ’n uitgestrekte arm en deur groot strafgerigte;’ ” en (4) “ ‘Ek sal julle as my volk aanneem en vir julle ’n God wees’ ” (Exodus 6:5, 6).

Hierdie vier goddelike handelinge het sy verhouding met sy volk verseker en herbevestig. God is die Onderwerp en die Onderbou van al hierdie aktiwiteite, en die Israeliete is die ontvangers van al hierdie voordele en genade.  God het hierdie gawes gratis aangebied, omdat Hy hulle liefgehad het; Hy het dit toe vir hulle gedoen en Hy doen dit nou vir ons ook.

`Watter ander Bybelkarakters het met goeie rede na God uitgeroep en teenoor Hom gekla?  Waarom is dit toelaatbaar om jou hart teenoor God uit te stort? Waarom behoort jy dit egter altyd in geloof en met vertroue doen?`