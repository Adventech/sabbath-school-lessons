---
title:  Vir verdere studie
date:   18/07/2025
---

Lees Ellen G. White, “Die Plae van Egipte,” bl. 257–265 in Patriarge en Profete.

Lees hoe sleg dinge vir Moses en sy volk begin het nadat Moses Farao die eerste keer gaan sien het.

“Die koning was nou erg ontstoke en het die Israeliete daarvan verdink dat hulle teen sy diens in opstand wou kom. Die ledigheid het aanleiding gegee tot ontevredenheid; hy sou sorg dat hulle geen tyd het om gevaarlike sameswerings te smee nie. Onmiddellik het hy maatreëls getref om hulle bande stywer te bind en hulle gees van onafhanklikheid te blus. Daardie selfde dag is bevele gegee wat hulle arbeidsomstandighede wreder en meer onderdrukkend sou maak. Die gewone bousstof van die land was roustene;  die mure van die mooiste geboue is daarmee opgerig en dan met klip versier; gevolglik is talle slawe met steenmakery besig gehou. Die koning het nou beveel dat geen strooi meer voorsien sou word nie; die arbeiders moes self die strooi soek – en nog dieselfde aantal stene maak.

“Hierdie bevel het vir die Israeliete dwarsdeur die hele land groot kommer veroorsaak. Die Egiptiese opsigters het onder die Hebreërs drywers aangestel om oor die werk van die volk toesig te hou, en hierdie drywers was verantwoordelik vir die werk wat die volk gedoen het.  Toe die koning se bevel van krag word, het die volk orals in die land stoppels pleks van strooi versamel; maar dit was vir hulle onmoontlik om dieselfde hoeveelheid werk te doen. Weens hierdie versuim is die Hebreeuse drywers wreed geslaan.” — Ellen G. White, Patriarge en Profete, bl. 258.

**Vrae vir bespreking:**

`Dink aan ’n tyd toe jy net begin ag slaan het op God se uitnodiging om Hom te volg, en dinge nie vir jou glad verloop het nie, of beslis nie vir jou goed begin het nie. Watter lesse het jy met verloop van tyd uit daardie ondervinding geleer?`

`Vertel hoe God in jou lewe ingegryp het toe jy tot Hom gebid het om jou te help, of toe jy nie van Hom hulp verwag het nie. Hoe kan ons in God se goedheid glo wanneer dinge vir ons skeef loop, selfs vir diegene wat op die Here vertrou?`

`Wat sou jy aan iemand sê wat verklaar, “Ek ken die Here nie”? Maar, veronderstel dat die persoon wat dit gesê het, dit nie uittartend of uitdagend gedoen het nie, maar dit net as ’n eenvoudige feit oor sy of haar lewe genoem het? Wat kan jy doen om hom of haar te help om “die Here te ken”? En dan te verduidelik waarom dit belangrik is dat hy of sy daaraan aandag moet gee?`