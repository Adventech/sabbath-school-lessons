---
title:  Die Verbondsverordeninge
date:   24/08/2025
---

Toe die Wet by Sinai gegee was, het God die grondslag gelê om die volk te leer hoe om heilig te lewe deur hulle verbintenis met Hom. Maar die beginsels van die wet moes elke dag in hulle lewe toegepas word, en daarom het God aan hulle addisionele wette, die sogenaamde “verbondsverordeninge”, gegee. Dit was die verantwoordelikheid van die regters om oor hierdie wette te waak en om dit reg toe te pas.

“Omdat die begrip van die volk weens slawerny en hulle aanraking met die heidendom verblind en verlaag was, was hulle nog nie gereed om die verreikende beginsels van God se Tien Gebooie te waardeer nie. Sodat hulle die verpligtinge van die tien gebooie (dekaloog) beter kon verstaan en toepas, is verdere wette aan hulle gegee om die beginsels van die Tien Gebooie uit te beeld en toe te pas. Hierdie wette word verordeninge genoem omdat hulle deur oneindige wysheid en regverdigheid gevorm is, en omdat die regters daarvolgens hulle regspraak moes lewer. Anders as die Tien Gebooie is hulle afsonderlik aan Moses gegee en hy moes dit aan die volk oordra.” — Ellen G. White, Patriarge en Profete, bl. 310.

`Lees Exodus 21:1–32. Watter spesifieke regulasies was gegee met betrekking tot die Hebreeuse slawe oor manslag en liggaamlike beserings?`

Die Verbondsverordeninge word in verskeie hoofstukke uiteengesit (Exodus 21:1 tot 23:19). Al hierdie regulasies en wette was gegee om ’n stortvloed van boosheid te stop en om ’n ordelike gemeenskap te help bou.

Die wette oor slawerny was spesiaal en moenie met die boosaardige en bose praktyke van moderne of middeleeuse slawerny verwar word nie. Hebreeuse slawe was, om die waarheid te sê, beskerm en waardeer. In moderne en middeleeuse gemeenskappe was bediendes en slawe die besittings van hulle eienaars wat met hulle kon doen net wat hulle wou. In teenstelling hiermee het bybelse wette dinge anders gereguleer. Slawediens was tot ses jaar beperk (Exodus 21:1, 2; Jeremia 34:8–22), en in die sewende jaar moes alle slawe vrygelaat word behalwe as hulle by hulle eienaar wou aanbly. Hulle eienaars moes hulle ook op Sabbatdae afgee (Exodus 20:9, 10), en in hulle basiese behoeftes voorsien het.

`Hoewel daar in die meeste dele van die wêreld die bose praktyk van vasgestelde slawerny afgeskaf is, watter van daardie beginsels bestaan nog, en wat kan ons in ons onmiddellike omgewing doen om hierdie beginsels te beveg?`