---
title:  Om wraak te neem
date:   28/08/2025
---

“Moenie julle wreek nie, geliefdes, maar gee plek vir die toorn; want daar is geskrywe: ‘Aan My kom die wraak toe, Ek sal vergeld, spreek die Here’ ”(Romeine 12:19; lees ook Deuteronómium 32:35).

`Watter belofte en bevel word in hierdie verse gevind, en hoe naby is hulle aan mekaar verwant?`

Totdat die Here die geregtigheid wat nou ontbreek, laat geskied, was dit in antieke Israel die plig van die regters om die wet te implementeer en om ’n regverdige straf te bepaal indien skade aangerig of ’n besering veroorsaak sou word. Maar daar moes eers na die feite gekyk geword het. Die probleem was dat die leermeesters van die wet in Christus se tyd hierdie wet op so ’n manier toegepas het dat persoonlike wraak ’n moontlikheid geword het. Deur dit so te doen, was die beginsel buite konteks toegepas, en die oorspronklike doel oor die hoof gesien. Gevolglik was dit wat die wet verbied het, beskerm.

`Lees Matthéüs 6:4, 6; Matthéüs 16:27; Lukas 6:23 en II Timótheüs 4:8. Wat sê hierdie teksverse aan ons oor hoe Jesus die beginsels van vergoeding en die toepassing van straf gesien het?`

Jesus was nie teen die beginsel van vergoeding en die toepassing van straf gekant nie. Geregtigheid is ’n saak van beginsel; dit is ’n beslissende deel van die lewe. Maar, geen indiwidu mag hom of haar self aanstel in die rol van regter, of as deel van die jurie nie, of as “laksman” nie. Dis so maklik om die reg te verdraai! Dis nie ons taak om te vergeld nie. Indien een of ander kwaad aangespreek moet word, moet dit deur ’n objektiewe hof uitgevoer word; dit is die werk van regters.

In hierdie konteks sê Jesus aan ons om volmaak te wees soos ons “Vader in die hemel volmaak is”. Hoe kan ons so volmaak soos God self wees? Onselfsugtige liefde is die oorkoepelende eienskap van God. Hy leer sy volgelinge hoe om hulle vyande lief te hê en om vir hulle vervolgers te bid. Ware volmaaktheid is om lief te hê, om te vergewe, en om genadig te wees (Lukas 6:36), selfs teenoor hulle wat dit nie verdien nie. Hierdie beginsel, en die gedrag wat daarop volg, is om God se karakter te weerspieël.

`Op watter maniere kan ons daagliks leer om lief te hê soos wat ons beveel word om lief te hê? Waarom behels dit om self altyd te kruisig?`