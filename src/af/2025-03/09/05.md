---
title:  ’n Oog vir ’n oog
date:   27/08/2025
---

`Lees Matthéüs 5:38–48. Hoe interpreteer Jesus die betekenis van om kwaad met kwaad te vergeld? Hoe moet ons dit in vandag se dae toepas?`

In die bergrede het Jesus Christus teksverse uit die Ou Testament aangehaal, verse wat die mense rondom Hom sekerlik geken het. Maar, Hy het teen die heersende rabbynse interpretasie daarvan gepraat wat deur die eeue heen wegbeweeg het van die oorspronklike doel van hierdie wette. Dit wil sê, menslike tradisie het nie net die doel van God se Woord verbloem nie, maar in sommige gevalle het hulle dit verdraai en die betekenis verander (dink maar aan die Sabbatvoorskrifte). Jesus het deur sy woorde die oorspronklike betekenisse van hierdie wette weer herstel.

Deur sy hoorders se aandag op die verse se oorspronklike bedoelinge en betekenisse te vestig, het Jesus probeer om sommige van hierdie valse interpretasies reg te stel.

Die vers in Exodus 21:24 wat praat oor “oog vir oog en tand vir tand”, word in Matthéüs 5:38 deur Jesus aangehaal (“Julle het gehoor . . . Maar Ek sê vir julle”), en het na die lex talionis verwys, die sogenaamde vergeldingswet. Hierdie vers word ook op ander plekke in die Bybel gebruik (Levítikus 24:20, Deuteronómium 19:21).

Die oorspronklike bedoeling van hierdie wet was geformuleer om enige persoonlike vergelding te voorkom. Dit was bedoel om bloedige vetes of weerwraak te voorkom sonder dat daar eers ondersoek gedoen was. Liggaamlike straf moes eers deur regters beoordeel geword het, en dan moes ’n geskikte finansiële vergoeding daarvoor bepaal en betaal geword het. Hierdie praktyk was toegepas om te voorkom dat mense “die wet in eie hande” sou neem.  Geregtigheid moes plaasgevind het, maar dit moes volgens God se wet plaasgevind het.

Jesus Christus wat hierdie sosiale wette aan Moses gegee het, het die doel van hierdie wet geken; daarom kon Hy dit op ’n objektiewe manier toegepas het, volgens die oorspronklike bedoeling daarmee.  Die motief was om geregtigheid te laat geskied en versoening te bring, en om sodoende vrede te herstel.

Daar kan geredeneer word dat, in ’n sekere sin, geregtigheid ’n tipe wraakneming insinueer.  Die regte toepassing van hierdie wette lyk na ’n poging om die regte balans tussen geregtigheid en wraakneming te vind.

`Hoe moet die wete dat geregtigheid eendag sal geskied jou help om al die onregverdigheid wat ons nou in die wêreld sien, te hanteer?`