---
title:  God se oorspronklike plan
date:   26/08/2025
---

`Lees Exodus 23:20–33. Watter metodes het God begeer om te gebruik om die Beloofde Land te verower?`

Dit was nie God se bedoeling dat die Israeliete moes veg vir hulle nuwe gebied nie; Hy wou dit aan hulle gegee het. Dit was ’n belofte aan Abraham, Isak en Jakob en moes ontvang gewees het as God se spesiale geskenk aan Israel.

Die deurtog deur die Skelfsee was ’n demonstrasie van hoe die verowering van die Beloofde Land sou plaasvind. God het namens sy volk geveg en aan die Israeliete totale oorwinning oor hulle vyande wat van plan was om die Israeliete dood te maak, gegee (Exodus 14:13, 14). Die Egiptenare het die onderspit gedelf omdat die HERE deur ’n wonderwerk tussenbeide getree het.  Tydens ’n soortgelyke situasie, toe Sánherib, die Assiriese koning, Israel aangeval het, het God ook die groot swaarbewapende en goedopgeleide Assiriese weermag verslaan sonder dat die Israeliete nodig gehad het om te veg.  God het oorwinning toegestaan omdat Koning Hiskía dit wat God deur die profeet Jesaja gespreek het, geglo het (II Konings 19:35, Jesaja 37:36).

God het aan Abraham gesê dat die Beloofde Land nie onmiddellik aan sy nageslag gegee sou word nie, maar eers na 400 jaar (Génesis 15:13–16). Waarom? Die rede was gekoppel aan die boosheid van die inwoners van die land van Kanaän. God was genadig teenoor daardie mense en het aan hulle nog ’n kans gegee om tot inkeer te kom. Maar, hulle het aangehou om teen God en sy waardes te rebelleer, en so, toe die boosheid van daardie nasies voltallig was, was God gereed om hulle gebied aan die Hebreërs as laasgenoemde se nuwe tuisland te gee.

Boonop het God belowe dat Hy die nasies voor die Israeliete sou uitdryf d.m.v. twee baie effektiewe metodes: (1) deur verskrikking en vrees oor hierdie bose nasies te bring, en (2) deur perdebye wat hulle sou verdrywe.  Voordat die Israeliete in die nuwe gebied gearriveer het, sou hulle vyande die plek reeds verlaat het, en sou Hy hulle “voor jou uit verdrywe” het (Exodus 23:27, 28).

Die belangrikste rol in die verowering van die Beloofde Land was deur die Engel van God gevul. Hierdie Boodskapper was Christus wat Israel gelei het, gebiede verower het en hulle beskerm het. Hy was die wolkkolom wat hulle gedurende die dag gelei het en die vuurkolom gedurende die nag. Israel moes versigtig aandag gegee het en na Hom geluister het omdat Hy goddelike outoriteit besit het (Exodus 23:21). Die oortreding van God se wil en ongeloof in sy leierskap sou hulle vordering ingewikkeld gemaak het.

`Wat leer ons oor God se genade deur die gedagte dat Hy aan daardie heidene baie jare toegestaan het om hulle weë te verander, maar ook hoe daardie genade nie beskikbaar vir diegene was wat geweier het om dit te aanvaar nie?`