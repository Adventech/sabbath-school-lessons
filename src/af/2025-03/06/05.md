---
title:  Voorwaarts deur geloof
date:   06/08/2025
---

`Lees Exodus 14:13–31. Ten spyte van hulle ongeloof, wat het God vir die kinders van Israel gedoen?`

Omdat Moses God en sy Woord met sy hele hart vertrou het, het hy die volk moed ingepraat. Hy het aan hulle vier uiters belangrike punte gegee oor hoe om in moeilike situasies op te tree:

1. “ ‘Wees nie bevrees nie’ ” (Exodus 14:13). Die eerste beroep wat hy gemaak het, was om die Here te vertrou, want vrees kan net op hierdie manier oorkom word. Jesaja herinner ons aan hierdie waarheid deur te verklaar dat gelowiges in God se hande is, en Hy sal namens hulle optree wanneer hulle Hom as hulle God en Heer aanvaar: “ ‘Wees nie bevrees nie, want Ek is met jou; kyk nie angstig rond nie, want Ek is jou God. . . .  Want Ek, die HERE jou God, gryp jou regterhand aan, Ek wat vir jou sê:  Wees nie bevrees nie, Ek help jou’ ” (Jesaja 41:10, 13).
2. “ ‘Staan vas’ ” (Exodus 14:13). Om “vas te staan” beteken nie net om op te hou murmureer en groot dinge te verwag nie, maar om God te vertrou en geduldig vir sy magtige ingrype te wag, want Hy sal optree.
3. “ ‘Aanskou die verlossing van die HERE wat Hy vandag vir julle sal bewerk’ ” (Exodus 14:13). Om ons geloof te help groei, is dit belangrik om God se leierskap en hulp te erken en om dankbaar vir sy beloofde hulp te wees. Om te “aanskou” beteken om jou oë oop te maak (want ongeloof maak jou blind). Net God kan oorwinning, veiligheid en verlossing gee. God is altyd vir ons en Hy gee om, en voorsien die nodige op die regte tyd.
4. “ ‘Die HERE sal vir julle stry’ ” (Exodus 14:14). Hierdie dui aan wat God sal doen: Hy sal persoonlik vir sy volk veg. Gólgota is die beslissende bewys van hierdie werklikheid, want Christus het Satan op die kruis oorwin om aan ons die ewige lewe te gee (Johannes 5:24; Hebreërs 2:14; Openbaring 12:10, 11). Later het selfs die Egiptenare agtergekom dat die Here vir die Israeliete gestry het (Exodus 14:25).

God se bevel aan Moses was duidelik: “Sê aan die kinders van Israel dat hulle moet wegtrek.” God het sy plan van aksie stap vir stap onthul: (1) die Engel van God wat voor die leër van Israel uit getrek het, het daar weggegaan en agter hulle aan getrek, en hulle so teen die Egiptiese leër beskerm; (2) Moses moes in geloof sy hand oor die see uitsteek; (3) die Here het deur ’n sterk oostewind die see laat wegvloei en die see laat opdroog; en (4) die gevolg was dat die Israeliete op droë grond veilig deur die see na die ander kant kon beweeg. Die Egiptenare het blindelings agter hulle aan gejaag, want hulle het nie gesien dat God buitengewone dinge vir sy volk doen nie; d.w.s., hulle het nie gesien totdat dit te laat was nie, soos wat hulle belydenis in Exodus 14:25 dit openbaar.