---
title:  Deur die Skelfsee
date:   05/08/2025
---

`Lees Exodus 13:17–14:12. Hoe het God die Israeliete gelei toe hulle Egipte verlaat het, en wat het volgende gebeur?`

Deur die instruksies wat God aan Moses gegee het te volg, was die Israeliete soos ’n goedgeorganiseerde krygsmag toe hulle Egipte verlaat het. Die Hebreeuse terme tsaba’ en makhaneh getuig van so ’n beskrywing naamlik, “leërskare”, “leërs”, “leërafdelings” en “leër” (Exodus 6:26; Exodus 7:4; Exodus 12:17, 41, 51; Exodus 14:19, 20; vergelyk met Exodus 13:18). Hulle was in eenhede verdeel en het soos ’n leërmag gemarsjeer.  Later het Bíleam vanaf die heuwels van Moab gesien dat Israel “volgens sy stamme” in die laer gestaan het (Númeri 24:2).

Intussen het “Moses die gebeente van Josef met hom saamgeneem” (Exodus 13:19). Hierdie is baie belangrike besonderhede in hierdie teksvers, en dit openbaar die vervulling van Josef se geloof in God se beloftes.  Josef het nooit die Beloofde Land uit die oog verloor nie, selfs al het hy die prag en praal en voorregte van Egipte geniet. Hy het versoek dat sy bene na die land Kanaän saamgeneem moes word (Génesis 50:24, 25). Hy het geglo dat die Here Israel in Egipte sou besoek en hulle na die Beloofde Land sou lei, net soos Hy belowe het (Hebreërs 11:22). Toe die volk Israel in Kanaän gearriveer het, was Josef se bene in Sigem begrawe (Josua 24:32).

Die vuur- en wolkkolom was sigbare tekens van God se teenwoordigheid tussen sy volk. Die Here was daar teenwoordig en het ook uit die wolkkolom gepraat (Exodus 14:24; Númeri 12:5, 6).

Intussen het Farao die ware motiewe van sy hart geopenbaar. Hy was nie bekeer nie, en hy het nooit werklik tot inkeer gekom nie. Sy versoek dat God hom moes seën, was ’n klug, dalk ’n misleiding in sy eie hart. Hy het sy leër opgeroep, en hulle het hul voortvlugtende slawe gevolg.  Hierdie man was totaal verblind deur sy sonde.

Toe die volk Farao se leërmag sien kom het, het hulle woorde gespreek en gevoelens geuiter wat later weer en weer herhaal sou word: “ ‘Het u, omdat daar in Egipte glad geen grafte is nie, ons saamgeneem om in die woestyn te sterwe? Wat het u ons nou aangedoen, dat u ons uit Egipteland uitgelei het?’” (Exodus 14:11)

Dit wil sê, al het hulle die dramatiese manifestasies van God se krag reeds gesien, wat ook die behoud van hulle eersgebore seuns se lewens ingesluit het, het hulle steeds ’n verbasende tekort aan geloof tentoongestel.

`Dink aan die laaste keer wat jy voor ’n verskriklike situasie te staan gekom het. Wat was jou eerste reaksie: geloof in God of ’n tekort aan geloof?  Watter lesse moes jy uit daardie situasie geleer het wat jou die volgende keer wanneer so ’n situasie sou opduik, kon help? (En soiets sal weer opduik.)`