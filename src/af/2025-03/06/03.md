---
title:  Die toewyding van die Eersgeborene
date:   04/08/2025
---

Die beloofde tyd van redding, van verlossing, was op die punt om te gebeur. Die volk moes voorbereid wees. Hulle het nodig gehad om nie net te glo nie, maar om ook daarvolgens op te tree. God het aan hulle gesê wat hulle moes doen; deur geloof moes hulle dit gedoen het. Hoewel die konteks totaal verskillend was, pas die beginsel wat Jakobus uitlig baie goed: “Maar wil jy weet, o nietige mens, dat die geloof sonder die werke dood is?” (Lees Jakobus 2:17–20.)

`Lees Exodus 13:1–16. Die Israelitiese eersgeborenes was deur God se genade gedurende die finale plaag gespaar. Waarom was hierdie bevel ewigdurend, en wat behoort dit vir ons vandag te beteken?`

God het die Israelitiese gesinne wat deur die bloed beskerm was genadiglik bewaar, want hulle het in geloof hulle huise se deurposte gemerk. Hierdie nuwe riglyne het deur Moses van die Here gekom: “‘Heilig vir My al die eersgeborenes’” (Exodus 13:2). Hierdie wetgewing was op mense so wel as diere van toepassing.

Een beginsel wat hierdie bevel rugsteun, is dat alles aan Hom behoort, want Hy is ons Skepper en die Eienaar van alles: “Die aarde behoort aan die HERE en die volheid daarvan, die wêreld en die wat daarin woon” (Psalm 24:1). “Aan My behoort die silwer en aan My die goud, spreek die HERE van die leërskare” (Haggai 2:8). Die Israelitiese eersgebore seuns was die eerste vrugte van God se seëninge wat Hy aan hulle geskenk het; hulle was ook ’n teken van die volk se totale toewyding aan Hom en van hulle begrip dat alles wat hulle besit het, van Hom af gekom het.

Ook sien ons die gedagte van redding, van verlossing, hier. Die eersgebore seuns was gespaar omdat hulle deur die bloed gedek was. Hulle was gered van die dood net soos almal deur die bloed van Jesus gered word. Soos Paulus oor Jesus skryf: “in wie ons die verlossing het deur sy bloed, naamlik die vergifnis van die sondes” (Kolossense 1:14).

Intussen was daar reëls gegee oor hoe hierdie toewyding geoffer moes word, ’n viering van hulle verlossing uit Egiptiese slawerny. Hulle moes die diere offer, maar hulle seuns moes losgekoop word (Exodus 13:12, 13, 15).

`Exodus 13:16 sê dat die offers ’n teken op hulle hande sou wees en ’n voorhoofsband tussen hulle oë. Hoe simboliseer hierdie belangrike geestelike waarheid dat, afgesien van hoeveel geloof ons het, ons op daardie geloof moet reageer?`