---
title:  Die lied van Moses en Mirjam
date:   07/08/2025
---

Die hele Egiptiese leër was tot ’n val gebring;  niemand het oorleef nie, en dit sluit Farao in (lees Psalm 136:15). Dit was ’n verstommende neerlaag vir die Egiptenare, en ’n volkome oorwinning vir God se volk. Geen wonder dat regdeur hulle geskiedenis, en selfs vandag nog, hierdie verhaal deur die Jode oorvertel word.

`Lees Exodus 15:1–21. Wat is die inhoud van Moses se lied?`

Hierdie lied loof die Here want Hy is ’n magtige  stryder wat sy volk se opponent oorwin het. Moses brei self breedvoerig op hierdie tema uit deur te beklemtoon dat die Here, sy God, ook sy krag en sy psalm was, en dat Hy hom tot heil geword het. Niemand is soos Hy nie, “ ‘verheerlik in heiligheid, gedug in roemryke dade, een wat wonders doen’ ” (Exodus 15:11).

Moses se lied gaan oor God, oor wie Hy is en wat Hy besig is om te doen.  Die Here word verhoog, geprys en bewonder vir sy buitengewone werk om sy volk te help. Dankbaarheid en aanbidding is die natuurlike gevolg van God se goedheid teenoor ons. Dankbaarheid vir sy liefde is die eerste vereiste vir ’n lewende geestelike lewe of ondervinding. God se standvastige liefde word veral beklemtoon en verheerlik omdat Hy sy volk wat Hy verlos het, na die heilige “vaste woonplek” sal lei. Moses het voorspel dat God die heiligdom op die bergland van sy erfenis sou vestig (Exodus 15:17), en dit alles wys vooruit na Sion en na die tempel in Jerusalem.

In Openbaring 15:2–4 lees ons dat die wat oorwin het die lied van Moses en die Lam sing. Kan jy jou indink hoe dit in die hemel gaan klink, hierdie lof aan God vir sy groot en wonderbare dade, lof aan God vir sy regverdige en waaragtige handelinge, en sy heiligheid?

Let op na die laaste reël van die lied. “ ‘. . . want al die nasies sal kom en voor U aanbid, omdat u regverdige dade openbaar geword het’ ”.  Dit wil sê, wanneer al God se oordele — veral sy oordele oor die booshede en verdrukkinge wat vir millennia ongestraf gebly het — geopenbaar word, sal die verlostes uit die nasies Hom loof vir daardie oordele.

`Die filosofoof, Immanuel Kant, het gesê dat indien God regverdig is, moet daar een of ander vorm van lewe in die hiernamaals wees. Waarom is hierdie verklaring waar, en hoe kan ons leer om te vertrou dat geregtigheid wat so lank al hier op aarde afwesig is, uiteindelik sal geskied? Hoe kan jy deur so ’n hoopvolle toekoms bemoedig word?`