---
title:  Vir verdere studie
date:   08/08/2025
---

Lees Ellen G. White, “Die Eksodus,” bl. 281–290, in Patriarge en Profete.

God was die Israeliete goedgesind ten spyte van hulle kleingelowigheid.  Hy wou hulle leer en lei hoe om te dink om as sy gekose volk op te tree.  God het hulle geduldig gelei en hulle na ’n omgewing gestuur waar hulle minder uitdagings sou teëkom. Ellen G. White verduidelik: “Die Israeliete . . . het min kennis van God gehad en hulle geloof in Hom was nog maar swak, en hulle sou verskrik en moedeloos geword het.  Hulle was nie net ongewapend en sonder enige kennis van oorlogvoering nie, maar hulle lange jare van slawerny het hulle ook geesloos gemaak, en boonop het hulle vroue en kinders en vee by hulle gehad.  Deur hulle na die Skelfsee te lei het die Here bewys dat Hy sowel ’n God van genade as van wysheid is.” — Ellen G. White, Patriarge en Profete, bl. 282.

Die Andrews Bible Commentary sê die volgende oor die Lied van Moses: “Die werklikheid van hierdie verlossingsdaad deur God in die geskiedenis verseker ons dat ons niks in die toekoms het om te vrees nie. Die laaste vers fokus op die toekomstige vyande wat in die verowering van Kanaän teëgekom sou word. Weens die grootheid van u ‘arm’ sal hulle so ‘stom soos ’n klip’ wees (vers 16). Wanneer ons voor sekere onmoontlikhede te staan kom, wanneer ons voel asof ons in ’n hoek gedryf word en nie weet watter kant toe nie, kan ons sekerheid in ‘Die Lied van Moses’ vind, want dit herdenk ’n groot gebeurtenis in die geskiedenis van God se volk.” — Andrews Bible Commentary, “Exodus” (Berrien Springs, MI:Andrews University Press, 2020), bl. 214.

**Vrae vir bespreking:**

Waarom bevind ons onsself so dikwels in die posisie van die Hebreërs na hulle ongelooflike bevryding uit Egipte, maar nog voor die uitdaging van die Skelfsee? Dit wil sê, terwyl ons soveel bewyse van God se goedheid en sy krag teenoor ons het, waarom is dit so maklik vir ons om ’n gebrek aan geloof te hê en dit selfs te toon?

`Selfs na alles wat gebeur het insluitend die verlies van die eersgebore seuns, waarom het Farao nog steeds Israel agternagesit?  Wat behoort dit vir ons te sê oor hoe gevaarlik dit vir enigeen van ons is om deur sonde verhard te word (of om te sondig)?`

`Hoewel ons almal gedurende sekere tye verskriklike beproewings teëkom, het baie van ons al goeie dae, baie goeie tye, geniet (en steeds nog), toe niks slegs met ons of ons geliefdes gebeur het nie. Waarom moet ons hierdie tye as ’n bewys van God se genade en beskerming sien; ons is per slot van rekening, sekerlik daarvan bewus dat ons in “vyandsland” woon?  Met ander woorde, waarom moet ons altyd onthou om God te loof wanneer dit goed gaan omdat ons nooit weet teen watter rampe ons al gespaar was nie?`