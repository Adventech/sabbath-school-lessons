---
title:  Middelaarskap
date:   11/09/2025
---

`Lees Exodus 32:30–32. Tot watter uiterste het Moses gegaan toe hy vir sondaars (die Israelitiese volk) ingetree het?`

Weens hulle opstand, het verskriklike dinge in die Israelitiese kamp gebeur wat baie mense se dood tot gevolg gehad het (Exodus 32:28). Die volgende dag het Moses aan die volk gesê: “ ‘Júlle het ’n groot sonde begaan; maar nou sal ek na die HERE opklim: miskien kan ek vir julle sonde versoening doen.’ ” (Exodus 32:30)

“En Moses het na die HERE teruggegaan en gesê:  Ag, hierdie volk het ’n groot sonde begaan en vir hulle goue gode gemaak. Nou dan, as U tog maar hulle sonde wou vergewe!  En so nie, delg my dan maar uit u boek wat U geskryf het!’” (Exodus 32:31, 32)

Geen wonder dat Moses as ’n tipe van Christus gesien word nie! Deur sy middelaarsgebed vir sondaars en sy gewilligheid om sy eie lewe vir hulle te gee, het hy sekerlik weerspieël wat Christus vir ons almal sou doen. Wat ’n uitstaande voorbeeld van erbarming vir oortreders! Hy het sy algehele toewyding aan die Here en sy opofferende liefde vir mense gedemonstreer. Die boek van Exodus sê nie hoe lank Moses saam met die Here op die berg hierdie keer verkeer het nie, maar die boek Deuteronómium sê dat hy vir 40 dae op die berg Sinai was (lees Deuteronómium 9:18).

In Exodus 32:32 kom die woord wat as “vergewe” vertaal word van ’n werkwoord wat “gedra” of “geneem” beteken, soos in Jesaja 53:4 (oor Jesus) gelees kan word: “Nogtans het Hý ons krankhede op Hom geneem”. Dit is dieselfde werkwoord wat in Exodus 32:32 vertaal word as “vergewe” en “gedra”, wat in Jesaja 53:4 gebruik word. Wat ’n kragtige insig bied dit ons in die proses van verlossing en vergifnis en wat dit God gekos het om ons te red.

Inderdaad, Moses het die Here gevra om die volk se sonde te “dra”, wat Hy natuurlik by die kruis duisende jare later gedoen het. Exodus 32:32 toon nie alleen die gedagte van plaasvervangende versoening nie, maar ook wie die versoening doen: God Homself!

Hierdie vers toon hoe vergifnis gebeur. God dra in Christus ons sondes, die enigste manier hoe ons vergewe kan word. Wat ’n kragtige betuiging van die plan van verlossing en ’n demonstrasie aan ons en aan die heelal oor wat dit God gekos het om ons te red.

`Moses vra God om self die sondes van die volk te dra en uiteindelik doen God juis dit in Jesus.  Hoe kan ons verstand hierdie verbasende waarheid verwerk? Wat vertel dit ons van God se liefde vir die gevalle mensdom?`