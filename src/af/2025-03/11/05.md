---
title:  God se geregverdigde gramskap
date:   10/09/2025
---

`Lees Exodus 32:9–29. Wat was Moses se reaksie op God se dreigement om Israel te vernietig?`

Terwyl Moses nog op berg Sinai was, het God gesê dat Hy die rebelle sou vernietig en Moses se nageslag in ’n groot nasie sou verander. Maar dit was nie wat Moses wou gehad het nie.  In plaas daarvan het hy met die Here gepleit en daarop gewys dat die Israeliete nie Moses se volk was nie — hulle was God se volk. Hy, Moses self, het hulle nie uit Egipte gebring nie, maar God het dit deur sy magtige optrede en werke gedoen. En toe het Moses met God gepleit en God aan sy vroeëre beloftes aan die stamvaders herinner. Moses was waarlik ’n middelaar tussen God en die mensdom.

Nadat “dit die HERE berou [het] oor die onheil wat Hy gesê het dat Hy sy volk sou aandoen” (Exodus 32:14), het Moses na die volk teruggekeer. Hier is geen verslag dat sy gesig in die teenwoordigheid van die Here geblink het in teenstelling met wat in Exodus 34:29,30 sou plaasvind nie. Sy gesig het waarskynlik woede weerspieël.

“En toe hy naby die laer kom en die kalf en koordanse sien, het die toorn van Moses ontvlam, en hy het die tafels uit sy hande gegooi en hulle onder aan die berg verbrysel” (Exodus 32:19). Deur die tafels met die tien gebooie daarop te breek, het dit uiterlik getoon dat die inhoud daarvan verbreek was. God het Moses aangespreek omdat hy dit gedoen het, maar later het Hy hom beveel om twee ander tafels reg te kry om dit te vervang, “ ‘die eerste tafels . . ., wat jy verbrysel het’ ” (Deuteronómium 10:2). God sou self die gebooie oorskryf.

Moses het met Aäron geraas omdat hy aan die eise van die volk toegegee het. “ ‘Wat het hierdie volk jou gedoen, dat jy so ’n groot sonde oor hulle gebring het?’ ” (Exodus 32:21). Aäron het probeer om sy oortreding te verduidelik deur (1) ander te beskuldig, en (2) deur dit aan towerkuns toe te skryf: “ ‘En ek het dit [die goud] in die vuur gegooi, en hierdie kalf het daaruit gekom!’ ” (Exodus 32:24). Wat die saak vererger het, was dat Aäron self ook groot eer van God ontvang het deur baie voorregte wat hy ontvang het, en wat ingesluit het om saam met Moses en die 70 ouderlinge berg op te kon gaan (Exodus 24:1).

Wat ’n duistere ironie! Deur aanspraak op ’n wonderwerk te maak, wou Aäron sy broer om die bos lei (let op hoe een sonde na ’n ander lei; in hierdie geval, van afgodery tot om leuens te vertel). Maar, Moses was nie om die bos gelei nie toe hy sien hoe ongete die mense optree. Die negatiewe gevolge was vanselfsprekend, en Moses het die opstand onmiddellik gestop.

`Wat behoort hierdie verhaal ons oor die krag van bemiddelingsgebed te leer? Vir wie moet jy op hierdie oomblik bid?`