---
title:  Mislukte leierskap
date:   07/09/2025
---

God het Moses geroep om tyd saam met Hom deur te bring. Veertig dae en veertig nagte mag dalk vir Moses kort gevoel het, maar dit het lank, te lank vir die Israeliete gevoel. Hulle sigbare leier was afwesig. Hulle het gedisoriënteerd geraak en ongeduldig, vreesagtig en onseker gevoel. Hulle wou ’n sigbare god gehad het wat hulle sou lei, die “gode” wat hulle hul lewelank in afgodiese Egipte gesien het.

`Lees Exodus 32:1–6. Hoe was dit moontlik dat Aäron se leierskap so erg sigbaar gefaal het?`

Aäron het hom nie goed van sy taak gekwyt nie.  Hy het misluk om die geleentheid te gryp om te doen wat reg is. In plaas daarvan om die Here te vertrou, het hy toegelaat dat die meerderheid hom oorheers. Die mense het die ondenkbare geeis: “ ‘Kom, maak vir ons gode wat voor ons uit trek’ ” (Exodus 32:1), en hy het toegegee.

Die volk het gewilliglik goud gegee om die afgod te maak, en Aäron het hulle nie net gestop nie, maar hy het hulle inderdaad genooi om deel te neem. Boonop het hy toe ook self gehelp om die valse god te vorm en te maak. Uiteindelik het die volk aangekondig: “Dit is jou gode, o Israel, wat jou uit Egipteland laat optrek het” (Exodus 32:4). So sondig, boos en kortsigtig!  Hulle het so pas hierdie afgod vervaardig en toe aangekondig dat die afgod hulle verlos het.  Is dit nie verbasend hoe sondige begeertes ons denke en optrede kan verdraai nie?  Mense vereer hulle eie skeppings en so word hulle menswees en moraliteit in die proses verlaag.

“ ’n Krisis van hierdie aard eis ’n standvastige, vasberade man met onversetlike moed; een wat die eer van God hoër as die guns van die volk, sy eie veiligheid en die lewe self, ag. Maar die tydelike leier van Israel was nie van hierdie stoffasie nie. Aäron het halfhartig teëgepraat, maar sy aarselende, bang houding op die kritieke oomblik het hulle net meer vasberade gemaak. Die oproer het steeds toegeneem. Dit was asof die skare deur ’n blinde onredelike raserny beheers word. Daar was sommige wat aan hulle verbond met God getrou gebly het, maar die grootste gedeelte van die volk het hulle by die afval aangesluit.” — Ellen G. White, Patriarge en Profete, bl. 316.

`Hoe kon Aäron, ’n leier, so swak opgetree het?  Op watter maniere kon Aäron probeer het om sy verskriklike optrede in sy eie hart te geregverdig het?`