---
title:  Om hulle self te verontreinig
date:   09/09/2025
---

`Lees Exodus 32:7, 8. Waarom het God Moses na die kamp van Israel toe teruggestuur?`

Deur ’n afgod te aanbid, was die Israeliete besig om hulle van die ware God af te skei, die Een wat hulle uit Egipte gered het. Die Here het ronduit die blaam op hulle geplaas en gesê dat hulle “verderflik gehandel” het (Exodus 32:7) — deur selfs hierdie beeld die eer te gee dat hy hulle uit Egipte verlos het. Wat ’n blatante teenstelling met wat God hulle beveel het om te doen (Exodus 20:2)! Hierdie verwerping van God se teenwoordigheid en sy magtige dade was ’n ernstige saak. Hulle denke en gevoelens was verdraaid en heeltemal korrup.

Vir die profeet Eségiël was afgodediens die middelpunt van ellende vir God se volk, en daaruit het alle ander sondes ontstaan (lees bv. Eségiël 8:1–18, Eségiël 20:1– 44, Eségiël 22:1–12). Ons wonder dikwels waarom antieke gelowiges so naïef en ongehoorsaam kon wees toe hulle betrokke geraak het by verskillende mensgemaakte afgode en die aanbidding daarvan. Ons voel baie seker van ons saak dat ons nie soiets sal doen nie. Maar, is ons werklik vry van afgodsaanbidding? Die afgode van vandag se fatsoene en vorme verskil, en tog het hulle dieselfde aantrekkingskrag.

’n Afgod is iets wat God vervang, en al weet ons dat dit nie reg is nie, aanbid ons dit steeds, dikwels herhaaldelik. Dit verower ons verbeeldinge, toegeneenthede, tyd en gedagtes meer as wat God ons gedagtes vul. Dit kan selfs ons denke verslaaf. In werklikheid word ons soos dit wat ons aanskou, en sal ons nie bo watter “god” ons ook al dien, kan uitstyg nie.

As God nie die middelpunt van ons lewens is nie, sal ander gode sy plek inneem. As ons nie God se lewende Teenwoordigheid geniet en koester nie, sal ons ons lewens aan iets of iemand anders toewy. Dit wat ons Christus mee vervang kan verskillende voorkomste hê: hoogmoed, selfgerigtheid, geld, mag, seks, voedsel, TV, verdowingsmiddels, alkohol, onreine gedagtes, pornografie, vermaaklikhede, werk, sport, gesin, video-speletjies, films, inkopies, idees, politiek, musiek, stand, rang, ens. Die lys kry nie einde nie.

Ons is baie kreatief en vindingryk wat dit betref.  Ons kan enigiets wat goed, mooi en betekenisvol is, in ’n afgod verander. Afgodediens en afvalligheid is uitermate gevaarlik want dit verander ons persoonlikhede, hoe ons dink, ons toegeneenthede en ons sosiale lewe. Dit verander ons identiteit en vervang opregte persoonlike verhoudinge met leë en absolute betekenislose interaksies wat op die ou einde ons nie kan red nie.