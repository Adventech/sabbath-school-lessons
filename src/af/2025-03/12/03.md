---
title:  Dat ek U kan ken
date:   15/09/2025
---

`Lees Exodus 33:12–17.Wat het Moses hier vir die Here gevra? Waarom het hy die teenwoordigheid van God versoek om hom te lei?`

Moses se groei in die Here was vas en onwankelbaar. Hy het al nader aan die Here gegroei en daarna gestreef om God se beeld in homself te laat vorm. Eendag toe hy met God in die tent gepraat het, het Moses skielik besef dat hy God nie geken het nie, en toe het hy ’n spesifieke gebed geuiter: “ ‘Maak my dan tog u weë bekend, dat ek U kan ken’ ” (Exodus 33:13). Moses het van sy diepste behoefte bewus geword om God op ’n nuwe vlak te leer ken. Hy het ontdek dat hoe meer hy die Here leer ken het, hoe meer het hy Hom eintlik nie geken nie. Hy het sy behoefte besef en het met sy hele hart begeer om Hom beter te leer ken. God het gewilliglik Moses se wens toegestaan.

Deur na Moses se ondervindinge tot dusver te kyk, sien ons hoe hy in ’n dieper, intieme verhouding met die Here nadergetrek was, en hoe hy besig was om geestelik te groei.

Moses het eers die berg “opgeklim na God toe” (Exodus 19:3). Toe het hy “na die top van die berg” geklim (Exodus 19:20) na die “dik wolk” toe (Exodus 20:9). Die Engelse NKJV-vertaling verwys na die digte donkerheid (“the thick darkness”) waarin God gehul was (Exodus 20:21).

Tydens ’n ander geleentheid het hy “binne-in die wolk ingegaan” waar God was, en daar het hy saam met die Here vir 40 dae en 40 nagte verkeer (Exodus 24:18). Gedurende hierdie 40 dae het God aan Moses twee kosbare geskenke gegee: (1) die geskenk van die wet en die gebooie wat deur God self op twee tafels geskrywe was en ook deur Hom uitgekap was (Exodus 24:12), en (2) die instruksies vir die bou van die tabernakel en ook vir die maak van die meubels daarvan (lees Exodus 25–31).

Daarna het hy weer 40 dae en nagte met die Here deurgebring terwyl hy vir sondaars ingetree het (Exodus 32:30–32, Deuteronómium 9:18).

Tog, selfs na al hierdie ondervindinge, het Moses begeer om God se karakter steeds meer tasbaar te leer ken, en God het toe kort daarna aan hom spesiale insigte gegee om te verstaan wie Hy is. Hierdie kennis oor God wat Moses begeer het, was nie net vir ’n intellektuele begrip van God nie, maar vir ’n ervaring met Hom as persoon.

Geen wonder dat Jesus eeue later sou sê: “ ‘En dit is die ewige lewe, dat hulle U ken, die enige waaragtige God, en Jesus Christus wat U gestuur het’ ” (Johannes 17:3). Op watter beter manier kon God Homself aan die mens bekend gestel het as om self ’n mens te word?

`Ken jy God, of weet jy net van Hom? Wat is die kritieke verskil tussen hierdie twee opsies?`