---
title:  God openbaar Homself
date:   17/09/2025
---

`Lees Exodus 34:1–28. Hoe het God sy heerlikheid aan Moses geopenbaar?`

Moses moes twee kliptafels soos die eerstes wat hy gebreek het, saam met hom bring (Exodus 32:19). Hy sou die Here op Berg Sinai vir die sewende keer ontmoet. Sy vorige bergbestygings word in die volgende verse genoem: (1) Exodus 19:3, 7; (2) Exodus 19:8, 14; (3) Exodus 19:20, 25; (4) Exodus 20:21, Exodus 24:3; (5) Exodus 24:9, 12–18; Exodus 32:15; (6) Exodus 32:30, 31. Moses het vroeg die oggend begin klim.

Hy (Moses) was nou voorbereid op hierdie heerlike openbaring van God se karakter. Die mooi van God se karakter word die beste verduidelik in hierdie pragtige self-openbaring van Homself. Dit is die mees belangrike beskrywing van wie God is; dit is die goue draad wat deur die Bybel geweef word (Númeri 14:18, Nehemía 9:17, Psalm 103:8, Joël 2:13, Jona 4:2). Die Here se aankondiging hier is die Johannes 3:16 van die Ou Testament. Hierdie self-openbaring deur die lewende God word deur die skrywers van die Bybel op kritieke plekke toegepas, herhaal of uitgebrei, want God se karakter moet reg verstaan word.

Toe Moses die buitengewone, ongehoorde en ongeëwenaarde verduideliking van God se naam hoor, het hy neergebuig en die Here aanbid. Wanneer ons ’n vlugtige blik op God se liefde, sy goedertierenheid, genade, medelyde, goedheid, getrouheid, vergewensgesindheid, heiligheid en regverdigheid kry, word ons ook na Hom getrek. Dit is wanneer ons sy buitengewone kwaliteite sien en bewonder dat ons begin om Hom lief te hê, ’n liefde wat ons lei om te begeer om Hom te dien en te gehoorsaam. Omdat Hy ons liefhet, word ons lief vir Hom (I Johannes 4:19).

In hierdie selfonthulling, verseker God vir Moses dat Hy wonderbaarlike dade aan sy volk sal doen en hulle in die Beloofde Land sal inlei. Hy hernu die verbond met hulle, en belowe dat die ander nasies sy majesteit en sy ontsagwekkende werk sal sien. “ ‘Kyk, Ek sluit ’n verbond;  voor jou hele volk sal Ek wonders doen soos daar op die hele aarde en onder al die nasies nie geskape is nie, sodat die hele volk onder wie jy is, die werk van die HERE kan sien.  Want verskriklik is dit wat Ek aan jou gaan doen’ ” (Exodus 34:10).

Maar, die Israeliete moes God gehoorsaam en tien duidelike stipulasies nakom om hulle voorspoed te verseker. Toe was Moses deur God gevra om die inhoud van daardie verbond wat reeds al verbreek was, neer te skryf (Exodus 34:27, 28).