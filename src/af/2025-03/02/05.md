---
title:  Vier verskonings
date:   09/07/2025
---

`Lees Exodus 4:1–17. Watter stel tekens het God aan Moses gegee om te gebruik om sodoende sy aanspraak as God se boodskapper te bekragtig?`

Moses het weer probeer om homself te verskoon van die taak wat God aan hom gegee het (lees Exodus 3:11). Hy wou nie na Egipte gaan om Farao te konfronteer nie. Om die waarheid te sê, hy het reeds misluk toe hy die vorige keer probeer het om op sy eie die Hebreërs te help. Ook, sy eie mense het nie in hom geglo of hom as hulle leier aanvaar nie. Dit is waarom hy ’n derde keer ’n beswaar geformuleer het: “ ‘Maar as hulle my nie glo en na my stem nie luister nie . . .’ ” (Exodus 4:1)? Hierdie was nie ’n vraag om iets te wete te kom nie; dit was ’n poging om “Nee” te sê vir die verantwoordelikheid wat God hom gevra het om te aanvaar.

Twee tekens in die vorm van wonderwerke was aan Moses gegee om voor die oudstes van Israel, en later voor Farao, te doen: (1) sy staf wat in ’n slang verander het en toe later weer ’n staf geword het, en (2) sy hand wat melaats geword het, maar toe oombliklik gesond geword het. Beide wonderwerke behoort die oudstes te oortuig het dat God besig was om vir hulle in te tree. Maar indien nie, was daar ’n derde wonderwerk bygevoeg, die water wat in bloed verander het (Exodus 4:8, 9).

Alhoewel God aan Moses hierdie magtige wonderwerke gegee het, het hy nogtans weer ’n verskoning (’n vierde verskoning) geuiter: hy is nie ’n goeie spreker nie.

`Lees Exodus 4:10–18.  Hoe het die Here teenoor Moses gereageer, en watter lesse kan ons daaruit leer vir watter situasie ook al ons glo dat God ons roep?`

Hierdie reeks van vier verskonings toon Moses se onwilligheid om God se oproep te gehoorsaam. Deur middel van “redelike” verskonings het hy sy onwilligheid om te gaan, probeer bedek. Die eerste drie verskonings word in die vorm van vrae gegee: (1) Wie is ek? (2) Wie is U? En (3) Maar as hulle my nie glo nie? En (4) die vierde verskoning is in die vorm van ’n verklaring: “Ek is nie ’n man van woorde nie.” God het op al hierdie verskonings gereageer en toe ’n kragtige oplossing gegee.  God het vir hierdie verskonings baie bemoedigende beloftes aangebied.

`Toe bied Moses sy vyfde en laaste pleidooi aan en vra ’n direkte vraag: “ ‘Ag Here, stuur tog deur wie U wil stuur’ ” (Exodus 4:13). En God reageer toe deur aan hom te sê dat Hy reeds sy broer Aäron gestuur het om hom te kom ondersteun.  Uiteindelik het Moses stilweg ingestem en vir Jetro om sy seënwense gevra voor hy na Egipte vertrek het.`