---
title:  Die Engel van die HERE
date:   07/07/2025
---

“Die Engel van die HERE” het aan Moses “in ’n vuurvlam uit ’n doringbos” (Exodus 3:2) verskyn.  Dit was die Here Jesus self wat met Moses gepraat het “uit die doringbos” (Exodus 3:4).

Moenie deurmekaar raak wanneer jy die titel “Engel van die HERE” sien nie.  Die woord engel beteken doodeenvoudig “boodskapper” (in Hebreeus mal’akh), en dit hang altyd van die konteks af of hierdie engel as mens of goddelik geïnterpreteer moet word (lees Maleági 3:1). Daar is baie gevalle in die Bybel waar “die Engel van die HERE” na die goddelike persoon verwys (bestudeer bv. Génesis 22:11, 15–18; Génesis 31:3, 11, 13; Rigters 2:1, 2; Rigters 6:11–22; Sagaría 3:1, 2). Hierdie Engel van die HERE spreek nie net in die naam van die HERE nie, maar Hy is die Here Jesus self. Jesus is God se boodskapper om die Vader se Woord aan ons te bring.

`Lees Exodus 3:7–12. Hoe het God aan Moses verduidelik waarom Hy vir die Israeliete wat in Egipte aan slawerny onderworpe was, wou intree?`

Die lyding van God se volk in Egipte word duidelik beskryf as ’n “jammerklagte” en ’n “verdrukking”, en ’n uitroep om hulp. God het hulle geroep gehoor en was jammer vir hulle (Exodus 2:23–25). Hy het hulle “my volk” genoem (Exodus 3:7). Dit wil sê, selfs voor Sinai en die bekragtiging van die verbond, was hulle sy volk, en Hy sou sorg dat hulle volgens sy belofte aan hulle voorvaders in die land Kanaän sou woon en floreer (as hulle gehoorsaam sou wees).

God het aan Moses gesê dat Hy hom na Farao stuur met ’n spesifieke doel:  “Gaan dan nou heen, dat Ek jou na Farao kan stuur; en lei my volk, die kinders van Israel, uit Egipte uit” (Exodus 3:10). Weer noem God hulle “my volk”.

Wat ’n taak het God aan sy dienskneg gegee! Daarom het Moses met ’n vraag gereageer: “Wie is ek?” Dit wil sê, deur die belangrikheid van wat gaan gebeur in te sien en wat sy rol in dit wat gaan gebeur, gaan wees, het Moses gewonder waarom iemand soos hy gekies word om dit te doen. Hier, reg aan die begin, kry ons ’n aanduiding van sy karakter, sy nederigheid en sy onwaardige gevoel vir die taak waarvoor hy geroep word.

`Waarom is nederigheid en ’n begrip van jou eie “onwaardigheid” so belangrik vir enigeen wat graag die Here wil volg en enigiets vir Hom sal wil doen?`