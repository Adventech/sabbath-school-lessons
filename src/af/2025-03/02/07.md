---
title:  Vir verdere studie
date:   11/07/2025
---

Lees Ellen G. White, “Moses,” bl. 251–256, in Patriarge en Profete.

Die dramatiese roeping by die brandende bos was heelwaarskynlik die ondervinding wat Moses se lewe die meeste verander het. Al die ander hoogtepunte in sy lewe was afhanklik van sy positiewe, gehoorsame reaksie op God se opdrag om die Hebreërs na die Beloofde Land uit Egipte uit te lei.

Ons weet nou verseker hoe dit alles plaasgevind het. Maar, plaas jouself in Moses se plek by die brandende bos. Hy het uit Egipte gevlug om sy lewe te red.  ’n Nuwe generasie Hebreërs het op die toneel verskyn gedurende die 40 jaar wat hy nie in Egipte was nie, en baie van hulle het heelwaarskynlik niks van Moses geweet nie; of dit wat hulle van hom gehoor het, kon selfs verkeerde inligting gewees het wat met tyd as verdraaide stories oorvertel was. En tog, hy was nou deur God geroep om hierdie selfde volk onder so ’n magtige nasie uit te lei? Geen wonder dat hy aan die begin so teësinnig was nie!

Ja, dit was ’n uitermatige veeleisende taak, maar dink net wat hy sou misgeloop het indien hy ’n finale “Nee” aan God sou gegee het. Hy kon net in die geskiedenis in verdwyn het in plaas van om – deur die krag van God wat in hom gewerk het – letterlik geskiedenis te maak deur een van die grootste en invloedrykste mense te word; nie net in die Bybel nie, maar ook in die hele wêreld.

**Vrae vir bespreking:**

`Gedurende die stil jare wat Moses in die woestyn deurgebring het, het hy homself besig gehou met dit waarvoor God hom geroep het: hy was ’n gesinsman, hy het skape opgepas en het, deur goddelike inspirasie, twee bybelboeke geskryf voordat hy geroep was om die groot leier van God se volk te word. Wat leer Moses se ondervinding ons oor ons verpligtinge in ons alledaagse lewe?`

`’n Mens kan redeneer dat Moses se verskonings aanvanklik nogal redelik was, nie waar nie? Waarom sou die mense my glo? Om mee te begin, wie is ek? Ek kan nie behoorlik praat nie. Wat behoort ons uit hierdie verhaal te leer oor hoe om op God te vertrou, en wat ons in staat stel om te doen waarvoor Hy ons roep?`

`Staan stil by Sondag se studiegedeelte oor Moses se outeurskap van die boek Génesis, en hoe belangrik dit is om die gewyde geskiedenis en die plan van verlossing te verstaan. Waarom moet ons teen elke poging veg (en daar is talle) om die gesag van hierdie boek af te breek, veral die verwerping van die historiese egtheid van die eerste 11 hoofstukke?`