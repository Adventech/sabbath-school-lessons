---
title:  Nog een plaag
date:   27/07/2025
---

Die profeet Amos verklaar “ ‘want die Here HERE doen niks tensy Hy sy raadsbesluit aan sy knegte, die profete, geopenbaar het nie’ ” (Amos 3:7), en so het Hy deur die profeet Moses aan Farao openbaar wat volgende sou gebeur. Die mees ernstige waarskuwing was aan Farao gegee.  Hierdie sou ’n regverdige vonnis oor al die trotsheid, uitbuiting, geweld en afgodediens wees wat hierdie rampe oor Egipte tot gevolg gehad het.

`Lees Exodus 11:1–10. Watter waarskuwing het God gegee voordat hy die vonnis oor Egipte voltrek het?`

God het die Egiptenare genoeg tyd gegee — drie dae van duisternis (Exodus 10:23) — om oor die onlangse gebeure en wat dit beteken het, te dink. Hy het ook aan hulle ’n laaste duidelike waarskuwing gegee, die laaste kans om die regte ding te doen.

Maar Exodus 11:8 sê dat Moses “van Farao af weggegaan [het] in gloeiende toorn”. Waarom sou Moses woedend weggegaan het? Heelwaarskynlik omdat hy van die tragedie geweet het, die tiende plaag, wat baie onskuldige mense sou geraak het — en dit net oor die hardheid van Farao se hart.

Ook is die nommer tien betekenisvol in bybelse simboliek. Tien verteenwoordig volkomendheid of volledigheid. (Dink aan die Tien Gebooie, ‘ n volledige openbaring van die goddelike morele Wet.)  Die tien Egiptiese plae dui daarop dat God ten volle regverdiglik vergeld.

God is die Regter, en Hy is teen trotsheid, ongeregtigheid, diskriminasie, arrogansie, uitbuiting, wreedheid en selfsugtigheid gekant.  Hy kies die kant van die wat ly, die wat verniel word, die wat mishandel word en die wat vervolg word. God sal geregtigheid laat geskied, wat waarlik nog ’n ander manier is om sy liefde te betoon. (Lees Psalm 2:12, Psalm 33:5, Psalm 85:12, Psalm 89:15, Psalm 101:1, Jesaja 16:5, Jeremia 9:24.)

Ons moet ook ons beste probeer om beide liefdevol en regverdig te wees. Ons kan egter op een of ander manier  maklik in uiterstes verval. Uit “liefde” sien ons nie die verkeerde raak wat eintlik reggestel moet word nie. Of ons laat geregtigheid ewe kil geskied asof dit iets is wat van staal gemaak is.  Beide uiterstes is verkeerd. In plaas daarvan is die ideaal:  “. . . en wat vra die HERE van jou anders as om reg te doen en liefde te betrag en ootmoedig te wandel met jou God?” (Miga 6:8).

`As ons nie die volmaakte balans kan handhaaf nie (en ons kan nie), waarom is dit beter om liewer aan die kant van genade as aan die kant van geregtigheid te fouteer? Of, is dit beter?`