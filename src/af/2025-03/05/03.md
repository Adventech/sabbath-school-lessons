---
title:  Die Pasga
date:   28/07/2025
---

`Lees Exodus 12:1–20. Watter spesifieke instruksies het God aan Moses en Aäron gegee voordat Israel Egipte verlaat het?`

’n Mens sou verwag dat God aan Moses en Aäron instruksies sou gee oor hoe om die vertrek uit Egipte te organiseer: d.w.s., watter voorbereidings vir die vlug, veral vir die oues van dae, vir die moeders met kleuters, vir die diere ens., gemaak moes word. In plaas daarvan is God se instruksies nogal verrassend: Hy sê aan hulle hoe om die Pasga te vier. Met ander woorde, daar word gefokus op om die Here te aanbid, op Hom wat hulle sou verlos.  Al die ander dinge sou met tyd volg.

Elke gesin moes ’n lammetjie voorberei sonder om iets te mors. Almal moes sy of haar porsie eet, en indien die gesin nie die hele lam kon opeet nie, moes hulle die maaltyd saam met ’n ander gesin eet.

`Lees Exodus 12:13, 14. Wat sou die Here vir hulle doen toe die laaste plaag geval het? Wat word alles hierdeur gesimboliseer?`

Die Uittog moes gereeld elke jaar gevier word, nie net as ’n herdenking van die gebeure van wat God vir hulle voorvaders in die verlede gedoen het nie, maar ook as die verwesenliking van God se bevrydingsdaad vir daardie geslag. Hierdie moes vir elke groep of generasie ’n vars en nuwe ondervinding gewees het.

Verse 12 en 13 verduidelik die betekenis van die instelling van die Pasga: die goddelike oordeel van verdelging sou by die Israeliete se huise “verbygaan”; daarom moes hulle hierdie gebeurtenis herdenk (die Engelse woord “passover” is ’n kombinasie van die twee woorde “pass” en “over”). Die Israeliete se huise het die verdelging vrygespring, daardie Israelitiese huise waar die deurposte en die bo-drumpel met die bloed van die lam bestryk was, die teken van lewe en verlossing. In Hebreeus word die naam Pasga Pesach genoem.

Die viering van die Pasga moes elke Israeliet aan die magtige en genadige optrede van God namens hulle herinner. Hierdie viering het gehelp om hulle nasionale identiteit te waarborg en hulle godsdienstige oortuigings te verseël.

`Waarom is dit so belangrik om altyd die goeie dade wat God vir jou in die verlede gedoen het te onthou, en om te vertrou dat Hy ook in die toekoms vir jou goed sal wees?`