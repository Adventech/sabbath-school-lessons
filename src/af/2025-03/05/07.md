---
title:  Vir verdere studie
date:   01/08/2025
---

Lees Ellen G. White, “Die Paasfees,” in Patriarge en Profete, bl. 273–280.

“Die Paasfees sou sowel ’n herinnering as ’n sinnebeeld wees. Dit sou nie net terugwys na die verlossing uit Egipte nie, maar ook vorentoe na die groot verlossing uit die slawerny van sonde wat Christus vir Sy volk sou bewerkstellig. Die offerlam is ’n sinnebeeld van “die Lam van God” in wie ons enigste hoop op die saligheid gevind word.  Die apostel het gesê: ‘Ook ons paaslam is vir ons geslag, naamlik Christus’, I Korinthiërs 5:7. Dit was nie genoeg dat die paaslam geslag is nie, sy bloed moes aan die deurposte gestryk word; so moet die verdienste van Christus se bloed aan die siel toegepas word. Ons moet nie net glo dat Hy vir die wêreld gesterf het nie, maar vir ons persoonlik. Ons moet die verdienste van die soenoffer vir ons persoonlik toe-eien.” — Ellen G. White, Patriarge en Profete, bl. 277.

Vandag nog herdenk sekere Joodse gesinne die Pasga-viering (Pesach) reg rondom die wêreld. Hulle het wat hulle noem ’n “Pesach Seder” (“Seder” beteken “orde/ reëling”, waartydens hulle die Uittog oorvertel en herleef, en dan as gesin ’n spesiale maaltyd saam geniet. Dis verbasend dat hierdie reëling al letterlik vanaf die tyd van die Uittog herdenk word! Net die sewendedag-Sabbat wat daaropgestelde Jode ook nog hou, verwys nog verder na die antieke tyd terug.

**Vrae vir bespreking:**

`Hoe kan ons die “regverdigheid” van die Here om die eersgeborenes te laat sterf, verstaan, veral as jy daaraan dink dat baie van hulle sekerlik “onskuldig” was?  Hoe kan ons dit met die kragtige werklikheid van God se liefde vereenselwig?  Dink ook aan die Vloed.  Hoe moet ons dit verstaan?`

`Wat is die betekenis van die simboliek wat sê dat gelowiges deur die bloed van Jesus gedek word en dat sy bloed hulle van al hulle ongeregtighede reinig?`

`Lees die volgende woorde: “Die navolgers van Christus moet in Sy ondervinding deel.  Hulle moet die Woord van God aanneem en opneem sodat dit die dryfkrag van hulle lewe en dade word.  Deur die krag van Christus moet hulle in Sy beeld verander word en die Goddelike eienskappe weerspieël . . . . Die gees en werk van Christus moet die gees en werk van Sy dissipels word.” — Ellen G. White, Patriarge en Profete, bl. 278. Hoe kan ons Christus toelaat om dit wat hier geskrywe is, in ons te doen?`