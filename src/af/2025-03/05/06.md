---
title:  Die goddelike oordeel
date:   31/07/2025
---

`Lees Exodus 12:29, 30 oor hoe God die eersgeborenes van Egipte getref het. Waarom het God op die eersgeborenes gefokus? (lees ook Hebreërs 11:28.)`

Die laaste Egiptiese plaag het die eersgeborenes getref. Dit was ’n goddelike oordeel oor al die gode van Egipte en al die gesinne wat hierdie valse gode aanbid het, gode wat waardelose afgode was en wat die mense se eie hartstogte, begeertes en vrese weerspieël het.

Soos met die vroeëre plae was hierdie afgode nie in staat om die mense te red nie. Die afgode se waardeloosheid was selfs nou meer waarneembaar gedurende die tiende plaag wat by verre die ergste gevolge vir die Egiptenare ingehou het.

“In die hele Egipteland was die trots van elke huisgesin dood. Orals is die geskreeu en geweeklaag van die rouklaers gehoor.  Koning en howelinge het bleek en bewend gestaan, verslae oor die oorweldigende gruwel.” —Ellen G. White, Patriarge en Profete, bl. 280.

Farao het die grootste mag en god van Egipte verteenwoordig, en sy eersgebore seun was as die seun van ’n god gesien. Isis was ’n beskermingsgodin vir kinders; Heqet was ’n godin wat die Egiptiese vroue gedurende hulle bevallinge bygestaan het; en Min was a vrugbaarheidsgodin. Behalwe al hierdie gode, was daar nog verskeie Egiptiese vrugbaarheidsgode. Al hierdie gode was magteloos in vergelyking met die lewende HERE.  Moses het gesê: “ ‘O HERE, wie is soos U onder die gode? Wie is soos U, verheerlik in heiligheid, gedug in roemryke dade, een wat wonders doen?’”(Exodus 15:11) Jetro het later getuig: “ ’nou weet ek dat die HERE groter is as al die gode, naamlik in die saak waarin hulle vermetel was teen hulle’ ” (Exodus 18:11).

Volgens Exodus 1 het die Egiptenare die pasgebore seuntjies van Israel op bevel van Farao doodgemaak om die Israeliete te verswak, en om hulle onderdanig te maak en te verneder. Nou het God se straf die eersgeborenes van Egipte getref. Wat die mens saai, sal hy maai.

Ons besluite en wesenlike optrede het gevolge.  En die pynlike waarheid wat ons al almal beleef het, is dat nie net ons die gevolge van ons verkeerde handelinge dra nie. Ander mense, soms vele ander, selfs die onskuldiges, ly ook dikwels.  So is die aard en gevolge van sonde.

`Op watter manier het jy al as gevolg van ander se sondes gely?  Of, op watter manier het ander al as gevolg van jou sondes gely?  Wat is ons enigste hoop?`