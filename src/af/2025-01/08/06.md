---
title:  Christus het die wêreld oorwin
date:   20/02/2025
---

As alles volgens God se ideale wil verloop het, sou die kwaad nooit bestaan het nie; net die geluksaligheid van liefde en harmonie. Nietemin sal die heelal uiteindelik tot hierdie volmaakte, ideale wil van God herstel word. Intussen bewerkstellig die Here sy wil op ’n manier wat die vrye besluite van sy geskape wesens in ag neem.

Dit is amper soos ’n bakkompetisie waarin alle deelnemers vasgestelde bestanddele moet gebruik, en tog kan hulle kies om enige ander bestanddele by te voeg sodat hulle die koek van hul keuse kan bak. Hoe ’n bakker se gekose koek uiteindelik daar uitsien, word tot ’n mate bepaal deur bestanddele wat die bakker nie self gekies het nie.

In ’n soortgelyke (dog beperkte sin) staan God ook in die bakker se skoene: Aangesien Hy Hom tot die wilsbesluite van sy geskape wesens verbind het, siende dat ware liefde vrye wil noodsaak, is baie van die “bestanddele” in die wêreldgeskiedenis nie in pas met sy oorspronklike resep nie — dit is net mooi die teenoorgestelde.

Volgens hierdie sienswyse is die Godsbestel nie eendimensioneel nie. God bepaal nie elke liewe gebeurtenis op ’n eensydige wyse nie. Nee, die benadering tot die wil van God wat ons tot dusver bespreek het, vereis minstens ’n tweedimensionele beskouing. Party dinge is die wil van God, terwyl ander aan die wilbesluite van geskape wesens (soos dit altyd die geval met boosheid is) toe te skryf is. Baie gebeure is lynreg teen God se wil vir die skepping.

`Lees Johannes 16:33. Watter hoop bied hierdie teksvers ’n mens, selfs te midde van teëspoed en beproewing?`

Die mens beleef soms tye van vertwyfeling, veral wanneer beproewing en lyding deel van die prentjie is. Party mense glo verkeerdelik dat God hulle van hierdie dinge sal bewaar of daarvan behoort te bewaar. Volgens Jesus is dit nie hoe sake staan nie. Nee, Hy waarsku juis sy volgelinge dat hoewel hulle beproewing en vervolging in hierdie wêreld sal deurmaak, daar steeds hoop is omdat Christus die wêreld oorwin het (Joh. 16:33).

Beteken die feit dat ons lyding en beproewing verduur, dat dit God se ideaal vir ons is? Allermins. Ons moet altyd die groter prentjie — die groot stryd — in gedagte hou. Nietemin het ons die versekering dat, hoewel ’n mens nie boosheid nodig het om die goeie na vore te bring nie, die Here wel iets goeds uit die kwaad kan voortbring. Wat meer is, as ’n mens op Hom vertrou kan die Here selfs jou lyding gebruik om jou nader aan Hom te trek, en jou te motiveer om deernis vir ander te hê en na hulle om te sien.