---
title:  Vrye wil, liefde en die Godsbestel
date:   15/02/2025
---

### Skrifverwysings vir hierdie week se studie

Lukas 13:34, Jeremia 32:17-20, Hebreërs 1:3, Deuteronomium 6:4 en 5, Efesiërs 1:9-11, asook Johannes 16:33.

> <p>Geheueteks</p>
> “‘Dit sê Ek vir julle, sodat julle vrede kan vind in My. In die wêreld sal julle dit moeilik hê; maar hou moed: Ek het die wêreld klaar oorwin’” (Johannes 16:33, NAB).

Die term Godsbestel (oftewel “divine Providence” in Engels) dui op die Here se optrede in die wêreld. Ons beskouings in dié verband het ’n diepgaande uitwerking op die wyse waarop ons met die Here en met ons medemens omgaan, asook hoe ons die kwessie oor boosheid benader.

Christene het uiteenlopende sienings oor die Godsbestel. Party glo dat God sy mag op so ’n manier uitoefen dat dinge op die presiese wyse gebeur wat dit uiteindelik gebeur. Hy kies selfs wie gered sal word en wie verlore sal gaan! Volgens die uitverkiesingsleer kan niemand vrylik kies nie. Jy kan slegs hou by dit wat God vir jou beskik het. Om die waarheid te sê, diegene wat hierdie siening oor die Godsbesluit huldig, meen selfs dat menslike begeerte deur God bepaal word!

Die Bybel bevat sterk bewyse vir die teendeel, naamlik dat God nie alles wat gebeur, bepaal nie. Hy skenk die mens vrye wil, soveel so dat die mens (en ook engele) kan kies om Hom teë te gaan. Die geskiedenis van die sondeval — van sonde en boosheid — toon op ’n dramatiese en tragiese wyse wat die gevolge van die misbruik van vrye wil is. God het die verlossingsplan ingestel om hierdie rampspoedige misbruik van vrye wil aan te spreek.

_*Bestudeer hierdie week se les ter voorbereiding vir Sabbat, 22 Februarie._