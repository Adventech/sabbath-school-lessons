---
title:  Pantokratr [Afr.> ‘Almagtig’]
date:   17/02/2025
---

Regdeur die Skrif word God se wonderlike mag geopenbaar. In die Bybel is etlike verhale waarin God sy mag ten toon stel en wondertekens verrig. Nietemin gebeur daar ook baie dinge wat nie sy goedkeuring wegdra nie.

`Lees Openbaring 11:17, Jeremia 32:17-20, Lukas 1:37 en Matteus 19:26. Oorweeg ook Hebreërs 1:3. Wat sê hierdie Skrifgedeeltes vir ons oor God se mag?`

Hierdie en ook ander verse leer dat God almagtig is en dat Hy die wêreld deur sy mag in stand hou. Openbaring verwys inderdaad herhaaldelik na God as die “Here God, Almagtige” (bv. Op. 11:17; vgl. 2 Kor. 6:18, Op. 1:8, Op. 16:14, Op. 19:15 en hfst. 21:22). Die Koinegrieks wat hier as “Almagtig” vertaal word, pantokratr, gee letterlik daardie betekenis weer. Die feit dat God almagtig is, word ook nie net verbaal bevestig nie. Nee, dit blyk ook uit die vele kere waarin God sy mag gebruik om sy volk te red, of andersins, hoe Hy op ’n wonderbaarlike wyse op aarde ingryp.

Om te sê dat God “almagtig” is, beteken egter nie dat God sommer net enigiets kan doen nie. Volgens die Skrif is daar dinge wat die Here nie kan doen nie. Let byvoorbeeld op 2 Timoteus 2 vers 13: “Hy kan Homself nie verloën nie” (OAB).

Dit is waarom die meeste Christene ’n basiese konsensus oor God se almag het, naamlik dat Hy die mag het om enigiets te doen wat nie strydig met Hom of die geskape wêreld is nie, m.a.w. enigiets wat logies moontlik is en wat in pas met sy eie aard en wese is. Dat sekere dinge weliswaar vir God onmoontlik is, aangesien hulle die Godgegewe orde sou versteur, blyk duidelik uit Christus se gebed in Getsemane. By ’n ander geleentheid bevestig Jesus inderdaad [God se almag], deur te sê: “by God is alle dinge moontlik” (Matt. 19:26, OAB). Tog bid Hy hier, in die skadu van die kruis, tot God die Vader: “My Vader, as dit moontlik is, laat hierdie beker by My verbygaan; nogtans nie soos Ek wil nie, maar soos U wil” (Matt. 26:39, OAB).

Met grenslose mag tot sy beskikking was die Vader natuurlik in staat om Christus van sy foltering aan die kruis te red, maar Hy kon dit nie doen en terselfdertyd ook sondaars red nie. Dit was die een of die ander. Dit kon nie beide wees nie.

`Die Skrif leer ook dat God graag almal wil red (bv. in 1 Tim. 2:4-6, Tit. 2:11, 2 Pet. 3:9, Eseg. 33:11), en tog sal party verlore gaan. Wat leer dit rakende die feit dat vrye wil ’n werklikheid is, en daarmee saam, dat God se mag wel sy perke het wanneer dit kom by wesens wat met daardie vermoë geskape is?`