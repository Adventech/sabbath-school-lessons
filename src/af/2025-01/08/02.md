---
title:  Ons soewereine God
date:   16/02/2025
---

“God is soewerein,” sê die jeugpredikant vir ’n groep middelskoolleerders (jong tieners tussen 11-14). “Dit beteken dat Hy in beheer van alles is wat op aarde gebeur.” Op dié vra ’n leerder toe: “So God was in beheer toe my hond doodgegaan het? Waarom sou God dan my hond doodmaak?”

In ’n poging om dié vraag te beantwoord, sê die leraar: “Dis nou ’n moeilike ene. Soms laat God toe dat ons moeilike dinge deurmaak sodat ons gereed vir nog moeiliker probleme in die toekoms is. Ek onthou hoe swaar dit vir my as kind was toe my hond ook doodgegaan het. Tog het dit my later met ’n pynliker ding gehelp, toe my ouma oorlede is. Verstaan jy wat ek bedoel?”

Ná ’n lang stilte sê die seun verdwaas: “So God maak my hond dood om my voor te berei op die dag dat hy my ouma gaan doodmaak?” (Marc Cortez, aangehaal in John C. Peckham, Divine Attributes: Knowing the Covenantal God of Scripture [Michigan: Baker Academic, 2021], bl. 141).

Mense neem dikwels aan dat alles wat op aarde gebeur, presies gebeur soos God dit wil hê, soos Hy dit beplan het. God is mos, per slot van rekening, almagtig. So hoe kan enigiets gebeur as Hy nie wil hê dit moet so gebeur nie? So wat ook al gebeur, ongeag hoe sleg dit is, is God se wil. Ten minste, dit is wat hierdie soort teologie leer.

`Lees Psalm 81:11-14, Jesaja 30:15 en 18, en hfst. 66:4, asook Lukas 13:34. Wat sê hierdie teksverse, word God se wil altyd gedoen?`

Baie glo dat God veronderstel is om altyd sy sin te kry. Tog is dit glad nie wat die Bybel ons leer nie. Oor en oor sien ons hoe God se begeertes nie vervul word nie. Met ander woorde, die verwikkelinge in ’n betrokke Bybelverhaal strook nie met die uitkomste wat die Here vir so ’n tipe situasie begeer nie. Dikwels sê Hy pertinent dat die betrokke gebeure nie sy goedkeuring wegdra nie. Hy sê wat Hy te wagte is, maar dan kies mense om hul eie koppe te volg. God self betreur sulke situasies: “‘Maar nee, my volk het nie geluister nie… Ag, as my volk maar na My wou luister! As Israel net my weg wou volg! Dan sal Ek gou hulle vyande onderwerp’” (Ps. 81:12, 14 en 15; NLV).

`Bepeins die implikasies van enige teologie wat alle gebeure op aarde direk aan die wil van God toeskryf. Watter tipe ernstige probleme, veral met betrekking die kwessie oor boosheid, sal so ’n tipe teologie skep?`