---
title:  Sy ideale Wil teenoor Sy regstellende Wil
date:   19/02/2025
---

`Lees Efesiërs 1:9-11. Wat sê hierdie Skrifgedeelte oor uiverkiesing? Bepaal God vooraf wie gered gaan word en wie verlore sal gaan?`

Die Koinegrieks wat hier as “uitverkiesing” vertaal word (en wat ook elders in die Skrif gebruik word) is prooriz (in die verbuigde vorm prooristhentes in vers 9). Hierdie term opsigself leer nie dat God op ’n oorsaaklike wyse [m.a.w. van die begin af] bepaal het wat in die geskiedenis gaan gebeur nie. Nee, prooriz beteken bloot “om vooraf te besluit.”

’n Mens kan natuurlik op ’n eensydige wyse bepaal wat met ander gaan gebeur, of jou toekomsbesluit kan ook die vrye besluite van ander in ag neem. Uit die Skrif blyk dit dat God die laasgenoemde verkies.

Hier en ook elders (bv. in Rom. 8:29 en 30) dui die term wat as “verkies” (NAB) of “verordineer” (OAB) of “vooruit bestem” (AFR20) vertaal word, op God se groot toekomsplanne nadat Hy die dinge wat Hy reeds vooruit oor die wilsbesluite van geskape wesens weet, bygereken het. Sodoende kan God die geskiedenis in pas met sy [verhewe] wil rig, met die beswil wat Hy vir almal begeer as die bestemming; terwyl Hy nietemin die tipe vryheid waarbinne skepsels funksioneer en wat boonop onontbeerlik vir ’n opregte liefdesband met hulle is, respekteer.

Efesiërs 1 vers 11 verkondig dat die Here “alles volgens sy raad en wil laat gebeur” (AFR20). Beteken dit nou dat Hy alles laat gebeur presies soos Hy dit wil hê? As ’n mens natuurlik Efesiërs 1:9-11 op sy eie lees, wil dit so voorkom. Hierdie uitleg weerspreek egter die vele Skrifgedeeltes wat ons tevore bekyk het, wat toon dat mense soms “die raad van God” verwerp (Luk. 7:30, OAB; vgl. Luk. 13:34, Ps. 81:11-14). Die Bybel weerspreek tog nie sigself nie, so hoe behoort ’n mens hierdie Skrifgedeeltes te verstaan sodat dit by mekaar aansluit?

Die gedeelte in Efesiërs 1:9-11 maak heeltemal sin sodra ’n mens onderskeid tussen die volgende tref: kom ons noem dit, argumentshalwe, God se “ideale wil” en sy “regstellende wil.” Die Here se “ideale wil” is wanneer dinge verloop soos Hy dit verkies. Dit is ’n wil wat kon geskied het as almal net sy wense wou uitvoer. Daarenteen is God se “regstellende wil” die wil wat reeds alle [eksterne] faktore in ag geneem het — insluitende die wilsbesluite van sy geskape wesens, besluite wat soms strydig met God se voorkeure is. Efesiërs 1:11 sinspeel waarskynlik op God se “regstellende wil.”

`So kragtig is God se voorwete oor die toekoms dat Hy ten spyte van al die keuses wat mense gaan maak (selfs die slegtes wat hulle gaan maak), steeds “alles ten goede [sal laat] meewerk” (Rom. 8:28; OAB, NAB & AFR20). Watter troos put jy uit hierdie Bybelwaarheid?`