---
title:  Om God lief te hê
date:   18/02/2025
---

Die feit dat God almagtig is, beteken nie dat Hy die logies-onmoontlike kan doen nie. So God kan nie op ’n oorsaaklike wyse bepaal dat iemand Hom vrylik sal liefhê en dan het hulle Hom sommer net lief nie. As die begrip vrylik beteken dat jy iets doen wat nie vooraf so bepaal is nie, is dit per definisie totaal onmoontlik om ’n gedwonge ding vrylik te doen. Kortom, en soos ons reeds gesien het en weereens moet beklemtoon: God kan nie enigeen dwing om Hom lief te hê nie, want sodra daar enige sprake van dwang is, is dit nie meer liefde nie.

`Lees Matteus 22:37 en Deuteronomium 6:4 en 5. Wat sê hierdie verse vir ons oor vrye wil as ’n werklikheid?`

Die grootste gebod, naamlik om God lief te hê, is ’n bewys dat God inderdaad wil hê dat almal Hom liefhet. Tog het party mense Hom nie lief nie. So, waarom beskik God dit nie bloot dat almal Hom outomaties liefhet nie? Weereens is dit so omdat die liefde ophou om die liefde te wees as dit nie vrylik gegee word nie.

`Lees Hebreërs 6:17 en 18, en Titus 1:2. Wat leer ons uit hierdie verse oor God?`

Let op Numeri 23 vers 19: “‘God is nie ’n mens nie, daarom lieg Hy nie. Hy gaan nooit terug op sy woord nie’” (DB). Die Here gebruik nie leuentaal nie (Titus 1:2), Hy doen wat Hy gesê het Hy gaan doen en kom altyd sy beloftes na (Heb. 6:17 en 18). So, as die Here iets belowe het of Hom tot iets verbind het, beperk dit sy toekomstige dade moreel-gesproke tot daardie belofte.

Wat beteken dit? Soverre God aan geskape wesens die vryheid gegun het om anders te kies as wat God wou hê, berus die keuse nie by God oor wat mense uiteindelik besluit om te doen nie. As God Hom dus tot die skenk van vrye wil aan alle denkende wesens verbind het, is die mens in staat om daardie vryheid uit te leef op maniere wat indruis teen God se oorspronklike begeerte vir die mens. Die groot tragedie is dat baie mense inderdaad hul Godgegewe vryheid op dié wyse uitleef. So gebeur daar dan baie dinge wat God graag anders sou wou hê, maar streng gesproke berus die besluit nie by Hom nie.

`Dink aan iets wat jy gedoen het wat strydig met God se bedoeling vir die mens is. Wat leer ’n mens daaruit oor die feit dat vrye wil, asook die verskriklike gevolge wat soms daarmee saamgaan, ’n voldonge feit is?`