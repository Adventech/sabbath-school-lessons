---
title:  Vir verdere studie
date:   31/01/2025
---

Lees die volgende gedeelte uit Ellen G. White se geskrifte — “Idolatry at Sinai” (bl. 315-330, Patriarchs and Prophets).

Rakende die volk se sonde by Sinai, toe hulle die goue kalf aanbid het, skryf Ellen G. White: “Die Israeliete het hulle aan hoogverraad skuldig gemaak, en dit teen ’n koning wat hulle met voordele oorlaai het, die Hemelkoning tot wie se gesag die volk hulle vrywillig verbind en hulself gehoorsaam verklaar het. Ten einde die hemelse wet en orde te handhaaf, moes die verraaiers dus gestraf word. Nietemin bespeur ons hier die Here se genade. Hoewel Hy by sy wet hou, skenk Hy aan ieder en elk die voorreg en geleentheid om berou te kies. Die enigste wat God uiteindelik afgesny het, was dié wat nie van hulle rebellie wou afsien nie.

“Hierdie sonde kon nie ongestraf bly nie. Dit moes ’n getuienis aan die omliggende nasies wees dat God ’n erge afsku in afgodery het. As God se werktuig deel Moses die straf uit, en teken sodoende ’n gewigtige en openbare protes teen hierdie afskuwelike misdaad aan. Die Israeliete moes voortaan die buurnasies se afgodery veroordeel, maar hul teëstanders kon maklik omdraai en sê dat die einste volk wat voorgee om Jehova as hul God te aanbid, dan by Horeb ’n goue kalf gemaak en dit aanbid het. Hoewel hulle dan noodgedwonge die skandelike waarheid moes erken, kon Israel daardie nasies wys op die verskriklike lot wat die oortreders [daardie dag] te beurt geval het, as ’n bewys dat hul sonde nóg God se goedkeuring weggedra het nóg verskoon is.

“Die liefde het niks minder as reg en geregtigheid vereis nie. Hierdie sonde het straf genoodsaak… Uit genade laat die Here dus duisende ly om te keer dat Hy noodgedwonge sy oordele oor miljoene moet bring. Hy straf minder mense ten einde ’n magdom te red” (Ellen G. White, Patriarchs and Prophets, bl. 324, 325).

**Vrae vir bespreking**:

`Waarom dink jy sukkel so baie mense om te aanvaar dat God wel toornig raak en straf? Hoe maak jy om dit reg te verstaan?`

`Watter probleme spruit altyd uit die menslike soeke na vergelding i.p.v. om straf in God se hande te laat?`

`Let op die oordele wat God ná die goue-kalf-insident oor Israel gebring het. Waarom is dit ook ’n voorbeeld van sy genade? Watter ander Bybelse voorbeelde toon dat God se oordele inderwaarheid ’n liefdesgebaar was?`

`Dit maak sin dat God se woede oor die kwaad billik en geregverdig is, en dat sy oordele die volmaakte uitdrukking van reg en geregtigheid is. Hoe belangrik is dit, nietemin, dat ons teen die veroordeling van ander moet waak? Bespreek dit veral met verwysing na 1 Korintiërs 4:5.`