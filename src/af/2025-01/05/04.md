---
title:  “Geregverdigde woede”
date:   28/01/2025
---

Hoewel daar vele onvanpaste vorms van woede is, leer die Bybel ons ook dat daar wel iets soos “regmatige” of “geregverdigde woede” is [beter bekend in die Engels as “righteous indignation”].

Stel jou voor ’n moeder sit in die park en hou haar haar driejaar-oue dogtertjie dop. Skielik is daar ’n man wat die kind aanval. Haar woede, in daardie oomblik, is mos geregverdig — nie waar nie? Beslis. Die regmatige uitdrukking van die liefde op daardie oomblik is woede. Hierdie storietjie help ons om God se “regmatige woede” te verstaan.

`Lees Matteus 21:12 en 13, asook Johannes 2:14 en 15. Let hier op Jesus se reaksie waarop die tempel gebruik is. Toon dit nie dat God ontstoke oor boosheid is nie?`

In hierdie geval toon Jesus die “Goddelike geesdrif ” [oftewel “vurige passie”] van sy geregverdigde woede teen diegene wat die tempel van God gebruik het asof dit ’n wêreldse plek was, ’n gewyde plek wat hulle in “’n rowerspelonk” verander het sodat weduwees, weeskinders en die armes uitgebuit kon word (Matt. 21:13, vgl. Joh. 2:16). Die tempelgebou en die dienste wat daarin gehou is, was veronderstel om God se genadige vergifnis en heiligmaking van die [boetvaardige] sondaar uit te beeld. Hier sien ons dat dit egter vir die inloop en onderdrukking van die weerloosste gedeeltes van die destydse samelewing misbruik is. Het Jesus dan nie die reg gehad om ontstoke oor hierdie gruwel te wees nie?

Markus 10:13 en 14, asook Markus 3:4 en 5, bied die leser verdere voorbeelde van Jesus se geregverdigde woede. Toe die mense kindertjies na Jesus gebring het, “berispe die dissipels hulle” (woordorde aangepas). Die Skrif sê: “Toe Jesus dit sien, was Hy verontwaardig” — m.a.w. Hy was ontsteld. “‘Laat die kindertjies na My toe kom,’” sê Hy toe vir hulle (Mark. 10:13 en 14, AFR20).

By ’n ander geleentheid hou die Fariseërs vir Jesus fyn dop om te sien of Hy die siekes sou genees, wat hulle as Sabbatsontheiliging beskou het. Op dié vra Jesus sy teëstanders: “‘Mag ’n mens goeddoen op die Sabbat of kwaad? Is hierdie dag bedoel om ’n lewe te red of te vernietig?’” (Mark. 3:4, NLV). Hy het hulle “die een na die ander met verontwaardiging aangekyk, diep bedroef oor die gevoelloosheid van hulle harte” en genees toe die man se gebreklike hand (Mark. 3:5, NLV, skryfwyse van bywoord aangepas. Let op die AFR20 se woordkeuse: “woedend”). Die ontsteltenis wat Christus hier ten toon stel, spruit uit droefheid oor die Fariseërs se onverskilligheid [teenoor ander se lyding]. Dit is die geregverdigde woede wat liefde voortbring en stem ooreen met die woede wat ons by God in die Ou Testament bespeur: die sinvolle woede van die liefde. Ware liefde kan mos nie anders as ontsteld wees oor die boosheid nie, veral nie as dit God se geliefdes pyn besorg nie, of hoe?

`’n Mens kan natuurlik egosentriese ontsteltenis vir “geregverdigde woede” aansien. Dit is ’n ware strik, al is dit so fyn gestel. Waarom beland ons maklik daarin? Hoe waak ’n mens daarteen?`