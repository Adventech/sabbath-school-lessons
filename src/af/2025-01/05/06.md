---
title:  Toon barmhartigheid
date:   30/01/2025
---

Hoewel die woede van God ’n “verskriklike” ding is, is dit geensins immoreel of liefdeloos nie. Inteendeel, in beide die Ou en Nuwe Testamente gee die Here uiting aan sy woedetoorn juis omdat Hy sy kinders liefhet. Dit is a.g.v. die verraderlikheid en diepliggende verkeerdheid van die kwaad dat Goddelike toorn verskriklik is, want dit onderstreep [op ’n pynlike wyse] hoedat die kwaad lynreg van God se suiwer goedheid en majesteit verskil.

So die liefde is dus onontbeerlik vir God, maar nie die tentoonstelling van woede nie. Waar boosheid en geregtigheid ontbreek, is daar immers geen woede nie. Die uitwissing van sonde in die heelal, wat die hoogste uitdrukking van God se liefde is, sal uiteindelik woede en verontwaardiging tot ’n einde bring. Dit is so omdat daar nooit weer enige ongeregtigheid of boosheid sal wees nie. Van ewigheid tot vergetelheid sal geluksaligheid en geregtigheid binne die volmaakte liefdesband bly voortbestaan. Die woede van God is dan vir ewig iets van die verlede, want die Here sal dit nooit ooit weer nodig kry nie. Wat ’n wonderlike gedagte!

`Sommige gelowiges voel dat die toorn van God maklik as ’n verskoning vir die uitdeel van menslike wraak misbruik word, wat dus strydig met die ware doel van sy woede is. Lees Deuteronomium 32:35, Spreuke 20:22 en 24:29, asook Romeine 12:17-21 en Hebreërs 10:30. Hoe beskerm hierdie Skrifgedeeltes ons teen die uitleef van menslike wraak?`

Volgens die Skrif het God die reg om sy oordele oor mense te bring. Wanneer Hy dit doen, is dit altyd met ’n volmaakte billikheid en regverdigheid. Beide die Ou en Nuwe Testamente noem uitdruklik dat wraak slegs die Here toekom. Soos Paulus tereg in Romeine 12 vers 19 opmerk: “Moenie self wraak neem nie, geliefdes, maar laat dit oor aan die oordeel van God. Daar staan immers geskrywe: ‘Dit is mý reg om te straf; Ék sal vergeld,’ sê die Here” (NAB, die apostel haal hier Deuteronomium 32:35 aan).

Hoewel die Here vanweë ongeregtigheid en boosheid eendag sy oordele [oor die aarde] sal bring, het Christus ’n uitweg gevind vir elkeen wat in Hom glo. Dit is inderdaad “Jesus… wat ons red uit die oordeel wat kom” (1 Tess. 1:10, AFR20; vgl. Rom. 5:8 en 9). God het dit so beskik: “God het ons tog nie bestem om gestraf te word nie, maar om deur ons Here Jesus Christus verlos te word” (1 Tess. 5:9, NAB). Hoewel dit nie God se wraak keer nie, sal diegene wat in Jesus glo, danksy Hom, wel daarvan gered word.

`Christus se soendood behou die geregtigheid wat moet geskied, maar red ons terselfdertyd van die straf wat daardie geregtigheid bring. Op watter manier bewerkstellig Hy dit? Duidelik het die Here, ten spyte van ons tekortkominge, vir elkeen van ons voorsiening gemaak. In hoe ’n mate behoort ons dus ons medemens genadig te wees?`