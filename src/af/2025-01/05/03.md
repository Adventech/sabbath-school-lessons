---
title:  God Word Stadig Kwaad
date:   27/01/2025
---

God is liefde en daarom word Hy toornig oor die bose. Die Here is so deernisvol en genadig dat een van die Bybelprofete Hom teregwys en sê: U is te barmhartig, o Heer!

`Bepeins Jona se verhaal. Let veral op die profeet se reaksie toe God die mense van Nineve jammer kry en begenadig. Die verhaal is in Jona 4:1-4 opgeteken. Wat sê dit vir ons omtrent Jona en omtrent die Here? (Lees ook Matt. 10:8.)`

Jona se reaksie op die genade wat God hier toon, spreek boekdele. Dit bring twee belangrike dinge aan die lig. Ten eerste, dat Jona gevoelloos was. So groot was die wrok wat Hy teen Assiriërs gekoester het, oor die dinge wat hulle Israel in die verlede aangedoen het, dat hy nie wou hê dat God hulle genadig moes wees nie.

Dit behoort vir ons ’n les te wees! Hierteen moet ons waak, selfs al is daar ’n geldige rede vir die koestering van ’n wrok. As ontvangers van God se genade behoort ons beter as enigeen te begryp dat sy genade totaal onverdienstelik is, en dat ons derhalwe ook genadig teenoor ander behoort te wees.

Ten tweede beklemtoon Jona se reaksie dat medelye en genade die kern van God se aard en wese is. So vertroud is Jona met God se genade — juis omdat God “’n genadige God, ’n God van medelye is” en omdat Hy “stadig kwaad [word] en… liefdevol en getrou” is, soos dit in Jona 4:2 beskryf word — dat Jona geweet het dat God sy oordele oor Nineve sou weerhou (aanhaling uit die NLV). Die Here tree regverdig en genadevol teenoor alle mense en nasies op.

Let op die Hebreeuse sinsnede wat as “U word stadig kwaad” (NLV) of “lankmoedig” (OAB) vertaal word, wat letterlik “lankneusig” beteken. In die wêreld van Ou-Testamentiese idiomatiese uitdrukkings is die neus as ’n metafoor vir woede gebruik. So hoe langer iemand se neus metafories-gesproke is, hoe langer vat dit vir hom of haar om kwaad te word.

Oral waar God dus “lankneusig” genoem word, sê dit eintlik dat Hy lank vat om kwaad te word en geduldig is. Dit vat nie lank vir die mens om kwaad te word nie. Daarenteen is die Here buitengewoon lankmoedig en geduldig, en skenk sy genade vrylik en oorvloediglik, dog sonder om die sonde goed te praat of om sy oë vir ongeregtigheid te sluit. Pleks daarvan betaal God self die prys vir boosheid en sonde aan die kruis; sodat Hy beide regverdig en die regverdigmaker van dié wat in Hom glo, kan wees (Rom. 3:25, 26).

`Het iemand jou al te na gekom en toe versuim jy om daardie persoon genadig te wees? Hoe onthou ’n mens in sulke situasies presies wat die Here vir jou gedoen het sodat jy, in respons op God se oorvloedige genade in jou eie lewe, meer genadig teenoor ander kan wees? Wat meer is: hoe betoon ’n mens genade en begrip op hierdie wyse, maar sonder om sonde aanvaarbaar te maak, of om die onderdrukking of mishandeling van jou medemens goed te praat?`