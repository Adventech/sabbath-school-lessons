---
title:  Die toorn van God se tere liefde
date:   25/01/2025
---

### Skrifverwysings vir hierdie week se studie

Psalm 78, Jona 4:1-4, Matteus 10:8 asook hfst. 21:12 en 13, Jeremia 51:24 en 25, Romeine 12:17-21.

> <p>Geheueteks</p>
> “Maar Hy is barmhartig; Hy bedek hulle sondeskuld; Hy delg hulle nie uit nie. Hy hou dikwels sy toorn terug en laat nie sy woede ten volle ontwaak nie” (Psalm 78:38, AFR20).

Hoewel die barmhartigheid van God dikwels groot aftrek kry, is die idee dat Hy ook soms toornig is vir baie verontrustend. As God dan liefde is, behoort Hy mos nooit toornig te wees nie — dít is hoe hulle redeneer. Dit is egter ’n totale wanopvatting, want dit is inderdaad sy liefde wat aanleiding tot sy toorn gee.

Party beweer dat die Ou-Testamentiese God ’n God van wraak is, terwyl dié van die Nuwe Testament ’n God van liefde is. Tog is daar net een God. Wat meer is, beide Testamente toon beide hierdie sye van God. Die God wat liefde is, raak wel toornig oor die boosheid wat Hy sien — juis omdat Hy liefde is. Jesus het self ook uitdrukking aan sy intense afkeur in sonde gegee. Die Nuwe Testament wys boonop etlike kere op die geregverdigde en gepaste toorn van God.

God se woede is altyd dié van ’n regverdige God, sy billike en liefdevolle verwerping van boosheid en ongeregtigheid. Hy het rede om verontwaardig te wees. Dit is ’n verontwaardiging wat deur volmaakte goedheid en liefde aangedryf word, wat die florering van die ganse skepping begeer. God se toorn is bloot die liefde se gepaste respons op boosheid en ongeregtigheid. In pas hiermee ontlok boosheid ’n passie by God vir die slagoffers van daardie boosheid, asook ’n begeerte om teen die skuldige partye op te tree. So die gramskap of toorn van God is dus ’n verdere uitdrukking van sy onpeilbare liefde.

_*Bestudeer hierdie week se les ter voorbereiding vir Sabbat, 1 Februarie._