---
title:  Bedroef oor boosheid
date:   26/01/2025
---

Die God van die Bybel het ’n voorliefde vir reg en geregtigheid, en verafsku boosheid. Sonde en boosheid ontstel Hom vreeslik. Aan hierdie ontstokenheid gee Hy uiting deur op te kom vir dié wat vertrap en mishandel word. In sy ontstokenheid kom Hy ook op vir die individu, waar oortreder en slagoffer soms dieselfde persoon is. Die Here het ’n afsku in boosheid omdat dit tot skade van sy geskape wesens is — selfs al doen jy dit aan jouself. In Bybelverhale word die Here herhaaldelik vertoorn. Bybelgeleerdes dig hierdie woede aan die sogenaamde rebelliesiklus toe. Hierdie siklus verloop soos volg:

Die volk rebelleer teen God en doen verkeerde dinge. Partymaal pleeg hulle selfs verskriklike gruweldade soos om kinders te offer, of doen ander dinge wat God ook as verfoeilik beskou.

Die Here onttrek Hom aan die volk, siende dat hulle Hom doelbewus verwerp en afgedwaal het. Ander nasies kom en onderdruk die volk. Die volk roep om hulp tot God en smeek om bevryding. Deur sy grote genade ontferm Hy Hom oor die volk en bevry hulle. Die mense rebelleer weer teen God, dikwels op ’n growwer wyse as tevore.

Hierdie siklus van allerverskriklike boosheid en ontrouheid waaraan die volk hulle skuldig gemaak het, begroet die Here egter met oneindige getrouheid, grenslose geduld, onbeskryflike genade en ’n diepe deernis.

`Lees Psalm 78. Wat sê hierdie Skrifgedeelte, is God se reaksie op die volk se herhaaldelike rebellie?`

Volgens die Bybel is liefde en geregtigheid vervleg. Goddelike toorn is die gepaste respons wanneer liefde met boosheid te doen kry. Hoe so? — omdat boosheid altyd iemand seermaak vir wie God liefhet. In die Skrif is daar nêrens enige gevalle van God wat onregverdiglik of opsetlik toornig is nie.

God se volk versaak en verraai Hom periodiek. Tog sien ’n mens hoedat Hy eeu na eeu geduldig aanhou om hulle ryklik genadig te wees, meer as wat billik en regverdig is (Neh. 9:7-33). Sodoende toon Hy die onpeilbare dieptes van sy lankmoedige deernis en genadige liefde. Soos Psalm 78 vers 38 tereg sê: “Maar Hy is genadig, Hy vergewe sonde, Hy wis sy volk nie uit nie. Dikwels het Hy sy toorn bedwing en sy gramskap nie laat losbreek nie” (NAB).

`Was jy al onthuts oor die verskriklike dinge wat party mense aangedoen word? Waarskynlik. Hoe help hierdie emosie jou nou om God se gramskap oor die bose beter te verstaan?`