---
title:  God beproef ons teen Sy sin
date:   29/01/2025
---

Regdeur die Bybel toon die Here sy vurige passie vir die vertraptes en onderdruktes. Daarmee saam loop sy regmatige woede teen die onderdrukkers en dié wat ander tot slagoffers maak. As daar gaan boosheid was nie, sou God nie kwaad gewees het nie. Sy woede is altyd en uitsluitlik teen dié wat sy skepping leed aandoen.

Volgens Klaagliedere 3:32 en 33 bring die Here ons nie in beproewing omdat Hy dit so verkies nie (m.a.w. Hy beproef ons “teen sy sin” [NAB & AFR20] oftewel “nie van harte… nie” [OAB]). Hy begeer dus nie om sy oordele oor die goddelose te bring nie. Die liefde vereis egter dat reg en geregtigheid moet geskied.

Hierdie waarheid blyk uit God se uithouvermoë. Kyk net hoe lank is Hy sy volk vergewensgesind, hoe Hy hulle oor en oor die geleentheid gee om tot inkeer te kom en met Hom versoen te word. Deur sy profete roep die Here aanhoudend tot sy volk, maar hulle weier om ag te slaan op sy roepstem (lees Jer. 35:14-17, Ps. 81:11-14).

`Lees Esra 5:12. Vergelyk dit dan met Jeremia 51:24, 25 en 44. Wat sê dit vir ons oor die oordele wat God d.m.v. die Babiloniërs oor Jerusalem gebring het? (Lees ook 2 Kron. 36:16.)`

Nadat die volk (volgens Esra 5) aanhoudend en sonder enige berou die Here vertoorn het, het Hy Hom uiteindelik aan die kinders van Israel onttrek en “hulle oorgegee in die hand van Nebukadnésar, die koning van Babel” (vers 12, OAB). Dit doen die Here egter eers toe “geen herstel meer moontlik was nie” (2 Kron. 36:16, AFR20). Later kry die Here egter vir Babilon voor stok oor die buitensporige verwoesting wat hulle tydens die beleëring van Juda gesaai het (Jer. 51:24, 25 en 44; vgl. Sag. 1:15).

In die vele beskrywings van hoe God sy oordele oor die mense bring, lees ’n mens telkens dat God sy verbondsvolk aan hul vyande “oorgegee” het (Rig. 2:13 en 14, OAB; Ps. 106:41 en 42, AFR20). Dit doen die Here in ooreenstemming met die volk se besluit om Hom te versaak en “die gode” van ander nasies te dien (Rig. 10:6-16, Deut. 29:24-26). God se woede teen boosheid, wat eendag tot die totale uitwissing daarvan sal lei, spruit uit sy liefde vir die ganse mensdom. Dit spruit ook uit sy begeerte dat die goeie uiteindelik in die heelal sal seëvier. Hierdie dinge wat God vir sy skepping begeer, is gemoeid met die groot vraagstuk oor sonde, rebellie en die bose.

`Die Here wil nie eintlik sy oordele oor enigeen bring nie. Hoe affekteer dit die wyse waarop ’n mens Goddelike woede en ontsteltenis verstaan? As die Here dan “stadig [is] om kwaad te word” soos die NLV dit stel, behoort ons mos meer geduldig en lankmoedig met die mense om ons heen te wees, nie waar nie? Hoe doen ’n mens dit sonder om die versorging en beskerming van die onderdruktes en die slagoffers te versuim?`