---
title:  Wie is my naaste?
date:   20/03/2025
---

Net nadat Jesus, in Lukas se weergawe van die verhaal, gesê het dat liefde vir God en vir ’n mens se naaste die twee grootste gebooie is, tree ’n wetsgeleerde na vore. Die man “wou homself regverdig” en vra toe vir Jesus: ‘En wie is my naaste?’” (Luk. 10:29, AFR20). In antwoord op hierdie vraag vertel Jesus die oorbekende gelykenis van die barmhartige Samaritaan, wat ongetwyfeld sy destydse gehoor geskok het.

`Lees die gelykenis van die goeie Samaritaan in Lukas 10:25-37. Wat sê hierdie Skrifgedeelte, inaggenome die profete se oproep tot genade en geregtigheid, asook die uiteenlopende ongeregtighede wat verskillende mensgroepe hul “naaste” deur die loop van die geskiedenis aangedoen het?`

Jesus het nie net oor geregtigheid gepraat nie. Nee, Hy het dit ook gebring. Hy was die vervulling van die profetiese smagting na geregtigheid, na hul oproep dat reg moes geskied. Hy sal ook in die toekoms die vervulling daarvan wees (lees Luk. 4:16-21 aan die hand van Jes. 61:1 en 2). Hy is die middelpunt van die nasies se verlange, veral dié wat hul behoefte aan bevryding [van sonde en ongeregtigheid] besef.

In direkte teenstelling met die vyand, wat God van sy mag en gesag probeer beroof, het Jesus Homself verlaag. Met diegene wat in die wurggreep van sonde, ongeregtigheid en onderdrukking was, het Hy Hom vereenselwig; maar sonder om self deur sonde besmet te word. So het Hy die vyand oorwin; deur Homself in liefde [aan die mens] te gee, om as beide die Regverdige en die Regverdigmaker van elkeen wat glo, reg te laat geskied. Neem in ag dat die skrywer van die wet gesterf het om dit te handhaaf. Hoe kan ons dan sê dat ons erns met daardie wet maak as ons die dinge afskeep “wat volgens die wet van God die swaarste weeg,” soos Jesus dit stel?

Psalm 9 verse 9 en 10 verklaar: “En Hy self sal die wêreld oordeel in geregtigheid en die volke vonnis met reg. So is die Here dan ’n rotsvesting vir die verdrukte, ’n rotsvesting in tye van benoudheid” (OAB). Ter aansluiting sê Psalm 146 verse 7 tot 9: “Hy laat reg geskied aan verdruktes en gee brood aan dié wat honger ly. Die Here bevry die gevangenes, die Here laat blindes sien, Hy ondersteun dié wat bedruk is. Die Here het die regverdiges lief. Hy beskerm vreemdelinge en help weeskinders en weduwees, maar Hy versper die pad vir die goddelose” (NAB).

Kan die Woord van God dit enigsins duideliker stel, oor hoe ons ons medemens moet bedien; dié wat in nood en pyn verkeer, moet help?

`Wat kan ons uit die lewe en bediening van Jesus oor opheffingswerk onder behoeftiges leer? Ons kan tog nie soos Hy wonderwerke doen nie. Let egter op die hulp wat ons wel aan diegene wat in pyn en lyding verkeer, kan bied. Hoe kan dit vir daardie persone soos ’n wonderwerk in die kleine wees?`