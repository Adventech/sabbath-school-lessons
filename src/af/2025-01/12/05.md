---
title:  Die oproep om reg te laat geskied
date:   19/03/2025
---

Die Bybelprofete beklemtoon herhaaldelik die Godgegewe oproep om reg en geregtigheid in die samelewing te laat geskied. Ongeregtigheid en onderdrukking is twee kwessies waarvoor die Skrif beslis nie wegskram nie — dit word keer op keer aangespreek. Die kere wat Bybelfigure inderdaad die Here gevra het om tog sy oordele te bring, was opsigself ’n smeekbede dat God geregtigheid sou bring.

Let byvoorbeeld op die profeet Jesaja, wat nie doekies omdraai oor die ongeregtigheid wat destyds in Israel hoogty gevier het nie. Sy woorde en [die meegaande] oproep dat reg en geregtigheid moet geskied, behoort steeds ’n klokhelder wekroep vir ons te wees: “‘Leer om goed te doen! Bevorder die reg! Lê die onderdrukker aan bande! Handhaaf die reg van die vaderloses! Verdedig die weduwees se regsake!’” (Jes. 1:17, AFR20). Voorts maan die profeet: “‘Ellende wag vir julle… wat met julle ordonnansies mense laat ly… julle ontsê die armes van my volk hulle regte’” (hfst. 10:1 en 2, NAB). Hy waarsku die skuldige partye en sê: “‘Wat gaan julle doen op die dag van afrekening wanneer die straf wat nou nog ver is, julle tref? Na wie toe sal julle hardloop om hulp, en waar sal julle julle besittings wegsteek?’” (vers 3, NAB).

Hierdie Godgegewe wekroep bring die profeet Jeremia ook. [Let op sy bestraffing van ’n Israelitiese koning]: “‘Die toekoms lyk sleg vir koning Jojakim. Hy bou sy paleis met mense wat hy dwing om vir hom te werk. Dan bou hy ook nog ’n boonste vertrek op hierdie onmenslike manier. Hy betaal ook nie die mense wat vir hom werk nie… Die vraag is: Maak dit van jou ’n beter koning as jou paleis mooier is en meer sederhout as ander het? Hoekom was jou pa, Josia, so ’n suksesvolle koning? Dit was omdat hy soos ’n normale mens gelewe het en altyd eerlik en regverdig was” (hfst. 22:13, 15 en 16; DB).

`Lees Matteus 23:23-30. Wat is volgens Jesus die belangrikste ding wat ’n gelowige behoort te doen? Let op die sinsnede, “die gewigtigste van die wet” (in die AFR20) of “wat volgens die wet van God die swaarste weeg” (in die NAB). Waarna verwys dit?`

Dit sou egter ’n fout wees om te dink dat ongeregtigheid uitsluitlik ’n kwessie vir die Ou-Testamentiese profete was. Dit blyk uit die pas-gelese aanhaling, asook uit ander oomblikke in sy aardse sending, dat dit ook ’n ernstige kwessie vir Christus was. Let weer op vers 23: “‘Wee julle, skrifkenners en Fariseërs, skynheiliges! Want julle gee tiendes van kruisement en vinkel en komyn, maar julle het die gewigtigste van die wet nagelaat — die reg en die barmhartigheid en die trou. Hierdie dinge moes julle gedoen het sonder om die ander na te laat’” (AFR20). In die ooreenstemmende gedeelte in Lukas, betreur Jesus ook die volgende: “‘maar julle verwaarloos die reg en die liefde vir God’” (hfst. 11:42, AFR20).

`Wat sou dit behels as jy vandag eerder op die “gewigtigste van die wet” in plaas van op die “tiendes van kruisement en vinkel en komyn” moes let?`