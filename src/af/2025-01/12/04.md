---
title:  God het geregtigheid lief
date:   18/03/2025
---

Die Skrif verklaar dat God geregtigheid liefhet en sonde haat (bv. Ps. 33:5 en Jes. 61:8). Boosheid pla Hom geweldig baie. Oor dié het God ’n regmatige woede namens elkeen wat ’n slagoffer van ongeregtigheid is. In die Ou en Nuwe Testamente het God deurgaans ’n passie vir die onderdruktes en vertraptes, terwyl Hy terselfdertyd aan sy regmatige toorn teen dié oortreders en onderdrukkers uiting gee.

`Lees Psalm 82. Hoe gee hierdie psalm uiting aan God se begeerte dat geregtigheid op aarde moet geskied? Wat beteken dit moontlik vir die hedendaagse gelowige?`

Volgens vele Bybelkommentators dui hierdie gedeelte nie net op God se teregwysing van die aardse heersers wat vir die ongeregtighede in hul samelewings verantwoordelik is nie. Klaarblyklik sluit dit ook God se oordeel oor die hemelse heersers in (die OAB, AFR20 en ABA se sogenaamde “gode” of die NAB en NLV se “hemelwesens”), wat agter die korrupte regters en konings van die aarde staan. Duidelik het ons hier God se oordeel oor demone. Die heersers word pertinent gevra: “Hoe lank gaan julle nog onregverdige beslissings vel, nog partydig wees vir die goddelose?” (Ps. 82:2, NAB).

Voorts word die aardse heersers die opdrag gegee: “Doen reg aan die swakke en die wees; gee aan die ellendige en die arme sy reg. Red die swakke en behoeftige, bevry hulle uit die hand van die goddelose mense” (Ps. 82:3 en 4, OAB). Hier en ook elders laat die profete van die Ou Testament die oproep hard en duidelik weerklink: laat geregtigheid geskied. Hierdie is g’n bysaak in die Skrif nie! Allermins. Dit is die kwessie waarom die ganse Ou Testament se profetiese geskrifte asook Jesus se prediking op aarde gedraai het.

Wat presies God begeer en vereis van dié wat volhou dat hulle Hom liefhet en gehoorsaam, is ook geen geheim nie. Hy maak dit baie duidelik in Miga 6:8 (asook in soortgelyke Skrifgedeeltes elders): “Mens, die Here het jou bekend gemaak wat goed is: Hy vra van jou dat jy reg sal laat geskied, dat jy liefde en trou sal bewys, dat jy bedagsaam sal lewe voor jou God” (NAB).

Hierdie sentiment word regdeur die Skrif herhaal. Let byvoorbeeld op Jesus se woorde in Johannes 13 vers 35: “‘As julle mekaar liefhet, sal almal weet dat julle dissipels van My is’” (NKJV, vgl. 1 Joh. 4:8-16).

`Hoe sou ons gesinne en gemeentes daar uitsien as ons Miga 6:8 voor oë gehou en dit doelbewus in woord en daad uitgeleef het? Hoe kan ons, ongeag die milieu waarin ons as gesinne en gemeentes ons bevind, op ’n duideliker wyse hierdie beginsels uitleef?`