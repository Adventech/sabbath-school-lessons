---
title:  Vir verdere studie
date:   21/03/2025
---

Lees die volgende gedeelte uit Ellen G. White se geskrifte – “The Sabbath” (bl. 281-289, The Desire of Ages).

“Die spioene het nie gedurf waag om Christus se vraag voor die skare te beantwoord nie, uit vrees dat hulle hulle heeltemal sou vaspraat. Die mans het geweet dat Hy die waarheid praat. Hulle sou toesien dat iemand ly, solank hulle tradisies net nie teëgegaan word nie. Nietemin was hulle bereid om ’n kalf uit die put trek sodat die eienaar tog net nie skade moes ly nie. So, die Fariseërs het meer vir ’n stomme dier as ’n mens omgegee, en dit terwyl die mens na die beeld van God geskape is. Hier het ons valse godsdiens wat altyd ’n vaste patroon volg: dit begin by die menslike begeerte om bokant God verhef te wees, maar eindig by die mens wat tot op die vlak van diere verlaag word. Elke godsdiens wat in stryd met die soewereiniteit van God is, beroof die mens van die heerlikheid wat by die skepping aan ons gegun is, daardie heerlikheid wat deur [die bemiddeling van] Christus in die mens herstel word. In elke vals godsdiens word volgelinge geleer om ongevoelig teenoor menslike behoefte, lyding en regte te wees. Die evangelie beskou die mens as kosbaar, aangesien ons deur die bloed van Christus vrygekoop is. Dit leer ons [dus] om ’n tederlike aanvoeling vir die wel en wee van die mens te hê. ‘Ek sal mense skaarser maak as suiwer goud, skaarser as die goud uit Ofir,’ sê die Here (Jes. 13:12, NAB).

“Jesus het die Fariseërs se vraag met ’n teenvraag beantwoord; naamlik of dit geoorloof is om goed of kwaad op die Sabbatdag te doen, om op die rusdag ’n lewe te red of iemand se dood te veroorsaak. So bring Hy dié leiers voor hul eie bose beweegredes te staan. Met wrewel het hulle Hom agtervolg, terwyl Hy oraloor lewens gered en blydskap gebring het. Was dit beter om iemand om die lewe te bring (soos hulle [inderdaad] van plan was om te doen) of om liewers siekes te genees, soos Hy [inderdaad] gedoen het? Was dit vromer om moorddadige gedagtes op God se heilige dag te koester, as om almal lief te hê en in die vorm van genadedade daaraan uiting te gee?” (Ellen G. White, The Desire of Ages, bl. 286 en 287).

**Vrae vir bespreking**:

`“In elke vals godsdiens,” sê Ellen G. White, “word volgelinge geleer om ongevoelig teenoor menslike behoefte, lyding en regte te wees.”Waarom en op watter wyse is dit so? Hoe kan ons doelbewus sulke apatie in ons gemeentes en konferensies voorkom?`

`Wie is my naaste? Wie is jou naaste? Op watter praktiese maniere behoort die navolging van Christus ons meer soos die Samaritaan te maak, wat ter wille van naasteliefde die skeidsmure van sy tyd oorbrug het?`

`God het genade en geregtigheid lief. So hoe gemaak om ’n mens se dade in pas te bring met die dinge wat vir Hom die belangrikste is? Hoe kans ons, soos Jesus dit stel, op “die belangrikste dinge wat die wette van God vra,” let?`

`Wanneer Jesus oor die oordeel praat, is dit hoofsaaklik binne die raamwerk van naasteliefde; in hoe ’n mate ons ons medemens, veral die onderdruktes en vertraptes, aktief liefhet. Hoe dikwels beklemtoon ons dit wanneer die oordeel bepeins en bespreek word? Oordink dit aan die hand van Matteus 25:31-46.`