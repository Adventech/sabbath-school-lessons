---
title:  Die twee grootste gebooie
date:   16/03/2025
---

Ons moet die selfondersoekende vraag, oor hoe om individueel en gesamentlik God se liefde en geregtigheid in die wêreld te bevorder, bepeins. Die mees paslike vertrekpunt is om noukeurig te let op God se voorskrif aan die gelowige.

`Lees Matteus 22:34-40. Hoe het Jesus die wetgeleerde se vraag beantwoord?`

Jesus self bepaal hier wat die “‘die grootste en die eerste gebod’” is, te wete: “Jy moet die Here jou God liefhê met jou hele hart en met jou hele siel en met jou hele verstand.” Hierby voeg Jesus: “En die tweede wat hiermee gelykstaan: Jy moet jou naaste liefhê soos jouself.” Hierdie twee voorskrifte vorm egter nie ’n geslote eenheid nie. Christus sê ook: “‘Al die ander vereistes van die wet en die profete berus op hierdie twee gebooie’” (Matt. 22:37-40; NAB, OAB, OAB en NLV onderskeidelik). Let op die feit dat hierdie gebooie aanhalings uit die Ou Testament is.

`Lees Matteus 19:16-23. Hoe hou Jesus se antwoorde aan die ryk jongman verband met dié aan die wetgeleerde in Matteus 22?`

Wat was hier aan die gang? Waarom het Jesus die ryk jongman op hierdie wyse geantwoord? Wat behoort hierdie twee ontmoetings in Matteus 19 en 22 vir ons te sê, ongeag wat jou stand in die samelewing is of in watter lewensterrein jy jou bevind?

“Christus wys die ryk jongman uitsluitlik op die vereistes wat hom in ’n gunstige posisie sou plaas ten einde die vervolmaking van ’n Christelike karakter in hom teweeg te bring. Dit is woorde van wysheid wat Jesus hier spreek, hoewel dit streng en veeleisend voorkom. Die aanvaarding en getroue navolging hiervan was die jongman se enigste hoop op verlossing. [Neem in ag dat] sy verhewe posisie en besittings ongesiens ’n bose invloed op sy karakter gehad het. Koestering van hierdie dinge sou sy begeerte na God na ’n begeerte vir wêreldse dinge verskuif. Of hy nou ’n groot deel of selfs net ’n gedeeltetjie van sy lewe van God weerhou het, sou dit steeds neerkom op ’n vasklou aan dinge wat sy morele krag en doeltreffendheid sou verswak. As ’n mens wêreldse dinge koester — hoe onseker en onwaardig dit ook al mag wees — sal hulle uiteindelik al jou aandag in beslag neem” (Ellen G. White, The Desire of Ages, bl. 520).

`Nie almal van ons word, soos hierdie ryk jongman, geroep om al ons besittings te verkoop nie. Waaraan klou jy self egter vas wat, as jy dit nie sou opgee nie, tot jou ewige ondergang kan lei?`