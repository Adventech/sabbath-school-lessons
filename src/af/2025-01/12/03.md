---
title:  Die twee grootste sondes
date:   17/03/2025
---

Jesus Self het gesê dat om God lief te hê en om mekaar lief te hê die twee grootste gebooie is. Om hieraan gehoor te gee, behels egter opofferings wat ’n mens se naasteliefde op ’n tasbare wyse ten toon stel. Jy doen juis hierdie dinge wanneer jy in die voetspore van Jesus volg.

As die liefhê van God en van jou medemens die twee grootste gebooie is, wat is die twee grootste sondes dan?

`Lees Psalm 135:13-19. Wat sê dit vir ons oor ’n algemene sonde wat regdeur die Skrif beklemtoon word?`

Die Ou Testament lê voortdurend klem op die feit dat ’n mens God bo alles en almal moet liefhê (lees Deut. 6:5). Dit hou nou verband met ’n geweldige groot sonde, afgodery, wat die keersy van hierdie liefde vir God is.

`Lees Sagaria 7:9-12. Waarvoor bestraf God sy volk hier volgens die profeet? Hoe hou hierdie sonde en dié van afgodery verband met die twee grootste gebooie?`

Dit is nie net afgodery waaroor die Here uit liefde vir die mens ontstoke raak nie, maar ook oor die mishandeling van sy volk, ongeag of dit op individuele of groepsvlak geskied. God se toorn ontvlam teen ongeregtigheid, want Hy is liefde.

Die twee groot sondes wat regdeur die Ou Testament beklemtoon word, het altyd te make met versuimings om die twee groot gebooie uit te voer: om God lief te hê en mekaar lief te hê. So die twee grootste sondes gaan oor die versuim of lief te hê. Kortom, jy kan nie die gebooie onderhou as jy nie God en jou medemens liefhet nie.

1 Johannes 4 verse 20 en 21 som dit netjies op: “As enigeen beweer: ‘Ek het God lief,’ maar ’n broer of suster haat, is só ’n persoon ’n leuenaar, want as ons ’n broer of suster wat ons elke dag sien, nie liefhet nie, kan ons mos nie vir God liefhê wat ons nie kan sien nie” (NLV).

`Hoe sou jy verduidelik dat liefde vir God nie van naasteliefde geskei kan word nie? Hoe verstaan jy die onskeibaarheid van die twee?`