---
title:  Groot is ons onkunde
date:   10/02/2025
---

Die wêreldgeskiedenis sluit af met die liefde wat oor boosheid triomfeer. Intussen stoei ons met allerhande kwelvrae. Hoe kan ons egter hierdie kwessie oor boosheid op ’n sinvolle en nuttige wyse bepeins en bespreek?

`Lees Job 38:1-12. Hoe werp die antwoord wat God op Job se vraag gee, lig op die kwessie oor boosheid? Hoe baie en hoe min weet ons werklik oor wat agter die skerms van hierdie aardse bestaan gebeur?`

In hierdie vertelling val allerhande rampe Job te beurt. So het hy dan vele vrae oor die rede waarom hierdie dinge met hom gebeur het. Hy versoek ’n oudiënsie met God. Hy soek na antwoorde op al dié vrae, salig onbewus van die gesprek wat tussen God en Satan in die hemelhowe plaasgevind het (lees Job 1-2).

Die Here se antwoord op Job is besonder treffend. Veral waar dit sê: “Toe het die Here Job uit ’n stormwind geantwoord: ‘Wie is dit wat my wysheid bevraagteken met woorde van onkunde?’” (Job 38:1 en 2, NLV). Een van die Engelse vertalings, die Contemporary English Version, stel dit soos volg: “Why do you talk so much when you know so little?” (vers 2). In Job 38:4 voeg die Here by: “‘Waar was jy toe Ek die aarde se fondamente gelê het? As jy so danig baie weet, sê My!’” (DB).

`Lees Job 42:3. Hoe beklemtoon Job se reaksie wat ons omtrent ons eie posisie moet besef?`

Met God se antwoord maak Hy dit duidelik aan Job dat daar baie dinge is wat hierdie godsman nie weet of verstaan nie. Net soos Job behoort ons ook met ootmoed te besef dat daar baie verwikkelinge in hierdie ou wêreld en ook agter die skerms van ons bestaan is, waarvan ons net mooi niks weet nie. Die feit dat ons dalk nie die antwoorde op hierdie vrae het nie, beteken egter nie dat daar geen behoorlike antwoorde hierop is nie of dat al hierdie dinge nie eendag uitgesorteer sal word nie. Intussen moet ons op God se goedheid staat maak — ’n goedheid wat al op soveel uiteenlopende maniere aan ons getoon is.

`Ons weet so min oor so baie dinge. Dit gee ’n mens stof tot nadenke. Waarom behoort ons dus te leer om met hierdie onbeantwoorde vrae saam te leef — vrae oor die moeilikste onderwerpe denkbaar, te wete boosheid en lyding?`