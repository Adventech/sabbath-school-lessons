---
title:  Die skeptiese teïs
date:   11/02/2025
---

In Jesaja 55 verse 8 en 9 kom die aankondiging: “Want my gedagtes is nie julle gedagtes nie, en julle weë is nie my weë nie, spreek die Here. Want soos die hemel hoër is as die aarde, so is my weë hoër as julle weë en my gedagtes as julle gedagtes” (OAB).

God se gedagtes is aansienlik hoër as ons s’n. Ons kan ons nie eers die kompleksiteite van God se plan met die wêreldgeskiedenis indink nie. Gegewe [die kosmiese vlak waarop God dink], kan ons mos nie verwag om in elke situasie die redes vir sy doen en late te wil aanhoor en boonop te wil verstaan nie, of hoe?

Een van die maniere om die kwessie oor boosheid te hanteer, op grond van hoe min ons weet, word “skeptiese teïsme” genoem. ’n Skeptiese teïs glo dat die Here geldige redes vir sy optrede het en dat ons, gegewe ons beperkte kennis, nie insae in daardie presiese redes te wagte moet wees nie. Die skeptiese teïs bly skepties oor die siening dat die mens die vermoë het om God se redes en besluite m.b.t. boosheid op aarde reg te verstaan of selfs behoorlik bewus daarvan te wees. Let op die volgende voorbeeld: Net omdat ’n mens nie kieme in die lug kan sien dryf nie, beteken nie dat daar geen kieme om jou ronddryf nie. Die feit dat ’n mens nie weet wat God se redes is nie, beteken beslis nie dat Hy nie geldige redes het nie.

`Lees Psalm 73. Hoe benader die psalmdigter die boosheid en ongeregtigheid om hom heen? Wat sien hy wat hom ’n ander perspektief op sy begrip gee?`

Die psalmdigter was duidelik diep besorg oor die boosheid op aarde. Oral om hom heen sien hy hoe die goddelose gedy. Die wêreld blyk ’n onregverdige plek te wees waarin ongeregtigheid hoogty vier. Hy bied egter geen antwoorde op hierdie vrae nie. Hy wonder selfs of dit die moeite werd is om steeds in God te glo en Hom te aanbid. Hierdie vertwyfeling verdwyn egter wanneer hy by die heiligdom van God ingaan en daar tot ander insigte kom.

Dit is o.a. deur die heiligdom dat ’n mens ’n geheelbeeld van die probleem met boosheid op aarde kry. Hoe so? — want dit sê vir ons dat daar ’n regverdige Regter is en dat Hy weet wat die regte oomblik is om sy oordele te bring, wanneer om reg en geregtigheid te laat geskied.

`Hoe kan die wyse waarop die Adventistekerk die leerstelling oor die oordeel en die heiligdom verstaan lig op die kwessie oor boosheid werp? In die teenswoordige wêreld het ons weliswaar baie vrae. Ons weet egter dat al die raaisels van die wêreldgeskiedenis eendag ontrafel sal word — wat presies agter die skerms gebeur het — op daardie dag dat God sy regverdige oordele oor die aarde bring. Die vraag is net: help hierdie besef ons enigsins?`