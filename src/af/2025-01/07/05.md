---
title:  Die ‘vrye wil’-argument
date:   12/02/2025
---

Ons begrip oor God se gedagtes en weë is besonder swak. Terselfdertyd bied die bestaan van boosheid te midde van ’n allesoortreffende God oënskynlik ’n logiese probleem vir die gelowige. Gelukkig openbaar die Skrif ’n aantal dinge wat ons kan help om ’n sinvolle verklaring hiervoor te bied. ’n Nuttige verweer [teen die idee dat God vir die bestaan van boosheid te blameer is] is die vrye-wil-argument.

Volgens die vrye-wil-argument is boosheid aan die misbruik van menslike vrye wil toe skryf. Die bestaan van boosheid kan dus nie voor God se deur gelê word nie, maar voor dié van die wesens wat Hy geskape het. Ons het die vrye wil wat Hy ons ten goede gegee het, ten kwade gebruik. Die vraag is net: Hoekom skenk Hy ons dié gawe dan? In dié verband het C.S. Lewis in ’n stadium die volgende te sê gehad: “hoewel dit boosheid moontlik maak, is vrye wil ook die enigste ding wat liefde of goedheid of vreugde — alles dinge wat die moeite werd is om te hê — enigsins moontlik maak. Die skep van ’n wêreld vol robotte wat soos masjiene optree, is kwalik ’n lonende onderneming. [Nee], die geluk wat God vir sy hoër wesens begeer, is die soort wat spruit uit ’n vrywillige, ongedwonge band met Hom en met mekaar… Wat slegs moontlik is as die mens vry is” (Mere Christianity [New York: MacMillan, 1960], bl. 52).

`Lees Genesis 2:16 en 17. Hoe weerspieël hierdie verse die morele vryheid wat God aan Adam en Eva geskenk het?`

Waarom die bevel om nie van die boom te eet nie? Dit toon juis dat ons stamouers met die vermoë geskep is om self te kon kies. Adam en Eva het van die verbode vrug geëet, en sedertdien het boosheid oorgeneem op aarde. In Genesis 4, die hoofstuk wat op die verhaal van die sondeval volg, sien ’n mens boonop die verskriklike gevolge van die sonde: Kain vermoor sy broer Abel. Die verhaal van die sondeval toon hoedat Adam en Eva deur die misbruik van hul vrye wil sonde en boosheid op aarde gebring het, hoedat dit deel van die wêreldgeskiedenis geword het.

Regdeur die Skrif sien ons Bybelfigure se vermoë om vrylik te kon kies, dat hulle morele besluite geneem het. (Lees Deut. 7:12 en 13, Jos. 24:14 en 15, Ps. 81:11-14 en Jes. 66:4.) Tot ’n mindere of meerdere mate neem ons ook daagliks besluite. Ons gee uiting aan die vrye wil wat die Skeppergod ons gegee het. Sonder die gawe om wilsbesluite te neem, sou ons nie menslik kon wees nie. Ons sou meer soos robotte, soos marionette en masjiene gewees het.

`Die Sony Corporation het ’n robothond genaamd Aibo geskep. Dit lyk soos ’n ware hond. Tog raak dit nooit siek nie, kry nooit vlooie nie, byt nooit nie, hoef nooit ingespuit te word nie en verloor nooit sy hare nie. Sal jy jou hond van vlees en bloed vir ’n Aibo verruil? Indien nie, hoekom nie? Hoe help hierdie besluit jou om te verstaan waarom God, ten spyte van die risiko, ons met vrye wil geskape het?`