---
title:  Liefde én boosheid?
date:   13/02/2025
---

God het sy skepsels vrye wil gegee omdat dit noodsaaklik vir liefde is. Die misbruik van hierdie gawe is wat aanleiding tot boosheid gegee het. Verdere raaisels tree na vore. God laat ’n tyd lank toe dat boosheid sy gang gaan, hoewel Hy ’n diepe renons daarin het; want om boosheid as ’n moontlikheid te elimineer, sou beteken dat die liefde as ’n moontlikheid daarmee saam uitgeskakel word; en indien die Here dit vroegtydig in die kiem sou moor, sou dit die vertroue waarop die liefde steun in die wiele gery het.

“Te midde van al die wanopvattings oor God tas die mensdom in die duister rond. Ten einde lig [in hierdie kerkers van onkunde] te bring en sodat die wêreld na God kon terugkeer, moes die houvas van Satan se misleidings beëindig word. Dit kon egter nie met dwang gedoen word nie. Om ander te forseer, druis in teen die beginsels van God se regering. Die Here wil uit liefde gedien word. Om iemand te beveel om jou lief te hê, is strydig met die liefde. Dit kan nie met mag of gesag afgedwing word nie. Liefde word in antwoord op liefde gewek. Om God te ken, is om Hom lief te hê. Sy karakter, en nie Satan s’n nie, moet uiting in ons lewens vind” (Ellen G. White, The Desire of Ages, bl. 22).

Sonder vrye wil kan daar geen liefde wees nie. As God dan liefde is, is dit tog duidelik dat die uitskakel van liefde, of selfs die uitskakel van die vryheid waarop daardie liefde steun, nie ’n opsie was nie. ’n Mens sou ook soos volg kon redeneer: As ons soos God die einde aan die begin kon sien, sou ons ook nie wou hê dat Hy ons vryheid moes wegneem nie. Wie wil, per slot van rekening, in ’n liefdelose heelal woon?

`Lees Romeine 8:18 en Openbaring 21:3 en 4. Hoe kan hierdie teksverse ons die moed gee om, ten spyte van al die boosheid in hierdie ou wêreld, op God se goedheid te vertrou?`

Selfs al kan ’n mens nie vir jou ’n weg oopsien in die duister nie, weet God reeds wat die uiteinde is. Hy sien ook reeds die ewige erfenis bestem vir elkeen wat opreg in Jesus glo. Volgens Romeine 8:18 weet ons “dat die lyding van die teenwoordige tyd nie opweeg teen die heerlikheid wat aan ons geopenbaar sal word nie” (OAB). Het ons dus die nodige geloof en vertroue om ons op hierdie wonderlike belofte te beroep?

So heilig, so fundamenteel, is hierdie liefde asook die inherente vryheid daarin, dat die Here dit ons nie ontneem het nie. Met die wete dat dit Hom na die kruis sou stuur waar Hy vreeslik sou ly, skenk Hy dit in elk geval. Hy is bewus van die geweldige prys wat Hy sou moes betaal en tog skenk Hy ons stamouers en hul nasate daardie vryheid. Waarom is dit so belangrik om deurentyd hierdie besef voor oë te hou?

`Die mens is geneig om te dink dat alles, insluitende boosheid, God se wil is. Die Here skenk ons die vermoë om vrylik te kies. Hoe help hierdie konstante besef ’n mens om te waak teen die idee dat selfs die kwaad deel van God se wil is?`