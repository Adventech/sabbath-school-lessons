---
title:  Vir ons gekruisig
date:   02/01/2025
---

God nooi almal om ’n liefdevolle verbintenis met Hom te hê; maar slegs dié wat sy uitnodiging vrywillig aanvaar, sal die ewige voordele daarvan pluk. Soos dit blyk uit die gelykenis van die bruilofsmaal, is almal genooi, “‘maar hulle wou nie kom nie’” (Matt. 22:3, NAB).

Let insgelyks op Jesus se weeklag kort voor sy kruisiging: “‘Jerusalem, Jerusalem! Jy wat die profete doodmaak en die boodskappers stenig wat na jou toe gestuur is, hoe dikwels wou Ek jou kinders bymekaarmaak soos ’n hen haar kuikens onder haar vlerke bymekaarmaak, maar julle wou nie!’” (Matt. 23:37, NAB). Christus wou hulle bymekaarmaak, maar hulle het geweier. Die werkwoord thelō (“om te wil”) kom algemeen in Koinegrieks voor, en word twee maal in hierdie teksvers gebruik, verwysende na beide Jesus se gewilligheid om te red en die volk se onwilligheid om gered te word. (Dit verskyn boonop ook in Matteus 22:3 hierbo).

Tog kies Christus om vir hierdie mense en vir ons gekruisig te word. Hoe wonderlik is sy liefde net nie! Vanweë sonde verdien ons die dood, maar dan kom die Here in die vorm van Christus en betaal die losprys, en vind sodoende ’n manier om die verbreekte band tussen God en die mens te herstel. Wat meer is, Hy hou aan om sy liefde aan ons te betoon, hoewel Hy geensins verplig is om dit te doen nie. Nee, Hy staan bloot by sy verbintenis tot die liefde, by die vrye keuse om so op te tree.

`Lees Johannes 10:17 en 18. Vergelyk dit met Galasiërs 2:20. Watter boodskap probeer hierdie verse by ons tuisbring?`

In die grootste betoning van God se liefde — naamlik die kruis — sien ons hoedat Christus kies om Homself vir die mensdom te gee. Christus het “uit sy eie” sy lewe vir ons afgelê. Niemand het dit teen sy sin van Hom afgeneem nie. Hy het dit vrylik opgeoffer, in ooreenstemming met die verlossingsplan waarop [die Godheid] voor die grondlegging van die wêreld, in die hemelhowe, ooreengekom het.

“Die plan om die mens te verlos, was nie ’n latere toevoeging nie. Dit is nie iets wat ná die sondeval geformuleer is nie. Nee, dit was ’n openbaring van ‘die verborgenheid wat eeue lank verswyg is’ (Rom. 16:25, OAB) Met die verlossingsplan sien ons hoedat beginsels wat vir ewig reeds die grondslag van God se regering vorm, begin ontvou. Reg van die begin af weet God en Christus van Satan se [komende] afvalligheid, en van die mens se sondeval wat deur die afvallige Lucifer se swendelary teweeggebring sou word. [Tog] het God dit nie so beskik dat sonde moes kop uitsteek nie. Hy het dit wel vooruitgesien. So maak die Here toe voorsiening om hierdie afgryslike krisis te hanteer. So groot was sy liefde vir hierdie wêreld dat Hy Hom tot die prysgee van sy eniggebore Seun verbind het, ‘sodat elkeen wat in Hom glo, nie verlore mag gaan nie, maar die ewige lewe kan hê’ (John 3:16, OAB)” (Ellen G. White, The Desire of Ages, bl. 22).