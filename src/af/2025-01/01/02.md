---
title:  Meer as wat ’n mens redelik te wagte is
date:   29/12/2024
---

Die Here vra nie net “Het jy My lief?” nie. Nee, Hy self het ook elkeen lief, en doen dit vrywillig. Die omvang van daardie spontane liefde vir jou en my — ja, vir die ganse mensdom — kan geen mens deurgrond nie. Dit blyk uit die geskiedenis van die verbondsvolk wat toon hoe Hy in die verlede teenoor sy kinders opgetree het.

`Lees Eksodus 33:15-22. Neem die konteks van hierdie verse in ag. Let ook op die verhaal wat hier vertel word. Wat bring hierdie Skrifgedeelte, en veral vers 19, aan die lig oor God se wil en liefde?`

Dit lyk na ’n verlore saak. Nie lank nadat God die volk op ’n wonderbaarlike wyse uit Egipte en slawerny bevry het nie, rebelleer die Israeliete teen die Here en aanbid ’n goue kalf. Toe Moses van die berg afkom, sien hy die hele gedoente en gooi die kliptafels waarop die tien gebooie geskryf staan, flenters. Streng gesproke moes die volk net daar hul aanspraak op die verbondsvoorregte en seëninge wat God hulle vrywillig geskenk het, verbeur het. Tog kies die Here vrywillig om sy verbondsverhouding met Israel voor te sit, selfs al verdien die volk nie die verbondseëninge nie.

Die woorde in Eksodus 33:19, “‘want Ek betoon genade aan wie Ek genade wil betoon en Ek ontferm My oor wie Ek My wil ontferm’” (NAB), word dikwels verkeerd vertolk; naamlik dat God op ’n arbitrêre wyse kies wie sy barmhartigheid en genade gaan ontvang, en wie dit nie beskore is nie. Inaggenome die konteks, sê die Here geensins hier dat sy genade en ontferming op ’n willekeurige wyse uitgedeel word nie. Dit is nie die Here se werkswyse nie; al probeer sekere populêre teologiese sienings die teendeel te kenne gee, naamlik dat God kwansuis uitverkies wie die ewige lewe en wie die ewige verdoemenis gaan ontvang.

Wat probeer die Here dan hier sê? Op die keper beskou: dat Hy in sy hoedanigheid as die Skepper van alles en almal, die reg en gesag het om selfs aan die mees onverdienstelike persone sy genade en ontferming vrywillig te skenk. Dit doen Hy te midde van die ongehoorsaamheid wat hier hoogty vier, selfs ná die volk se rebellie en aanbidding van die goue kalf. Ja, Hy begenadig Israel, selfs al verdien hulle dit nie.

Hierdie is een van vele kere dat God sy liefde bewys, en meer as wat ’n mens in so ’n situasie redelik te wagte is. Goeie nuus vir jou en my, en die ganse mensdom — nie waar nie?

`Op watter maniere het die Here al aangehou om sy liefde aan jou te toon en te betoon — meer as wat jy in so ’n situasie redelik te wagte was?`