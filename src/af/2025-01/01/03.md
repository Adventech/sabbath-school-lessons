---
title:  Onbeantwoorde liefde
date:   30/12/2024
---

’n Greep uit Hosea se lewensverhaal bied die leser ’n aangrypende voorbeeld van God se liefde vir die gevalle mensdom. Let op die Here se bevel aan die profeet: “‘Gaan trou met ’n losbandige vrou, iemand wat mettertyd buite-egtelike kinders sal hê. Dit sal ’n sigbare beeld wees van hoe die land teenoor My, die Here, egbreuk pleeg deur ander gode te dien’” (Hos. 1:2, NLV). Hosea en sy losbandige vrou se lewens versinnebeeld dus in lewende lywe die Here se liefde vir sy volk, ’n liefde ten spyte van Israel se ontrouheid en geestelike egbreuk. Met ander woorde, dit is ’n verhaal wat toon hoedat die Here sy liefde vrywillig skenk aan mense wat dit nie verdien nie.

Ten spyte van God se liefde en trou het die volk inderdaad teen Hom gerebelleer, en boonop herhaaldelik. Dit is dan ook waarom die Skrif gedurigdeur vir God as die een uitbeeld wie se liefde onbeantwoord bly, ’n man wie se vrou periodiek rondloop. Sy liefde vir Israel is volmaak en standvastig, maar dan verag hulle Hom. Tot sy diepe smart vereer en dien hulle ander gode, en rig sodoende oënskynlik onherstelbare skade aan die liefdesband tussen God en sy verbondsvolk.

`Lees Hosea 14:1-5. Wat toon hierdie verse oor God se onwrikbare liefde vir sy volk?`

In die nadraai van Israel se herhaaldelike rebellie, sê die Here: “‘Ek sal hulle afvalligheid genees, Ek sal hulle uit vrye wil liefhê’” (AFR20). Die sinsnede “uit vrye wil” kom uit die Klassieke Hebreeus, nedābâ, en dui op die gee van iets op ’n ongedwonge wyse. Dit is dieselfde woord wat (o.a. in Lev. 22:21 en 23, Num. 15:3, Deut. 16:10) as “vrywillige offergawes” vertaal word, verwysende na die geld wat bo en behalwe die tiendes in die Ou-Testamentiese tabernakelstelsel gegee is.

Regdeur Hosea, asook in ander Bybelverhale, betoon die Here ongekende toewyding en barmhartigheid aan sy volk. Hoewel hulle herhaaldelik agter ander gode aanloop, en sodoende die verbondsverhouding oënskynlik onherroeplike skade aandoen, betoon die Here steeds sy liefde aan hulle. Hy doen dit vrywillig. Die mense het nie God se liefde verdien nie — die regmatige aanspraak wat hulle daarop gehad het, het hulle verwerp en verbeur — en tog het die Here aangehou om sy liefde aan hulle te skenk. Van dwang was daar geen sprake nie. Geen moraliteitsin of enige ander [pligsgevoel] het Hom genoop om dit te doen nie. Hier en elders in die Skrif het ons deurgaans ’n tentoonstelling van God se liefde as ’n vrywillige gebaar, ’n gawe wat vrylik gegee word.

`Baie mense beskou God as afsydig en hardvogtig, ’n [onverbiddelike] koning en regter. Hoe help die uitbeelding van die Here as ’n veragte en bedroefde man, een wie se opregte liefde vir sy ontroue vrou onbeantwoord bly, ’n mens om Hom in ’n ander lig te sien? Hoe verander dit die wyse waarop jy jou eie verhouding met God beskou?`