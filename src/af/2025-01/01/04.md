---
title:  Liefde wat Vrylik gegee Word
date:   31/12/2024
---

Die betoning van sy liefde aan die immer-rebelse mens, is nie net iets wat tussen God en Israel van ouds gebeur het nie. Nee, die Here stort ook aanhoudend op ons, wat in sonde verkeer, sy liefde uit. Ons verdien nie sy liefde nie en ons sal dit nooit kan verdien nie. Tog het die Here ons nie nodig nie [m.a.w. Hy kan sonder ons leef]. Die God van die Bybel het nie behoefte aan enigiets of enigiemand nie (Hand. 17:25). So die Here se liefde vir jou en my, en vir elkeen op aarde, is ‘n suiwer wilsbesluit — Hy doen dit uit vrye wil – vrywillig!

`Vergelyk Openbaring 4:11 met Psalm 33:6. Wat sê hierdie verse oor God se vrywilligheid betreffende die skepping?`

God het gekies om die wêreld te skep. Vanweë hierdie wilbesluit kom alle eer, mag en heerlikheid Hom toe. Hy het nie nodig gehad om die aarde of enige ander wêreld te skep nie. Voor die grondlegging van hierdie wêreld het God reeds die intieme band tussen die lede van die Godheid geniet.

`Lees Johannes 17:24. Wat sê dit oor God se liefde voor die grondlegging van die wêreld?`

Aan geskape wesens as ontvangers van sy liefde het God nie behoefte gehad nie. In ooreenstemming met sy liefdevolle aard en wese kies Hy toe egter om hierdie wêreld te skape en ’n liefdesband met die geskape mens te smee.

Die Here skep nie net die wêreld vrywillig as ’n mildelike liefdesgebaar nie, maar Hy hou ook aan om die mens vrylik lief te hê, selfs ná die sondeval in Eden, en selfs nadat elkeen van ons persoonlik gesondig het.

Ná die sondeval het Adam en Eva eintlik hul reg op die lewe en op die liefde van God verloor. Uit sy grote liefde en genade bewaar God egter hul lewens, Hy wat volgens Hebreërs 1:3 “alles… deur sy magtige woord” in stand hou (AFR20), en kom met ’n uitweg vorendag om die mens met Hom en sy liefde te versoen. Daardie versoening sluit ook jou en my in.

`Die Here hou aan om sy liefde op die skepping uit te stort, al vier sonde en boosheid hier hoogty. Wat sê dit vir ons oor God se liefde en karakter? Hoe help hierdie waarheid ons om Hom weer as’t ware terug lief te hê?`