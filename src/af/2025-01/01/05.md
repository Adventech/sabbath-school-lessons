---
title:  Baie is geroep, maar min is uitverkies
date:   01/01/2025
---

Die Here kies nie net om die mens lief te hê nie, maar nooi ons ook om Hom terug lief te hê. Dat God ons hierdie keuse skenk — of ons sy liefde gaan aanvaar of verwerp — blyk (o.a.) duidelik uit Jesus se gelykenis van die bruilofsfees.

`Lees Matteus 22:1-14. Wat beteken hierdie gelykenis?`

In Christus se gelykenis van die bruilofsmaal, reël ’n koning ’n troue vir sy seun. Hy stuur sy diensknegte uit om “‘om dié wat na die bruilofsfees genooi is, te roep, maar hulle wou nie kom nie’” (Matt. 22:2 en 3, AFR20). Die koning stuur sy diensknegte herhaaldelik uit om die uitgenooides te roep. Telkens ignoreer hulle hom. Om skande by skade te voeg, gryp hulle in ’n stadium selfs die diensknegte en maak hulle dood (Matt. 22:4-6).

Later reken die koning af met dié wat sy diensknegte om die lewe gebring het en draai dan na sy diensknegte. Hy sê toe aan hulle: “‘Die bruilof is gereed, maar die gaste wat ek genooi het, is hierdie eer onwaardig. Gaan staan nou op die straathoeke en nooi almal wat julle raakloop om die bruilof by te woon’” (Matt. 22:8 en 9, NLV). Ná ’n verdere haakplek oor ’n man wat sonder bruilofsklere by die onthaal opgedaag het (’n gebeurtenis wat daarop wys dat die gas eers sy bruilofsklere by die koning moes kry voordat hy die feesmaal kon bywoon), sluit Jesus die gelykenis met ’n kriptiese dog hoogs betekenisvolle opmerking af: “Want baie is geroep, maar min uitverkies” (Matt. 22:14, OAB).

Wat beteken dit? Dat diegene wat uiteindelik “uitgekies” (AFR20) of “uitverkies” (OAB & NAB) word —d.w.s. die “uitverkorenes” (NLV) — dié is wat die Here se uitnodiging na die bruilofsmaal aanvaar het. Die woorde in die gelykenis wat in Afrikaans as “roep” en “nooi” vertaal is, kom uit [verbuigings] van die Koinegriekse woord kaleō (“om te roep” of “om te nooi”). Die “uitverkorenes” (die eklektos) is diegene wat daardie uitnodiging vrylik aanvaar het.

Inderwaarheid word almal na die Here se bruilofsmaal geroep (oftewel genooi). Dit staan ons egter vry om sy liefde van die hand te wys. Die reg om vrylik te kies, is immers ’n integrale deel van [ware] liefde. Die Here sal nooit enigeen dwing om Hom lief te hê nie. Dít is die hartseer werklikheid: ons kan kies om nie bande met God te hê nie.

Die “uitverkorenes” is diegene wat die uitnodiging aanvaar het. Vir dié wat Hom liefhet, berei die Here wonderbaarlike dinge voor, dinge wat niemand op aarde ooit kon droom nie. Weereens is dit ’n kwessie van liefde en van vryheid as ’n grondbeginsel van die liefde.

`Hoe toon jou lewe dat jy die uitnodiging na Jesus se bruilofsmaal aanvaar het en dat jy die regte klere vir die geleentheid aanhet?`