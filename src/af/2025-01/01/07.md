---
title:  Vir verdere studie
date:   03/01/2025
---

Lees die volgende gedeelte uit Ellen G. White se geskrifte – “‘To Meet the Bridegroom’” (bl. 405-421, Christ’s Object Lessons).

“Mistastings oor God – dít is die duisternis waarin die mensdom [tans] gehul is. Aangedryf deur wanopvattings en verkeerde interpretasies gaan die kennis oor Hom algaande tot niet. Ons leef [dus] in ’n tyd waarin die boodskap oor God verkondig behoort te word, ’n boodskap met ’n verligtende uitwerking en ’n reddende krag. Sy karakter behoort bekend gemaak te word. In die duisternis moet die lig van sy heerlikheid, die lig van sy goedheid, genade en waarheid geskyn word.

“Dit is die werk wat die profeet Jesaja hier in breë trekke beskryf: ‘Klim op ’n hoë berg, Sion, boodskapper van vreugde! Verhef jou stem met krag, Jerusalem, boodskapper van vreugde! Verhef dit, moenie bang wees nie! Sê vir die dorpe van Juda: “Hier is julle God!”’ (hfst. 40:9 en 10, AFR20).

“‘Hier is julle God!’ is wat dié wat op die Bruidegom wag, aan die mensdom moet sê. Die laaste strale van sy genadige lig, die laaste boodskap van genade wat aan die wêreld verkondig behoort te word, is die bekendmaking van sy liefdevolle karakter. Die kinders van die Here moet sy heerlikheid aan die mensdom openbaar. Hul eie lewe en karakter moet getuig wat God vir hulle vermag het.

“Deur goeie dade, deur woorde van waarheid en heilige dade, moet die lig van Christus se geregtigheid [op aarde] skyn” (Ellen G. White, Christ’s Object Lessons, bl. 415 en 416).

**Vrae vir bespreking**:

`Veel erger as die idee dat God nie bestaan nie, is die siening dat Hy wel bestaan, maar ons haat. Hoe sou die wêreld anders daar uitsien as dit die geval was?`

`Waarom dink jy is daar soveel wanbegrip oor God se karakter in die hedendaagse wêreld? Hoe kan ’n mens ander help om God se liefdevolle karakter duideliker raak te sien. Bepeins en bespreek dit.`

`Wat is die boodskap oor God se karakter wat in ons tyd verkondig behoort te word? Hoe sou jy dit duidelik maak aan iemand wat nog nie die liefde van God as ’n werklikheid begryp en beleef het nie? Watter bewyse kan jy gebruik om te toon dat sy liefde en wonderlike karakter ’n werklikheid is?`

`Om oor God se liefde te praat, is maklik. Om dit aan ander bekend te maak en te weerspieël, is egter veel moeiliker. Met watter “heilige dade” kan ons God se liefde aan diegene om ons heen bekend maak?`