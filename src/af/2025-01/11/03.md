---
title:  Die Regverdiges en die Regverdigmaker
date:   10/03/2025
---

Keer op keer maak Christus se werk die duiwel s’n ongedaan. Volgens 1 Johannes 3 vers 8 het Jesus “juis gekom om die werk van die duiwel tot niet te maak” (NAB) en “om deur sy dood dié een wat mag het oor die dood, dit is die duiwel, te vernietig” (Heb. 2:14, NAB). Hierdie totale beëindiging van die vyand se heerskappy is egter ’n tweefase-plan. Eers bewys Christus, deur sy versoeningswerk aan die kruis, Satan se lasterlike aantygings verkeerd; en dan in die toekoms word Satan en sy koninkryk verwoes.

`Lees Romeine 3:23-26 en Romeine 5:8. Wat openbaar hierdie Skrifgedeeltes oor die wyse waarop Christus die duiwel se aantygings oorwin?`

Soos ons gesien het, beweer die vyand dat God nie heeltemal regverdig en liefdevol is nie. Deur Christus se wese en wat Hy op Golgota vermag het, verskaf die Here egter die hoogste uitdrukking van God se regverdigheid en liefde.

Ná Jesus se dood “besef Satan dat sy vermomming afgepluk is. Voor die ongevalle engele en die res van die heelal se hemelwesens is sy handewerk ontbloot. Almal kon sien dat hy ’n moordenaar was: hy het die Seun van God om die lewe gebring. Enige simpatie wat die hemelwesens vir hom gehad het, was hy skielik kwyt” (Ellen G. White, The Desire of Ages, bl. 761).

`Lees Openbaring 12:10-12 aan die hand van Genesis 3:15. Hoe werp hierdie Skrifgedeelte lig op die kosmiese betekenis van Christus se oorwinning op Golgota?`

Die historiese ontvouing van die verlossingsplan bewys oor en oor dat ons rede tot geloofsekerheid het. God werk inderdaad met die oog op die goeie en tot die beswil van alle betrokke partye. Inaggenome die perke wat die groot stryd aan Hom stel, beywer die God van die Bybel Hom nietemin altyd vir die beste en mees wenslike uitkoms (Deut. 32:4, 1 Sam. 3:18, Ps. 145:17, Dan. 4:37, Hab. 1:13, Op. 15:3, Gen. 18:25).

`Waarom is dit so belangrik dat God sy liefde en geregtigheid in die groot stryd ten toon stel? Bepeins ’n bietjie die kruis, insluitende al God se ander dade in die verlossingsplan. Hoe gee sy doen en late ’n mens die nodige sekerheid dat jy, selfs te midde van beproewing en lyding, op die liefde van God kan vertrou?`