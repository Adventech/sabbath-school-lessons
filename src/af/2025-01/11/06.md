---
title:  God word van blaam gesuiwer
date:   13/03/2025
---

Uiteindelik word God in elke opsig van blaam gesuiwer. Danksy die verlossingsplan wat die Vader, die Seun en die Heilige Gees tot uitvoer gebring het, is God se volmaakte liefde en geregtigheid bo enige redelike twyfel bewys (lees Rom. 3:25 en 26, asook hfst. 5:8).

`Lees Romeine 3:1-4 aan die hand van Jesaja 5:3 en 4. Wat leer dit oor die feit dat God [en nie net die verlostes nie] in die groot stryd van blaam gesuiwer word?`

In Romeine 3 en Jesaja 5, sien ons dat God (in een of ander beperkte sin) blote geskape wesens vra om sy karakter te beoordeel — al het ons geen reg om dit te doen nie, al is ons laer wesens. Wanneer al die “boeke” uiteindelik geopen word, sal ons al die bewyse daar vind dat God inderdaad volmaak in sy regverdigheid en geregtigheid was. God sal Homself voor alle intelligente skepsels van alle blaam suiwer.

`Lees Openbaring 15:3 en hfst. 19:1-6. Wat sê hierdie Skrifgedeeltes oor die uiteindelike blaamsuiwering van God?`

Regdeur die Skrif is God besorg oor sy reputasie. Hoe so? — want daar is geen sprake van ’n diepe liefdesband met iemand wat jy ten diepste verag of nie vertrou nie. As iemand met die allerverskriklikste leuens by jou lewensmaat of toekomstige lewensmaat te koop loop, en so jou karakter swartsmeer, sal jy tog jou bes doen om daardie bewerings verkeerd te bewys; want as jou maat dit glo, sal daardie leuens jou liefdesverhouding verwoes.

Uiteindelik word God aan die kruis en deur die ganse verlossingsplan van alle blaam gesuiwer. In die ondersoekende oordeel wat voor die wederkoms plaasvind, word God se naam en reputasie voor die toekykende heelal in ere herstel.

In die oordeel ná die wederkoms, waartydens die verlostes selfs “oor die engele sal oordeel” (1 Kor. 6:2 en 3, NAB), word die Here ook van alle blaam gesuiwer omdat die verlostes die geleentheid gegun word om die hemelse boeke na te gaan en self te sien hoekom God op bepaalde maniere opgetree het, en dat sy oordele nog altyd net volmaak regverdig en liefdevol was. Wie van ons het nie ’n magdom vrae wat na antwoorde smag nie? Voordat die nare gedoente met sonde en boosheid oor en verby is, sal daardie vrae beantwoord word (lees 1 Kor. 4:5).

Uiteindelik sal elke knie buig en elke tong bely dat Jesus Christus die Here is (Fil. 2:10 en 11). Al hierdie dinge is deel van die blaamsuiwering van God se karakter.