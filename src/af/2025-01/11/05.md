---
title:  Christus se gelykenis van die wingerd
date:   12/03/2025
---

Jesus se gelykenis van die boere en die wingerd, wat in Matteus 21 opgeteken is, is ’n voortsetting van die diskoers wat God in Jesaja 5 begin het. Die Heiland werp verdere lig op die grondbesitter se karakter en die dinge wat Hy ten bate van sy wingerd doen.

`Lees Matteus 21:33-39. Hou veral die vraag in Jesaja 5:4 in gedagte. Hoeveel meer kon die Here doen as wat Hy reeds gedoen het?`

Die eerste gedeelte van Jesus se gelykenis is ’n direkte aanhaling van die lied in Jesaja 5 wat oor die eienaar en sy wingerd gaan. By dié voeg Jesus dat die eienaar (of grondbesitter) sy wingerd “‘aan boere verhuur en op reis gegaan [het]’” (Matt. 21:33, NAB). Die eienaar stuur twee maal sy diensknegte (die profete) om sy deel van die opbrengs te gaan haal, en tog rand die boere daardie diensknegte aan en vermoor hulle (verse 34-36). Uiteindelik stuur die grondbesitter sy seun (Jesus), “‘met die gedagte: hulle sal tog my seun ontsien’” (Matt. 21:37, NAB). Toe gryp hulle ook sy seun, met die redenasie: “Dit is die erfgenaam; kom laat ons hom doodmaak en sy erfdeel in besit neem. En hulle het hom geneem en buitekant die wingerd uitgewerp en doodgemaak” (Matt. 21:38 en 39, OAB).

Wat meer kon die Here doen? So lief het die Vader ons dat Hy ons sy geliefde Seun gestuur het (Joh. 3:16). As die groot stryd van so ’n aard is soos dit hier beskryf word, kon die geskil [tussen God en Satan] nie oorhaastig m.b.v. Goddelike mag besleg word nie. Nee, dit het vereis dat God se karakter eers aan almal ten toon gestel moes word, met die werk van Christus as die hoogste uitdrukking daarvan (Rom. 3:25 en 26, asook hfst. 5:8). Wat meer kan ’n mens vra, as dat God (in Christus) Homself vir ons aan die kruis gee, sodat Hy ons regverdig kon maak sonder om sy geregtigheid en volmaakte liefde enigsins te kompromitteer?

Die kruisgebeurtenis demonstreer dat God alles denkbaar gedoen het om boosheid te bekamp en te elimineer, maar sonder om die omstandighede wat bevorderlik vir die florering van ware liefde is, te verwyder. As daar enigsins ’n ander, beter uitweg tot God se beskikking was, sou Hy mos dit gekies het, nie waar nie? Hoewel die mens in hierdie groot stryd geweldig ly, ly God die swaarste. In die kruisverhaal sien ’n mens inderdaad die [ongekende] pyn en lyding wat boosheid die Skeppergod besorg het. Tog was daardie vryheid wat aan die kern van liefde lê, so heilig dat Christus bereid was om die kruis namens ons te verduur.

`Lees Jesaja 53:4. Wie se “krankhede” en “smarte” het Christus aan die kruis gedra? Wat sê dit vir ’n mens oor alles wat die Here vir ons gedoen het en watter prys Hy vir ons verlossing betaal het?`