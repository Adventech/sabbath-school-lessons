---
title:  Vir verdere studie
date:   14/03/2025
---

Lees die volgende gedeelte uit Ellen G. White se geskrifte – “The Reward of Earnest Effort” (bl. 285-288, Testimonies for the Church, deel 9).

“Al die Godsbesluite wat ons so vreeslik laat kopkrap het, sal ná die wederkoms aan ons verduidelik word. Die dinge wat so moeilik is om te verstaan, sal dan sin maak. Reg voor ons sal die verborgenhede van [God se] genade ontvou. Waar ons beperkte verstand [vantevore] net chaos en verbreekte beloftes gesien het, sal ons dan die volmaakste en mooiste harmonie bespeur. Dan besef ons dat God in sy oneindige liefde, daardie dinge wat vir ons die swaarste gelyk het, oor ons pad gebring het. Namate ons besef hoe tederlik die Here ons versorg het, die Here wat alles vir ons ten goede laat meewerk, sal ons oorloop van vreugde — ’n ongekende en verruklike blydskap beleef ” (Ellen G. White, Testimonies for the Church, deel 9, bl. 286).

**Vrae vir bespreking**:

`Het jy al jou kop oor die raadsbesluite van God gebreek? Hoe put jy vertroosting uit die wete dat al hierdie dinge eendag verklaar sal word?`

`Bepeins die volgende: wat Christus moes opgee ten einde as ’n mens gebore te word en vir die mensdom te sterf. Wat sê dit ook vir ons aangaande God se liefde en of Hy wel vertrou kan word? Wat meer kon Hy vir die mens doen?`

`Waarom is God se reputasie of “naam” dan so belangrik? Watter implikasies het dit vir diegene wat hulself Christene noem? In watter opsigte het gelowiges al vir Christus ’n slegte naam gegee? Wat kan ons in ons plaaslike gemeenskappe doen om in ons handel en wandel ’n beter navolging van Christus aan ander te toon?`

`Op die keper beskou, is ons beste “antwoorde” m.b.t. die kwessie oor boosheid in dié stadium nog onvolledig. Hoe kan ons diegene wat lyding en swaarkry beleef op ’n praktiese wyse nader, sodat ons verligting in hierdie wêreld kan bring; terwyl ons op die finale, eindtyd-oplossing vir die sondeprobleem wag, ’n oplossing wat slegs die Here kan bring?`

`Bepeins Jesaja 53:4, oor die feit dat Christus ons “krankhede” en “smarte” gedra het. Wat het, in ’n gesamentlike sin, by die kruis gebeur wat ons help om die verlossingsplan en die prys wat God vir ons verlossing betaal het, te verstaan?`