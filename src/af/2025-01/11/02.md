---
title:  Christus die Oorwinnaar
date:   09/03/2025
---

Hoewel die vyand hier op aarde werksaam is — die een wat die Heiland self die onregmatige “heerser van die wêreld” (in Joh. 14:30) noem — is Jesus Christus die ware koning van hierdie heelal. Hý behaal die oorwinning vir ons. Deur in Hom te bly, word daardie triomf, selfs in tye van swaarkry en lyding, ook ons s’n. Ons sien inderdaad hoedat die werk van Christus telkens die duiwel kortwiek.

Die voorafgaande Skrifgedeeltes beskryf die duiwel soos volg:

1. Dit is hy wat reeds van die begin af die mensdom mislei (Op. 12:9, Matt. 4:3, Joh. 8:44, 2 Kor. 11:3, 1 Joh. 3:8).
2. Dit is hy wat God en die hemelbewoners beskuldig en beswadder het (Op. 12:10 en hfst. 13:6, Job 1-2, Sag. 3:1 en 2, asook Judas 9).
3. Dit is hy wat die onregmatige regeerder van hierdie wêreld is (Joh. 12:31, hfst. 14:30 en 16:11, Hand. 26:18, 2 Kor. 4:4, Ef. 2:2, 1 Joh. 5:19).

`Lees Johannes 18:37. Wat sê dit oor die werk wat Christus doen om die vyand se misleidings te kortwiek? Wat beteken dit dat Jesus Koning is?`

Hoewel die Skrif leer dat Satan die aartsbedrieër, lasteraar, beskuldiger en wederregtelike regeerder van hierdie wêreld is, sê dit ook dat Jesus in elke opsig oor Satan oorwin.

1. Jesus “‘het… na die wêreld gekom: om oor die waarheid te getuig’” (Joh. 18:37, AFR20),
2. Deur sy kruisdood skenk Jesus ons die grootste demonstrasie van God se volmaakte liefde en geregtigheid (Rom. 3:25 en 26, asook hfst. 5:8), en bewys sodoende die duiwel se lasterlike aantygings verkeerd (Op. 12:10 en 11), en
3. Jesus sal uiteindelik die duiwel, wat “‘weet dat hy min tyd het,” se koninkryk vernietig (Op. 12:12, OAB; vgl. Rom. 16:20); en dan sal Christus “as Koning heers tot in alle ewigheid” (Op. 11:15, OAB).

Uiteindelik is Satan alreeds ’n verslane vyand, ongeag wat hy doen. Die geheim is om ons daagliks, en elke oomblik, op Christus se oorwinning asook op die beloftes wat die kruis ons bied, te beroep.

`So, in die groot stryd weet ons watter die wenkant is. Watter impak het ons daaglikse keuses op die kant waarby ’n mens uiteindelik beland? Hoe kan jy nou reeds seker maak dat jy aan die wenkant is?`