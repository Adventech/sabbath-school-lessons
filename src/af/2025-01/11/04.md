---
title:  ’n Lied oor die Here se wingerd
date:   11/03/2025
---

Op wonderlike maniere gee die Here, te midde van die kosmiese konflik, uiting aan sy liefde en geregtigheid. Tog ontstaan die vraag soms: behoort die Here nie meer te gedoen het om die kwaad te voorkom of te verwyder nie? Die groot-stryd-raamwerk wat ons tot dusver bekyk het, toon dat God deur sy optrede die wilsbesluite van sy geskape wesens gerespekteer het, aangesien die boesemvriendskap tussen Hom en die mens, sonder daardie vermoë om vrylik te kies, nie behoorlik sou blom nie. Voorts het ons gesien dat God klaarblyklik aan sekere morele beperkings onderhewig was en is, (dat Hy by “die reëls van die stryd” moet hou); wat spruit uit ’n kosmiese dispuut oor sy karakter, ’n geskil wat net met die demonstrasie van sy liefde besleg kan word.

`Lees Jesaja 5:1-4. Wie is hier aan die woord? Oor wie gaan hierdie woorde? Na wie verwys die wingerd en die eienaar van die wingerd onderskeidelik? Let op die eienaar se optrede ten bate van die wingerd. Watter betekenis hou dit in? Wat is die gevolg van sy optrede?`

In hierdie verse sing Jesaja ’n lied oor sy beminde, wat hy ’n wingerd noem. Die eienaar van die wingerd (oftewel die grondbesitter) is die Here self, terwyl die wingerd op sy volk dui (lees bv. Jes. 1:8 en Jer. 2:21). Tog het dit groter implikasies, te wete vir God se wêreldwye werk. Alles redelik wat ’n mens vir die versorging van ’n wingerd van die grondbesitter te wagte is, het die Here hier vir Israel gedoen. Die wingerd moes dus goeie druiwe opgelewer het. In stede daarvan bring dit toe slegs “suur druiwe” (NAB & DB) voort, wat in ander vertalings “wilde druiwe” (OAB & AFR20) of “slegte druiwe” (ABA) genoem word. Die oorspronklike Hebreeus kan hier letterlik as stinkvrugte vertaal word. So die Here se wingerd bring dus vrot druiwe voort.

In Jesaja 5:3 word God die spreker, en vra sy gehoor om tussen Hom en sy wingerd “uitspraak te lewer” (OAB). In vers 4 stel God die allerbelangrike vraag: “Wat meer kon Ek vir my wingerd doen as wat Ek alreeds gedoen het? Waarom het my wingerd dan suur druiwe gedra in plaas van die goeie druiwe wat Ek verwag het?” (DB). Wat meer kon Hy doen? Besonder fassinerend is die feit dat Hy ander vra om sy pogings te beoordeel.

`Let op Golgota waar God Homself as sondoffer vir die mensdom gegee het. Hoe verleen die woorde, “‘Wat meer kon Ek vir my wingerd doen as wat Ek alreeds gedoen het?’” nou ’n aangrypende en splinternuwe nuwe betekenis aan Jesus se kruisdood?`