---
title:  Die wet en genade
date:   25/03/2025
---

Soos ons gesien het, is die wet en die genade nie strydig met mekaar nie. Nee, hulle dien verskillende doele ooreenkomstig die liefde en geregtigheid van God. Israel van ouds sou kopgekrap het oor die moderne siening dat die wet en die genade twee onversoenbare teenpole is. Vir hulle was die gee van die wet opsigself ’n groot tentoonstelling van God se genade. In teenstelling met die wispelturigheid en totale onvoorspelbaarheid van die buurnasies se sogenaamde gode, sodat daardie mense nie eers die vaagste benul gehad het wat hul gode begeer het en aanneemlik gevind het nie, het die God van die Bybel duidelik aan sy volk uiteengesit wat vir Hóm aanneemlik was. En wat dra sy goedkeuring weg? — slegs dit wat in ’n ewige sin, en op ’n individuele en gesamentlike vlak, vir sy volk die beste is.

Tog kan die wet ons nie van sonde red nie, ook nie ons harte verander nie. Vanweë ons inherente sondigheid benodig ons ’n geestelike hartoorplanting.

`Lees Jeremia 31:31-34. Wat sê dit vir ons oor God se belofte om ons ’n nuwe hart te gee? Vergelyk dit met Christus se woorde aan Nikodemus in Johannes 3:1-21, waar Hy oor die wedergeboorte praat. Lees ook Heb. 8:10.`

Die tien gebooie is deur God self op kliptafels geskryf (Eks. 31:18), maar dit moes ook op die harte van sy volk geskryf wees (Ps. 37:30 en 31). Ideaal gesien behoort God se wet nie ’n uiterlike beginsel te wees nie. Nee dit is veronderstel om in ons te wees, om deel van ons karakter te wees. Tog is dit net die Here wat sy wet op die mensehart kan skryf, iets wat Hy inderdaad belowe het om vir sy verbondsvolk te doen (lees Heb. 8:10).

Deur die onderhouding van die wet kan ons nie onsself red nie. Nee, dit is uit genade wat ons gered word, deur die geloof; nie as iets wat onsself vermag het nie, maar as ’n gawe van God (Ef. 2:8). Ons onderhou nie die wet om gered te kan word nie. Ons onderhou dit omdat ons alreeds gered is. Ons onderhou ook nie die wet sodat God ons kan liefhê nie, maar omdat God ons alreeds liefhet; en dit wek die begeerte by ons om God en ons medemens lief te hê (lees Joh. 14:15).

Terselfdertyd wys die wet ons op ons sonde (Jak. 1:22-25, asook Rom. 3:20 en 7:7). Dit maak ons bewus van die behoefte aan ’n Verlosser (Gal. 3:22-24). Voorts wys die wet ons op die beste lewenspad en bring ook God se liefdevolle karakter na vore.

`Waarop stel jy jou hoop in God se oordeel? Is dit op jou noukeurige en pligsgetroue onderhouding van die wet of op die geregtigheid van Christus wat jou dek? Let op jou antwoord. Wat sê dit oor die funksie wat die wet verrig, waartoe dit in staat is en nie in staat is nie?`