---
title:  Die wet is heilig en reg en goed
date:   24/03/2025
---

Liefde is die grondslag van God se wet. Wanneer God sy wet handhaaf, handhaaf Hy die liefde. Dit is hoekom Jesus ter redding van sondaars gesterf het, sodat Hy die wet kon handhaaf maar ons terselfdertyd ook genadig kon wees. Sodoende kon Hy beide die regverdige en regverdigmakende God van die gelowige kan wees (Rom. 3:25 en 26). Wat ’n uitdrukking van die liefde! Net so maak die verlossingsproses nie die wet ongeldig nie. Inteendeel, dit bekragtig die wet opnuut.

`Lees Romeine 6:1-3 en dan hfst. 7:7-12, en let veral op vers 12. Wat sê hierdie verse vir ons oor die wet, selfs nadat Christus vir ons aan die kruis gesterf het?`

Hoewel party meen dat genade en verlossing die wet uitkanselleer (of ophef), stel Paulus dit onomwonde dat ons nie moet voortleef in sonde sodat ons al hoe meer genade kan ontvang nie. Nee, dié wat gelowig in Christus bly, is “in sy dood gedoop” (OAB). Hoe behoort ons dus onsself voortaan te beskou? — as dood vir die sonde en lewendig in Christus.

Die wet van God is nie sonde nie. Nee. Wat dit wel (o.a.) doen, is om ons bewus van ons sonde en sondigheid te maak. So “Die wet is dus heilig, en sy voorskrifte is heilig en reg en goed” (Rom. 7:12, OAB). Geen ander dinge openbaar ons geweldige behoefte aan verlossing en redding — ’n genadegawe wat slegs deur Christus kom — so duidelik soos die wet nie. So ons maak dus nie “deur die geloof die wet ongeldig” nie. “Hoegenaamd nie! Trouens, ons bevestig dit” (Rom. 3:31, AFR20).

Christus het nie gekom om die wet op te hef nie, maar om alles wat in die Wet en die Profete belowe is, te vervul. In dié verband beklemtoon Jesus: “‘al sou die hemel en aarde ophou bestaan, sal die wet definitief tot in sy fynste detail geldig bly totdat God se bedoeling daarmee bereik is’” (Matt. 5:18, NLV).

Die wet van God opsigself verteenwoordig God se heiligheid — sy volmaakte karakter wat die ene liefde, geregtigheid, goedheid en waarheid is (Lev. 19:2, Ps. 19:7 en 8, asook 119:142 en 172). Noemenswaardig in dié verband, is Eksodus 31:18 wat sê dat God die tien gebooie met sy eie vinger op klip geskryf het. As ’n wet wat op klip geskrywe is, getuig dit dat God se karakter onveranderlik is en dat sy regering ’n morele grondslag het. Dit is ’n wet wat op liefde geskoei is, ’n tema waarom die ganse groot stryd draai.

`Let op Jesus se woorde: “‘As julle My liefhet, sal julle my gebooie onderhou’” (Joh. 14:15, AFR20). Hoe help die onderlinge verbintenis tussen die wet en die liefde ’n mens om Jesus se stelling reg te verstaan?`