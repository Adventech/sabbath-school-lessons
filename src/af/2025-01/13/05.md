---
title:  Liefde is die vervulling van die wet
date:   26/03/2025
---

Die verband tussen liefde en die wet kan nie genoeg beklemtoon word nie. Volgens die Skrif vervul ’n mens inderdaad die wet wanneer jy liefhet.

In Romeine 13 verse 8 tot 10 leer Paulus: “As jy jou naaste liefhet, vervul jy die wet” (Rom. 13:8, NAB). Nadat die apostel bykans al ses die laaste gebooie opgenoem het, verklaar hy dat dit alles “in hierdie een gebod saamgevat… [word]: ‘Jy moet jou naaste liefhê soos jouself’” (Rom. 13:9, NAB). Paulus stel dit ook pertinent in sy leer dat “die liefde die volle uitvoering van die wet” is (Rom. 13:10, NAB). In Galasiërs 5:14 sê hy dit weer, waar hy verduidelik dat “die hele wet in een woord vervul word, naamlik: Jy moet jou naaste liefhê soos jouself ” (OAB, woordorde effens aangepas). Die vraag is net: watter tipe liefde is dit wat die wet vervul? Hoe lyk so ’n liefde?

`Lees Matteus 23:23 en 24. Wat is die “gewigtigste van die wet” waarvan Jesus hier praat? Lees Deuteronomium 5:12-15, asook Jesaja 58:13 en 14. Hoe demonstreer hierdie Skrifgedeeltes die verband tussen die wet (spesifiek die Sabbatsgebod) en God se bemoeienis met geregtigheid en bevryding?`

Jesus identifiseer wat dit is “wat volgens die wet van God die swaarste weeg” (NAB): “om te doen wat reg is, om ontferming te betoon en om mense van julle woord te wees” (NLV). Met betrekking tot ’n bepaalde gebod — naamlik dié oor die Sabbat — toon die Bybel dat die Sabbat opsigself ten nouste met bevryding en geregtigheid verbind is.

In Deuteronomium 5 word die Sabbat die grondslag m.b.t. God se bevryding van Israel uit slawerny. Dit wil sê, die Sabbat is nie net ’n herdenking van die skepping nie, maar ook ’n gedenkteken dat God die volk uit slawerny en onderdrukking bevry het. En binne die konteks van die gelowige wat by die Sabbatsgebod hou — wat hom weerhou van sy alledaagse bedrywighede, hom in die Sabbat verheug en sy vreugde in die Here vind (Jes. 58:13 en 14) — val die klem op dade wat van liefde en geregtigheid vir jou medemens getuig, op weldade, soos om kos vir die armes en blyplek vir die haweloses te gee (lees Jes. 58:3-10).

Gegee al hierdie (en ook vele ander) leringe, behoort diegene wat die wet deur die liefde tot volle uitvoer wil bring, nie net teen een soort sonde te waak nie, naamlik dié wat met verkeerde optrede te make het. Nee, die versuim om reg op te tree, moet ook bygereken word. Liefde as die vervulling van die wet behels nie blote wetsonderhouding wat met die weerhouding aan sondige optrede te make het nie, maar ook die aktiewe verrigting van weldade — dade van liefde wat genade en geregtigheid getrou aanhelp. Om getrou aan die Here te wees, behels meer as net die verbreking van die letter van die wet.