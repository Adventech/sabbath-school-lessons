---
title:  Die wet van liefde
date:   23/03/2025
---

God se wet bestaan nie uit abstrakte beginsels nie [m.a.w. dit is nie ’n klomp intellektuele idees nie]. Inteendeel, dit gee uiting aan iets anders: die vriendskapsband. ’n Mens sien dit pertinent in die tien gebooie. Die grondbeginsels van hierdie gebooie was reeds in Eden teenwoordig, die grondbeginsels van die liefde wat die band tussen God en mens, asook tussen mens en medemens moes rig.

Toe die tien gebooie in Eksodus 20 op kliptafels geskryf is, is dit binne die raamwerk van die verbondsverhouding aan Israel gegee. Die gebooie is neergeskryf nadat God reeds sy volk uit Egipteland bevry het, met sy liefde asook sy beloftes aan die volk as grondslag (lees Eks. 6:7 en 8, asook Lev. 26:12). Die doel van die gebooie blyk duidelik uit die tweeledige indeling — ten eerste, dat die verhouding tussen God en mens moet blom; en ten tweede, dat die verhouding tussen mens en medemens blom.

`Lees Eksodus 20:1-17. Hoe bring hierdie Skrifgedeelte die vermelde tweeledige doelwit na vore, te wete liefde vir God en liefde vir mekaar?`

Die eerste vier gebooie het te make met ons verhouding met God, en die laaste ses met menseverhoudings. Die beginsels van God se wet moet die dryfvere van ons bande met God en ons medemens wees.

Die twee gedeeltes van die wet stem direk ooreen met die twee grootste gebooie waarvan Jesus gepraat het: “Jy moet die Here jou God liefhê met jou hele hart” (Matt. 22:37, OAB; vgl. Deut. 6:5) en “Jy moet jou naaste liefhê soos jouself” (Matt. 22:39, OAB; vgl. Lev. 19:18).

Die eerste vier gebooie is die maniere waarop ons die Here met ons hele wese moet liefhê, en die laaste ses is die maniere waarop ons ons medemens as onsself moet liefhê. Jesus sê pertinent dat hierdie twee groot liefdesgebooie op ’n integrale wyse met die wet verband hou. “Aan hierdie twee gebooie hang die hele wet en die profete” (Matt. 22:40, OAB).

Die wet van God is dus in sy geheel in die liefde van God gegrondves. Sy wet en liefde is onskeibaar. ’n Mens hoor dikwels van mense wat sê dat die wet aan die kruis genael is, en dat ons nou net God en mekaar moet liefhê. Hoekom maak hierdie sienswyse glad nie sin nie?

`Hoe kan ons toon dat ons God of ons medemens liefhet as ons enige van die tien gebooie breek?`