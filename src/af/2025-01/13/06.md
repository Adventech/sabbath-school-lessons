---
title:  Maar bo alles, moet julle mekaar liefhê
date:   27/03/2025
---

As liefde die vervulling van die wet is, kan ’n mens nie die wet van God ten volle onderhou deur jou bloot van verkeerde dade te weerhou nie. Die wet van liefde opsigself (soos dit in die volledigheid van die Skrif uitgedruk word), beveel ons nie net om ons van sondige dade te weerhou nie, maar spoor ons [ook] aan tot dade wat die liefde van God aan ander openbaar — en nie net aan lidmate en gemeentelede nie, maar ook aan die ganse wêreld daarbuite, ’n wêreld wat gewis ’n ernstige behoefte aan opregte Christengetuies het.

`Lees Jakobus 2:1-9. Watter onontbeerlike boodskap word hier oorgedra?`

Hier spreek Jakobus hom baie sterk uit teen die ongeregtighede wat hy in die kerkgemeenskap sien. Hy noem veral die minagting van die armes en die uitbuiting van daardie mense deur welgestelde persone. Daarna vestig Jakobus die gelowiges se aandag op die naasteliefdegebod. Betreffende die onderhouding van hierdie gebod sê hy: “As julle dit doen, dan het julle ’n goeie ding gedoen” (Jak. 2:8, ABA).

Ellen G. White druk haar soos volg hieroor uit: “Liefde aan ’n mens se naaste is ’n aardwaartse uitdrukking van God se hemelse liefde. Die plant van hierdie liefde [in die mensehart] waardeur ons kinders deel van een groot gesin geword het, is die rede waarom die Hemelkoning mens geword en onder ons kom woon het. Wanneer ons sy afskeidswoorde tot volle uitvoering gebring het, ‘“Julle moet mekaar liefhê, net soos Ek julle liefgehad het”’ (Joh. 15:12, AFR20), wanneer ons die mensdom liefhet soos Hy hulle liefgehad het, dan het Hy sy sending in die gelowige volvoer. Dan is ons gereed vir die hemel omdat ons die hemel in ons harte het” (Ellen G. White, The Desire of Ages, bl. 641).

Wanneer ons die wêreld (d.w.s. die mensdom) liefhet, soos Christus hulle liefgehad het — “dán is ons gereed vir die hemel.” Wat ’n kragtige beskrywing oor wat die navolging van Jesus in werklikheid beteken!

Jesus beveel sy volgelinge om “‘mekaar lief te hê.’” Let op die wyse waarop dit gedoen moet word: “‘net soos Ek julle liefgehad het’” (Joh. 13:34, AFR20). Jesus verklaar ook: “Hieraan sal almal weet dat julle my dissipels is: as julle liefde onder mekaar het’” (Joh. 13:35, OAB). Liefde lê aan die kern van die Christelike geloof, want God is liefde (1 Joh. 4:8 en 16). Gelowiges wat bely dat hulle God liefhet, moet mekaar ook onderling liefhê (vgl. 1 Joh. 3:11, asook 4:20 en 21).

Petrus sluit hom hierby aan, in hoofstuk 4 vers 8 van sy eerste sendbrief. Let op sy vermaning aan gelowiges: “Maar bo alles moet julle mekaar vurig liefhê, want die liefde sal ’n menigte sondes bedek” (OAB; lees ook Heb. 10:24 en 1 Tess. 3:12).

`Bepeins opnuut die idee dat ’n mens die wêreld moet liefhê soos Christus dit liefgehad het. Let nou, as ’n tweede bepeinsing, op die begrip “Christelike volmaaktheid” en hoe om gereed vir die hemel te wees. Hoe kan die eerste bepeinsing ’n mens help om die dinge in die tweede bepeinsing beter te verstaan? Maak aantekeninge en bring dit saam met jou Sabbatskool toe.`