---
title:  Vir verdere studie
date:   10/01/2025
---

Lees die volgende gedeelte uit Ellen G. White se geskrifte — “The Privilege of Prayer” (bl. 93-104, Steps to Christ).

“Hou jou begeertes en jou vreugdes, jou smarte en sorge, en jou vrese altyddeur voor die Here. Vir Hom is dit nie ’n las nie. Jy kan Hom nie daarmee vermoei nie. Hy wat weet hoeveel hare daar op jou kop is, staan nie apaties teenoor sy kinders se behoeftes nie. ‘Die Here is immers ryk aan barmhartigheid en ontferming’ (Jak. 5:11, NAB). Ons sorge, selfs die uitspreek daarvan, roer die tedere Vaderhart ten diepste. Lê alles wat jou pla voor die Here neer. Niks is te groot vir Hom om te dra nie. Neem in ag dat Hy die ganse aarde in stand hou, dat Hy as regeerder oor alles die ganse heelal se sake behartig. Niks wat enigsins met ons vrede te make het, is so klein dat Hy dit sal miskyk nie. Nie ’n enkele deel van ons boekies is te duister vir die Here om te lees nie. Geen van die raaisels [waarmee ons stoei], is te moeilik vir Hom om te ontrafel nie. Geen ramp tref die geringste van sy kinders nie, geen benoudheid oorval hulle nie, geen uitroep van vreugde kom oor hul lippe nie, geen skietgebedjie word opreg tot God gerig nie — en ons hemelse Vader is daarvan bewus, Hy neem dadelik daarvan notisie. ‘Hy genees die gebrokenes van hart en verbind hulle wonde’ (Ps. 147:3, NAB). Die band wat God met elke gelowige het, is so uniek en omvattend. Dit is asof daardie die enigste persoon is oor wie die Here moet waak, die enigste een is vir wie God sy geliefde Seun gegee het” (Ellen G. White, Steps to Christ, bl. 100.

**Vrae vir bespreking**:

`Bepeins die laaste twee sinne hierbo: “Die band wat God met elke gelowige het, is so uniek en omvattend. Dit is asof daardie die enigste persoon is oor wie die Here moet waak, die enigste een is vir wie God sy geliefde Seun gegee het.”Watter vertroosting gee dit jou? Hoe, sê dit, behoort jy jou lewe te lei, siende dat God so ’n hegte band met jou het en jou so tederlik versorg? Hierdie wonderlike belofte is ’n werklikheid, maar hoe leer ’n mens om dit sodanig uit te leef? Hoe dink jy moet dit wees om dit elke dag opreg te glo.`

`Hoe verstaan jy Psalm 103:17 en 18, inaggenome vandeesweek se les? Wat sê dit vir ons oor die ewigdurendheid van God se liefde; maar ook hoe die voordele wat uit ’n mens se verhouding met God spruit, weliswaar ook op die aanvaarding van sy liefde steun?`

`Op watter maniere maak hierdie wete ’n verskil aan jou verbintenis met God? Hoe beïnvloed dit die wyse waarop jy ander se sorge beskou?`