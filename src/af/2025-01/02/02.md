---
title:  God se ewige liefde
date:   05/01/2025
---

Die Skrif stel dit duidelik dat God almal liefhet. Hierdie waarheid vind uiting in die beroemdste Bybelvers, Johannes 3 vers 16: “Want so lief het God die wêreld gehad, dat Hy sy eniggebore Seun gegee het, sodat elkeen wat in Hom glo, nie verlore mag gaan nie, maar die ewige lewe kan hê” (OAB).

`Lees Psalm 33:5 en 145:9. Hoe ver strek God se tederlike omgee — sy barmhartigheid en genade?`

Sommige mense dink dat niemand hulle kan liefhê nie of dat God alle ander mense, behalwe vir hom of haar, liefhet. Wat die Bybel nietemin deurgaans verkondig, is dat God elke kosbare mens op aarde liefhet. Niemand word uitgelaat nie. Siende dat God die ganse mensdom liefhet, begeer Hy ook dat elkeen van ons gered word.

`Lees 2 Petrus 3:9, 1 Timoteus 2:4 en Esegiël 33:11. Wat leer ’n mens uit hierdie verse oor God se begeerte om almal te red?`

Let op die vers wat op Johannes 3 vers 16 volg: “Want God het sy Seun in die wêreld gestuur nie om die wêreld te veroordeel nie, maar dat die wêreld deur Hom gered kan word” (vers 17, OAB). As dit van God afgehang het, sou elke liewe mens sy liefde aanvaar het en gered word. Tog dwing die Here Homself op niemand af nie. Dit staan elkeen vry om dit te aanvaar of te verwerp.

Hoewel sommige dit inderdaad verwerp, hou die Here nie op om hulle lief te hê nie. In Jeremia 31:3 sê Hy aan sy volk: “‘Met ’n ewige liefde het Ek jou liefgehad; daarom het Ek jou in troue liefde nadergetrek’” (AFR20). Elders sê die Bybel herhaaldelik dat God se liefde ewigdurend is (lees bv. Psalm 136). Die liefde van God ken geen einde nie. Dit is konstant. Ons sukkel om dit te verstaan. Dalk omdat dit dikwels vir ons makliker is om nie ander lief te hê nie.

As elkeen van ons tog net daardie liefde as ’n werklikheid kon beleef, m.a.w. as ons net sy liefde eerstehands kon ervaar — sou ons lewens en die wyse waarop ons mekaar behandel het, gewis drasties anders gewees het.

`As God almal liefhet, beteken dit dat Hy ook gehate en afskuwelike mense liefhet. Op hierdie planeet het ons gewis ’n klompie (of liewer ’n magdom) nare mense. Uit God se liefde vir hierdie mense leer ons wat ons benadering tot diesulkes moet wees. Watter soort interaksies behoort ons derhalwe met hulle te hê?`