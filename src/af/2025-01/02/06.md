---
title:  “Julle het dit verniet gekry — verniet moet julle dit uitdeel”
date:   09/01/2025
---

Net soos die dagarbeider nie sy skuld aan die koning kon terugbetaal nie, kan ons die Here nooit terugbetaal nie. Ons kan nooit die liefde van God bekom of verdien nie. “Maar God bewys sy liefde vir ons juis hierin dat Christus vir ons gesterf het toe ons nog sondaars was” (Rom. 5:8, NAB). Dit is ’n gewis ’n wonderlike liefde! Soos 1 Johannes 3 vers 1 dit stel: “Kyk watter groot liefde die Vader aan ons bewys het, dat ons kinders van God genoem kan word!” (AFR20).

Wat ons wel van ons kant af kan doen, en ook behoort te doen, is om die liefde van God soveel as moontlik aan ons medemens te weerspieël. Net so groot as die barmhartigheid en vergifnis wat ons ontvang het, is die plig om dit ook aan ander te skenk, nie waar nie? Kyk net wat in die gelykenis gebeur het: die eerste arbeider verloor die koning se barmhartigheid en vergifnis vanweë die versuim om dieselfde vir sy medearbeider te doen. As ons die Here opreg liefhet, sal ons nie versuim om sy liefde aan ander te weerspieël nie.

`Lees Johannes 15:12, asook 1 Johannes 3:16 en hfst. 4:7-12. Wat leer ons hieruit oor die verband tussen God se liefde, ons liefde vir Hom, en ons liefde vir ander?`

Kort ná sy woorde in Johannes 15:12 sê Jesus vir sy dissipels: “‘Julle is my vriende as julle doen wat Ek julle beveel’” (vers 14, NAB). Wat presies het Jesus hulle beveel om te doen? Onder andere, dat die dissipels (en dit geld vir ons ook) mekaar lief moet hê soos Hy hulle liefhet. Hier en ook elders beveel die Skrif: hê die Here en ook mekaar lief.

Kortom, ons behoort te besef dat ons skuld wat ons vergewe is, oneindig groot is. Dit is nie een wat ons self kan vereffen nie, maar kon slegs aan die kruis gedelg word. So behoort ons dan die Here lief te hê en te dien, en ons medemens in ’n gees van liefde en genade te behandel. Soos Lukas 7:47 ons leer: die een wat baie vergewe is, behoort baie lief te hê. Hierby voeg die Skrif: “‘Maar die een vir wie min vergewe word, het min liefde’” (AFR20). Wie onder ons besef nie die omvang van sy of haar sondeskuld nie?

As liefde vir God naasteliefde vereis, behoort ons besondere erns met die verkondiging van die boodskap oor God se liefde te maak — in woord en daad. In die teenswoordige wêreld behoort ons ander met hul daaglikse uitdagings te help. Ons moet die kanaal wees waarlangs God se liefde na ander vloei. Ons moet ook ons medemens se aandag op die Verlosser vestig, op Hom wat ons die ewige lewe in ’n nuwe hemel en op ’n nuwe aarde belowe. Daardie God bied die mens ’n totale herskepping van hierdie ou aarde wat so deur sonde en die dood geskend en verwoes is — die bittere misoes wat op die verwerping van God se liefde volg.

`Ons moet dus die Here deur ons naasteliefde liefhê. Hoe kan ons dit verwesenlik? Wat kan jy vandag (en binne die volgende paar dae) doen om die liefde van God aan ander te betoon, as ’n uitnodiging om die belofte oor die ewige lewe eerstehands te verstaan en te beleef?`