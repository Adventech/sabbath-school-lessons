---
title:  ’n Voorwaardelike verhouding
date:   07/01/2025
---

God roep en nooi elkeen op aarde tot ’n intieme liefdesverhouding met Hom (lees Matt. 22:1-14). Om behoorlik daarop te kan reageer, vereis die getroue uitvoer van die Here se bevel om Hom asook ons medemens lief te hê (lees verse 37-39). Die keuse (ja, die wilbesluit) om sy liefde te verwerp of te aanvaar, is wat bepaal of ’n mens wel die voordele wat uit daardie verbintenis met God spruit, gaan geniet.

`Lees Hosea 9:15, Jeremia 16:5, Romeine 11:22 en Judas 21. Wat sê hierdie teksverse, kan ’n mens die voordele wat uit die Goddelike liefdesband spruit, verwerp of selfs verbeur?`

Om die voordele wat ’n liefdesverhouding met God bied, te geniet, word in hierdie en ander teksverse as voorwaardelik uitgebeeld — die mens moet reageer op sy liefde. Dit sou egter verkeerd wees om derhalwe aan te neem dat God soms ophou om bepaalde mense lief te hê. Dit is iets wat nooit gebeur nie. Soos ons reeds gesien het, is God se liefde ewigdurend. In Hosea 9:15 sê die Here weliswaar aan sy volk: “‘Ek sal hulle nie meer liefhê nie’” (NAB). Hier moet ’n mens egter in gedagte hou dat Hy later in dieselfde boek die volgende sê: “‘Ek sal hulle van harte liefhê’” (hfst. 14:5, NAB). God hou dus nie in Jesaja 9:15 heeltemal op om sy volk lief te hê nie. Dit is nie die slotsom waartoe ’n mens hier kan kom nie. Inteendeel, dit moet duidelik op die voorwaardelikheid van een of ander aspek of voordeel van die liefdesband met God wys. Hoe ’n mens dus op sy liefde reageer, is onontbeerlik vir die voortsetting van die band tussen God en die gelowige.

“Wie my gebooie het en dié bewaar, dit is hy wat My liefhet; en wie My liefhet, hóm sal my Vader liefhê, en Ek sal hom liefhê en My aan hom openbaar” (Joh. 14:21, OAB). Net so verklaar Jesus aan sy dissipels: “‘want die Vader self het julle lief, omdat julle My liefhet en glo dat Ek van God gekom het’” (Joh. 16:27, NAB).

Hierdie en ander teksverse leer dat as ’n mens die voordele van ’n reddende verhouding met God wil behou, jy God se liefde sal moet aanvaar (en dit behels o.a. ook die gewilligheid om ’n instrument van daardie liefde te wees). Weereens beteken dit nie dat God se liefde ooit tot ’n einde kom nie. Allermins. Let byvoorbeeld op die son. Net soos ’n mens nie die son kan laat ophou skyn nie, maar wel jouself aan dié se strale kan onttrek; kan jy niks doen om God se ewige liefde te stop nie, hoewel jy uiteindelik die uitnodiging om ’n verhouding met Hom te hê, kan verwerp; sodat jy jou van al die voortspruitende voordele, veral die belofte van die ewige lewe, afsny.

`Op watter maniere kan ’n mens die liefde van God as ’n werklikheid aanskou en beleef, ongeag of jy dit beantwoord al dan nie? Hoe toon die skepping byvoorbeeld, selfs ná die sondeval, dat God ons liefhet?`