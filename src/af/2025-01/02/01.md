---
title:  Verbondsliefde
date:   04/01/2025
---

### Skrifverwysings vir hierdie week se studie

2 Petrus 3:9, Deuteronomium 7:6-9, Romeine 11:22, Johannes 15:12, asook 1 Johannes 4:7-20 en 3:16

> <p>Geheueteks</p>
> “Jesus antwoord hom: ‘As iemand My liefhet, sal hy my woorde ter harte neem; en my Vader sal hom liefhê, en Ons sal na hom toe kom en by hom woon’” (Johannes 14:23, NAB).

Baie mense word geleer dat die Koinegriekse woord agápē slegs op Goddelike liefde dui. Daarenteen dui ander terme vir liefde, soos phileō, op ander tipes liefde — tipes wat afsteek teen agápē. Party beweer selfs dat agápē ’n eenrigtingliefde (of ’n eensydige liefde) is. Met ander woorde, dit is ’n liefde wat net gee, maar nooit ontvang nie; ’n liefde wat glad nie op menslike beantwoording aangewese is nie.

Ten spyte van die feit dat hierdie sienings algemeen aanvaar word, toon ’n kanonwye studie van Goddelike liefde die teendeel. Ten eerste dui die term agápē nie net op Goddelike liefde nie. Dit kan ook menslike liefde, somtyds selfs die misplaaste soort wees (2 Tim. 4:10). Ten tweede sien ’n mens regdeur die Skrif dat vele ander terme, en nie net agápē nie, op God se liefde dui. Let byvoorbeeld op Jesus se leer in Johannes 16 vers 27: “‘want die Vader self het julle lief [philei], omdat julle My liefhet [pephilēkate]’” (NAB). Hier word die Koinegriekse woord phileō [in hul verbuigde vorms] nie net vir menslike liefde gebruik nie. Dit dui ook op God se liefde vir die mens. So phileō is nie ’n minderwaardige soort liefde nie, maar dui inderdaad hier op God se liefde.

Die Skrif leer boonop dat God se liefde nie eensydig van aard is nie; maar dat dit eerder met bande van wederkerigheid te make het, want vir God is dit vreeslik belangrik of die mens sy liefde beantwoord en dit aan ander weerspieël.

_*Bestudeer hierdie week se les ter voorbereiding vir Sabbat, 11 Januarie._