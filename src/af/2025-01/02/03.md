---
title:  Verbondsliefde
date:   06/01/2025
---

Die Bybelse uitbeelding van God se spesiale liefdesband met die gelowige geskied dikwels m.b.v. metafore wat met die gesin of die familie te make het — gewoonlik die liefde tussen ’n man en vrou of tussen ’n moeder en kind. Hierdie metafore word veral ingespan om die spesiale verhouding tussen God en sy verbondsvolk mee uit te beeld. Hier het ons ’n verbintenis met verbondsliefde as die grondslag. Dit behels nie net God se liefde vir sy volk nie, maar ook ’n bepaalde verwagting: dat hulle sy liefde sal aanvaar, en op die beurt, Hom (en ook mekaar) sal liefhê.

`Lees Deuteronomium 7:6-9. Wat leer ons uit hierdie verse oor die verband tussen God se sluit van die verbond en sy getroue liefde?`

Deuteronomium 7:9 beskryf ’n spesiale soort liefde wat God met sy verbondsvolk het, ’n verhouding wat deels afhang van of hulle getrou aan Hom bly al dan nie. Die liefde van God is nie voorwaardelik nie, maar die verbondsverhouding met sy volk is wel.

Die Hebreeus wat in Deuteronomium 7:9 as “troue liefde” (NAB, AFR20) of “goedertierenheid” (OAB), of selfs as “sy verbondsliefde” of “omgee” (DB) vertaal word — esed — is opsigself ’n duidelike illustrasie van die verbondsaspek van Goddelike liefde (en ook van vele meer). esed word dikwels ingespan om die grootsheid van God se genade, goedheid en liefde te verwoord. Dit dui o.a. op ’n troue of blywende liefde vir iemand, binne die wederkerigheid van ’n bestaande liefdesverhouding. esed neem ook die voortou in die vorming van hierdie tipe liefdesverhouding, in die hoop dat die ontvanger die gewer op dieselfde wyse sal terug liefhê.

God se esed toon dat sy troue liefde onoortreflik  betroubaar, rotsvas en bestendig is. Nietemin is die pluk van die voordele wat uit esed spruit, voorwaardelik. Dit hang natuurlik van die volk se gewilligheid af om gehoorsaam aan God te bly, asook om hulle kant binne daardie verbondsverhouding te bring (lees 2 Sam. 22:26, 1 Kon. 8:23, Ps. 25:10 en 32:10, asook 2 Kron. 6:14).

God se onwrikbare liefde vorm die grondslag van alle liefdesverhoudings. Tog kan ons Hom nooit op dieselfde wyse terug liefhê as wat Hy ons liefhet nie. Nie net het die Here ons vrywillig geskape nie, maar in Christus het Hy Homself ook vrywillig aan die mensdom geskenk. “‘Niemand het groter liefde as dit nie: dat hy sy lewe vir sy vriende aflê’” (Joh. 15:13, NAB). Die hoogste uitdrukking van God se liefde was ongetwyfeld toe “Hy Homself verneder [het] deur gehoorsaam te word tot die dood toe, ja, die dood van die kruis” (Fil. 2:8, OAB).

`Op watter maniere kan jy voortdurend God se liefde as ’n werklikheid voor oë hou? Waarom is hierdie konstante fokus so belangrik?`