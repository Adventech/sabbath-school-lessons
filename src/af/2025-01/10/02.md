---
title:  ’n Engel word teëgestaan
date:   02/03/2025
---

Soos ons pas gesien het, was die nasies se sogenaamde “gode” in werklikheid vermomde demone. Op ander plekke in die Skrif het ons bewyse dat bose magte in die lug inderdaad soms agter aardse regeerders skuil. Selfs die engele wat God uitstuur, kan deur vyandelike magte teëgestaan word.

`Lees Daniël 10:1-14 (OAB, NAB & AFR20). Skenk veral aandag aan verse 12 en 13. Watter relevante inligting m.b.t. die groot stryd leer ons uit hierdie verse? Let op die feit dat die engel wat God uitgestuur het 21 dae lank “teengestaan” is?`

Hoe kan dit wees dat ’n engel van die Here drie weke lank “teengestaan” word? As ’n almagtige God was Hy immers by magte om dadelik op Daniël te reageer — as Hy natuurlik dit so verkies het. Die Here kon bloot sy mag uitgeoefen het sodat ’n engel oombliklik aan Daniël verskyn het. Tog is die engel wat God gestuur het ’n hele drie weke lank deur die “die vors van die koninkryk van Persië… teengestaan” (AFR20). Wat op dees aarde gaan hier aan?

“Drie weke lank het Gabriël met die donker magte gestoei in ’n poging om die [bose] houvas op Kores die Grote se denke te verbreek… Alles wat die Here ter wille van sy volk kon doen, het Hy gedoen. Die oorwinning is uiteindelik behaal: al die vyand se magte is vir die res van Kores die Grote se bewind, asook dié van sy seun Kambuses II, aan bande gelê” (Ellen G. White, Prophets and Kings, bl. 572).

Die feit dat so ’n worsteling gebeur het, beteken dat God nie al sy mag uitgeoefen het nie. Hier is [duidelik] bepaal dat die vyand nie op ’n arbitrêre wyse van sy mag ontneem moes word nie, maar die geleentheid gegun moes word om vrylik op te tree en sy mag uit te oefen. In dié stryd tussen God en Satan was daar duidelik reëls waarby albei partye moes hou (hoewel die besonderhede nie aan ons bekend is nie). So daar is perke in hierdie kosmiese stryd waarby selfs die engele van God moet hou, grense wat nie oorskry mag word nie. Vir die res van die kwartaal sal ons [meer poëties] na hierdie oorlogreëls as “die grense van die groot stryd” of “die reëls van die stryd” verwys.

In ’n seker sin is die stel van sulke perke te verstane, inaggenome die beginsel wat ons reeds aangeroer het; naamlik dat die liefde God se enigste beweegrede is; asook dat liefde, en nie dwang nie, die grondslag van sy regering is. Die feit dat God slegs beginsels wat op liefde geskoei is as wapens en werktuie kies, kan ’n mens help om die groot stryd beter te verstaan.

`Hoe voel dit om jouself in te perk deur by liefde eerder as dwang te hou? Watter lesse oor die grense van mag het jy al uit sulke ervarings geleer?`