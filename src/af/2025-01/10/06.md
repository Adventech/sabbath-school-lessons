---
title:  Perke en Reëls
date:   06/03/2025
---

Die groot stryd is hoofsaaklik ’n dispuut oor God se karakter en het gebeur omdat die duiwel God se goedheid, geregtigheid en regering met vals aantygings beswadder het. Dit is basies ’n hofsaak wat oor kosmiese kontraktereg gaan.

So ’n geskil kan nie met brute krag besleg word nie. Nee, dit vereis ’n demonstrasie [van die onderskeie partye se optrede].

Wanneer ernstige aanklagtes teen iemand in ’n magsposisie gebring word, is die beste (en dalk die enigste) manier om dit verkeerd te bewys, om ’n vrye, regverdige en openbare ondersoek te loods. In so ’n situasie, waar ’n ganse regering se reputasie in gedrang gebring word (veral een wat op liefde geskoei is), kan ’n mens nie sulke aantygings bloot ignoreer nie.

Hoe help hierdie insigte ’n mens om die groot stryd te verstaan en wat dit met die kwessie oor boosheid te make het? Sal God ooit ’n belofte wat Hy gemaak het, breek? Beslis nie. Soverre God instem om by die reëls van die groot stryd te hou, stel dit (moreel-gesproke) perke aan sy optrede. Party van die euwels op aarde val dus moontlik in die tydelike domein van Satan se koninkryk.

`Lees Markus 6:5 en hfst. 9:29. Dalk hou selfs Goddelike handelinge op ’n integrale wyse met faktore soos geloof en gebed verband. Hoe toon hierdie teksverse dit?`

In beide verhale bespeur ’n mens dat sekere reëls in die stryd tussen goed en kwaad gevolg behoort te word, wat op ’n dinamiese wyse betrekking op dinge soos geloof en gebed het. Elders in die Bybel is vele bewyse dat gebed ’n verskil in die wêreld maak. Dit skep openinge vir Goddelike optrede wat moreel-gesproke nie andersins beskikbaar sou wees nie. Dit sou egter ’n denkfout wees om geloof en gebed as die enigste suksesfaktore te beskou. Daar is waarskynlik ook vele ander faktore waarvan ons nie eers bewus is nie.

Dit skakel netjies in by vorige insigte aangaande die reëls van die groot stryd. Soverre God Hom in die voer van hierdie stryd tot ’n bepaalde stel reëls verbind het, stel dit moreel-gesproke perke aan sy handelwyse; met die gevolg dat party van die euwels op aarde dus moontlik in die tydelike domein van Satan se koninkryk val.

`Lees Romeine 8:18, asook Openbaring 21:3 en 4. Hoewel daar baie dinge is wat ons nou nie verstaan nie, kan ons wel op die Here vertrou. Hy weet wat die beste vir ons is, streef dit aktief na, en sal uiteindelik die bose tot ’n einde bring en ’n ewigheid van geluksaligheid inlui. Hoe gee die gelese teksverse ons daardie geloofsekerheid?`