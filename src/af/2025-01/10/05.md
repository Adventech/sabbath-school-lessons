---
title:  Die (tydelike) heerser van dié wêreld
date:   05/03/2025
---

In voorafgaande lesse het ons gesien dat Satan en sy menigte, binne die raamwerk van die groot stryd, ’n tyd lank noemenswaardige jurisdiksie in hierdie wêreld gegun word; ’n vergunning wat weliswaar aan ’n stel ooreengekome “oorlogreëls” (as ’n mens dit so kan stel) onderhewig is.

Hierdie “reëls van die stryd” beperk nie net wat die vyand — d.w.s. wat die duiwel en sy magte — mag doen nie. Dit stel ook perke aan God, wat Hý mag doen en nie mag doen nie, om die boosheid te elimineer of die impak daarvan te verminder, inaggenome dat boosheid op aarde tydelik binne die jurisdiksie van die vyand val. Neem in ag dat God nooit sy beloftes verbreek nie, dat Hy hou by die reëls van die stryd waartoe Hy Hom verbind het, wat derhalwe ’n mate van beperkte en tydelike heerskappy aan die duiwel gee. So die Here het [sedert die rebellie] sy moreelkorrekte handelwyse ingeperk, maar sonder om sy gewelde almag aan bande te lê.

`Lees Johannes 12:31, hfst. 14:30 en 16:11, asook 2 Korintiërs 4:4 en Lukas 4:6. Wat sê hierdie verse oor die vyand se heerskappy op aarde?`

Volgens die Nuwe Testament is daar botsende koninkryke, dié van lig en dié van duisternis, met laasgenoemde wat sy oorsprong by Satan en sy rebellie het. Deel van Christus se sending was om die koninkryk van Satan te oorwin: “En die Seun van God het juis gekom om die werk van die duiwel tot niet te maak” (1 Joh. 3:8, NAB).

Desnieteenstaande is daar “reëls” wat perke aan God se optrede stel, terwyl Hy nietemin by die grondbeginsels van sy regering hou. Op die keper beskou, behels hierdie perke die volgende: (1) die skenk van vrye wil aan geskepe wesens en (2) die ooreengekome reëls van die stryd wat tot dusver nog nie aan ons bekend gemaak is nie. Om Goddelike optrede aan sulke beperkings en belemmerings onderhewig te stel, het noemenswaardige implikasies vir God se morele vermoë om boosheid op aarde te verminder en/of dit onmiddellik uit te wys. Ons sien dus dat boosheid en lyding voortduur, wat inderdaad veroorsaak dat talle óf God se bestaan óf sy goedheid bevraagteken. Sodra ’n mens egter die onderbou van die groot stryd verstaan, asook die perke vir die hantering van boosheid waaraan God Hom onderhewig gestel het, maak die toestand waarin die wêreld tans verkeer — wel, ten minste, totdat God uiteindelik oor die bose triomfeer — tot ’n mate meer sin.

`Jesus verwys na Satan as die “heerser” van dié wêreld. Hoe help dit ’n mens, om tot ’n mate toe, die heersende boosheid in ons wêreld te verstaan? Die wete dat Satan se bewind net tydelik is, is gewis ’n reuse troos!`