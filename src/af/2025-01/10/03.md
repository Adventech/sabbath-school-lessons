---
title:  Die draak in Openbaring
date:   03/03/2025
---

Die oorkoepelende besef dat bomenslike magte in ’n groot stryd gewikkel is, word netjies in die boek Openbaring vasgevang. Hierin word die duiwel as “die groot draak” uitgebeeld, wat God teëstaan en “die hele wêreld verlei” (hfst. 12:9, OAB).

`Lees Openbaring 13:1-8. Wat bring dit aan die lig oor hoe ver die draak se jurisdiksie (oftewel ampsgebied) strek?`

Die draak (d.w.s. Satan) is nie net gewikkel in ’n stryd teen God (Op. 12:7-9) en dié wat Hom dien nie (bv. Op. 12:1-6). Nee, hy skuil ook agter al die aardse koninkryke wat God se kinders deur die eeue heen vervolg het, as die onsigbare regeerder wat die toutjies trek.

Kyk net wat doen die draak. Hy “het sy krag en sy troon en groot mag” aan die dier wat uit die see opkom het, “oorgedra” (hfst. 13:2, AFR20; vgl. hfst. 13:5, asook 17:13 en 14). Hierdie dier wat uit die see opgekom het, “is 'n mond gegee om grootpraterige en godslasterlike dinge mee kwyt te raak. Aan hom is volmag gegee om dit twee-en-veertig maande lank te doen” (hfst. 13:5, AFR20).

So Satan (oftewel die draak) gee mag en gesag aan ’n dier (’n aardse moondheid wat beide godsdienstig en polities van aard is). Hierdie mag oefen die dier uit om die aanbidding wat God alleen toekom vir homself toe te eien. Die dier belaster die Naam van God. Boonop voer hy oorlog teen God se kinders (die heiliges) en oorwin hulle selfs, wel ten minste ’n tyd lank. Hierdie wêreldwye mag en magsgebied ontvang hy by die draak, by die groot troonrower van hierdie wêreld.

Tog is daar ook klinkklare perke op Satan en sy magte, insluitende tydsbeperkings. “‘Daarom, juig hemel en diegene wat in die hemel woon! Wee julle, aarde en see, want die Duiwel het met groot woede na julle neergedaal, omdat hy weet dat hy min tyd oor het’” (Op. 12:12, AFR20).

Ja, Satan “weet dat hy min tyd oor het” (vers 12, AFR20). Neem ook in ag dat die gebeure wat in Openbaring beskryf word ’n profetiese tydslyn volg, wat die bewind van hierdie bose magte tot bepaalde tydvakke beperk (lees hfst. 12:14 en 13:5).

Dit is inderdaad die Here wat uiteindelik triomfeer. “En God sal al die trane van hulle oë afvee, en daar sal geen dood meer wees nie; ook droefheid en geween en moeite sal daar nie meer wees nie, want die eerste dinge het verbygegaan” (hfst. 21:4, OAB).

`Hoe onmoontlik dit ook al vir ons lyk, sal die goed wel eendag ’n ewige oorwinning oor die kwaad behaal. Waarom is dit so belangrik dat ons nooit hierdie wonderlike belofte uit die oog moet verloor nie?`