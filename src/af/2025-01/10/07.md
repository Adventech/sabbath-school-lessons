---
title:  Vir verdere studie
date:   07/03/2025
---

Lees die volgende gedeelte uit Ellen G. White se geskrifte — “The Power of Satan” (bl. 341-347, Testimonies for the Church, deel 1).

“Die gevalle mens is Satan se wettige gevangene. Christus se aardse sending was om ons uit die mag van die groot teëstander te bevry. Die mens is geneig om Satan se voortstelle te volg. Teen so ’n gedugte vyand kan ons ons dus nie verweer nie — tensy Christus, die magtige Oorwinnaar, in ons woon, ons begeertes rig en ons die krag gee. Net die Here kan Satan se mag inperk. [Onthou net]: die duiwel deurkruis die aarde, doen orals aan. Elke liewe oomblik is hy op sy pos. Nie ’n enkele geleentheid om iemand se lewe te verwoes, mag hy laat verbygaan nie! Hierdie besef moet tot die kinders van die Here deurdring, sodat ons nie in sy strikke beland nie. Satan berei reeds sy groot bedrogspul voor; sodat die volk van God hom, te midde van sy laaste aanslag teen hulle, nie sal ontmasker nie. 2 Korintiërs 11 vers 14 sê: ‘Geen wonder nie! Satan self gee immers voor dat hy ’n engel van die lig is’ (NLV). Part misleide siele beywer hulle vir die standpunt dat God nie bestaan nie. Sodoende word hierdie mense deur Satan gevange geneem en tot ’n groot mate as sy werktuie gebruik. Nietemin het ons wel mag oor Satan, mits ons natuurlik krag in Christus vind — en Satan weet dit beter as die gelowige. Wanneer ’n mens jou voor die magtige oorwinnaar verootmoedig en Hom om hulp vra, kan selfs die swakgelowigste dit regkry om Satan en sy oormag suksesvol af te weer, deur Christus geheel en al te vertrou. Satan is [natuurlik] te onderduims om mense reguit en openlik te versoek; want dan sal die rustende Christen meteens ontwaak, en hom [of haar] tot die sterk en magtige Verlosser wend. Nee, Satan sluip ongesiens binne, met die kinders van ongehoorsaamheid — dié wat voorgee om Godvresend te wees — as sy werktuie en vermomming” (Ellen G. White, Testimonies for the Church, deel 1, bl. 341).

**Vrae vir bespreking**:

`Wat beteken dit om “Satan se wettige gevange” te wees? Kan die duiwel dus — [om dit nou platvloers te stel] — maak soos hy smaak met mense? Indien nie, hoekom nie? Hoe sluit dit by die kosmiese konflik se sogenaamde “reëls van die stryd” aan?`

`Waarom sou die Here dan toelaat dat Satan enige jurisdiksie in die groot stryd het, selfs al is dit net tydelik? Wat sê dit vir ’n mens oor die wyse waarop die Here Satan se aantygings hanteer?`

`Hoe reageer jy op die siening onder ongelowiges (en selfs party Christene) dat Satan nie werklik bestaan nie, nie ’n wese is met wie ’n mens interaksie kan hê nie? Ons kan weliswaar nie [direk] bewys dat hy bestaan nie. Watter [indirekte] bewyse kan ’n mens nietemin daarvoor aanvoer, in ’n poging om hierdie erg-misleide persone tot beter insigte te bring?`