---
title:  Job se geval
date:   04/03/2025
---

Job bied die leser fassinerende insigte in die groot stryd as ’n werklikheid.

`Lees Job 1:1-12 en hfst. 2:1-7. Watter beginsels van die groot stryd word hier aan die lig gebring?`

Vele noemenswaardige feite kan uit hierdie verse gehaal word. Ten eerste praat dit van ’n hemelse raadsitting. Duidelik is dit nie net ’n gewone tweegesprek tussen God en Satan nie, want ander hemelwesens verskyn by daardie geleentheid voor die Here.

Ten tweede is daar ’n bestaande meningsverskil, siende dat God vir Satan vra of hy kennis van Job geneem het. Hoekom moes hy dan kennis van hom neem? Hierdie vraag maak net sin as dit deel van ’n groter, voortslepende meningsverskil is.

Ten derde, dat hoewel die Here sê dat Job onberispelik, opreg en Godvresend is, kom Satan met die bewering dat Job net Godvresend is omdat hy sy beskerming geniet. Hierdie kom basies op ’n beswaddering van Job en ook God se karakter neer (vgl. Op. 12:10, Sag. 3).

Ten vierde voer Satan aan dat God se beskerming van Job (die spreekwoordelike vlieg in die salf) onregverdig is en dit onmoontlik vir hom maak om sy aantygings te bewys. Duidelik was daar bestaande beperkings op Satan (die grense wat vir die groot stryd gestel is), en dat Satan klaarblyklik Job leed probeer aandoen het.

Die Here reageer op die beskuldiging wat Satan voor die hemelse raad maak en stem in dat Job, binne perke, getoets kan word. Eers ontvang Satan mag oor “alles wat aan hom behoort.” Job self is egter verbode terrein (Job 1:12, AFR20). Later, ná bewerings dat Job net in sy eie welstand belang stel, laat die Here toe dat Satan vir Job met ’n siekte tref, hoewel Hy nie sy lewe mag neem nie (Job 2:3-6).

Die duiwel bring etlike rampe oor Job se huishouding en tog gaan hy telkens voort om die Here te loof (hfst. 1:20-22, asook hfst. 2:9 en 10). So bewys die Godsman Satan se aantygings verkeerd.

Hieruit is daar baie te leer, byvoorbeeld dat die groot stryd reëls het: hoe daar baklei en nie baklei mag word nie. In die hemelse hof is daar grense waarbinne aantygings teen God gehanteer word; sonder dat God die gewyde beginsels wat aan die kern van die liefde lê, oortree; daardie beginsels wat die grondslag van sy bewind vorm, naamlik hoe Hy oor die heelal en die intelligente wesens daarin regeer.

Hierdie hemelse tonele in Job bied die leser fassinerende insigte in die groot stryd, dat dit ’n werklikheid is en ook hoe dit op aarde afspeel.