---
title:  Jesus se medelye
date:   21/01/2025
---

Die Nuwe Testament gebruik dieselfde beeldspraak as die Ou Testament om God se medelye te beskryf. Paulus verwys na God die Vader as “die Vader wat Hom ontferm en die God wat in elke omstandigheid moed gee” (2 Kor. 1:3, NAB). Hy verduidelik ook in Efesiërs 2:4 dat die Here “ryk in barmhartigheid” is en dat Hy ons verlos “deur sy grote liefde waarmee Hy ons liefgehad het” (onderskeidelik NAB & OAB).

In uiteenlopende gelykenisse gebruik Jesus herhaaldelik begrippe wat die diepgesete, my-binneste-kom-in-beroering-emosies van die Vader se medelye uitbeeld (Matt. 18:27, asook Luk. 10:33 en 15:20). Dieselfde taal waarmee die Ou en Nuwe Testamente God se medelye beskryf, is ook in die Vier Evangelies te siene waar Jesus dié wat in nood verkeer met deernis behandel.

`Lees Matteus 9:36 en 14:14, asook Markus 1:41 en 6:34, en ook Lukas 7:13. Lees ook Matteus 23:37. Hoe werp hierdie gedeeltes lig op die wyse wat ander se nood Christus geraak het?`

’n Mens sien herhaaldelik in die Evangelies hoedat Jesus die behoeftiges en diegene in nood jammer gekry het. Tog was sy medelye nie net pure gevoel nie. Nee, Hy het ook in hul behoeftes voorsien.

Jesus het inderdaad ook [die weerbarstigheid van] sy volk betreur. In jou geestesoog sien jy die trane in Christus se oë terwyl Hy uitkyk oor die stad — “‘hoe dikwels wou Ek jou kinders bymekaarmaak soos ’n hen haar kuikens onder haar vlerke bymekaarmaak, maar julle wou nie!’” (Matt. 23:37, NAB). Hier sien ons hoe Christus se weeklaag grotendeels met dié van God in die Ou Testament ooreenstem. Om die waarheid te sê, baie Bybelkundiges wys op ’n interessante feit rakende die beeld van ’n wyfievoël wat haar kuikentjies versorg, naamlik dat die sogenaamde “gode” van Ou Nabye Oosterse kulture dikwels dié beeld gebruik het. In Jesus se woorde sien baie mense ook ’n sinspeling op die beeldspraak in Deuteronomium 32:11, van God wat as ’n wyfie-arend versinnebeeld word, wat beskermend al om die nes rondfladder terwyl sy die kuikentjies versorg.

`Die grootste voorbeeld van God se deernisvolle liefde vir die mens is Jesus self, Hy wat as die hoogste uitdrukking van die liefde sy lewe en wese vir die mensdom uitgestort het. Tog is Christus nie net die volmaakte vergestalting van God die Vader nie. Nee, Hy is ook die volmaakte vergestalting van die mens. Hoe kan ons die lewe van Christus as voorbeeld nastreef deur op die daadwerklike behoeftes van ander te fokus, en sodoende verder as die blote prediking van God se liefde te gaan deur dit op ’n tasbare wyse uit te leef?`