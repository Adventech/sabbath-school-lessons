---
title:  Vir verdere studie
date:   24/01/2025
---

Lees die volgende uit Ellen G. White se geskrifte — “The Beatitudes” (bl. 6-44, Thoughts From the Mount of Blessing).

“Elkeen wat die geringste besef oor die armsaligheid van die mensehart het, elkeen wat besef dat die mens glad nie oor enige inherente goedheid beskik nie, kan opkyk, en krag en geregtigheid by Jesus vind. ‘Kom na My toe, almal wat vermoeid en swaar belas is, en Ek sal julle rus gee,’ sê Jesus [Matteus 11:28, AFR20]. Hy roep en vra dat ons ons innerlike armoede vir sy ryke genade verruil. Ons is nie die liefde van God waardig nie, maar Christus — Hy wat ons verlossingshoop is — is wel waardig, en is oorvloediglik in staat om elkeen wat na Hom kom, te red. Dit maak nie saak wat in jou verlede gebeur het nie, ook nie hoe ontmoedigend die hede blyk te wees nie. Wend jou tot Christus. Kom net soos jy is — swak, hulpeloos en moedeloos — en ons deernisvolle Heiland sal jou reeds in die verte sien aankom en nader gaan, [en wanneer Hy by jou kom], sal Hy jou liefderyk omhels en sy kleed van geregtigheid om jou gooi. Hy toon ons aan die Vader, wys daarop dat ons in die [sneeuwit] kleed van sy [vlekkelose] karakter geklee is. By die Vader pleit Hy vir ons en sê: Ek het in hierdie sondaar se plek gesterf. Moenie vaskyk teen die sonde van hierdie weerspannige kind nie, maar sien Mý wanneer U na hom of haar kyk. Hoe harder Satan teen ons pleit, hoe meer hy ons sonde voorhou en [soos ’n aasvoël] oor sy prooi probeer triomfeer, hoe harder en met groter krag pleit die bloed van Christus vir ons” (Ellen G. White, Thoughts From the Mount of Blessing, bl. 8, 9).

**Vrae vir bespreking**:

`Kyk net wat die gees van profesie sê oor die wyse waarop ons, danksy Jesus, aan die Vader getoon word. “Hy toon ons aan die Vader, wys daarop dat ons in die [sneeuwit] klere van sy [vlekkelose] karakter geklee is.” Soms raak ons vreeslik mismoedig oor die karaktergebreke en tekortkominge wat ons het, of oor hoe gereeld ons versuim om die liefde wat die Vader oor ons uitgestort het aan ander te weerkaats. Waarom moet ons nietemin altyd terugkeer na die goeie nuus dat ons aanvaarbaar vir die Vader is omdat Jesus Hom “daarop wys dat ons in die [sneeuwit] kleed van sy [vlekkelose] karakter geklee is?”`

`Kan jy jou indink hoe die ware moeder moes voel toe die twee vroue voor Salomo verskyn het, met albei wat volhou dat dit haar kindjie is. Bekyk weereens die emosiebelaaide woordkeuse in 1 Konings 3:26 [en ook die vertalersnota oor die oorspronklike Hebreeus]. Hoe werp dit lig op soortgelyke uitdrukkings in Hosea 11:8 waarin God se emosies oor sy volk beskryf word?`

`In die Vier Evangelies sien ’n mens deurgaans hoedat Jesus dikwels ontroerd oor die nood en behoefte van mense was. Wat het Hy telkens gedoen? Ja, Hy het sy moue opgerol en daardie behoefte of nood direk aangespreek. Op watter praktiese maniere kan jy as ’n individu (of ons almal as ’n Sabbatskoolklas tesame) voorsien in die behoeftes van diegene wat na vertroosting smag?`