---
title:  Deernisvol en ontfermend
date:   23/01/2025
---

Die God van die Bybel is vurig en deernisvol, beide Goddelike emosies wat tot sy hoogste uitdrukking in Jesus Christus kom. Die Here is sy kinders simpatiekgesind (vgl. Jes. 63:9 & Heb. 4:15) en hulle sorge tref Hom diep (Rig. 10:16 & Luk. 19:41). Verder is Hy bereid om hul gebede aan te hoor en te verhoor, en om hulle te vertroos (Jes. 49:10 en 15, asook Matt. 9:36 en 14:14).

`Lees 1 Korintiërs 13:4-8. Op watter maniere roep hierdie Skrifgedeelte ons om God se genadige en wonderbare liefde in ons interpersoonlike verhoudings met ons medemens te weerspieël?`

Ons smag gewoonlik na verhoudings waarin die ander party die soort liefde wat in 1 Korintiërs 13:4-8 beskryf word, weerspieël. Die vraag is net: hoe dikwels kom daardie soort liefde van ons kant af? Natuurlik kan ons nie onsself op eie stoom lankmoedig en goedhartig maak nie. Ons kan nie uit ons eie dinge soos jaloesie, hoogmoed, onbeskoftheid en selfsug — daardie dinge wat nie die liefde is nie — probeer werp uit ons lewens nie. Die ware soort liefde wat “alles bedek, alles glo, alles hoop, alles verduur” en wat “nooit faal nie,” is nie iets wat deur blote inspanning voortgebring word nie (1 Korintiërs 13:7 en 8, woordorde aangepas). Die betoning van hierdie liefde as die groot maatstaf kom slegs deur die praktiese uitleef van die vrug van die Gees. Prys die Here — in elkeen se hart wat gelowig in Jesus verborge is, stort die Heilige Gees die liefde van God uit! (Rom. 5:5).

Op watter praktiese wyses kan ons, danksy die genade van God en die krag van die Heilige Gees, op God se liefde reageer en dit ook weerspieël — daardie liefde wat so ongelooflik diep emosioneel dog altyd volmaak regverdig en rasioneel is? Ten eerste kan ons daardie God wat liefde is, aanbid. Dit is die enigste sinvolle respons. Ten tweede reageer ons op sy liefde deur ook ander in ’n gees van genade en goedhartigheid lief te hê. Ons behoort nie net self vertroosting uit ons eie wandel in Christus te put nie. Nee, dit dien ook as aansporing tot die vertroosting van ons medemens. Ten derde moet ons besef dat ons nie self die nodige hartsverandering kan teweegbring nie, dat dit slegs iets is wat God in ons kan doen.

Laat ons dus die Here vra om ons daardie nuwe, God-en-medemens-gerigte harte te gee — ’n suiwer en suiwerende liefde wat in ons die goeie verhef en die kwaad tot ’n val bring.

Laat ons Paulus se bede uitleef: “mag die Here julle liefde vir mekaar en vir almal laat toeneem en oorvloedig maak… Mag Hy julle harte versterk, sodat julle met die koms van ons Here Jesus, saam met al sy heiliges, onberispelik in heiligheid voor ons God en Vader kan wees” (1 Tess. 3:12 en 13, AFR20).

`Waarom is die dood van die eie-ek, die afsterf van selfsug en die vervallenheid van die onbekeerde hart, al manier om hierdie soort liefde na vore te bring? Watter besluite kan ons neem om die eie-ek te kruisig?`