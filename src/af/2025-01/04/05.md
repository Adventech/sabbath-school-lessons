---
title:  ’n Jaloerse God?
date:   22/01/2025
---

Die God van die Bybel is die “genadige” (NAB & NLV) of “barmhartige God” (OAB & AFR20). In die Hebreeus is Hy 'ēl raûm (Deut. 4:31). Die term 'ēl beteken “God” en raûm is ’n verbuiging van die grondwoord vir medelye (oftewel deernis of genade): ram. Tog word die Here nie net die barmhartige God genoem nie. Nee, Hy is ook 'ēl qann' — die jaloerse God. Soos Deuteronomium 4 vers 24 dit stel: “Want die Here jou God is ’n verterende vuur, ’n jaloerse God [ēl qann']” (OAB). (Lees Deut. 4:24 en 6:15, asook Jos. 24:19 en Nah. 1:2.)

`“Die liefde is nie jaloers nie” verklaar 1 Korintiërs 13:4 (OAB). Nou hoe kan God dan “’n jaloerse” of “besitlike God” (OAB & AFR20) wees? Lees 2 Korintiërs 11:2 en neem in ag hoe ontrou die volk van God regdeur die Bybel aan Hom was (let bv. op Ps. 78:58). Hoe help hierdie Skrifgedeeltes ’n mens om Goddelike “jaloesie” of “besitlikheid” te verstaan?`

God se “jaloesie” word dikwels verkeerd verstaan. As iemand se man of vrou as jaloers beskryf word, word dit dikwels nie as ’n kompliment bedoel nie. Die begrip jaloesie het in baie tale negatiewe konnotasies. In die Bybel het Goddelike jaloesie egter nie enige negatiewe konnotasies nie. Dit is die moreel-aanvaarbare passie wat ’n liefdevolle man het, een wat ’n eksklusiewe verhouding met sy vrou begeer.

Hoewel daar weliswaar ’n soort jaloesie is wat die liefde ondermyn (1 Kor. 13:4), is daar volgens 2 Korintiërs 11:2 wel ’n goeie en geregverdigde soort. In die laasgenoemde vers noem Paulus dit “’n goddelike jaloersheid” (OAB & AFR20). God se jaloesie is altyd die enigste geregverdigde soort. Dit is jaloesie binne die regskapenheid van God, wat ’n mens dalk liewers God se vurige liefde vir sy volk moet noem.

God se vurige passie — sy qann' vir sy volk — spruit uit sy diepgaande liefde vir hulle. God begeer om ’n eksklusiewe verhouding met sy volk te hê. Hy moet hul enigste God wees. Tog word die Here dikwels as ’n verwerpte minnaar uitgebeeld, een wie se liefde onbeantwoord bly (lees Hos. 1-3, asook Jer. 2:2 en 3:1-12). So God se “jaloesie” of “drif ” is nooit uit pure moedswilligheid nie, maar altyd in reaksie op die troubreuk en boosheid van sy volk. Sy jaloesie (oftewel “vurige liefde”) het nie die negatiewe konnotasies van menslike jaloesie nie. Dit is nooit die afgunstige soort nie, maar is altyd regverdig en geregverdig, die passie vir ’n eksklusiewe verhouding met (en ter wille van) sy volk.

`God weerspieël dus ’n gesonde jaloesie jeens die mens. Hoe kan ons leer om dit ook aan ander te weerspieël?`