---
title:  Sielsroerende liefde
date:   20/01/2025
---

Die onpeilbare diepte van God se deernisvolle liefde vir die mens vind uiting in die profetiese boek Hosea. Let op God se bevel aan die profeet: “Gaan trou met ’n prostituut wat buite-egtelike kinders het, want die land is besig om te hoereer, om heeltemal ontrou aan die Here te word” (Hos. hfst. 1:2, NAB). Later, in hoofstuk 11, beeld Hosea die Here se verhouding met sy volk op ’n ander wyse uit, as die tedere liefde wat ’n pa vir sy kind het.

`Lees Hosea 11:1-9. Let op die beeldspraak in hierdie Skrifgedeelte. Hoe beeld dit die manier wat God sy kinders liefhet en na hulle omsien op ’n aanskoulike wyse uit?`

God se liefde vir sy volk word hier vergelyk met die sielsroerende liefde wat ’n ouer vir ’n kind het. Die Skrif beeld daardie liefde soos volg uit: om die kind te leer loop, om die kind liefderyk op te tel, om die kind kos te gee en genesing te bring, asook al die ander ouerlike maniere waarop God sy volk versorg het. Die Bybel sê ook dat God sy volk “‘gedra het soos ’n man sy seun dra’” (Deut. 1:31, NAB). “In sy liefde en medelye was dit Hy wat hulle vrygekoop het. Hy het hulle opgetel en hulle gedra, al die jare, van lank gelede af ” (Jes. 63:9, AFR20).

In teenstelling met God se onwrikbare getrouheid, is sy volk herhaaldelik ontrou. Israel skuif Hom opsy, forseer Hom om sy oordele oor hulle af te kondig en stel Hom sodoende diep teleur. Neem in ag dat God se deernis ook reg en geregtigheid insluit. (Soos ons in ’n latere les sal sien, gaan liefde hand aan hand met geregtigheid.)

Was jy al ooit so ontsteld dat jou “heupe vol siddering” of jou “ingewande… in beroering” was (soos dit in Jes. 21:3 en Klaagl. 2:11 beskryf word)? Dit is die tipe beeldspraak waarmee God se gevoelens oor sy volk verwoord word. Beelde soos “my hart is omgekeer in My” (Hos. 11:8, OAB) en “die deernis brand in My” (AFR20) is figuurlike taalgebruik waarmee uiting aan God en aan Bybelfigure se diep emosies gegee word.

Hierdie beeld van sielsroerende deernis wat in iemand se binneste brand [of “ontbrand” of “in beroering gebring” is] — kāmar in die onverbuigde vorm — kom ’n mens tee in die verhaal van twee vroue wat voor koning Salomo verskyn, met albei wat volhou dat die baba hare is. Wanneer Salomo beveel dat die kindjie middeldeur gesny word, maar nie met die bedoeling om dit deur te voer nie, keer die ware moeder. Haar beweegrede word m.b.v. hierdie beeldspraak verwoord (1 Kon. 3:26. Die begrippe “brand” of “ontbrand” verskyn egter nie in enige van die Afrikaanse vertalings nie. Let wel op die OAB: “haar binneste was ontroerd” en die AFR20: “deernis vir haar seuntjie… [het] haar oorweldig” (AFR20), asook Blueletterbible.org se oorspronklike Hebreeus: “nimrû ramêhā al bnâ” [“smag haar-baarmoeder vir die-kind”], so losweg hervertaal: “brand haar baarmoeder van begeerte na die kindjie.”Vgl. Gen. 43:30).

`Enigeen wat al ooit ’n ouer was, weet wat vandag se les probeer tuisbring. Geen ander aardse liefde kan met dié van ’n ouer vergelyk word nie. Hoe help dit die gelowige om te verstaan dat God se liefde vir ons ’n werklikheid is? Watter vertroosting kan, en behoort, ons uit hierdie besef te put?`