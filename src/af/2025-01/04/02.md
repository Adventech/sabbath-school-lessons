---
title:  Dieper as ’n moeder se liefde
date:   19/01/2025
---

Die grootste liefde binne die menslike ervaring is seker die liefde wat ’n ouer vir ’n kind het. Die Bybel gebruik dikwels die ouer-kind-verhouding as ’n versinnebeelding van God se wonderbare barmhartigheid teenoor die mens, en lê dan klem op die feit dat sy deernis eksponensieel groter as selfs die diepste en mooiste uitdrukking van daardie emosie by die mensdom is.

`Lees Psalm 103:13, Jesaja 49:15 en Jeremia 31:20. Wat sê hierdie uitbeelding oor die aard en diepte van God se deernis (oftewel sy ontferming of barmhartigheid)?`

Volgens hierdie verse vind die Here aansluiting by ons deur ons as sy geliefde kinders te sien, en Hy het ons lief op die wyse waarop ’n goeie pa en ma hul kinders liefhet. Tog oortref God hierdie liefde. In Jesaja 49 vers 15 lees ’n mens dat ’n menslike moeder “haar eie baba [kan] vergeet” (NAB), dat sy wel van ”die seun van haar skoot” (OAB) kan vergeet; maar dat God nooit ooit van sy kinders sal vergeet nie, dat sy ontferming geen einde het nie (Klaagl. 3:22, NAB).

Opmerklik hier is die Hebreeuse woord, raămāyv, wat in Afrikaans as “sy ontferming” (NAB & AFR20) of “sy genade” (NLV) vertaal word. Hierdie term, in sy onverbuigde vorm, is rāam, en word in baie ander verse ter beskrywing van God se oorvloedige liefdevolle genade gebruik. Dit is ’n afgeleide woord, klaarblyklik uit die Hebreeuse woord vir baarmoeder, rēem. Dit is waarom God se medelye (oftewel sy genade of ontferming) “’n moederlike en baarmoederlike soort liefde” is, soos party vakkundiges ook dan uitwys. Dit is inderdaad eksponensieel groter as enige menslike ontferming, selfs as ’n moeder se liefde vir haar pasgebore babatjie.

Volgens Jeremia 31:20 verwys God na die verbondsvolk as “my dierbare seun” en “my lieflingkind” (NLV), ten spyte van die feit dat hulle dikwels teen Hom gerebelleer en Hom bedroef het. Tog “bly Ek hom weer onthou,” sê die Here, “en Ek sal my beslis oor hom ontferm” (AFR20). Die Hebreeuse term wat hier as “sal My ontferm” vertaal word, 'ramennû, dui op die begrip wat deurgaans vir Goddelike deernis gebruik word, rāam. Let ook op die Afrikaanse sinsnede, “Daarom is my binneste oor hom in beroering.” ’n Letterlike vertaling van die oorspronklike Hebreeus sou op “My binnegoed brul” neerkom. Hier het ons die diepgesetenheid van Goddelike emosie en dui op die onpeilbare dieptes van God se deernisvolle liefde vir sy volk. Ten spyte van hul ontrouheid, hou die Here aan om sy oorvloedige ontferming en genade oor sy volk uit te stort. Hy doen dit bo alle verwagtings, bo alles wat die mens as billik beskou.

`Die besef dat God se ontferming oor die mens soos dié van ’n liefdevolle moeder en vader is, is vir party mense vreeslik vertroostend. Ander spook weer met hierdie beeld omdat hul ouerhuise nie ’n liefdevolle tuiste was nie. Op watter ander maniere kan God se deernis aan sulkes omskryf word?`