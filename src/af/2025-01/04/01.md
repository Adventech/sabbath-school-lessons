---
title:  Ons liefdevolle en ontfermende God
date:   18/01/2025
---

### Skrifverwysings vir hierdie week se studie

Psalm 103:13, Jesaja 49:15, Hosea 11:1-9, Matteus 23:37, 2 Korintiërs 11:2, 1 Korintiërs 13:4-8.

> <p>Geheueteks</p>
> “Kan ’n vrou van haar babatjie vergeet? Kan sy die kind wat sy in die wêreld gebring het, net so laat staan? Selfs al sou so iets gebeur, sal Ek jou nooit vergeet nie” (Jesaja 49:15, DB).

Emosies word dikwels as ongewens beskou, as iets wat vermy behoort te word. Vir sommiges is dit inherent irrasioneel. ’n Goeie mens is dus iemand wat nie as “emosioneel” beskryf kan word nie. Vir sommige denkskole in Griekse filosofie is die ideale mens “rasioneel” – iemand wat (meesal) óf bestand teen begeertes is óf een wat sy emosies aan emosielose rede onderwerp het.

Onbeteuelde emosies is weliswaar ’n probleem. Tog het die Here ons geskep met die vermoë om emosies te ervaar. In die Skrif sien ’n mens deurgaans hoe God self ook diep emosies ervaar. As die Here dan sulke diep emosies ervaar, soos dit [inderdaad] aanhoudend in die Bybel uitgebeeld word, kan emosies mos nie inherent sleg of irrasioneel wees nie — siende dat die God van die Bybel die volmaakte toonbeeld van die goeie is en oor volmaakte wysheid beskik.

Om die waarheid te sê, daar is pragtige waarhede te put uit die besef dat God se liefde vir die mens ’n diep-emosionele liefde is — natuurlik, met dien verstande dat die emosie in God se volmaakte liefde (of dit nou vir ons ooglopend emosioneel voorkom al dan nie), nie gelykstaande aan die menslike belewenis van emosie is nie.

_*Bestudeer hierdie week se les ter voorbereiding vir Sabbat, 25 Januarie._