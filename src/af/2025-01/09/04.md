---
title:  Die hemelse oorsprong van die Groot Stryd
date:   25/02/2025
---

Genesis 1-3 is opsigself ’n bewys dat boosheid voor die sondeval bestaan het. In die tuin van Eden sien ons ’n denkbeeldige voorstelling van boosheid, in die vorm van “die boom van die kennis van goed en kwaad” (Gen. 2:9 en 17, OAB & AFR20). [In dié boom sit] die slang en maak ’n valse aantyging, naamlik dat God die mens mislei terwyl Satan die skuldige party is. Die slang se bestaan (Op. 12:9), tesame met sy leuens, toon die wesentlike aard van boosheid. So selfs in Eden, voor die sondeval, maak boosheid sy verskyning.

`Lees Esegiël 28:12-19 met verwysing na Eksodus 25:19 en 20. Wat is die aard van hierdie wese se val?`

Volgens hierdie Skrifgedeelte, het boosheid en die groot stryd hul oorsprong in die hemel.

Voor die val van die wese wat daarna as Satan bekend gestaan het, was hy ’n gerub. Daarbenewens lees ’n mens dat hy “‘die toonbeeld van voortreflikheid, vol wysheid, volmaak in skoonheid’” was en dat hy “‘In Eden, die tuin van God’” gewoon het (Eseg. 28:12 en 13, AFR20). Geen van hierdie dinge het iets met die koning van Tirus, wat ’n mens is (of met enige ander mense), te make nie. So hierdie beskrywing bied ons ’n blik op Lucifer se val.

`Lees Jesaja 14:12-15. Watter verdere lig werp dit op die oorsprong van die groot stryd?`

Volgens Jesaja 14 het Lucifer besluit om homself te verhef om soos God te wees. Hierdie vers sluit netjies aan by sy optrede in Esegiël 28: “Hoogmoedig het jou hart geword oor jou skoonheid” (vers 17, OAB). Vir hierdie skoonheid was hy veronderstel om die Here te eer en verheerlik, aangesien dit die Here was wat hom so gemaak het. In plaas daarvan raak hy trots. Om alles te kroon, poog hy vanweë hierdie trots om God se plek in te neem en sy Naam te beswadder. Die Hebreeuse term wat in Esegiël 28:16 as “handel” (AFR20) of “koophandel” (AFR20) vertaal word, beteken ook om te beswadder — ’n aanduiding van die ondergrawing wat kenmerklik van Satan se optrede teenoor beide God en die mens is.

`Kyk wat sê Esegiël 28:15 oor die gevalle Lucifer: Jy was aanvanklik “volkome in jou weë van die dag af dat jy geskape is, totdat daar ongeregtigheid in jou gevind is” (OAB). Hoe verstaan ’n mens dit? Hoe kon ’n volmaakte wese val tensy daardie volmaaktheid ook die vryheid om morele keuses te kan maak, ingesluit het?`