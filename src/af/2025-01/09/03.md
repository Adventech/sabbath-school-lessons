---
title:  Die Groot Stryd se oorsprong op aarde
date:   24/02/2025
---

Die vraag in die gelykenis — oor waarom daar slegte saad in die landery is as die boer dan net goeie saad daar geplant het — het ’n gelyklopende vraag: Hoe het boosheid hier op aarde ontstaan as God dit dan volmaak geskep het?

`Lees Genesis 1:31. Wat sê hierdie woorde oor die toestand van die skepping nadat God dit voltooi het? Waarom is dié antwoord so belangrik?`

Volgens Genesis 1:31 was die aarde “baie goed” nadat God daarmee klaar was. Volgens Genesis 1 is daar nêrens ’n spoor van die kwaad in die geskape aarde nie. Hoe, op dees aarde, het boosheid dan deel van die mens geword?

`Lees Genesis 3:1-7.Wat sê dit vir ons oor hoe boosheid op aarde beland het? Watter lig werp dit op die aard van die groot stryd? (lees ook Op. 12:7-9.)`

In hierdie vertelling sien ons dat die slang leuens oor God se karakter verkondig. Openbaring 12:7-9 identifiseer hierdie slang as die duiwel: “die ou slang wat genoem word duiwel en Satan” (OAB). Satan se leuens begin met ’n vraag. Hy wek twyfel oor God se bevel [aan Adam en Eva] en keer dit byna om. Daarna betwis hy die gevolge van ongehoorsaamheid aan daardie bevel. Hy doen dit op ’n direkte wyse deur vir Eva te sê: “Julle sal gewis nie sterwe nie” (Gen. 3:4, OAB).

Dit laat Eva onseker: Iemand — God of hierdie slang — jok vir my. So nou moet sy kies wie sy gaan glo. Sal dit God of sal dit die slang wees?

Hier en elders in die Skrif gaan hierdie konflik hoofsaaklik oor wie en wat geglo moet word, vraagstukke wat op ’n integrale wyse met liefde te make het. Dit is so omdat die dinge wat ’n mens oor iemand glo — die tipe mens wat daardie persoon is, en of hy of sy wel vertrou kan word — ’n geweldige impak op jou keuses m.b.t. hom of haar het; soos die keuse om daardie persoon lief te hê en te vertrou; en in die geval van God, of jy sal luister wat Hy vir jou sê.

`Lees Genesis 3:15. Let op God se uitspraak dat die vrou se saad, te wete die Messias, die slang se kop sal vermorsel. Dit word dikwels as die Bybel se eerste evangelie (d.w.s. ’n voorloper-evangelie of protoevangelium in Latyn) beskou. Hoe beklemtoon dit die groot stryd as ’n werklikheid, terwyl dit nietemin ook aan die gelowige hoop te midde van daardie kosmiese konflik bring?`