---
title:  Die aard van die Groot Stryd
date:   27/02/2025
---

Ons het reeds ’n aantal Skrifgedeeltes bekyk wat leer dat daar ’n groot stryd tussen God en Satan is. Die vraag is net: is so ’n konflik enigsins moontlik? Hoe kan enigeen tog die almagtige God teëstaan? As die groot stryd egter ’n blote magstryd was, sou God die hele gedoente terstond in die kiem gesmoor het. So dit moet ’n ander soort stryd wees dié. Die Bybel toon inderdaad dat hierdie konflik eintlik ’n meningsverskil oor [die ware aard van] God se karakter is. Dit gaan oor lasterlike aantygings wat die duiwel teen God gemaak het, o.a. dat Hy nie waarlik liefdevol en goedhartigheid is nie. Sulke bewerings kan egter nie met mag of krag verkeerd bewys word nie. Nee, die twee opponerende kante moet met mekaar vergelyk word.

“In sy hantering van die sondeprobleem kon die Here slegs waarheid en geregtigheid as hulpmiddels inspan. Satan kon metodes gebruik waartoe God Hom nie wou wend nie: vleitaal en valsheid. Die duiwel het besluit om die woorde van God te verdraai. Hy het die engele ’n wanvoorstelling van die Here se regering en planne gegee, met die bewering dat die voorskryf van wette en reëls aan die hemelbewoners nie ’n regverdige besluit was nie. Volgens Satan is die verwagting dat geskape wesens hulle aan God moet onderwerp en aan Hom gehoorsaam moet wees, bloot egosentries. Dit is hoekom [die teendeel] aan alle hemelwesens, en aan alle [ongevalle] wêrelde, getoon moet word — dat God se regering [wel] regverdig en sy wet [wel] volmaak is. So gee Satan dus voor om hom vir die goeie in die heelal te beywer. Die ware karakter van die troonrower asook sy ware doel — dié moet almal in die hemel en op aarde [besef en] verstaan. So word die duiwel tyd gegun om sy ware kleure te toon, om sy goddeloosheid ten toon te stel” (Ellen G. White, The Great Controversy, bl. 498).

`Lees Johannes 8:44 en 45 aan die hand van Openbaring 12:7-9. Wat openbaar hierdie Skrifgedeeltes oor die duiwel se karakter en strategie?`

Die duiwel se plan, reg van die begin af, is om geskape wesens te laat glo dat God nie regtig regverdig en liefdevol is nie, en dat sy wet knellend en krenkend vir hulle is. Dit is geen wonder dat Jesus die volgende oor Satan te sê het nie: “Hy lieg en hy laat mense lieg” (Joh. 8:44, ABA). In teenstelling daarmee kom Jesus “om vir die waarheid te getuig” (hfst. 18:37, OAB). Hy werk Satan se leuens en laster direk teë, totdat hy en sy mag verslaan is en eendag heeltemal uitgewis is (1 Joh. 3:8, Heb. 2:14).

Openbaring 12 verse 9 en 10 identifiseer Satan as (1) “die ou slang” (OAB), (2) as die een wat God se kinders voor God die Vader beskuldig, en (3) as die draak wat die wêreld mislei. Die Koinegrieks wat as “duiwel” vertaal word, beteken bloot lasteraar, wat opnuut toon dat die groot stryd basies ’n konflik is wat met oortuigings te make het, insluitende dié wat oor God se karakter gaan.