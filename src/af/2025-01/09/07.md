---
title:  Vir verdere studie
date:   28/02/2025
---

Lees die volgende gedeelte uit Ellen G. White se geskrifte — “The Origin of Evil” (bl. 492-504, The Great Controversy).

“Niks word in die Bybel so duidelik geleer as die feit dat God glad nie aanspreeklik vir die ontstaan van sonde was nie. Hy het nie wispelturig opgetree en skielik sy genade aan die mensdom onttrek nie, en daar is ook nêrens ’n leemte in sy regering wat aanleiding tot die opstand in die hemel kon gegee het nie. Sonde is ’n indringer vir wie se teenwoordigheid daar geen verklaring is nie. Dit is ’n raaisel, iets wat ’n mens nie kan uitwerk nie. Deur sonde te verskoon, verdedig ’n mens dit [egter]… Indien die Here vir Lucifer uitgedelg het, sou die ongevalle wesens Hom uit vrees, i.p.v. liefde, [verder] gedien het. [Selfs al het Hy dit gedoen], sou die invloed van die Aartsbedrieër nie heeltemal gestuit gewees het nie. Nee, oorblyfsels daarvan, tesame met die rebelse gees, sou voortgeduur het. Boosheid moes toegelaat word om sy volle gang te gaan. Ter wille van die ewige beswil van oneindige geslagte in hierdie heelal moes die Here sy benadering tot die sondeprobleem noukeurig verder ontwikkel, sodat alle geskape wesens uiteindelik die valsheid van [Satan] se aanklagte teen God se regering kan insien, sodat die Here se genade en geregtigheid en die onveranderlikheid van sy wet vir ewig bo verdenking geplaas kan word” (Ellen G. White, The Great Controversy, bl. 492, 493 en 499).

**Vrae vir bespreking**:

`Baie mense wonder waarom ’n sondelose wese soos Lucifer die eerste maal gesondig het. Waarom is sonde so “’n raaisel, iets wat ’n mens nie kan uitwerk nie?” Kan ’n mens egter die eerste sonde verklaar sonder om dit te verskoon of te regverdig? Hoe doen ’n mens dit? ’n Mens kan ook vra: Waarom sou pogings om die oorsprong van sonde te verklaar dan op die regverdiging daarvan neerkom?`

`Waarom het God nie dadelik vir Satan uitgewis nie? Hoekom moes die boosheid “toegelaat word om sy volle gang te gaan?” Hoe is dit “ter wille van die ewige beswil van oneindige geslagte in hierdie heelal?”`

`Waarom is dit so belangrik om te verstaan dat die konflik tussen God en Satan nie ’n kragmeting is om bepaal wie die meeste absolute mag het nie, maar dat dit eintlik ’n konflik van ’n heeltemal ander aard is? Waarom maak die groot stryd as “’n konflik oor karakter” in vele opsigte meer sin as ’n blote kragmeting?`

`Dit is goed om insig in die aard van die Groot Stryd te hê. Hoe help dit ’n mens om as’t ware agter die skerms te sien, hoedat jou eie lewe inderwaarheid ’n groot stryd in die kleine is? Op watter maniere beleef jy reeds hierdie konflik as ’n werklikheid? Op watter maniere kan jou optrede toon watter kant jy gekies het?`