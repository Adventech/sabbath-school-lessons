---
title:  ’n Vyand het dit gedoen
date:   23/02/2025
---

`Lees Matteus 13:24-27. Hoe help hierdie gelykenis ’n mens om boosheid op aarde te verstaan?`

Jesus vertel die verhaal van ’n boer wat slegs goeie saad op sy grond gesaai het. Onkruid het egter tussen die koring opgekom. Toe die werkers dit sien, vra hulle vir die eienaar: “‘“Meneer, het u nie goeie saad op u land gesaai nie? Waar kom die onkruid dan vandaan?”’” (Matt. 13:27, NAB). Dit is soortgelyk aan die vraag wat die hedendaagse mens oor boosheid vra: Hoekom is daar boosheid op aarde as die Here dit dan volmaak geskape het?

`Bekyk Matteus 13:28-30 aan die hand van Christus se verduideliking in Matteus 13:37-40. Hoe werp dit ook lig op die aard van die groot stryd?`

Op die werker se vraag antwoord die boer toe: “‘“Dit is ’n vyand se werk”’” (Matt. 13:28, NAB). Later identifiseer Jesus die persoon “wat die goeie saad saai” (OAB): Dit is “die Seun van die mens” — m.a.w. dit is Christus self (vers 37, OAB). Hierby voeg Hy dat “die saailand… die wêreld” is (vers 38, OAB) en dat “‘die vyand wat die onkruid saai… die duiwel’” is (vers 39, NAB); wat direk op ’n groot stryd tussen Christus en Satan dui. So hoekom is daar boosheid op aarde? — omdat die vyand (wat die duiwel is) die boer (wat die Hemelkoning is) teëstaan. Kortom, “‘“Dit is ’n vyand se werk”’” (Matt. 13:28, NAB).

Die boer se antwoord lei egter tot ’n tweede vraag: “‘“Moet ons die onkruid gaan uittrek?”’” (ABA). Met ander woorde, hoekom roei ons nie sommer dadelik die onkruid uit nie? “‘“Nee,”’” antwoord die boer, “‘“dalk trek julle die koring saam uit wanneer julle die onkruid in bondels uittrek. Laat albei saam groei tot oestyd”’”(Matt. 13:29 en 30, NLV; vgl. Mark. 4:29). Volgens hierdie gelykenis sal God uiteindelik, [op die regte dag], die kwaad uitroei. Om dit ontydig uit te trek sou egter indirekte en onherroeplike skade onder die goeie aanrig.

`Om nou reeds die onkruid van die koring te skei, hou sekere gevare in. Dink aan ’n aantal. Om die onkruid vir eers so te los, beteken egter nie dat ’n mens die euwels wat jy teëkom, bloot ignoreer nie. Hoe so?`