---
title:  ‘As U my aanbid’
date:   26/02/2025
---

Satan se soeke na maniere om God se heerskappy wederregtelik in te palm, vind ’n mens ook in Matteus 4 en Lukas 4, die verhale van Jesus se versoeking. Die aangrypende ontmoeting tussen Jesus en die een wat Hom versoek het, speek boekdele oor die aard van die kosmiese konflik. Hier sien ons die groot stryd tussen Christus en Satan as ’n werklikheid, ’n konflik wat sigself op ’n starre en aanskoulike wyse afspeel.

`Lees Matteus 4:1-11. Hoe word die werklikheid van die groot stryd tussen Christus en Satan hier na vore gebring?`

Die Gees het Jesus doelbewus die woestyn “ingelei” sodat Hy “deur die Duiwel versoek… [kon] word” (Matt. 4:1, AFR20). In aanloop tot hierdie reeds afgespreekte ontmoeting het Jesus veertig dae lank gevas. Toe die duiwel uiteindelik sy verskyning maak, buit hy die Meester se geweldige hongerte uit, en versoek Hom deur te sê dat Jesus die klippe in brood kan verander. Hierdie versoeking staan Jesus egter teë met die Skrif, met die gevolg dat Satan se slenter faal.

In Satan se daaropvolgende poging probeer hy Jesus oorhaal om aanmatigend teenoor die Vader op te tree, deur te sê dat Jesus van die hoogste punt van die tempel moet afspring. Die aanname dat die engele vir Jesus sou beskerm as Hy dan werklik die Seun van God is, is natuurlik ’n verdraaiing van die Skrif. Met ’n korrekte vertolking van die Skrif staan die Meester hierdie tweede versoeking ook teë.

Die derde versoeking bring die duiwel se ware planne ten volle aan die lig: Hy wil hê dat Jesus hom moet aanbid. Lucifer probeer om die aanbidding wat God alleen toekom, vir homself toe te eien.

Dit probeer hy regkry deur “al die koninkryke van die wêreld en hulle heerlikheid” aan Jesus te toon. Dan kom die verwaande bewering: “Ek sal u al hierdie mag gee en hulle prag, want dit is aan my gegee, en ek gee dit aan wie ek wil” (Matt. 4:8 en 9, OAB). In Lukas 4:6, wat gelyklopend met hierdie teksverse in Matteus is, klink dié bewering só: “‘Aan U sal ek al hierdie mag en majesteit gee, want dit is aan my oorgegee, en ek gee dit aan wie ek wil’” (NAB).

Weereens oorkom Jesus hierdie versoeking met die Skrif, en dit is hoe Satan se laaste poging toe faal.

In al drie versoekings gebruik Jesus die Skrif om die vyand se aanvalle af te weer.

`Let op die waarskuwing in Efesiërs 6 vers 12: “Want ons stryd is nie teen mense nie, maar teen bose regeerders en maghebbers, teen die geeste wat heerskappy in hierdie donker wêreld uitoefen, teen die bose geeste in die hemelruimtes” (NLV). Ons behoort weliswaar nie in doodse vrees te leef nie, maar waarom moet ons die werklikheid van hierdie groot stryd wat om ons heen gevoer word, begryp?`