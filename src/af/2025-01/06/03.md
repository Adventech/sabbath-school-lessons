---
title:  God is volkome goed en regverdig
date:   03/02/2025
---

God se liefde vir geregtigheid is nie net iets wat Hy sê, waarna Hy die mens tot dieselfde koestering en beoefening van geregtigheid roep nie. Nee, Hy self is die volmaakte en onwankelbare beliggaming daarvan. Die Skrif leer dat God volkome heilig, getrou, regverdig en liefdevol is. Sy dade is altyd en uitsluitlik liefdevol, reg en billik. Hy doen nooit iets verkeerds nie.

`Lees Deuteronomium 32:4 en Psalm 92:15. Wat leer ons uit hierdie gedeeltes oor die getrouheid en regverdigheid van God?`

Hierdie en baie ander Skrifgedeeltes verklaar dat God regverdig en liefdevol is — “daar is geen ongeregtigheid by Hom nie” (Ps. 92:16, AFR20; vgl. Ps. 25:8 en 129:4). Die “Here [is] die regverdige, net Hy doen nie onreg nie. Hy gee môre vir môre sy beslissing; sy beslissing bly nie een dag uit nie en tog ken dié wat onreg doen, geen skaamte nie” (Sef. 3:5, NAB). Let hier op die direkte kontras tussen God se karakter en dié wat ongeregtigheid liefhet.

Die Here weet en begeer wat goed vir elkeen is. Hy beywer Hom voortdurend vir ’n uitkoms waarby almal die beste baat sal vind.

`Lees Psalm 9:7 en 8, asook Psalm 145:9-17. Wat leer ons hieruit oor God?`

Die God van die Bybel is “’n regverdige regter” (Ps. 7:11, AFR20) en geen boosheid is in Hom te vinde nie (Ps. 5:4). Dit is soos 1 Johannes 1:5 leer: “God is lig, en daar is geen duisternis in Hom nie” (NAB & AFR20). Tog is Hy nie net volkome goed nie. Jakobus 1 vers 13 sê ook: “God kan nie verlei word nie” (NAB, vgl. Hab. 1:13).

Hier sien ’n mens deurgaans dat God se goedheid en majesteit onderling verbind en onskeibaar is. Baie mense verafgod aardse mag, maar God is al een wat almagtig is. Die maniere waarop Hy daardie mag uitoefen, is egter altyd regverdig en liefdevol. Dit is geensins verrassend dat Moses se versoek aan God, “‘Laat my tog u heerlikheid sien,’” op die volgende wyse beantwoord is nie: “Ek sal al my majesteit by jou laat verbygaan” (Eks. 33:18 en 19, OAB).

`Waarom laat so ’n goeie God toe dat daar soveel boosheid in die wêreld is? Bespreek dit gedurende lestyd en deel dan sommer jou antwoord met die klas.`