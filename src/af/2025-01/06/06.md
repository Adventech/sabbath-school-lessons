---
title:  Beoefen liefde en reg
date:   06/02/2025
---

“‘Weet dan nou: die Here jou God, Hy is God. Hy is die betroubare God wat sy verbond in stand hou en sy troue liefde betoon tot aan die duisendste geslag van hulle wat Hom liefhet en sy gebooie gehoorsaam’” – dít is wat die Bybel ons deurgaans leer (Deut. 7:9, NAB). Die hoogste uitdrukking van sy inherente goedheid en liefde is Jesus op Golgota (lees Rom. 3:25 en 26, asook hfst. 5:8). Psalm 100 vers 5 sê: “want die Here is goed, aan sy liefde is daar geen einde nie, sy trou duur van geslag tot geslag” (NAB, vgl. Ps. 89:2). So, ons kan die Here vertrou. Hy gee slegs goeie gawes aan sy kinders (Jak. 1:17; vgl. Luk. 11:11-13). Om die waarheid te sê, Hy gee selfs goeie dinge aan diegene wat in vyandskap met Hom leef.

`Lees Matteus 5:43-48. Wat leer ’n mens daaruit oor God se wonderlike liefde? Hoe behoort ons, inaggenome wat Jesus ons hier leer, teenoor ander op te tree?`

Matteus 5 beskryf God se liefde as volmaak. ’n Mens se liefde is onvolmaak (of “onvolkome” soos die NLV sê), as dit slegs vir dié is wat jou liefhet. Tog het die Here selfs dié lief wat Hom haat, selfs diegene wat Hom vyandiggesind is. Sy liefde is inderdaad “volkome” en is derhalwe volmaak.

Hoewel God se liefde en genade alle redelike verwagtinge oortref, stel dit nooit geregtigheid tersyde nie. Dit bots nooit met geregtigheid nie. In teendeel, dit voeg genade en geregtigheid saam (Ps. 85:10). Dit is juis in dié verband wat die Skrif ons maan: “Tree op met liefde en regverdigheid, en lewe voortdurend met ’n vaste vertroue op jou God” (Hos. 12:7, NLV). Die OAB stel dit só: “beoefen liefde en reg, en hoop gedurigdeur op jou God” (Hos. 12:6, OAB; vgl. Luk. 11:42).

Uiteindelik sal die Here self volmaakte reg en geregtigheid laat geskied. Let op die lering in Romeine 2 vers 5: ons moet in afwagting op “die oordeelsdag” leef, “wanneer God sy regverdige oordeel sal uitspreek” (NAB). Eendag sal die verlostes sing: “‘Groots en wonderbaarlik is u dade, Here God, Almagtige. Regverdig en betroubaar is u paaie, o Koning van die nasies. Wie sal dan nie vir U ontsag hê nie, Here, en u Naam nie verheerlik nie? Want U alleen is heilig! Al die nasies sal kom en in aanbidding voor U neerval, want u regverdige dade is geopenbaar’” (Op. 15:3 en 4, AFR20; vgl. Op. 19:1 en 2).

`Jesaja 25:1 verklaar: “Here, U is my God! Ek wil U prys en u Naam grootmaak. U het asemrowende dinge gedoen; die dinge wat U lank gelede reeds beplan het, het U stiptelik en volgens u woord uitgevoer” (DB en lees ook die ABA). Hoe kan ons leer om, selfs in tye van teëspoed, die Here te loof en prys? Op watter maniere kan die lewe wat jy lei opsigself ’n lofgebed tot God wees, sodat dit reg en geregtigheid in jou invloedsfeer bevorder?`