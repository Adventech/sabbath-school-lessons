---
title:  Die God wat geregtigheid liefhet
date:   01/02/2025
---

### Skrifverwysings vir hierdie week se studie

Psalm 33:5 en 85:10, Deutronomium 32:4, Jakobus 1:17, Titus 1:2, Eksodus 32:14, Matteus 5:43-48.

> <p>Geheueteks</p>
> “Laat hom wat wil roem, daarin roem dat hy insig het en My ken. Ek is die Here. Ek bewys liefde, reg en geregtigheid op die aarde, want dit is wat Ek wil hê, sê die Here” (Jeremia 9:24, NAB).

Die Ou Nabye Oosterse nasies se sogenaamde “gode” was nie net wispelturig, immoreel en onvoorspelbaar nie. Hulle het boonop mense beveel om gruweldade te pleeg, soos om kinders te offer. Ten spyte van [vele pogings om hul guns te wen], kon die destydse Paganiste nie op hul afgode staat maak nie. Die onderskeie nasies het dus nie gedurf waag om hul [vreesaanjaende] stamgode teë te gaan nie.

Volgens Deuteronomium 32:17 het die mense deur hierdie afgode onwetend demone aanbid (lees ook 1 Kor. 10:20 en 21). Die tipe godsdiens wat die Paganiste bedryf het, het hulle geweldig vatbaar vir uitbuiting gemaak; met die gevolg dat hierdie nasies in geweldige geestelike en morele onkunde verkeer het.

’n Groter teenpool vir hierdie demoniese magte as die God van die Bybel is daar beslis nie. Jahwe is die hoogste toonbeeld van goedheid en sy karakter is onveranderlik. Dit is slegs te danke aan God se voortdurende goedheid dat ons vandag en vir ewig rede tot hoop het.

In skrille kontras met die opgemaakte gode van die antieke wêreld, en selfs met die opgemaakte gode van ons tyd, is Jahwe diepbesorg oor boosheid, lyding, ongeregtigheid en onderdrukking — alles dinge wat Hy voortdurend en ondubbelsinnig veroordeel, maar bowenal dinge wat Hy eendag wortel en tak gaan uitroei.

_*Bestudeer hierdie week se les ter voorbereiding vir Sabbat, 8 Februarie._