---
title:  Liefde en geregtigheid
date:   02/02/2025
---

Regdeur die Skrif gaan liefde hand aan hand met geregtigheid. Ware liefde vereis geregtigheid, en ware geregtigheid kan slegs gehandhaaf, en straf slegs uitgedeel word, as dit in liefde gedoen word. Die onderlinge verbintenis tussen hierdie twee begrippe is iets wat ons gewoonlik miskyk. Dit is so omdat die mensdom beide die liefde en geregtigheid verdraai het.

`Lees Psalm 33:5, Jesaja 61:8, Jeremia 9:24, asook Psalm 85:10 en 89:14. Hoe werp hierdie verse lig op God se besorgdheid oor geregtigheid?`

Hierdie teksverse sê pertinent dat God geregtigheid liefhet (Ps. 33:5, Jes. 61:8). In die Skrif is liefde en geregtigheid ’n onskeibare geheel. God se liefde en sy geregtigheid is pasmaats, en vir Hom is dit van kardinale belang dat reg, geregtigheid en regverdigheid op aarde moet geskied.

Dit is hoekom die profete, met reg, hul afkeur aan alle vorms van ongeregtigheid (insluitende onregverdige wette, gedokterde weegskale, asook die benadeling en onderdrukking van weduwees en die armes of enige ander weerlose groep) te kenne gegee het. Hulle het dit aanhoudend gedoen. Hoewel allerhande goddeloosheid en ongeregtigheid hoogty vier by die mens, is God die een wat gedurigdeur “‘troue liefde, reg en geregtigheid handhaaf op aarde’” (Jer. 9:24, AFR20). In die Skrif sien ’n mens ook deurgaans hoedat God se getroue volgelinge in afwagting op sy oordele leef, dit as die beste uitkoms verwelkom; omdat dit straf oor die kwaaddoeners en die onderdrukkers bring, en omdat dit reg en geregtigheid en bevryding aan die slagoffers bring.

Om die waarheid te sê: regverdigheid, asook reg en geregtigheid, vorm die grondslag van God se regering. Sy regering wat op moraliteit en liefde afgestem is, is reg en billik. Dit verskil hemelsbreed van die korrupte regerings van hierdie wêreld, wat dikwels ter wille van persoonlike mag en gewin ongeregtigheid voortsit. “Troue liefde en waarheid ontmoet mekaar, geregtigheid en vrede omhels mekaar” [inderdaad] in die handel, wandel en wese van God (Ps. 85:11, AFR20).

Wat meer is, God stel dit duidelik wat Hy ons verwag. “Hy het jou bekend gemaak, o mens, wat goed is; en wat vra die Here van jou anders as om reg te doen en liefde te betrag, en ootmoedig te wandel met jou God?” (Miga 6:8, OAB, laaste komma bygevoeg). As daar nou ’n Goddelike eienskap is wat ons lewens beslis behoort te weerspieël — wat ’n kerneienskap in ons geloofslewe moet wees — is dit sy liefde, en die geregtigheid en genade wat daaruit spruit.

`Dink aan voorbeelde wat toon dat menslike geregtigheid, nou nog, ’n verdraai ing van Goddelike geregtigheid is. So ons kan mos nie anders as uitroep dat God se volmaakte geregtigheid eendag op aarde sal geskied nie, of hoe?`