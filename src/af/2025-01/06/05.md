---
title:  ’n God wat berou het?
date:   05/02/2025
---

Kan die Here “berou” toon? Indien wel, wat beteken dit? Ons het reeds gesien dat God se karakter onveranderlik is. Sommige Bybelverse praat egter van God wat oor ’n bepaalde voorneme “berou” het (veral in die OAB) of wat daarvan “afgesien” het (gewoonlik in die ander vertalings). Berou behels gewoonlik — wel ten minste vir die mens — die besef dat jy verkeerd gedoen het. So hoekom dan hierdie sporadiese uitbeelding van ’n God wat “berou” toon?

`Lees Eksodus 32:14 en vergelyk dit met Jeremia 18:4-10. Wat dink jy van hierdie beskrywings oor God wat (in die OAB) “berou” oor ’n bepaalde voorneme het, of wat daarvan “afsien” (in die NAB)?`

In hierdie en vele ander Skrifgedeeltes sien ons hoedat God in reaksie op die volk se berou of iemand wat vir hulle intree, van sy oordele afsien. Dit werk so: God belowe om van sy beplande straf af te sien as die mense ophou om goddeloosheid te bedrywe. Hierdie afstel van sy oordele in reaksie op menslike bekering is ’n algemene tema regdeur die Skrif.

`Lees Numeri 23:19 en 1 Samuel 15:29. Wat leer hierdie verse — het die Here wel “berou” of nie?`

Hierdie Skrifgedeeltes stel dit onomwonde: God “is geen mens, dat Hy berou sou hê nie” (1 Sam. 15:29, OAB) en “God is geen man dat Hy sou lieg nie; of ’n mensekind dat dit Hom sou berou nie. Sou Hý iets sê en dit nie doen nie, of spreek en dit nie waar maak nie?” (Num. 23:19, OAB). Wanneer ’n mens hierdie verse saam met ander Skrifgedeeltes lees, kan dit nie beteken dat God nooit ooit van besluit verander nie. Nee, dit dra eintlik ’n bepaalde waarheid oor, naamlik dat die Here nie op dieselfde wyse as die mens berou het nie. In teenstelling met die mens hou Hy altyd sy beloftes. Hoewel Hy in antwoord op menslike berou van voorneme verander, is dit altyd in ooreenstemming met sy goedertierenheid en sy Woord. Die Here sien in reaksie op die mens se berou van sy oordele af; juis omdat Hy goed, regverdig, liefdevol en genadig van karakter is.

`Waarom is die Bybelse uitbeelding van God wat “berou” het, so veelseggend? Wat sê dit vir ons oor die bestendigheid van God se karakter tesame met die feit dat Hy opreg ’n wederkerige vriendskap met die mens soek, ’n band wat daadwerklik betekenisvol vir Hom is?`