---
title:  God se onveranderlike karakter
date:   04/02/2025
---

`Lees Maleagi 3:6 en Jakobus 1:17. Wat leer ons uit hierdie verse oor die karakter van God?`

In die eerste helfte van Maleagi 3:6 sê die Here: “‘Ek is die Here, Ek verander nie’” (NLV). Vir party mense beteken dit dat God in elke denkbare opsig onveranderlik is. Te oordeel na die res van die vers, asook die onmiddellike konteks, is die onveranderlikheid van God wat hier herbeklemtoon word, egter sy morele onveranderlikheid. [Let hier ook op die gebruik van die verlede tydvorm in die OAB, NAB, AFR20, ABA en DB – basies, “Ek het nie verander nie” – wat daarop sinspeel dat God se veranderlikheid met iets bepaalds te make gehad het en nie op ’n onbepaalde, allesomvattende eienskap dui nie]. Let op die res van vers 6 wat toon dat God wel, in ’n rasionele sin, van besluit kan verander. Hy sê immers: “‘Daarom, nageslag van Israel, is julle nie heeltemal uitgewis nie’” (NLV). Direk in die volgende vers sê die Here aan die volk: “‘Keer terug na My toe en Ek sal na julle toe terugkeer’” (Mal. 3:7, NLV).

Duidelik het God ’n wederkerige verhouding met sy skepping. Ten spyte van die passievolle oor-en-weerpratery tussen God en die mens, en te midde van al die gewoel, bly God se karakter onveranderlik. Jakobus 1:17 beaam dit, wanneer hy skryf dat alle goeie en volmaakte gawes van God af kom, ’n God by wie geen skadu van verandering te bespeur is nie. God is nie die oorsaak van onheil in die wêreld nie.

Hier en ook elders leer die Skrif gedurigdeur dat God se karakter onveranderlik is. Kortom, die Bybel leer deurgaans dat God in ’n morele sin onveranderlik is. Die smee van hegte vriendskapsbande met die mens is iets waartoe God by magte is, en wat Hy inderdaad ook doen. Op daardie verhouding reageer Hy, maar altyd in ’n gees van liefde en regverdigheid.

`Lees 2 Timoteus 2:13, Titus 1:2, asook Hebreërs 6:17 en 18. Wat sê hierdie verse vir ons oor God?`

Die Here kan nie Homself verloën nie, Hy kan nie leuens uiter of aanhang nie, en sy beloftes kan nie verbreek word nie. Ons het die versekering dat die God van die Bybel en die God wat in Christus Homself vrywillig as soenoffer gegee het, presies dieselfde persoon is. Hierdie God kan ons sonder voorbehoud vertrou. In Hom kan ons moed skep en het ons ’n toekomshoop, want soos Hebreërs 13:8 dit stel: “Bly Jesus Christus steeds dieselfde — gister, vandag en vir altyd” (NLV, woordorde aangepas).

`Hoe leer ’n mens om op God se goedheid staat te maak, selfs al het dinge lelik skeefgeloop in jou lewe? Hoe help die wete dat God vir ons gekruisig is jou daarmee?`