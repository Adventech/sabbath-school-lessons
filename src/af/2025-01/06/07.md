---
title:  Vir verdere studie
date:   07/02/2025
---

Lees die volgende gedeelte uit Ellen G. White se geskrifte — “God’s Love for Man” (bl. 9-15, Steps to Christ).

“Die woorde van God weerspieël sy karakter. Hy het self sy oneindige liefde en medelye bekend gemaak. Toe Moses bid, ‘Laat my tog u heerlikheid sien,’ antwoord die Here: ‘Ek sal al my goedheid reg voor jou laat verbygaan’ (Eks. 33:18, OAB; vers 19, AFR20). [Goedheid] — dít is wat sy heerlikheid is. Die Here gaan toe reg voor Moses verby en roep uit: ‘Die Here, die Here, ’n barmhartige en genadige God, geduldig, oorvloedig in troue liefde en waarheid, wat troue liefde vir duisende bly handhaaf, wat skuld, oortreding en sonde vergewe’ (Eks. 34:6 en 7, AFR20). Hy ‘word stadig kwaad en is liefdevol en getrou,’ en ‘het ’n welbehae in goedertierenheid’ (Jona 4:2, NLV; Miga 7:18, OAB).

“Deur oneindig baie liefdeblyke, beide in die hemel en op aarde, bind God die mensehart aan Hom. Deur die wonders van die natuur, en deur die hegste en mees tederlike bande waartoe aardbewoners in staat is, probeer Hy Hom aan ons openbaar. Tog kan hierdie dinge nie die volheid van sy liefde weergee nie. Hoewel die Here ons al hierdie bewyse van sy liefde geskenk het, het die groot teëstander van die goeie [te wete Satan] die mens hiervoor verblind, met die gevolg dat ons [sedert die sondeval] vreesbevange vir God is, en dat Adam en Eva se nageslagte Hom as kwaai en onvergewensgesind beskou het [en steeds so beskou]. Satan het die mensdom daarvan oortuig dat God se grootste eienskap sy strenge geregtigheid is; dat Hy ’n hardvogtige regter, ’n puntenerige en gevoellose skuldeiser is. [So] beeld die duiwel die Skepper as ’n wese uit wat die mens met ’n jaloerse besitlikheid fyn dophou om te sien waar ons [die geringste] fout of flater begaan, sodat Hy ons daarvoor kan straf. Vir die verwydering van hierdie drogbeeld, en om God se oneindige liefde aan Adam en Eva se nasate te openbaar, kom Jesus toe aarde toe en kom woon by die mens” (Ellen G. White, Steps to Christ, bl. 10, 11).

**Vrae vir bespreking**:

`Waaromom is dit so belangrik om te besef dat God se heerlikheid ten nouste met sy goedheid verbind is? [Let veral hier op die AFR20-vertaling van Eksodus 33:19.] Hoe help hierdie besef ons om ’n bepaalde teologiese wanopvatting teë te staan, naamlik dat God se heerlikheid altyd met die vertoon van sy absolute mag te make het, sonder om ook op sy karakter en liefde te fokus?`

`Het jy al ooit God se goedheid bevraagteken? Ken jy enigeen wat dit al gedoen het, dalk oor die optrede van Christene wat voorgee dat hulle Jesus volg of bloot vanweë al die boosheid op aarde? Hoe het jy deur jou eie vertwyfeling gewerk? Hoe kan jy dalk ander mense help wat nou ook met hierdie vraagstuk worstel? Let in dié verband op volgende week se les.`

`Bespreek Maandag se vraag in klastyd. Kyk of julle klaarheid hieroor kan bereik. Die groot stryd is ’n werklikheid. Hoe help dit ’n mens om al die boosheid op aarde te verstaan?`