### Die God van Liefde en Geregtigheid

Dit is ’n feit: God is liefde soos 1 Johannes 4:8 en 16 sê. Die ganse Bybel getuig daarvan. God se liefdevolle karakter is die spilpunt waarom die Christelike geloof draai. Liefde is die hart en wese van God, die middelpunt van alles wat ons glo, en behoort ook die vertrekpunt van al ons doen en late te wees. Hoe ons liefde verstaan, beïnvloed derhalwe ons ganse oortuiging en die ganse uitleef van ons geloof. As ’n mens, byvoorbeeld, glo dat God se liefde verdien moet word — dat dit ’n kwessie van meriete is — kan jy tot die slotsom kom dat God jou nie [uit die staanspoor] liefhet nie, aangesien jy sondig en onwaardig is. Wanneer hierdie sienswyse op interpersoonlike verhoudings toegepas word, waar verdienstelikheid die maatstaf van wederkerigheid is, is die gevolge ramspoedig.

Hoe ons God se liefde verstaan, het duidelik hier en in vele ander opsigte, verreikende implikasies vir ons oortuigings en die uitleef van ons geloof. Tog is die vraag: maar wat is die liefde dan? Vra tien persone om dit te omskryf en jy kry waarskynlik tien verskillende antwoorde! Selfs by gelowiges bespeur ’n mens vele oorgelewerde mistastings en persoonlike wanopvattings oor die liefde van God.

Die volgende tipe vrae ontlok uiteenlopende antwoorde by Christene:

Is [die uitleef van] God se liefde net ’n kwessie van gee, maar nooit van ontvang nie? Behels daardie liefde net selfopoffering [by die gelowige] of verheug die Here Hom darem ook in ons? Het die liefde van God ook ’n emosionele komponent? Gee die Here regtig om vir die mens? Kan sy liefde verwerp of verbeur word? Behels die liefde van God wederkerigheid tussen Hom en die mens wat Hy geskape het (m.a.w. word daar, in daardie liefdeband, oor-en-weer uitdrukking aan daardie liefde gegee)? Is [die uitdrukking van] woede onversoenbaar met die liefde van God? Hoe vind liefde aansluiting by geregtigheid? God is liefde, maar hoe verklaar ’n mens dan boosheid op aarde, om nie eens te praat van die omvang van daardie probleem nie? Kan die mens werklik liefhê soos God liefhet? Indien wel, is die vraag net: hoe sou sulke liefde daarna uitsien?

Die antwoorde op sommige van hierdie vrae is duidelik vanselfsprekend. Tog bevraagteken sommige gelowiges dit wanneer die liefde van God in Christelike tekste en gesprekke ter sprake kom. ’n Verdere komplikasie steek kop uit: antwoorde wat voor-die-hand-liggend blyk te wees, is soms by nadere aanblik strydig met die Bybelse leer oor die liefde van God.

Hierdie vraagstukke kan nie gelyktydig behandel word nie. Nietemin sal ons hierdie dinge, asook ander vraagstukke, deur die loop van die kwartaal bekyk. So sal dit in die Bybel uitgebeeld ons dan tot die slotsom kom dat God se liefde heelwat word — onderling verband groter is as wat ons verstaan. Sy liefde, soos dit in die Bybel uitgebeeld word, is ver verhewe bokant dit wat die meeste mense deesdae as “liefde” beskou. In die weke wat voorlê, sal ons enkele van die vernaamste en mooiste aspekte van God se liefde in die Bybel van nader bekyk.

Mettertyd sal ons agterkom dat die begrippe Goddelike liefde en geregtigheid onderling verband hou. Die God van die Bybel het ’n voorliefde vir geregtigheid (let bv. op Jes. 61:8). Die mate waarin Goddelike liefde en geregtigheid — soos dit in die Bybel uitgebeeld word — onderling verband hou, is van so ’n aard dat jy nie die een sonder die ander kan hê nie. God is liefde. Derhalwe is Hy diep besorg oor ongeregtigheid en lyding in hierdie wêreld. So stel Hy Hom gelyk aan dié wat pyn en onderdrukking deurmaak, en kies om die pyn en smart wat die bose in die skepping gesaai het, deelagtig te word. Hy ly meer as enige van sy skepsels, soveel so dat God self die grootste slagoffer van boosheid word.

Regdeur die Skrif betreur God periodiek die lyding en boosheid wat Hy op aarde sien. Dit ontstel Hom omdat Hy elke mens liewer het as wat ons ons kan indink. Die omvang van God se liefde blyk uit Jesus se weeklag oor sy weerbarstige volk: “‘Jerusalem, Jerusalem! Jy wat die profete doodmaak en die boodskappers stenig wat na jou toe gestuur is, hoe dikwels wou Ek jou kinders bymekaarmaak soos ’n hen haar kuikens onder haar vlerke bymekaarmaak, maar julle wou nie!’” (Matt. 23:37, NAB).

In die Skrif lees ons dikwels hoe die God van die Bybel — Hy wat liefde is — gebroke is en treur wanneer sy liefde verwerp word of wanneer sy kinders se liefde taan. Die ganse verhaal wat die Bybel oordra, gaan oor die dinge wat God in die verlede gedoen het en besig is om te doen, om liefde in elke hoekie en gaatjie van die heelal te herstel. Dit en vele meer is die onderwerp van hierdie kwartaal se lesse.

_John C. Peckman is die subredakteur van die Amerikaanse tydskrif, Adventist Review. Ten tye van die saamstel van hierdie Bybelstudiegids was hy ’n professor in Teologie en Christelike Filosofie aan die Andrews Universiteit se Teologiese Fakulteit._