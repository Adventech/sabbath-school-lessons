---
title:  Hy verheug Hom met blydskap
date:   13/01/2025
---

Hoewel dit die menslike verstand te bowe gaan, is elke liewe persoon van onskatbare waarde vir die Here. Dit is waarom Hy hom in die verlossing van selfs ’n enkele persoon verheug.

`Lees Sefanja 3:17. Hoe help hierdie vers ons om die gelykenis van die verlore seun beter te verstaan?`

In Sefanja 3:17 stel die profeet dit onomwonde dat die Here Hom in sy verloste volk “verheug… met blydskap” (AFR20), dat Hy oor hulle “juig… met gejubel” (AFR20). Vers 17 is ’n volgestopte vers. So te sê der laaste Hebreeuse woord wat hier as “verheug” en “blydskap,” en “juig” en “gejubel” vertaal word, is hier te vinde; en beskryf hoe behaaglik Israel vir die Here is. Dit is asof die soeke na ’n korrekte beskrywing die profeet hier noop om meer as ’n enkele woord te gebruik, ten einde reg te laat geskied aan die omvang van die tevredenheid wat God oor sy volk ervaar het.

Let ook op ’n verdere aspek, naamlik waar die Here Hom te midde van vers 17 se verheuging bevind: “die Here is by julle” (ABA) — d.w.s. Hy is by sy volk. Die versoening wat uit die [herstelde] liefdesband spruit, bring God se onmiddellike teenwoordigheid mee. Net soos die pa die verlore seun in die verte sien aankom en hom dan haastig tegemoetgaan, is die Here in Sefanja 3:17 eensklaps by sy volk.

In Jesaja 62:4 kom ’n mens soortgelyke beelde teë, maar dié keer binne die raamwerk van huweliksmetafore. Volgens God sal sy volk “nie meer die verstote vrou genoem word nie” (NAB). Nou sê Hy: “My vreugde is in haar” en voortaan staan die grondgebied waar sy woon as die “Getroude” bekend (AFR20). Hoe so? Die teks self gee die rede: Want “Die Here het jou lief, en jou land behoort aan Hom” (NLV). God se vreugde bereik egter eers ’n hoogtepunt op die dag dat God en mens versoen word, wanneer Hy sy volk met ’n gejubel en ’n gejuig ontvang — net soos die pa die verlore seun met groot blydskap terug verwelkom het.

`Lees Efesiërs 5:25-28. Wat sê dit oor die soort liefde wat ons veronderstel is om aan ander te betoon?`

In hierdie Skrifgedeelte word mans gemaan om hul vroue lief te hê, “soos ook Christus die kerk liefgehad het en Homself ter wille van haar oorgegee het,” en om hul vroue “soos hulle eie liggame lief te hê” (Ef. 5:25 en 28, AFR20). Dié twee verse beklemtoon nie net die tipe onbaatsugtige en selfopofferende liefde waarmee ’n man sy vrou behoort lief te hê nie. Dit sê ook iets oor Christus se liefde vir sy volk (oftewel die kerk) — naamlik dat Hy hulle as deel van Homself liefhet.