---
title:  Vir verdere studie
date:   17/01/2025
---

Lees die volgende gedeelte uit Ellen G. White se geskrifte — “‘Let Not Your Heart Be Troubled’” (bl. 662-680, The Desire of Ages).

“Dit stel die Here teleur wanneer sy kinders ’n lae dink van hulself het. Hy begeer dat sy verkose kinders, wat sy geestelike verbondsvolk is, se selfwaardering sal strook met die waarde wat hulle in sy oë het. God wou hulle [immers] hê, anders sou Hy nie sy Seun op daardie verlossingsending gestuur het nie, ’n sending waarvoor Hy ’n hemelhoë prys betaal het. Vir Hom het sy kinders ’n nut. Die Here is dus in sy skik wanneer hulle die hoogste eise aan Hom stel, en sodoende lof en eer aan sy Naam bring. Hulle mag groot dinge van Hom verwag, as hulle natuurlik die geloof in sy beloftes behou.

“Om in die naam van Christus te bid, beteken so baie — dat ’n mens jou wese vir sy karakter oopstel, en dat jy sy houding weerspieël en sy werke verrig. Die Heiland se belofte word op voorwaarde gegee. ‘As julle My liefhet,’ sê Hy, ‘sal julle my gebooie onderhou’ [Joh. 14:15, AFR20]. Hy red nie die mens om in sonde te bly voortleef nie. Nee, Hy red ons van die sonde. Diegene wat Hom liefhet, toon dus hul liefde in die vorm van gehoorsaamheid.

“Alle ware gehoorsaamheid kom van binne. Christus werk met die hart. As ons instem, sal Jesus Hom so met ons gedagtes en voornemens vereenselwig; sal Hy ons hart en verstand so volledig in ooreenstemming met sy wil bring; dat elke uitdrukking van gehoorsaamheid bloot die uitleef van ons natuurlike impulse sal wees. Om in diens van God te staan — dít is die hoogste vorm van genot vir elkeen wie se wil deur God verfyn en geheilig word. Ons is bevoorreg, want ons het die geleentheid om Hom te leer ken en so lewens van konstante gehoorsaamheid te lei. Deur die karakter van Christus te waardeer, deur intiem met God te verkeer, sal ons ’n afkeur in sonde aankweek” (Ellen G. White, The Desire of Ages, bl. 668).

**Vrae vir bespreking**:

`’n Mens kan op ’n onbaatsugtige wyse gee, maar kan jy “op ’n onbaatsugtige wyse ontvang?” Hoe dink jy gaan die gee en neem van ons interpersoonlike verhoudings eendag in die hemel en op die nuwe aarde daar uitsien?`

`Vanuit ’n verafgeleë deel van die kosmos — ’n plek wat dalk verder is as wat die James Webb Ruimteteleskoop met sy skrefiesoog kan beloer — kom hemelse boodskappers en verskyn aan die profeet Daniël. Hulle noem hom mûô wat “bemind,” “begeerlik” of “kosbaar” kan beteken. Hulle doen dit drie maal in die boek Daniël. In hoofstuk 9:23 gebruik die engel Gabriël die sinsnede kî mûô 'tâ (“want jy is ’n geliefde man” in die OAB). In hoofstuk 10:11 verskyn ’n hemelwese (moontlik Gabriël) aan die profeet en noem hom 'îš mûô, “geliefde man” (OAB) ’n sinsnede wat agt verse later herhaal word (vers 19). Dink net wat dit oor God sê, asook oor hoe na aan ons Hy is. Watter hoop kan jy vir jou persoonlike wandel met God hieruit put?`

`Let op die persone wat in Hebreërs 11 as geloofshelde voorgehou word. Hoe hou hul geloof verband met die inhoud van vandeesweek se les? Hoe toon dit, spesifiek, dat ’n mens deur geloof “aanneemlik (of behaaglik) vir die Here” kan wees? Wat kan jy persoonlik uit hierdie Bybelse voorbeelde van geloof en getrouheid leer, sodat jy dit daagliks kan uitleef?`