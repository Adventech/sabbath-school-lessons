---
title:  ’n Waardige doel
date:   16/01/2025
---

Onder die sambreel van God se genade en bemiddeling, verbly Hy Hom in selfs die kleinste respons op sy grote liefde. Slegs die Skeppergod is waardig om liefde te ontvang. Hy alleen is volmaak regverdig. Dit is juis danksy Hom dat elkeen van ons regverdigheid toegereken word; dat ons as deel van God se beminde bruid beskou word, om vir ewig in volmaakte liefde saam met Hom te woon. Dít is die groot verlossingshoop en sluit Jesus se bemiddeling vir ons in.

Nou wonder jy seker: maar sluit dit my ook in? Wat as ek nie goed genoeg vir die Here is nie? Hoe gemaak met die vrees dat my geloof dalk te klein vir Hom is?

`Lees Markus 9:17-29. Hoe reageer Jesus op die man in hierdie verhaal? Wanneer is ’n mens se geloof voldoende?`

Dit het na ’n verlore saak gelyk, want die dissipels kon nie die demoon uitdryf nie. Tog sê Jesus vir die besete seun se pa: “‘Alle dinge is moontlik vir iemand wat glo’” (Mark. 9:23b, AFR20). Op dié roep die pa diep bewoë uit: “‘Ek glo… Help my in my ongeloof!’” (vers 24, NAB, leesteken verskaf).

Let hier op ’n belangrike feit: Jesus sê nie vir die man “Kom later terug wanneer jy genoeg geloof het” nie. Allermins. Sy uitroep hier, “‘Help my in my ongeloof!’” (NAB), is goed genoeg vir Christus.

Dit is onmoontlik om die Here sonder geloof tevrede te stel (Heb. 11:6). Nietemin aanvaar Jesus selfs die kleinste bietjie hoop, en dit is juis deur daardie geloof (danksy die middelaarswerk van Christus) dat die Here ’n behae in ons het. Deur ons geloof in Jesus en omdat Hy vir ons voor die Vader intree, kan ons in God se oë op ’n behaaglike wyse optree. Dit stem ooreen met ’n pa se tevredenheid wanneer sy kind vir hom daardie [kosbare] geskenkie bring wat [vir ander] waardeloos of onwaardig blyk te wees.

Ons behoort dus Paulus se raad in 2 Korintiërs 5:9 en 10 na te streef, naamlik “om vir Hom welgevallig te wees” (vgl. Kol. 1:10, 1 Tess. 4:1, Heb. 11:5). Voorts moet ons vra dat die Here ons belangstellings sal transformeer. Hierdie transformasie sluit o.a. die volgende in: dat ons die verwesenliking van die gesonde belange van geliefdes sal nastreef, en ook dat ons naasteliefde na ander sal uitkring. “Betoon hartlike broederliefde teenoor mekaar; bewys eerbied teenoor mekaar en wees mekaar daarin tot voorbeeld. Moenie in julle toewyding verslap nie, bly altyd geesdriftig, dien die Here. Verbly julle in die hoop; staan vas in verdrukking; volhard in gebed. Help die medegelowiges in hulle nood en lê julle toe op gasvryheid” (Rom. 12:10-13, NAB).

`God aanvaar ons deur Christus. Des te meer behoort ons ander te aanvaar, nie waar nie? Let op die bevel om jou naaste soos jouself lief te hê (Lev. 19:18, Matt. 22:39) asook die gulde reël om ander te behandel soos jy self behandel wil word. Watter lig werp hierdie twee beginsels op die bevel om ander te aanvaar soos wat Christus ons aanvaar het?`