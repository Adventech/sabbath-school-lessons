---
title:  Om behaaglik vir die Here te wees
date:   11/01/2025
---

### Skrifverwysings vir hierdie week se studie

Lukas 15:11-32, Sefanja 3:17, Efesiërs 5:25-28, Jesaja 43:4, Romeine 8:1 en 5:8, asook Markus 9:17-29.

> <p>Geheueteks</p>
> “Die Here jou God is in jou midde, ’n held wat verlos. Hy verheug Hom met blydskap oor jou, Hy maak jou stil met sy liefde. Hy sal oor jou juig met jubelkrete” (Sefanja 3:17, AFR20).

Stel jou die volgende voor: Dit is Vadersdag en ’n vyfjaar-oue kind gee ’n swak-oorgetrekte geskenkie aan sy pa. Die kind is vreeslik ingenome met sy poging.

Nou sê die pa: “Seun, los maar dié geskenkie. Wat kan jy my tog, per slot van rekening, gee waarmee ek tevrede sal wees? Enigiets wat jy my gee, kan ek tog self koop. Die geskenkie wat jy my wel gee, het jy in elk geval met my swaar-verdiende geld gekoop of is gemaak met goed wat ek gekoop het. So, hou maar die geskenkie. Ek wil dit nie hê nie en het dit ook nie nodig nie. Ek het jou mos lief.”

Sjoe, dis woorde wat sommer diep seermaak!

Wat dink jy van hierdie pa se reaksie? “Wreed,” “liefdeloos” en “ongevoelig” is hoe dit beskryf kan word. Nou wonder ’n mens net: is dit hoe die Here teenoor ons reageer? Kan Hy enigsins ’n behae in enigeen van ons hê? Hoe moeilik dit ook al is om te glo, selfs ons as gevalle wesens — in sonde vervalle en geneig tot die kwaad — kan behaaglik vir die Here wees! Met ander woorde, die Here staar Hom nie blind teen wie of wat ons is, of wat ons aan Hom bring nie. God het nie dieselfde houding as die pa in die storietjie nie. Inteendeel, ons kan behaaglik (aanneemlik) vir die Here wees — maar net deur Jesus Christus.

_*Bestudeer hierdie week se les ter voorbereiding vir Sabbat, 18 Januarie._