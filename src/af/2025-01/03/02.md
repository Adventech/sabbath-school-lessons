---
title:  Kosbaarder as wat jy jou kan voorstel
date:   12/01/2025
---

Soos ons in ’n vorige les gesien het, is daar niemand op aarde vir wie die Here nie lief is nie — Hy het selfs die grootste sondaar en die slegste misdadiger lief. Aangesien die mens vir Hom waardevoller is as wat ons ooit kan droom, het Hy ’n diepe misnoeë in sonde. Hoe so? — omdat Hy ons liefhet en boonop weet watter skade dit ons aanrig.

`Lees Lukas 15:11-32, die gelykenis van die verlore seun. Wat leer ons daaruit oor God se barmhartigheid en liefde? Watter waarskuwing gee dit aan diegene, wat net soos die verlore seun se broer, getrou tuis gebly het?`

In die gelykenis wat Jesus hier vertel, nader ’n jongman sy pa en vra dat sy erfporsie vroegtydig aan hom uitbetaal word. Sodoende verwerp hy sy pa en sy pa se huishouding. Hy verlaat sy ouers en verkwis die geld. So beland hy in armoede en het niks om te eet nie. Hy is selfs afgunstig op die varke omdat hulle ten minste ’n trog vol kos het. Op daardie oomblik besef hy dat selfs sy pa se werkers oorgenoeg het om te eet. Die verlore seun besluit dus om terug te keer. Miskien sal sy pa hom om as ’n werker terugneem.

Die gedeelte van die verhaal waarin die seun tuis kom, is [besonder] kragtig. Party pa’s sal so ’n rebelse seun die deur wys. “Jý het besluit om bande met ons te verbreek deur jou erfporsie te neem en die pad te vat. So jy het jou plek hier verbeur.” Dit klink na ’n logiese, selfs ’n redelike, sienswyse — nie waar nie? Vir party ouers is dit bloot die menslike ding om te doen: jy het te ver gegaan en nou kan ons jou nie terugneem nie, veral nie as ’n seun nie.

Die pa in hierdie gelykenis (wat ’n versinnebeelding van God die Vader is) tree egter nie so op nie. Inteendeel, “‘Toe hy nog ver aankom, het sy pa hom al gesien en hom innig jammer gekry. Hy hardloop hom tegemoet, omhels hom en soen hom’” (Luk. 15:20, NAB). Hoewel dit in daardie tye ’n bietjie onvanpas was vir die huisbaas om hom te haas tot by ’n gas wat aankom in die verte, hardloop die pa in hierdie gelykenis sy seun uit pure barmhartigheid tegemoet. Verbasend genoeg neem hy hom boonop terug as sy seun. Die pa reël selfs ’n oordadige feesmaal om dit te vier. Sodoende gee hy uitdrukking aan die barmhartigheid wat God vir elke liewe hardkoppie sondaar het, hoedat Hy Hom in die tuiskoms van ’n enkele sondaar verheug. Wat ’n uitbeelding van God!

`Besonder interessant is die ander seun se reaksie. Dit is egter ’n eg-menslike reaksie. Billikheid is immers ’n algemeen-aanvaarde beginsel. So die broer se reaksie is tog te verstane, nie waar nie? Wat leer ’n mens, nietemin, uit hierdie gedeelte van die verhaal — naamlik hoedat mensgemaakte begrippe soos billikheid nie die diepte van die evangelie of die ondeurgrondelikheid van God se liefde vir die mens reg kan verwoord nie?`