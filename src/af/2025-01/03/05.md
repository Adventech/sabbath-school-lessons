---
title:  Lewende stene
date:   15/01/2025
---

Hoe is dit moontlik dat ons as gevalle, sondige wesens behaaglik vir die Here kan wees?

`Lees Romeine 8:1 en hfst. 5:8. Wat leer ons hieruit oor ons posisie voor God?`

Lank voor enige menslike reaksie, skenk God reeds sy genade. Voordat ons enigiets kan sê of doen, reik Hy na ons uit en gee ons die geleentheid om sy liefde te aanvaar of te verwerp. Soos Romeine 5 vers 8 dit stel: “Maar God bewys sy liefde vir ons juis hierin: dat Christus vir ons gesterf het toe ons nog sondaars was” (NAB, dubbelpunt verskaf; vgl. Jer. 31:3). So, deur te glo in die verlossingswerk van ons Heer en Heiland, kan ons wel met God versoen word en selfs vir Hom behaaglik wees.

`Lees 1 Petrus 2:4-6 en vergelyk dit met Hebreërs 11:6. Hoe kan ons dus, volgens hierdie Skrifgedeeltes, behaaglik vir die Here wees?`

Sonder God se ingryping het ons niks waardevols om die Here te bied nie. Tog het God, deur sy grote genade en deur die werk van Christus, ’n uitweg gevind — te wete dat ons “deur Jesus Christus” in staat is “om geestelike offers te bring wat… vir God aanneemlik is” (1 Pet. 2:5, AFR20). Hoewel dit “Sonder geloof… onmoontlik [is] om God te behaag” (Heb. 11:6, AFR20), sal die Here deur die middelaarswerk van Christus ons “toerus met alles wat goed is, sodat ons sy wil kan doen, terwyl Hy in ons dit doen wat voor Hom welbehaaglik is, deur Jesus Christus, aan wie die heerlikheid behoort, vir ewig en ewig! Amen!” (Heb. 13:21, AFR20). In die oë van God is elkeen wat gelowig op Hom reageer, regverdig. Dit is danksy die middelaarswerk van Christus, die enigste een wie se geregtigheid aanvaarbaar is, dat Hy ons sodanig beskou. Diegene wat positief op God se liefdevolle toenadering reageer, word deur Jesus se bemiddeling as verdienstelik beskou (Luk. 20:35). Diesulkes herskep Hy na sy beeld (1 Kor. 15:51-57, 1 Joh. 3:2). Die verlossing wat God bewerkstellig, is [dus] nie net vir ons nie. Nee, dit is ook in ons.

`Waarom is die feit dat Christus voor die Vader vir ’n mens intree, so vertroostend?`