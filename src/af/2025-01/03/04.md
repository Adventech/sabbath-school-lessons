---
title:  Kan ons Hom vreugde bring?
date:   14/01/2025
---

Hoe kan dit wees dat die God van die heelal Hom in die nederige mens verheug — ons wat eintlik maar net vlietende bobbels protoplasma is, en dit op ’n piepklein planeetjie in ’n heelal wat waarskynlik oneindig groot is? Waarom is ons so belangrik vir die Opperwese, vir Hom wat almagtig is en aan niks behoefte het nie? ’n Ontleding toon dat hierdie kopkrapper inderwaarheid uit twee vrae bestaan. Ten eerste die vraag: is behae dan iets wat God ervaar? Ten tweede, hoe kan die mens (inaggenome ons sondigheid) dan die oorsaak van God se verheuging wees? Die eerste vraag word in vandag se gedeelte bekyk, en die tweede in môre se gedeelte.

`Lees Jesaja 43:4, Psalm 149:4, asook Spreuke 15:8 en 9. Wat sê dit oor God wat Hom verheug in die mens?`

Gister se les het deels daaroor gegaan dat die Here inderdaad behae in ons het aangesien Hy ons op ’n wyse liefhet waar ons beswil voorrang geniet — tipies van enigeen wat ’n ander liefhet en versorg.

Daarenteen het die Here ’n afkeur in sy volk wanneer hulle bose dinge doen. Let inderdaad op die woorde van Spreuke 15 verse 8 en 9: hoewel die Here ’n “afsku” in beide die “offers” en die “lewenswyse” van die goddeloses het, “aanvaar Hy die gebede van opregtes” en “het dié lief wat volgens sy wil lewe” (NAB). Hierdie Skrifgedeelte toon nie net dat God ’n afsku in die kwaad het nie, maar ook dat Hy ’n behae in die goeie het. Boonop toon dit ’n direkte ooreenkoms tussen Goddelike behae en Goddelike liefde, hoe diepgaande die een aan die ander verbind is — iets wat ’n mens deurgaans in die Skrif bespeur.

“Die Here het die regverdiges lief ” — so sê Psalm 146:8 (NAB). Hierby voeg 2 Korintiërs 9 vers 7: “want God het die blymoedige gewer lief ” (NAB). Kom ons kyk, ten eerste, wat hierdie verse nie sê nie. Hulle sê nie dat God slegs die regverdiges of slegs die blymoedige gewer liefhet nie. Nee, die Here het almal lief. Nietemin probeer hierdie teksverse iets by die leser tuis bring. Dit moet tog ’n betekenis hê — seker dat God “die regverdiges” en “die blymoedige gewer” op ’n spesiale manier liefhet. Die leidraad is in die reeds-gelese Spreuke 15 verse 8 en 9: God het hierdie en ook ander mense lief, in die opsig dat Hy ’n behae in hulle het.

`Dink net hoe heg die band tussen hemel en aarde moet wees, siende dat die Skeppergod van die heelal so geweldig nou (en selfs op ’n emosionele wyse) by ons betrokke is.Watter hoop behoort ’n mens uit hierdie wonderlike waarheid te put, veral as jy deur diep waters gaan?`