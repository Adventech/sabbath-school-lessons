---
title:  Verrassende genade
date:   09/10/2025
---

`Lees Josua 9:21-27. Op watter wyse het Josua se oplossing genade en geregtigheid saamgevoeg?`

Selfs al wou die volk die Gibeoniete aanval, sou hulle dit nie kon deurvoer nie vanweë die eed wat die oudstes in die Naam van die Here en voor die hele vergadering afgelê het. Neem in ag dat ’n eed in beginsel bindend was. Solank daar geen wandade of misdadige bedoeling by betrokke was nie (Rig. 11:29-40), moes dié wat dit afgelê het daarby hou, selfs al het dit daardie persoon (of persone) pyn of skade berokken.

Versigtige oorweging voordat mens ’n eed sweer, asook om te hou by dié wat jy reeds gesweer het, getuig volgens die Ou Testament van deugde. Dit is wat vrome mense doen (Ps. 15:4 en 24:4; Klaagl. 5:2, 6). Die oudstes kon ook nie wysigings aan die eed maak nie aangesien dit in die naam van die Here, die God van Israel, gesweer is.

Die plegtige eed wat die leiers van Israel gesweer het, het hul toekoms onafskeidbaar met dié van die Gibeoniete verbind. Om die waarheid te sê, deur hul aanwysing [en vervloeking] as houtkappers en waterdraers vir die huis van die Here (Jos. 9:23), het die Gibeoniete deel van Israel se aanbiddingsgemeenskap geword. Hierdie was Josua se beslissing. Dit is in teenstelling met die leiers van Israel s’n, wat wou hê dat die Gibeoniete voortaan houtkappers en waterdraers “van die hele volk” moes wees (Jos. 9:21, NAB). So Josua se beslissing het die vloek wat oor die Gibeoniete uitgespreek is, in ’n potensiële seëning omskep (vgl. 2 Sam. 6:11).

Die stad Gibeon se daaropvolgende geskiedenis toon dat hulle ’n bevoorregte posisie in die Joodse godsdienstige lewe geniet het en dat hulle getrou aan God se volk was. Die eed wat die volk voor die Gibeoniete gesweer het, het van geslag tot geslag behoue gebly; soveel so dat daar met die terugkeer van die Jode ná die Babiloniese ballingskap Gibeoniete onder die werkers wat Jerusalem herbou het, was (Neh. 7:25). Hul aandeel in die opbou van God se volk sal tot in ewigheid ’n goeie uitwerking hê, maar slegs vanweë God se genade.

Wat sou gebeur het indien die Gibeoniete liewers hul ware identiteit bekend gemaak het en die volk om genade gesmeek het, soos Ragab gemaak het? Dit is ’n ope vraag. ’n Moontlikheid wat ons nie kan uitskakel nie, is dat selfs ’n raadpleging van die Here die Gibeoniete van die banvloek kon gered het. God se groot begeerte is immers nie die straf van sondaars nie, maar dat hulle eerder tot inkeer sal kom sodat Hy hulle [ook] genade kan bewys (vgl. Eseg. 18:23 en 33:11). Die Gibeoniete se slenterslag moet mens [in die regte lig] beskou: as ’n beroep op God se genade, op sy goedhartige en regverdige karakter. Dit was juis die Kanaäniete se weiering om berou te toon en die feit dat hulle God se planne teëgegaan het, wat die Here tot die besluit gebring het om hulle uit te delg (Gen. 15:16). Die Here respekteer die feit dat die Gibeoniete sy opperheerskappy erken het, asook hul soeke na vrede i.p.v. van rebellie, en hul bereidwilligheid om hul afgodery prys te gee en die enigste ware God te aanbid.