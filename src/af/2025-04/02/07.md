---
title:  Vir verdere studie
date:   10/10/2025
---

Lees die volgende gedeelte uit Ellen G. White se geskrifte — “Crossing the Jordan” (bl. 482 en 483, in Patriarchs and Prophets).

Ná die verhaal van Ragab en die verkenners swyg die Ou Testament oor haar, totdat haar naam in Jesus se geslagsregister opduik. Dit noem dat sy met Salmon, ’n man uit die stam van Juda getroud is, wat Boas se voorvader was. Boonop was sy die skoonma van nog ’n merkwaardige vrou wat in dieselfde geslagsregister verskyn, te wete Rut (Matt. 1:5; vgl. Rut 4:13 en 21). Deur haar geloof in die Here word ’n prostituut van Jerigo wat vir totale uitwissing bestem was, ’n belangrike skakel in die koninklike bloedlyn van Dawid en ’n voorsaat vir die Messias. Dít is wat die Here kan vermag waar daar geloof is, selfs al is dit net so groot soos ’n mosterdsaadjie (Matt. 17:20, Luk. 17:6).

“Haar [Ragab se] bekering is nie die enigste geval van die Here wat Hom ontferm het oor afgodsdienaars nadat hulle erkenning aan sy Goddelike gebring het nie. Binne die grense van Kanaän het ’n groot volk — die Gibeoniete — ook hul heidense weë versaak en hulle by Israel geskaar, met die gevolg dat hulle in die verbondseëninge gedeel het.

“Die Here beskou enige onderskeid wat op grond van nasionaliteit, ras of klas gemaak word as ongeldig. Hý is die Skepper van elke mens. Die hele mensdom het Hy as ’n gesin geskape, ’n mensdom waarbinne almal danksy verlossing een is. Christus het gekom om ’n einde aan die skeidsmure te bring, om elke gedeelte van die tempelhowe oop te gooi, sodat elke liewe mens vrylik toegang tot God kan hê. So wyd en diep en volledig is sy genade dat dit alles binnedring. Uit Satan se invloede lig dit diegene wat in die lokval van sy leuens beland het en plaas God se troonkamer, en die troon wat onder die reënboog van belofte staan, binne hulle bereik. In Christus is daar ‘nou nie meer Jood of Griek, nie meer slaaf of vryman nie’” (Ellen G. White, Prophets and Kings, bl. 369 en 370).

**Vrae vir bespreking:**

`Bespreek die feit dat die Here ons ’n “tweede of selfs meer kanse” gee en hoe ons dit ook aan ander moet bied. Hoe voorkom mens egter dat hierdie bykomende kanse wat jy ander gee, nie tot misbruik lei nie? Dink byvoorbeeld aan die slagoffers van huweliksgeweld wat dikwels aangesê word om die man, ter wille van “genade,” ’n tweede kans te gee. In party gevalle duur die mishandeling dan bloot voort. Hoe vind ons die regte balans hier?`

`Bespreek Ragab as ’n rolmodel vir ware geloof. Neem in ag dat party mense redelik ontvanklik vir die Woord is, hoewel hul lewens ver van die Bybelse ideaal is. Hoe benader mens sulke mense? Hoe kry jy dit reg om ’n waardering vir hul geloof te hê, maar sonder om hul onchristelike praktyke goed te keur?`

`Die volk het in ’n verknorsing beland — hulle val vir die Gibeonietese slenter omdat Josua versuim het om eers die Here te raadpleeg. Tog vind hy ’n praktiese oplossing vir die probleem, een wat geregtigheid en genade kombineer. Dink nou aan ’n situasie in jou eie lewe wat beide dié Goddelike eienskappe vereis. Dink aan enkele praktiese maniere om die twee saam te voeg.`