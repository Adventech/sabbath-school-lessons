---
title:  ’n Tweede kans
date:   05/10/2025
---

`Lees Josua 2:1; tesame met Numeri 13 verse 1, 2, 25-28, 33; asook hfst. 14:1-12. Josua se sending was om die Beloofde Land in te neem. Die vraag is net: waarom begin hy met die uitstuur van verkenners?`

Die plek waarvandaan die twee verkenners uitgestuur word, is Sittim (NAB, OAB, AFR20, ABA, NLV, DB) — _Šiṭṭāym_ [in die onverbuigde vorm] in die oorspronklike Hebreeus — en herinner mens aan twee laagtepunte uit Israel se geskiedenis.

Die eerste is nog ’n verkennersstorie (lees Numeri 13) met basies dieselfde elemente: die aanwys en uitstuur van die verkenners, die binnedring van ’n vyandige gebied, die terugkeer van die verkenners, hul verslag oor die dinge wat hulle gesien het, gevolg deur die besluit om dienooreenkomstig op te tree.

Die ander is ’n voorval by Sittim en is een van die grofste vorme van afgodery waarin die Israeliete hulle ooit begewe het. Nog nooit het hulle die verbond op so ’n uittartende wyse verbreek as hier nie. Deur Bileam se toedoen het die Israelitiese mans geslagomgang met Moabitiese vroue gehad en ook hul gode aanbid (Num. 25:1-3 en hfst. 31:16). Sittim se agtergrond skep dus spanning in hierdie verkenningstog wat Josua nou van stapel stuur. Gaan hulle weereens op die grens van die Beloofde Land misluk? Of gaan dit tot die lankverwagte vervulling van ’n ouwêreldse belofte lei?

`Lees Johannes 18 verse 16-18 en 25-27, asook Johannes 21:15-19. Watter parallelle merk jy tussen Israel se tweede kans as ’n volk en Petrus s’n as ’n individu?`

Die Here is ’n God van tweede (en ook meer!) kanse. “Genade” is wat die Bybel hierdie bykomende kanse noem. Dit beteken bloot dat jy iets ontvang wat jy nie verdien het nie. Die Bybelse leer is deurspek van die begrip “genade” (vgl. Rom. 5:2, Ef. 2:8, Rom. 11:6). Uit genade skenk die Here aan elkeen ’n kans om oor te begin (Titus 2:11-14). Petrus het hierdie einste genade eerstehands beleef en spoor die kerk in sy tweede sendbrief aan om self ook daarin toe te neem (hfst. 3:18). Die goeie nuus eindig ook nie hier nie, want ons kry veel meer as ’n tweede [en ’n derde] kans, nie waar nie? (Watter hoop sou daar inderdaad sonder God se volgehoue genade vir ons gewees het, en steeds wees?)

`Dink ’n bietjie aan die Israeliete wat ’n tweede kans gegun is om Kanaän binne te gaan; asook die genade wat Petrus ontvang het, en dit nadat hy die Meester verloën het. Hoe leer ons uit hierdie Bybelgebeure dat ons vrylik genade moet skenk aan diegene wat daaraan behoefte het?`