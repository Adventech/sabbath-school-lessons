---
title:  Waarde in onverwagte plekke
date:   06/10/2025
---

`Lees Josua 2:2-11, Hebreërs 11:31 en Jakobus 2:25. Wat sê hierdie Skrifgedeeltes vir ons oor Ragab?`

Die kruks van hierdie verhaal oor Ragab is die leuen wat sy vertel het ten einde die verkenners te beskerm. Hier is dit maklik om mens blind te staar teen die feit dat sy gejok het. Neem egter in ag dat sy nie losstaande van haar omgewing was nie. Ragab is gevorm deur ’n samelewing wat uiters verworde en sondig was, soveel so dat God eindelik sy oordele daaroor afgekondig het (Gen. 15:16, Deut. 9:5, Lev. 18:25-28). Hoewel die Nuwe Testament haar inderdaad lof vir haar geloof toeswaai, toon ’n versigtige ontleding van Nuwe-Testamentiese verwysings na Ragab se heldedaad, dat haar doen en late nie summier goedgekeur word nie. Wat meer is, geeneen onderskryf die leuen as ’n geldige manier van optree nie.

Die geloof waarvoor sy in Hebreërs 11:31 geprys word, is dat sy haar lot by die verkenners gewerp het in plaas daarvan om aan ’n verworde kultuur vas te klou. Jakobus 2:25 prys haar vir die aanbod om verblyf aan die twee Israelitiese verkenners te gee, asook vir die aanwysings wat sy hulle later gegee het oor hoe om veilig uit die stad te ontsnap. Te midde van ’n dekadente en goddelose kultuur, en ten spyte van Ragab se sondige leefstyl, is die Here haar genadig: Hy sien die saadjie van geloof in haar binnenste wat later tot haar redding ou lei. Die goeie in Ragab het die Here wel gebruik; naamlik die geloof in Hom wat sy aan die dag gelê het, en daarmee saam, die besluit om deel van sy volk te wees; maar nooit het Hy al haar lewensbesluite geprys nie. In die oë van die Here was Ragab ’n waardevolle siel; oor haar buitengewone dapperheid en haar onverskrokke geloof, omdat sy ’n verlossingsinstrument was en omdat sy die God van Israel gekies het.

Ragab sien hoe sake in daardie stadium in Kanaän staan. [Sy weet wat met die Amoriete gebeur het] en daarom verklaar sy: “want julle God, die Here, is God, bo in die hemel en onder op die aarde” (Jos. 2:11, NAB). Noemenswaardig hier is ’n Kanaänitiese vrou se belydenis dat Jahwe die enigste lewende God is. Boonop doen sy dit op haar huis se dak; die plek waarvandaan haar heidense volksgenote hul gebede aan die gode gerig het, aan afgode wat hulle as opperwesens beskou het.

Let op die wyse waarop Ragab haar in hierdie vers uitdruk. Voorheen was hierdie manier van dinge stel, beperk tot ’n bepaalde konteks: naamlik dat God al een is wat die reg het om aanbid te word (Eks. 20:4, Deut. 4:39 en 5:8). Ragab se woorde getuig van die feit dat sy ’n doelbewuste besluit, in pas met haar gewete, geneem het. Dit getuig ook van ’n bereidwilligheid om te erken dat die God van die Israeliete die enigste ware opperwese is. Haar belydenis toon haar begrip. Sy verstaan die noue verband tussen God se soewereiniteit enersyds; en die oordele wat van Jerigo ’n gedoemde plek maak, andersyds.

Ragab het dus ’n beginselsbesluit geneem. Duidelik het sy tot die besef gekom dat sy, inaggenome Jahwe se onvermydelike oordele, slegs twee opsies het: óf om deel van die rebellie teen God te wees en uitgewis te word, óf om gelowig ’n oorgawe tot God te maak. Met haar besluit om eerder die God van die Israeliete te volg, toon Ragab dat die hele Jerigo ’n ander paadjie kon geloop het, het hulle eerder gekies om die genadige God van Israel te volg.

`Hoe leer mens uit hierdie verhaal dat ons hoogste lojaliteit aan God moet wees?`