---
title:  Verras deur genade
date:   04/10/2025
---

### Skrifverwysings vir hierdie week se studie

Josua 2:1-21, Numeri 14:1-12, Hebreërs 11:31, Eksodus 12:13, Josua 9, Nehemia 7:25.

> <p>Geheueteks</p>
> “Deur geloof het Ragab, die prostituut, nie saam met die ongehoorsames omgekom nie, omdat sy die spioene in vrede ontvang het” (Hebreërs 11:31, AFR20).

“Hoekom het ek dit alweer gedoen?” Die meeste van ons het waarskynlik al hierdie woorde geuiter. Dit is, per slot van rekening, nie net die geskiedenis wat sigself herhaal nie. Die mensdom herhaal ook sigself, om nie eers van die individu te praat nie. Hoe dikwels begaan ons nie presies dieselfde foute [oor en oor] nie!

Op hierdie tydstip in die geskiedenis van God se volk kry hulle ’n tweede kans om die Beloofde Land binne te gaan, ’n taak wat Josua ernstig opneem. Die eerste stap is om duidelikheid te verkry oor die situasie wat hulle in die gesig staar. So stuur Josua toe twee verkenners om waardevolle inligting oor die land te verkry: hul defensiewe stelsel, militêre gereedheid, watervoorraad, asook die Kanaäniete se houding oor ’n potensiële Israelitiese inval.

Neem in ag dat God belowe het om die land aan Israel te gee. Hierdie feit bring die [destydse en hedendaagse] gelowige egter maklik tot ’n verkeerde slotsom – dat die volk nou bloot handjies gevou kon sit. Allermins. Die versekering dat mens God se bystand het, stel nie menslike verantwoordelikheid tersyde nie. Israel bevind hulle dus vir ’n tweede maal op Kanaän se grens. Die mense is vreeslik opgewonde, maar onthou net wat gebeur het toe Israel in die verlede op die einste punt was, toe God hul ouers aangesê het om die land in besit te neem: hulle het tragies misluk.

Hierdie week bekyk ons twee van die aangrypendste verhale in Josua, en ontdek ook hoe dit op die moderne gelowige betrekking het. God se genade verras mens sonder ophou.

_*Betudeer hierdie week se les ter voorbereiding vir Sabbat, 11 Oktober._