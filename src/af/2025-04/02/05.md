---
title:  Strydige Waardes
date:   08/10/2025
---

`Lees Josua 9:1-20. Vergelyk die verhaal van Ragab met dié van die Gibeoniete. Hoe verskil hulle van mekaar en hoe stem hulle ooreen? Waarom is hierdie ooreenkomste en verskille so belangrik?`

Hierdie hoofstuk in Josua word met die volgende mededeling ingelei: vyf Kanaänitiese konings — wat tipies die heersers van kleinerige stadstate in die Ou Nabye Ooste was — het ’n koalisie teen die Israeliete gevorm; terwyl die inwoners van Gibeon, daarenteen, ooreenkom om ’n verdrag met Israel aan te gaan.

Ten einde die Israeliete daartoe te oortuig, besluit die Gibeoniete op ’n slinkse set: hulle gaan voorgee om ambassadeurs uit ’n verre land te wees. Let hier op Deuteronomium 20:10-18. Die Here het duidelik onderskeid getref tussen die Kanaäniete in die Beloofde Land en die nasies wat buite die Beloofde Land gewoon het.

Let op die brontaalwoord wat in Josua 9:4 as “slinks” (in die AFR20) of “met lis gehandel” (in die OAB) vertaal word. In die Ou Testament kan dit óf ’n positiewe konnotasie hê, in welke geval dit met omsigtigheid en wysheid verbind word (Spr. 1:4; hfst. 8:5 en 12), óf ’n negatiewe konnotasie hê, in welke geval dit op misdadige bedoeling dui (Eks. 21:14, 1 Sam. 23:22, Ps. 83:3). In die Gibeoniete se geval was die ware bedoeling wat agter dié slenter geskuil het, nie afbrekend van aard nie. Dit was suiwer ter wille van oorlewing.

Besonder treffend is die wyse waarop die Gibeoniete se uitdrukkings met dié van Ragab ooreenstem. Albei erken die God van Israel se grote mag, ook dat Israel se sukses nie aan menslike toedoen toe skryf is nie. In teenstelling met die ander Kanaäniete kom hulle nie in opstand teen Jahwe se plan om die land aan die Israeliete te gee nie, en bely dat dit die Here self is wat die nasies voor Israel verdryf. Die nuus oor die volk wat uit Egipteland bevry is, en die oorwinnings oor die konings Sihon en Og, spoor beide vir Ragab en die Gibeoniete aan om ’n ooreenkoms met die Israeliete aan te gaan. In teenstelling met Ragab is die Gibeoniete egter nie bereid om ’n oorgawe aan die God van Israel te maak nie, maar wend hulle eerder tot onderduimsheid.

Die Mosaïese wette het voorsiening gemaak vir die vasstel van God se wil in situasies soos dié met die Gibeoniete (Num. 27:16-21). Josua moes eintlik eers na die wil van God gevra het. Sodoende sou hy die Gibeoniete se slinkse planne kon gefnuik het.

Die mees basiese plig van ’n teokratiese leier, en van enige Christelike leier, is om te vra wat God se wil is (1 Kron. 28:9; 2 Kron. 15:2, 18:4 & 20:4). Hierdie versuim het die Israeliete geforseer om een van twee ongewenste dinge te doen: óf hulle gaan die grondreëls teë wat as voorwaarde vir die inbesitneming van die land gestel is óf hulle verbreek ’n eed wat in die Naam van die Here afgelê is, ’n ooreenkoms wat net so bindend as die grondreëls was.

`Hoe gereeld gebeur dit dat jy worstel met ’n besluit oor twee oënskynlik strydige Bybelwaardes?`