---
title:  Lojaal aan die lewende God
date:   07/10/2025
---

`Lees Josua 2:12-21; asook Eksodus 12:13, 22 en 23. Hoe gee hierdie Skrifgedeeltes mens insae in die ooreenkoms tussen Ragab en die verkenners?`

Ragab se ooreenkoms is alles behalwe ingewikkeld: ek spaar julle lewens en julle spaar myne, ek is julle goedgesind en julle is my goedgesind. Die Hebreeuse woord ۊHVHڴ [hier in Jos. 2:12 in die verbuigde vorm ۊƗVHڴ] beteken “liefdevolgoedgunstig” of “loving-kindness” in Engels. Dit is baie ryk aan betekenis in die brontaal en is moeilik om in ’n enkele woord in ander tale uit te druk. Dit verwys hoofsaaklik na verbondsgerigte lojaliteit, hoewel dit ook die betekenisse “getrouheid,” “genade,” “weldadigheid” en “goedhartigheid” oordra.

Ragab se woorde herinner ook aan dié in Deuteronomium 7:12 waar Jahwe self belowe om by sy eed te hou, deur _ḥeseḏ_ [oftewel _haḥeseḏ_ in die verbuigde vorm] aan Israel te betoon. “As jy goed luister na hierdie bepalings en hulle gehoorsaam en daarvolgens lewe, sal die Here jou God sy verbond nakom en sy troue liefde [_haḥeseḏ_] aan jou betoon soos Hy aan jou voorvaders met ’n eed beloof het” (Deut. 7:12, NAB).

Interessant genoeg beskryf dieselfde hoofstuk (Deuteronomium 7) die banvloek (_ḥērem_) wat oor die Kanaäniete afgekondig word; maar hier is Ragab, ’n Kanaäniet wat veronderstel is om om die lewe gebring te word; en tog beroep sy haar, vanweë haar ontluikende geloof, op die beloftes wat God aan die volk gemaak het; met die gevolg dat sy gered word.

Die eerste beeld wat dadelik by mens opkom wanneer jy so na die gesprek tussen die Ragab en die verkenners luister, is die heel eerste Pasga net voor die uittog uit Egipte toe die doodsengel die Joodse eersgeborenes gespaar het. Vir dit om te kon gebeur, moes die Israeliete binne-in hul huise bly, met bo-drumpels en deurposte wat met die bloed van die offerlam bestryk is.

“Die bloed aan die huise waarin julle is, sal ’n teken wees: waar Ek die bloed sien, sal Ek die huis oorslaan, en die vernietigende slag waarmee Ek Egipte gaan tref, sal julle nie tref nie” (Eks. 12:13, NAB; lees ook verse 22 en 23).

“Deur hul gehoorsaamheid moes die Israeliete bewys van hul geloof lewer. Net so moet elkeen wat glo in die bloed van Christus as hul enigste meriete, wat hoop om daardeur gered te word, tot die besef kom: ek het ’n aktiewe rol te speel ten einde daardie verlossing te verseker. Hoewel ons slegs deur Christus van die straf van ons oortredinge gered kan word, moet ons [steeds woord by daad voeg deur] ons sondige weë vaarwel toe te roep en in gehoorsaamheid te leef. Die mens word deur geloof gered, en nie deur werk nie. Tog moet ons geloof uiting in werke vind” (Ellen G. White, Patriarchs and Prophets, bl. 279).

So, die bloed was duidelik ’n teken wat hulle van die doodsengel gered het. Net soos God die Israeliete se [eersgeborenes] tydens die laaste plaag in Egipteland gespaar het, moes die Israeliete vir Ragab-hulle spaar net voor hulle Jerigo met die banvloek getref het.

`Watter kragtige evangeliegerigte boodskap bring hierdie twee Bybelverhale tuis? Watter evangelielesse kan ons daaruit put?`