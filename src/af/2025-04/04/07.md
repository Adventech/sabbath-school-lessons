---
title:  Vir verdere studie
date:   24/10/2025
---

Lees die volgende gedeelte uit Ellen G. White se geskrifte — “The Fall of Jericho” (bl. 487-493, in Patriarchs and Prophets).

Toe rebellie teen God se gesag in die heelal kop uitgesteek het, moes die Here ’n besluit neem. Hy kon kies om op te hou wees wie en wat Hy in werklikheid is, en Sy ewige en onveranderlike aard en wese prysgee. So kon Hy dan sy opperheerskappy oor die ganse heelal oorgee aan ’n rebellerende wese (of wesens) wat Hy [volmaak] geskape het. Die ander keuse was om die heilige, regverdige, liefdevolle en genadige Vader van die hele skepping te wees. Die Bybel toon dat God die tweede opsie gekies het, wat ’n kosmiese konflik tussen sy almag en die bose magte onafwendbaar teweeggebring het.

Elke keer wat ’n politieke moondheid of ’n sosio-historiese mag onder die invloed van die [vermelde] kosmiese magte kom — magte wat opstandig en onstuimig is, en wat as ’n mensgemaakte magsblok dieselfde uittartende houding teenoor Jahwe inneem — gryp die Here as soewereine heerser van die heelal in. Hierdie uitbeeldings van Jahwe as ’n krygsman, wat ’n grondtema in die Skrif is, wys vooruit op God wat uiteindelik ’n algehele oorwinning behaal. Dit [wys op] ’n gebeurtenis wat die voortslepende kosmiese konflik tussen goed en kwaad oplaas tot ’n einde bring (Op. 20:8-10). Neem ook in ag dat hierdie oorloë wat die Here Israel aangesê het om te voer, meer as ’n blote weerkaatsing van die groot stryd is. Dit is meer as ’n vinnige kykie in die spieël, as iets wat jou oog tydelik vang. Nee, hierdie oorloë is deel van daardie groot stryd. Dit is ’n voorskou op God se eindtydoordeel, [’n toekomsblik op die ewige oorwinning] gesien vanuit die sfeer van die teenswoordige geskiedenis.

“Danksy die Here was dit hul voorreg en hul plig om Kanaän binne te gaan op die tyd dat Hy dit beskik het. Deur opsetlike pligsversuim het hulle ongelukkig daardie voorreg verloor… Die Here wou nie hê dat die Beloofde Land deur oorlogvoering verkry moes word nie, maar deur strenge gehoorsaamheid aan sy voorskrifte” (Ellen G. White, Patriarchs and Prophets, bl. 392).

**Vrae vir bespreking:**

`Die Here het Israel aangesê om oorlog teen ander nasies te voer. Hoe help die groot stryd jou om hierdie besluit beter te verstaan?`

`Let op Maandag se vraag oor hoe die groot stryd ’n werklikheid is en op watter wyses dit orals om ons heen woed. Deel nou jou antwoord met die klas. Wat is ons rol in hierdie kosmiese konflik? Hoe gemaak om ons rol voluit te speel?`

`Die Here het die Israeliete aangesê om stil te staan en te kyk hoe die Here die oorwinning vir hulle behaal. Hoe pas mens hierdie beginsel op jou geestelike lewe toe?`

`Tydens kerklike besprekings ontstaan daar soms meningsverskille. Dan is mens geneig om te soek na ander wat saam met jou stem, [sodat jy druk op die res van die gemeente kan uitoefen]. Waarom behoort ons, in die lig van Josua 5:13-15, liewers hierdie sienswyse rakende meningsverskille te laat vaar?`