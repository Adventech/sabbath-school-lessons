---
title:  Die Here is ’n krygsman
date:   21/10/2025
---

`Lees Eksodus 2:23-25, hfst. 12:12 en 13, asook hfst. 15:3-11. Wat beteken dit dat God ’n “krygsman” (OAB en AFR20) is [of soos die ABA dit stel, dat “Die Here kan oorlog maak”]?`

Gedurende hul lang verblyf in Egipteland het die volk van die Here, die lewende God van hul voorvaders, vergeet. Menige voorval uit hul woestynomswerwinge toon dat hul kennis oor die God van Abraham, Isak en Jakob [inderdaad] vervaag het. So het hulle toe heidense elemente met hul religieuse praktyke gemeng (vgl. Eks. 32:14). Te midde van hul onderdrukking in Egipteland het die Jode uitgeroep tot God (hfst. 2:23-25) en op die bestemde tyd het die Here ter wille van sy volk ingegryp.

Die konflik wat in die eerste 12 hoofstukke van Eksodus beskryf word, was egter meer as ’n blote magstryd tussen Moses en Farao. Let hier op ’n algemene siening betreffende oorlogvoering onder die Ou Nabye Oosterse nasies, naamlik dat konflik tussen mense eintlik op ’n konflik tussen twee of meer gode neergekom het. Eksodus 12:12 verklaar [inderdaad] dat die Here sy oordele sal voltrek — en nie net oor die farao nie — Hy sal ook afreken met die gode van Egipteland, met daardie kragtige demone (Lev. 17:7 en Deut. 32:17) wat agter Egipteland se geweldige onderdrukking en hul stelsel van sosiale ongeregtigheid geskuil het.

Op die keper beskou, is God in ’n oorlog teen sonde gewikkel. Dit is ’n konflik wat Hy nie vir ewig sal duld nie (Ps. 24:8, Op. 19:11, asook hfst. 20:1-4 en 14). Al die gevalle engele, asook die mense wat hulself onteenseglik en onherroeplik tot sonde verbind het, gaan [dan] uitgedelg word. In die lig hiervan, moet ons die onderskeie oorloë teen die inwoners van Kanaän as ’n vroeër fase in hierdie groot stryd beskou; ’n stryd wat sy hoogtepunt aan die kruis bereik het en wat [uiteindelik] in die laaste oordeel volvoer gaan word, wanneer die geregtigheid en karakter van God van alle blaam gesuiwer gaan word.

Die idee dat die Kanaäniete totaal uitgewis moes word, moet vanuit ’n Bybelse uitkyk op die wêreldgeskiedenis verstaan word, waarin God in ’n bomenslike stryd teen die voorstaanders van die bose in hierdie heelal gewikkel is. Op die keper beskou, gaan dit hier om God se reputasie en karakter (Rom. 3:4, Op. 15:3).

Sedert sonde die mensdom binnegedring het, bevind niemand hulle op neutrale grond nie. Óf jy is aan God se kant óf jy skaar jou by die bose. Teen hierdie agtergrond moet ons die uitwissing van die Kanaäniete verstaan: as ’n voorskou op die laaste oordeel.

`Die groot stryd is ’n voldonge feit. Dit beperk ons tot een van twee opsies. Ons moet kant kies. Die vraag is net: hoe weet jy aan watter kant jy jou werklik bevind?`