---
title:  Leërowerste van die Here
date:   19/10/2025
---

`Lees Josua 5:13-15. Wat sê hierdie Skrifgedeelte vir ons oor die agtergrond waarteen die verowering van Kanaän geskied?`

Israel het pas deur die Jordaanrivier getrek en bevind hulle nou op vyandige terrein. Voor hulle lê die vestingstad Jerigo, totaal verskans en met die stadspoorte dig gesluit (Jos. 6:1). In dié stadium is daar geen sprake van ’n oorlogsplan nie. Meer kommerwekkend is die feit dat die volk net oor pyl en boog en gooispies beskik — en dit om ’n verskansde vestingstad in te neem, [wat logies gesproke] ’n uitgerekte beleëring [sou beteken].

Toe ’n vreemdeling skielik voor Josua staan, wil hy weet of dié man vriend of vyand is. Besonder vreemd is dié besoeker se antwoord hierop: “Nee,” sê Hy. Die besoeker se antwoord toon dat Hy nie dié situasie in dieselfde, beperkte lig as Josua beskou nie. Met ander woorde: die groot vraag is nie of Hý aan Josua se kant is nie, maar liewers of Jósua aan sy kant is?

`Vergelyk Josua 5:14 en 15 met 2 Konings 6:8-17, en met Nehemia 9:6 en Jesaja 37:16. Wat sê hierdie Skrifgedeeltes vir ons oor wie die “leëraanvoerder van die Here” (NAB) is?`

Let op die oorspronklike uitdrukking wat as “die bevelvoerder van die leër van die Here” (AFR20) of as “hoof van die leër van die Here” (ABA) of selfs as “die aanvoerder van die hemelse leër” (NLV) vertaal is. [Binne hierdie konteks is die Afrikaanse vertalings se gebruik van die woord “leër” vir die verbuigde Hebreeuse woord _ṣəḇā'_ (“van die leër”), heel gepas. ’n Aantal Engelse vertalings praat egter van “captain _of the host_ of the Lord” (KJV, NASB95; klem verskaf) of “prince _of the host_ of Jehovah” (ASV, klem verskaf)]. In die Bybel kan ܈ƗڬƗ en sy verbuigings, afhangende van die konteks, na ’n weermag, na engele of na hemelliggame verwys. So hier verskyn Christus aan Josua in ’n vorm wat sy uiteindelike vleeswording voorafgaan. Hy verskyn nie net as ’n bondgenoot nie en selfs nie as die ware leërowerste van Israel nie, maar as die leërowerste van die hele engeleskare. Sy leër is onsigbaar dog werklik. Boonop is Jesus en die engele gewikkel in ’n kosmiese stryd, op ’n skaal wat Josua se oorlog teen die Kanaäniete byna totaal verdwerg. Dit blyk uit Josua se reaksie dat hy presies weet wie hierdie leërowerste is. Hy is gelyk aan God. Dit is waarom Josua toe op sy gesig voor Hom neerval, as ’n teken van groot ontsag en aanbidding (Jos. 5:14, Gen. 17:3, 2 Sam. 9:6, 2 Kron. 20:18). Nou is Josua gereed om die oorlogsplan vir ’n [streeksgebonde] militêre veldtog te ontvang. Tog is dit ’n oorlog wat deel van ’n groter geheel vorm, deel van die kosmiese konflik waarby die God van die leërskare self betrokke is.

`Watter vertroosting kan, en behoort, ons te put uit die wete dat die “die aanvoerder van die hemelse leër” by die verdediging van sy kinders betrokke is?`