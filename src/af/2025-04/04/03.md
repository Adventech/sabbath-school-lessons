---
title:  Oorlog in die hemel
date:   20/10/2025
---

`Josua het besef dat die Israeliete se stryd teen die Kanaäniete deel van ’n groter konflik was. Wat weet ons omtrent die konflik waarby die Here self betrokke was? Lees Hand. 12:7-9, Jes. 14:12-14, Eseg. 28:11-19 en Dan. 10:12-14.`

Aan die geskape wesens waarmee God die heelal gevul het, het Hy ’n verantwoordelikheidsin geskenk. Daarmee saam het Hy hulle vrye wil gegee, ’n voorvereiste vir die verstaan en uitleef van liefde. Die wesens wat Hy geskape het, kan kies om aan sy wil gehoorsaam te wees of dit teë te gaan. Een van die magtigste engele, Lucifer, het toe teen die Here gerebelleer en het veroorsaak dat baie engele teen God gedraai het.

Jesaja en Esegiël maak melding van hierdie konflik, hoewel party kommentaarskrywers die betekenis van Jesaja 14 en Esegiël 28 tot [twee historiese figure] probeer beperk, die [letterlike] koning van Babel en ’n [letterlike] koning van Tirus. Tog is daar goeie aanduidings in die Bybel wat op ’n betekenis anderkant die menslike wys. In Jesaja se uitbeelding bevind die koning van Babel hom in die hemel by die troon van God (hfst. 14:12 en 13), en in Esegiël s’n het die koning van Tirus in Eden gewoon, waar hy ’n beskuttende gerub op God se heilige berg was (hfst. 28:12-15). Geeneen van dié konings het tog werklik hierdie dinge gedoen nie.

Voorts kan hierdie aardse konings ook glad nie as “onberispelik” of as die “seëlring van eweredigheid” beskryf word nie. So duidelik het ons hier met karakters-as-metafore te make, iets anders as die letterlike [konings en] koninkryke van Babilon en Tirus.

Jesaja 14 bied die leser ’n “gelykenis” [_hammāšāl_ in vers 4, ’n verbuiging van die grondwoord _māšāl_. Die Afrikaans noem dit ’n “spotlied” (in die NAB, OAB, AFR20, ABA, DB). Hoe dit ook al sy], dit dui op ’n betekenis anderkant die onmiddellike, historiese konteks. In hierdie spotlied word die koning van Babel ’n voorbeeld [of selfs versinnebeelding] van rebellie, selfgenoegsaamheid en hoogmoedigheid. Hierdie soort versinnebeelding kom mens ook in Esegiël 28 teë, aangesien die profeet onderskeid tussen die prins van Tirus (vers 2) en die koning van Tirus (Eseg. 28:11 en 12) tref. [Hierdie onderskeid skemer nie deur in die Afrikaanse vertalings nie. Die Hebreeus gebruik wel verskillende terme — _nāḡîḏ_ in vers 2 en _meleḵ_ vers 12 — wat die Engelse King James-vertaling onderskeidelik as “prince of Tyrus” en “king of Tyrus” vertolk. Die American Standard Version en die Common English Bible doen dit ook. In pas met hierdie onderskeid kan ons sê]: die prins is aktief in die aardse sfeer, en word later versinnebeeld as ’n koning wat in die hemelse sfeer optree.

Volgens Daniël 10:12-14 werk hierdie rebelse hemelwesens die volvoering van God se plan vir die mensdom teë. Dié konneksie tussen die hemel en die aarde is belangrik, want dit is in hierdie lig wat ons die oorloë wat God Israel aangesê het om te voer, moet beskou. Ons moet besef dat dit aardse manifestasies van die groot stryd tussen God en Satan, tussen goed en kwaad is. Al hierdie dinge het uiteindelik ’n doel: om die geregtigheid en liefde van God op ’n gevalle planeet te herstel.

`Waar orals is die werklikheid van hierdie kosmiese konflik tussen goed en kwaad, in die wêreld om ons, en in ons eie lewens te siene?`