---
title:  Die Here sal vir julle stry
date:   22/10/2025
---

`Lees Eksodus 14:13, 14 en 25. Wat was God se oorspronklike en ideale plan betreffende die Israeliete en oorlogvoering?`

In daardie krisis, toe Israel in ’n hoek gedryf was, sê Moses vir die mense: “Wees nie bevrees nie, staan vas en aanskou die verlossing van die Here wat Hy vandag vir julle sal bewerk; want soos julle die Egiptenaars vandag sien, sal julle hulle nie weer sien in ewigheid nie” (Eks. 14:13 en 14, OAB). Volgens die Bybel het die Egiptenare dit self ook besef, want hulle sê: “Ons moet wegkom van die Israeliete af, want die Here veg vir hulle teen Egipte” (vers 25, NAB).

God gryp op ’n wonderbaarlike wyse in en help die hulpelose Israeliete wat geen opleiding in krygskunde gehad het nie. Dít word die nuwe patroon [in die volk se geskiedenis]. Die uittog uit Egipte het dus die model geword vir God wat ingryp vir sy volk. Dit is nie net dat Jahwe al die strywerk doen nie, maar ook die verwagting dat Israel nie die stryd sal stry nie (Eks. 14:14). God is die krygsman. Optrede geskied op sý aandrang. Hý bepaal die strategie, Hý stel die middels vas, en Hý lei die veldtog. As Jahwe nie vir Israel stry nie, is hul kans op sukses nul.

Volgens Ellen G. White bring die feit dat die Here alleen namens sy volk baklei, sy ware bedoeling in dié verband aan die lig: “Dit was nie God se bedoeling dat hulle die Beloofde Land met die swaard moes verower nie. Nee, dit moes deur onderwerping en onvoorwaardelike gehoorsaamheid aan sy voorskrifte bewerkstellig word” (Ellen G. White, The Signs of the Times, 2 September 1880-uitgawe). Net soos hul verlossing uit Egipte, sou die Here voortaan self vir sy volk baklei. Al wat hulle te doen gestaan het, was om stil te staan en kyk hoe die Here die magtige oorwinning behaal.

Let op die geskiedenis: sodra Israel genoeg vertroue in die Here gehad het, het hulle nie nodig gehad om die stryd te voer nie (lees 2 Kon. 19, 2 Kron. 32 en Jes. 37). In God se ideale plan het die volk nooit nodig gehad om self die stryd te voer nie. Dit is vanweë hul ongeloof, en dit ná die uittog uit Egipte, dat God Israel toelaat om saam met Hom teen die Kanaäniete te stry. Net soos hulle tydens die uittog nie nodig gehad het om ’n enkele swaard teen die Egiptenare te lig nie, sou dit nooit nodig gewees het om self die wapen ter verowering van Kanaän op te neem nie (Deut. 7:17-19).

`“Die kinders van Israel moes nie teen die Here gemurmureer het nie, dan sou Hy nie toegelaat het dat hul vyande teen hulle oorlog maak nie” (Ellen G. White, The Story of Redemption, bl. 134). Watter impak het murmurering op die hedendaagse gelowige?`