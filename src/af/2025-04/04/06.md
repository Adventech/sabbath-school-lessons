---
title:  Die tweede beste opsie
date:   23/10/2025
---

`Lees Eksodus 17:7-13 en Josua 6:15-20. In watter opsigte stem hierdie twee oorlogsverhale ooreen? Hoe verskil hulle van mekaar?`

Die heeleerste geveg waarby die volk ná die uittog uit Egipte betrokke was, word in Eksodus 17 beskryf. Dit is waar die Israeliete hulself teen die Amalekiete moes verdedig. Neem egter die volgende in ag: God se almag is iets wat die volk eerstehands beleef het, beide in die vorm van die straf wat Hy oor die Egiptenare gebring het en die feit dat Hy hulle uit slawerny gelei het. Soos ons ook reeds gesien het, was dit nie deel van God se oorspronklike plan dat Israel teen ander mense moes baklei nie (Eks. 23:28 en 33:2). Ongelukkig het die mense kort ná hul bevryding uit Egipte onderweg na die Beloofde Land begin murmureer (Eks. 17:3). Hulle het selfs getwyfel of die Here wel in hul midde was. Dit is op daardie oomblik dat Amalek te voorskyn kom en die volk aanval. Dit was glad nie toevallig nie. God het toegelaat dat die Amalekiete Israel aanval sodat hulle kon leer om weer op Hom te vertrou.

Vanuit die hemel strek die Here sy hand uit tot by sy aardse kinders, maar sonder om sy verhewe beginsels in gevaar te stel. Hy roep hulle om terug te keer na sy ideale plan, te wete algehele en onvoorwaardelike vertroue in Goddelike ingryping. Om die waarheid te sê, ontvang Israel eers ná 40 jaar se woestynomswerwinge — ’n rondswerwery wat aan hul ongeloof te danke was — die wette wat met oorlogvoering te make het (Deuteronomium 20). Intussen het die omstandighede verander, wat gevolglik ’n aanpassing in strategie vereis het. Toe eers het die Here van Israel verwag om die Kanaäniete heeltemal uit te wis (Deut. 20:16-18).

Benewens die feit dat oorlogvoering voortaan ’n onvermydelike werklikheid vir Israel was, word dit toe boonop ’n lojaliteitstoets om te sien of hulle werklik aan Jahwe getrou is. Die Here het nie moed opgegee met sy volk nie. Nee, deur hul totale afhanklikheid aan Hom skenk Hy hulle die geleentheid om getuies van sy almag te wees.

Israel se deelname aan die verowering van Kanaän blyk duidelik uit die slotsom wat Josua aan die einde van dié Bybelboek bereik. Hier sien ons dat die Kanaäniete teen die Israeliete geveg het (hfst. 24:11). Hoewel die ineenstorting van Jerigo se mure aan ’n Godgegewe wonderwerk te danke is, moes die volk aktief by die veldslag betrokke wees; van aangesig tot aangesig met die koppige weerstand van dié stad se inwoners kom.

Hoewel Israel by gewapende konflik betrokke was, het dit vir hulle algaande ‘n leerskool geword, om sonder enige voorbehoude op Jahwe se hulp staat te maak. Nietemin is die volk deurgaans daaraan herinner (Jos. 7:12 en 13, en hfst. 10:8) dat die eindresultaat van elke veldslag uiteindelik in God se hande was; en dat die enigste impak wat hulle op die eindresultaat van so ’n militêre konflik gehad het, hulle geloof of gebrek aan geloof in die Here se beloftes was. So [die volk se rol] was om te kies.