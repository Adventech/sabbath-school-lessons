---
title:  Die lewende God van wonders
date:   13/10/2025
---

`Lees Josua 3:6-17. Let op die wonderbaarlike trek deur die Jordaanrivier. Wat sê dit aangaande die karakter van die God wat ons dien?`

Let op die beskrywing van die trek deur die Jordaanrivier in Josua 3:5 wat (bv. in die OAB) as “wonders” of (bv. in die ABA) as “wonderwerke” vertaal is. Die oorspronklike Hebreeus, [in sy verbuigde vorm hier, is _niflā'ôṯ_<sup>1</sup> Die grondwoord] is _pālā'_. _Niflā'ôṯ_ dui gewoonlik op die magtige, bonatuurlike handelinge van God wat boonop bewys van sy uniekheid lewer (Ps. 72:18 en 86:10). Die Israeliete het later hierdie wonderdade bepeins, met die gevolg dat hulle die Here daarvoor geloof en geprys het (Ps. 9:2) en vir die ander nasies van die Here vertel het (Ps. 96:3). Die plae in Egipteland (Eks. 3:20 en Miga 7:15), die trek deur die Skelfsee, asook God se leidende hand gedurende die volk se woestynomswerwinge (Ps. 78:12-16) is die wonders wat hulle gedenk het.

Die skrywers van die Bybel het geweet en getuig van die feit dat die God wat wêreld geskep het, nooit tot sy skepping beperk word of daardeur aan bande gelê word nie. Niks is onmoontlik (oftewel “te moeilik” in die Hebreeus of selfs “te wonderbaar” in die OAB) vir die Here nie. Hy kan enigiets doen (Jer. 32:17). Sy naam en sy aard is wonderbaar (Rig. 13:18). Hy gaan die menslike verstand te bowe. In teenstelling met die ander nasies se gode wat niemand kan red nie (Ps. 96:5 en Jes. 44:8), is die God van die Bybel ’n “lewende God” — lewendig en aktief — wie se volgelinge Hom kan vertrou; terwyl hulle in afwagting op die ingrypings wat Hy ten bate van hulle gaan maak, leef.

Die profeet Sagaria gebruik ’n verbuiging van dieselfde grondwoord _pālā'_ wat in Josua 3:5 ingespan word. Die verbuiging _yipālē'_ span hy in met verwysing na die toekoms wat hy vir Israel in die vooruitsig stel, een waarin die Babiloniese ballingskap tot ’n einde gekom het. In sy geestesoog sien Sagaria hoe Jerusalem ’n volledig herboude stad is, met oumense wat langs die stad se strate sit, en seuns en meisies wat daar speel. Aan die oënskynlik oorblufte inwoners van hierdie stad, ’n stad wat steeds tekens van Babiloniese verwoesting getoon het, sê die profeet: “Dit is wat die Here, die Almagtige, sê: ‘Al hierdie dinge lyk dalk vandag vir julle, ’n klein en mismoedige oorblyfsel van God se volk, onmoontlik. Maar dink julle dit is onmoontlik vir My, die Here, die Almagtige?’ Dit is wat die Here, die Almagtige, sê: ‘Julle kan daarvan seker wees dat Ek my volk gaan red van die nasies in die ooste en die weste. Ek gaan hulle weer tuis laat kom en veilig in Jerusalem laat woon. Hulle sal my volk wees en Ek sal in trou en regverdigheid hulle God wees’” (Sag. 8:6-8, NLV).

`Lees Lukas 18:18-27. Let op Jesus se antwoord aan sy dissipels. Hoe moedig dit jou aan om die dinge wat onmoontlik blyk te wees, in God se hande te laat?`

<sup>1</sup>[Die interlinêere teks gebruik ’n _/p/_ met ’n makron bo-op, vir die derde letter van _Niflā'ôṯ_. Hierdie grafeem ontbreek egter in die lettertipe wat hierdie lesboek gebruik en is derhalwe met ’n _‘f’_ vervang.]