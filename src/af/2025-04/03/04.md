---
title:  Les
date:   14/10/2025
---

`Lees Josua 4. Waarom het God die Israeliete aangesê om ’n gedenkteken op te rig?`

Die doel van hierdie klippe was dat dit ’n “teken” moes wees (vers 6). Die oorspronklike Hebreeuse term hiervoor is _'ôṯ_ en word dikwels saam met die begrip “wonders” gebruik. _'Ôṯ_ kan ook op bonatuurlike dade dui wat deur God verrig is (soos dié wat in gister se gedeelte van die les bespreek is), byvoorbeeld die plae in Egipteland (Eks. 7:3 en Deut. 4:34). Dit kan ook “simbool” of “aanduiding” beteken, ’n uiterlike bewys van ’n dieper of bo-sintuiglike werklikheid. Die reënboog is byvoorbeeld ’n “verbondsteken” (Gen. 9:12 en 13, AFR20); die bloed wat aan die bo-drumpels en deurposte van die Israeliete se huise aangebring moes word, word ook ’n “teken” genoem (Eks. 12:13, NAB); en besonder belangrik is die feit dat die Sabbat ook ’n “teken” van die skepping van God se heiligmakende teenwoordigheid genoem word (Eks. 31:13 en 17, OAB; Eseg. 20:12).

Hier [in Josua 4] tree die begrip “teken” as ’n gedenkteken op, om elke nuwe geslag aan die wonderwerk van die trek deur die Jordaanrivier te herinner. Die term “gedenkteken” in vers 7, [_zikārôn_], is afgelei van die [grondwoord] _zāḵar_ (“om te onthou”). Laasgenoemde is meer as ’n passiewe daad, waar jy skielik van iets onthou. Dit sinspeel op ’n onthou wat woord by daad voeg. Jy moet dienooreenkomstig optree (Deut. 5:15 en 8:2). Die oprig van klipgedenktekens (Gen. 28:18-22) en die ingebruikneming van rituele wat tot vrae oor die redes daarvoor sou lei (Eks. 12:26 en 27, Deut. 6:20-25), was ’n algemene verskynsel in die Ou Testament. In plaas daarvan om aanhoudend dieselfde wonderwerk te verrig, laat die Here gedenktekens oprig; gedenktekens wat die mense aan sy wonderdade laat dink en wat hulle noop om sinvolle antwoorde oor die bestaansrede van daardie klipstrukture te gee. Derhalwe is hierdie gedenktekens “vir altyd” (NAB), wat sodoende sinspeel op die behoefte om hierdie wondertekens van die Here altyddeur in die volksgeheue te hou.

Let op die vraag wat toekomstige geslagte kan vra: “Wat beteken hierdie klippe vir julle?” Dit is belangrik, want duidelik is dit iets wat elke nasaat homof haarself kan afvra. Elke nuwe geslag moet dit internaliseer, self tot ’n besef kom wat hierdie klippe op ’n persoonlike vlak beteken. Die geloof in ’n wonderwerkverrigtende God kan slegs aan die lewe gehou word as elke nuwe geslag self die betekenis van Jahwe se magtige dade herontdek. Hierdie soort geloof tref netjies onderskeid — en dit is ’n groot onderskeid — tussen die getroue uitleef van Bybelse _tradisies_, enersyds; en _tradisionalisme_ as die dooie godsdiens wat die nuwe geslag voortsit, wat sy oorspronklike waarde en intensiteit kwyt is, andersyds. Op die ou end is dit die Bybelgebaseerde geloof wat ons moet herontdek en ons eie moet maak. Niemand kan namens ons glo nie, veral nie ons voorsate nie.

`Dink aan jou persoonlike gedenktekens in jou wandel met die Here. Hoe herinner hulle jou aan die wonderdade wat Hy al in jou lewe verrig het?`