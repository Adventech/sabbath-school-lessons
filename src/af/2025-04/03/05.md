---
title:  Vergeetagtigheid
date:   15/10/2025
---

`Lees Josua 4:20-24 in die lig van die volgende verse: Rig. 3:7 en 8:34; asook Ps. 78:11, Deut. 8:2 en 18, en Ps. 45:17. Waarom was dit so belangrik om die Here se magtige dade te onthou?`

Let op die verandering in persoonlike voornaamwoord in Josua 4:23. Die waters van die Jordaan is “voor _julle_ uit” opgedroog (OAB), d.w.s. ten aanskoue van al die Israeliete wat pas daardeur getrek het. In teenstelling hiermee is die Skelfsee “voor ons uit laat opdraag” (OAB). Hier is diegene wat toekyk, die eerste geslag Israeliete, d.w.s. dié wat die uittog uit Egipte meegemaak het. Hierdie twee gebeure wat deur twee verskillende geslagte beleef is, het [nietemin] ’n soortgelyke betekenis. Neem die volgende in ag: uit die trek deur die Jordaanrivier put die tweede geslag dieselfde betekenis as hul ouers se trek deur die Skelfsee. Dit is te danke aan die getuienis van hul ouers dat hierdie gebeurtenis die tweede geslag ewe diep ontroer het.

Normaalweg word vergeetagtigheid as ’n eg-menslike — en dus normale — eienskap beskou. Vir ‘n mens se geestelike lewe kan dit egter ernstige gevolge inhou.

Selfs vir die hedendaagse gelowige behels die behoud van ons identiteit, as ’n kerk met ’n unieke roeping en sending, dat ons geleenthede vir die verkwikking van beide ons individuele en gesamentlike geestelike geheue skep; ten einde onsself te vergewis van ons herkoms, van wie ons is, en ook waarvoor ons op die been gebring is.

`Lees 1 Korintiërs 11:24 en 25, en Johannes 14:26. Waarom moet ons altyd in gedagte hou wat Christus vir ons gedoen het? Maak enigiets werklik saak daarsonder?`

As ons nie ons lewenspad voortdurend met God se weldade en openbarings van die verlede verlig en rig nie, sal ons gewis die nodige motivering vir die uitvoer van ons sending op die lange duur verloor. Dit is iets wat Ellen G. White terdeë besef het: “Ons het niks te vrees vir die toekoms nie, behalwe as ons vergeet hoe die Here ons tot dusver gelei het; as ons vergeet hoe Hy ons deur die loop van ons geskiedenis geleer het” (Ellen G. White, Life Sketches, bl. 196).

`Terugblikke is wel belangrik. Dit is goed om te onthou wat die Here in die verlede vir ons gedoen het. Waarom moet ons egter ook ’n daaglikse belewenis met Hom hê, sy liefde en teenwoordigheid as ’n eerstehandse werklikheid ervaar?`