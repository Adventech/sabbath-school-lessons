---
title:  Die trek deur die Jordaan
date:   12/10/2025
---

`Lees Josua 3:1-5 en Numeri 14:41-44. Waarom het die Here die Israeliete gevra om hulle spesiaal voor te berei vir die dinge wat aanstons sou ontvou?`

Dit is die eerste keer dat die verbondsark in die boek Josua genoem word. In die ontvouende Ou-Testamentiese vertelling kom dit tot dusver op die volgende plekke na vore: by verwysings na die tabernakeltent (Eks. 40:21) en in Israel se omswerwinge ná Sinai (Num. 10:33-36), asook by die eerste, onsuksesvolle poging om met die inbesitneming van Kanaän te begin (Num. 14:44). Dit was die mees gewyde voorwerp in die Israeliete se opslaan-heiligdom. Die verbondsark bevat drie ander voorwerpe, elk ’n uitdrukking van Israel se spesiale verhouding met God: (1) die kliptafels waarop die tien gebooie geskryf is, (2) die staf van die hoëpriester Aäron, en (3) ’n kruik met die manna in (Eks. 16:33, Heb. 9:4).

Die verbondsark en die voorbereidings om deur die Jordaanrivier te trek, dien as ’n herinnering dat die volk nie Kanaän op hul eie tyd en wyse sou binnegaan nie. Hierdie verowering sou slegs suksesvol wees as hulle by die Here se manier van doen en by sy tydsberekening sou hou. Die God wat tussen en bokant die twee gerubs op die versoendeksel teenwoordig was (Eks. 25:22 en Num. 7:89), en wie se bewegings in die oë van die volk in die bewegende (skuiwende) verbondsark weerspieël is, gaan eerste Kanaän binne; gevolg deur die Israeliete. So, God neem die voortou in hierdie inval.

Die bevel wat as “heilig julle” (AFR20) of “reinig julle” (NAB) vertaal is, dui op ’n reinigingsproses soortgelyk aan dié wat die priesters voor tabernakeldiens gevolg het (Eks. 28:41 en 29:1) en wat die volk moes volg voordat God Hom op Sinai aan Moses geopenbaar het (hfst. 19:10 en 14). Hierdie toewyding aan die Here behels die afsien van sondige weë en die verwydering van alles wat seremonieel gesproke onrein was. Dieselfde opdrag verskyn in Numeri 11:18, betreffende ’n wonderwerk wat die Here kort daarna sou verrig. Hierdie tipe voorbereiding moes ook in oorlogstyd voor veldslae gedoen word (Deut. 23:14). Voordat God namens Israel kon baklei, moes hulle eers hul lojaliteit aan Hom bewys en op Hom as hul aanvoerder vertrou.

Die wonderbaarlike trek deur die Jordaanrivier sou iets belangriks aan die volk bewys: dat hulle peil kon trek op God se belofte om wel hul vyande uit die Beloofde Land te dryf. Die God wat hulle deur droë grond oor die Jordaanrivier laat trek het, kon hulle nou ook goedgunstiglik hierdie landstreek skenk.

`Die Here skei nie altyd die waters van die Jordaanrivier nie. Sy ingrypings is nie altyd so ooglopend nie. Hoe moet ons, na jou mening, maak om geestelik voorbereid te wees sodat ons wel die ingrypings wat God graag ter wille van ons wil doen, kan beleef en raaksien?`