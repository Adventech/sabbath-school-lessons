---
title:  Anderkant die Jordaan
date:   16/10/2025
---

“Hy het ’n see in droë grond verander. Hulle het te voet deur die rivier gegaan. Daar kon ons ons in Hom verheug” (Ps. 66:6, AFR20).

Beide die trek deur die Skelfsee en dié deur die Jordaanrivier lui ’n nuwe era in die Bybelgeskiedenis in en tree dus as bakens op. Beide het ook ’n simboliese betekenis (lees Ps. 66:6 en 114:1-7, 2 Kon. 2:6-15). Reeds in die Ou Testament kom mens tekste teë wat die twee gebeurtenisse met mekaar verbind, en dan ’n betekenis daarin raaksien wat verder as die oorspronklike kontekste strek. In Psalm 66:6 vier die psalmdigter God se ingryping in sy lewe (verse 16-19) en span twee historiese gebeurtenisse, die trek deur die Skelfsee en dié deur die Jordaanrivier, daarvoor in.

Psalm 114 verbind ook hierdie twee gebeurtenisse met mekaar. Die skrywer verwar egter nie die een met die ander nie. Hy besef al te goed dat hierdie gebeurtenisse tot verskillende tydvakke behoort. Hier voeg hy hulle egter saam omdat hulle teologies gesproke ’n gedeelde betekenis het. Beide, besef hy, dra tot ’n verandering in Israel politieke stand by — die een neem die volk van slawerny tot vryheid; die ander neem hulle van ’n ontheemde, nomadiese bestaan tot ’n gevestigde nasie. In hierdie psalms illustreer die vermelde historiese gebeurtenisse [ook] die verandering in die psalmdigter se omstandighede — van verdrukking, armoede, hulpeloosheid en vernedering; na veiligheid, welstand, verlossing en menswaardigheid.

Wat meer is, dit is by die Jordaan waar Elia se hemelvaart plaasvind en binne die konteks van ’n wonderwerk wat soortgelyk aan dié in Josua is. Elia trek egter deur ander waters — om die metafoor verder te voer — ’n gebeurtenis wat op die grootste verandering in sy lewensomstandighede dui: [hy verlaat die oewer van hierdie aardse bestaan, trek deur die lugruim, en bereik die oorkantste oewer], die hemel. Hierdie gebeurtenis is ook belangrik vir Elisa: hy wat voorheen die profeet se assistent was (1 Kon. 19:21), word nou die volk se profeet (2 Kon. 2:22).

`Lees Matteus 3:16 en 17, en Markus 1:9. Hoe sinspeel Nuwe-Testamentiese skrywers op ’n simboliese en geestelike betekenis vir die Jordaanrivier?`

Let op Jesus se aardse bediening waarin sy lewe ’n versinnebeelding van die volk is. Dit volg dieselfde patroon as die geskiedenis van Israel van ouds. Jesus het ook ’n Skelfseeen ’n Jordaanrivier-belewenis beleef. Ná die beëindiging van die doodsdekreet word Hy uit Egipte geroep (Matt. 2:14-16). Hy bring 40 dae in die woestyn deur (Matt. 4:2) wat soortgelyk aan Israel van ouds se 40-jaar-lange woestynomswerwinge is. Laastens word Hy in die Jordaan gedoop, om die oorgang van sy private lewe na sy openbare bediening aan te dui (Matt. 3:16 en 17, Mark. 1:9).

Hebreërs 3 en 4 stel later ook [’n verdere] simboliese betekenis vir die trek deur die Jordaanrivier voor, waarin die binnegaan van Kanaän vooruitwys op die “die rus van God se genade” wat die Christen deur geloof betree.