---
title:  Gedenktekens van genade
date:   11/10/2025
---

### Skrifverwysings vir hierdie week se studie

Josua 3, Numeri 14:44, Lukas 18:18-27, Josua 4, Johannes 14:26, Hebreërs 4:8-11.

> <p>Geheueteks</p>
> “‘Want die Here julle God het die water van die Jordaan voor julle laat opdroog, totdat julle deurgetrek het, soos wat die Here julle God gedoen het met die Rietsee wat Hy voor ons laat opdroog het, totdat ons deurgetrek het, sodat al die volke van die aarde mag weet dat die hand van die Here sterk is, en sodat julle altyd vir die Here julle God ontsag sal hê’” (Josua 4:23 en 24, AFR20).

Die verkeersbeampte beduie vir John om af te trek. Na hy tot stilstand gekom het, gaan die man nader en vra vir John se bestuurslisensie. Net mooi op daardie oomblik besef hy dat hy sy beursie, en daarmee saam sy bestuurslisensie, by die kantoor vergeet het. John verduidelik toe wat gebeur het. Op dié vra die beampte wat sy nering is. John sê dat hy ’n professor is. Terwyl die verkeersbeampte die kaartjie vir die vergete lisensie uitskryf, raai hy aan dat John dit nie as ’n boete moet beskou nie.

“Dit is klasgelde,” verduidelik hy. “Wanneer mens iets wil leer, betaal jy daarvoor. Dit is u klasgelde sodat u kan leer om nie weer sonder ’n lisensie te bestuur nie. Geniet u dag, professor!”

Dit is tipies mens: enigiets wat nie konstant voor oë gehou word nie, raak gou vergete. So vergeet ons om mense terug te bel, om op e-posse te reageer, om die plante water te gee, om mense geluk te wens met hul verjaarsdag, e.s.m. Dit is ’n ellelange lys. Om van ons geestelike behoeftes te vergeet, hou waarskynlik ernstiger gevolge as ’n blote verkeerskaartjie in; veral aangesien dit met niks minder as ons ewige lot te make het nie.

Kom ons kyk nou hoe die Hebreërs deur die Jordaanrivier trek en wat ons uit hul wedervarings kan leer.

_*Bestudeer hierdie week se les te voorbereiding vir Sabbat, 18 Oktober._