---
title:  Die gevare van afgodery
date:   24/12/2025
---

`Lees Josua 24:22-24. Josua herhaal sy beroep op die volk om van hul afgode ontslae te raak. Om watter rede?`

Die bedreiging wat afgodery inhou, is nie teoreties nie. In die verlede, op die vlaktes van Moab, doen Moses onder soortgelyke omstandighede ook so ’n beroep op die Israeliete (Deut. 30:19 en 20). Die gode wat hier in Josua ter sprake kom, is nie dié van Egipteland of dié buitekant Kanaän oorkant die Jordaan nie. Nee, dit is die afgode “wat onder julle is” (hfst. 24:23, OAB). Josua pleit dus by sy volksgenote om hul harte tot God te “neig” (OAB). Die Hebreeuse grondwoord wat sodanig vertaal is, is _nāṭâ_ [hier in die verbuigde vorm _vəhaṭṭû_, “en neig”]. Dit beteken om jou “uit te strek” of [na iets of iemand] “te buig” [of “te draai.”] Dit word elders met verwysing na die Allerhoogste gebruik, met die verwagting dat Hy in die rigting van die mens sal buig om gebede aan te hoor ([let veral op die CAB23 vir] 2 Kon. 19:16, asook Ps. 31:2 en 3; en Dan. 9:18 se “draai U oor” in die AFR20). Dit is ook die boetvaardige houding wat die profete by Israel te wagte was (Jes. 55:3, OAB; Jer. 7:24, CAB23). _Nāṭâ_ word ook ingespan met verwysing na Salomo se afvalligheid, toe “sy vroue sy hart weggedraai agter ander gode aan” (1 Kon. 11:3, 4 en 9; CAB23). Die sondige mensehart is nie van nature geneig om Godwaarts te draai en na Hom te luister nie. Dit verg ’n doelbewuste besluit om ons harte na God en sy wil te neig.

’n Direkte vertaling van die Israeliete se antwoord lees soos volg: “En sy stem sal ons gehoorsaam wees.” Hierdie uitdrukking beklemtoon daardie sy van gehoorsaamheid wat met interpersoonlike verhoudings te make het. Israel word nie hier gevra om ter wille van roetine ’n stel lewenslose reëls getrou te volg nie. Die verbond het gegaan oor ’n lewende verhouding met die Here, een waaraan die Israeliete nie deur die blote navolging van regulasies uiting kon gee nie. Israel se godsdiens was nooit veronderstel om wetties te wees nie; maar eerder ’n konstante gesprek te wees, wat liefdevol en gelowig met ’n heilige en genadige Reddergod gevoer word.

Selfs ná die volk se drievoudige belofte om die Here te dien — wat, soos Josua beveel het, op die verwydering van die afgode in hul midde neergekom het — het ons geen verdere aanduiding dat hulle dit wel gedoen het nie. In hierdie Bybelboek was dit tot dusver deurgaans die gebruik om die nakoming van Josua se voorskrifte (of dié van Moses) as voorbeelde van gehoorsaamheid op te teken. Skielik ontbreek dit hier in die slothoofstuk. Dit laat Josua se beroep op die volk as ’n ope vraag [aan die leser]. Die hoofberoep wat hierdie Bybelboek doen — naamlik om die Here te dien — gaan nie net aan Josua en sy tydgenote nie, maar ook aan die kinders van die Here wat hierdie boodskap in elke tydvak lees en aanhoor.

`Hoe dikwels belowe jy die Here om ’n bepaalde ding te doen, maar dan bly dit vergete? Wat was die rede vir jou versuim? Wat sê jou antwoord hierop aangaande die Here se genade?`