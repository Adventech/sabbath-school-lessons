---
title:  Julle was daar!
date:   21/12/2025
---

“Josua het al die stamme van Israel in Sigem byeen laat kom. Hy het die oudstes van Israel, hulle hoofde, hulle regters en opsieners opgeroep, en hulle het in die teenwoordigheid van God gaan staan” (Jos. 24:1, AFR20).

Sigem was die plek waar Abraham, met sy aankoms in die land, ’n altaar opgerig het; en waar die Here hom die eerste keer die belofte oor Kanaän gegee het (Gen. 12:7). Noudat die belofte aan Abraham vervul is, wy Israel hulle opnuut toe aan hul verbond met God; op die presiese plek waar die belofte die eerste maal gemaak is. Let op die beroep wat Josua aan die volk doen: “Verwyder dan nou die vreemde gode in julle midde” (Jos. 24:23, AFR20). Dit herinner sterk aan Jakob se woorde aan sy eie gesinsgroep en trekgeselskap (vgl. Gen. 35:2-4). Die fisiese plek waar Josua die volk toespreek, verleen op sigself stukrag aan die oproep om alle ander “gode” te verwerp en sodoende bewys van hul algehele trou aan die Here te lewer.

`Lees Josua 24:2-13. Wat is die hoofsaak van God se boodskap aan Israel?`

God is deurgaans die onderwerp [oftewel die doener] van die sinne wat vir dié terugblik ingespan word: “_Ek_ het julle voorvader Abraham… geneem… en hom laat trek,” “_Ek_ het sy nageslag vermeerder,” “_Ek_ het Moses en Aaran gestuur,” “_Ek_ het Egipte met plae getref,” “_Ek_ het gedoen,” “_Ek_ het julle voorouers uit Egipte laat wegtrek,” “_Ek_ het julle uit… so-en-so… se hand gered,” e.s.m. So Israel is nie die een wat dinge in hierdie vertelling laat gebeur nie. Nee, hulle is die voorwerp [aan wie, of vir wie, dinge gedoen word]. Die Here het Israel geskape. As Hy nie in Abraham se lewe ingegryp het nie, sou hulle steeds dieselfde afgode aanbid het. Die feit dat Israel as ’n nasie bestaan, is nie iets wat deur enige van hul voorvaders bekom is nie; m.a.w. dit is nie aan verdienste nie, maar uitsluitlik deur die toedoen van God se genade te danke. Die feit dat die Israeliete nou die land bewoon, is nie rede om hulself op die skouer te klop nie. Inteendeel, dit is juis die rede om Godwaarts te draai en Hóm te dien.

Let op die heen-en-weer verwysings na die volk en hul voorsate (die rondspring tussen die “julle” en die “hulle” in hierdie Skrifgedeelte). Dit gebeur vyf maal. Duidelik word hierdie volksvergadering by Sigem en hul voorvaders as ’n eenheid beskou. Hiermee probeer Josua toon wat Moses reeds in Deuteronomium 5:3 bevestig het – naamlik dat die Here nie net hierdie verbond met die voorvaders gesluit het nie, maar met almal wat daardie dag na Josua se toespraak gestaan en luister het. Meerderheid van sy gehoor het nie die uittog uit Egipte meegemaak nie. Bitter min van hulle was by Horeb. Tog sê Josua hier dat hulle almal daar was. Kortom, elke nuwe geslag moet die lesse van die verlede hul eie maak. Die God wat in die verlede wonderdade vir hul voorsate verrig het, staan gereed om ook ten bate van die teenswoordige geslag op te tree.

`Op watter maniere kan ons, as lede van ’n gemeente, wel ’n beter gesamentlike verantwoordelikheidsin aankweek? Oftewel, hoe kan elke lidmaat begryp dat sy/haar optrede die hele gemeente raak?`