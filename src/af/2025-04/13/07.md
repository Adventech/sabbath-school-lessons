---
title:  Vir verdere studie
date:   26/12/2025
---

Lees die volgende gedeelte uit Ellen G. White se geskrifte — “The Last Words of Josua” (bl. 522-524, in Patriarchs and Prophets).

“’n Magdom mense het die uittog uit Egipteland meegemaak. Onder hulle was vele wat afgodsbeelde aanbid het. So groot is ‘die mag van die gewoonte’ by die mens dat hierdie praktyk in die geheim voortgesit is, tot ’n mate selfs nadat die volk hulle in Kanaän gevestig het. Josua was bewus van hierdie boosheid onder die Israeliete, en kon duidelik insien watter gevare dit vir hulle ingehou het. Hy het opreg ’n diepgaande hervorming vir sy Hebreeuse volksgenote begeer. Wat hy verstaan het, is dat die mense tot ’n besluit moes kom om die Here van harte te dien; andersins sou hul dade hulle al meer en meer van God geskei het… Hoewel ’n gedeelte van die volk ’n geestelike ingesteldheid teenoor aanbidding gehad het, was die res tot ’n groot mate blote formaliste; sonder enige geesdrif of opregtheid in hul beoefening. Party van hulle was in hul diepste wese afgodsdienaars, maar sou te skaam wees om dit teenoor ander te beken” (Ellen G. White, Signs of the Times, 19 Mei 1881-uitgawe).

“Hierdie plegtige verbond is in die boekrol wat die wet van God bevat, opgeteken. So is hierdie gewyde oomblik bewaar. Daarna rig Josua toe ’n groot klip op, onder die groot terebintboom wat by die heiligdom van die Here staan. ‘Josua het vir die hele volk gesê: “Kyk, hierdie klip sal ’n getuie teen ons wees, want hy het al die woorde van die Here wat Hy met ons gepraat het, gehoor; en hy sal teen julle ’n getuie wees, sodat julle nie julle God verloën nie’ [Jos. 24:24, AFR20]. Hier stel Josua dit onomwonde dat die voorskrifte en bepalings wat hy hier aan die mense voorhou, nie syne was nie; die Here het dit gespreek. Hierdie groot klip sou aan daaropvolgende geslagte getuienis lewer van die gebeurtenis waarvoor dit as ’n gedenkteken opgerig is, en sou teen die mense getuig indien enigeen besluit het om weer in afgodery te verval” (Ellen G. White, Signs of the Times, 26 Mei 1881-uitgawe).

**Vrae vir bespreking:**

`Let op die sinsnede, “Hy is ’n heilige God, Hy is ’n jaloerse God” (Jos. 24:19, OAB); en bespreek die betekenis daarvan. In watter opsig is die Here ’n jaloerse God?`

`Hoe hou ons liefde vir God verband met die vryheid wat Hy ons skenk om te kies? Anders gestel: kan ons werklik liefhê sonder om waarlik vry te wees? Kan dwang ware liefde voortbring? Indien nie, waarom nie?`

`Dink aan enkele praktiese maniere waarop hedendaagse kerkleiers die leisels aan die volgende geslag kan oorgee?`

`Dink aan Josua se lewe en die slotopmerking dat die Israeliete gedurende sy hele leeftyd die Here bly dien het. Watter slotopmerking wil jy hê moet mense oor jóú lewe maak?`