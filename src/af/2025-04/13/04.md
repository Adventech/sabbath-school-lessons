---
title:  Vry om te dien
date:   23/12/2025
---

As ’n ware en getroue leier respekteer Josua die mense se vrye wil. Sy wense is dat Israel vrylik sal kies om die Here te dien, en nie uit dwang nie. Dit is juis waarop Josua hier sinspeel met die doelbewuste gebruik van die werkwoord “gekies het” [_bəḥartem_ wat uit die grondwoord _bāḥar_ afgelei is] (Jos. 24:22; o.a. AFR20, NAB, OAB). In ander Skrifgedeeltes dui _bāḥar_ (wat “om te kies” beteken) op Jahwe se uitverkiesing van Israel (Deut. 7:6 en 7, Deut. 10:15 en hfst. 14:2). Dit staan Israel vry om vir Jahwe nee te sê; om die uitverkorendheid wat Hy hulle geskenk het, van die hand te wys. Tog sou dit duidelik ’n sinnelose en absurde skuif gewees het. Kortom: Israel kon ja vir God gesê en aangehou leef het, of hulle kon die rug op Hom gedraai en opgehou bestaan het.

`Wat was Israel se reaksie op Josua se oproep? (Jos. 24:16-18). Let op Josua se reaksie op hul antwoord. Waarom, dink jy, het hy so daarop gereageer? (Jos. 24:19-21).`

Met hierdie uitdruklike ja, erken die Israeliete dat die God van die patriarge en van hul voorvaders nou ook hulle God is, siende dat hulle na Hom as “die Here onse God” verwys (Jos. 24:17 en 18, OAB; klem verskaf); die God wat hulle bereid is om met onverdeelde trou te dien. Ná hierdie onbetwisbare bevestiging van hul lojaliteit is mens half beamende en bemoedigende woorde van Josua te wagte. Tog is dit nie die geval nie. Skielik is daar ’n wending in die dialoog tussen Josua en die volk. Dit blyk dat Josua nou ’n nuwe rol hier inneem. Hy is ’n soort duiwelsadvokaat [m.a.w. “Iemand wat bewustelik allerlei besware teen ’n goeie saak opper” (Verklarende Afrikaanse Woordeboek, Labuschagne & Eksteen 2010]. Terugblikke op God se genadige voorsienigheid van die verlede word nou met iets [heeltemal] anders vervang: hy teken ’n afskrikprentjie van ’n God wat nie maklik is om te dien nie.

Josua ken die eerste geslag sedert die uittog maar al te goed. Hul aanbidding was bra wankelmoedig. Daardie Israel het belowe om die Here op soortgelyke terme as die latere Kanaän-geslag te aanbid (Eks. 19:8 en hfst. 24:3, Deut. 5:27); maar skaars was die eed om Jahwe te volg op die uittog-geslag se lippe of hulle sondig teen Hom (Eksodus 32). So m.b.v. hierdie redenaarsinsrument poog Josua om ’n aantal dinge onder die volk se aandag te bring. Ten eerste, dat die besluit om God te dien ’n saak van groot erns is. Hierdie besluit sal noodgedwonge die hele volk in ooreenstemming met die geopenbaarde wil van God vorm. Dat die nastreef daarvan bepaalde seëninge tot gevolg het, is duidelik sigbaar. Terselfdertyd moet die gevolge wat ongehoorsaamheid inhou, ook behoorlik begryp word. Vergifnis vir sonde is nie ’n onvervreembare mensereg nie, maar ’n wonderwerk wat spruit uit God se genade.

_Ten tweede_ moet die Israeliete se besluit om God te dien hul eie wees; nie iets wat ’n leier, soos Josua, op hulle afdwing nie.

_Ten derde_ moet Israel besef dat die aanbidding van die Here nie deur menslike inspanning geskied nie. Dit word nie deur blote navolging van die verbondsbepalings bekom [soos ’n parkeermasjien wat die regte bedrag gevoer word en dan skop dit ’n gevalideerde parkeerkaartjie uit] nie, maar deur ’n persoonlike verhouding met die reddende Here te hê (vgl. Eks. 20:1 en 2, Deut. 5:6 en 7).