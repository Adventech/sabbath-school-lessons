---
title:  Met opregtheid en getrouheid
date:   22/12/2025
---

`Josua doen ’n beroep op die Israeliete in Jos. 24:14 en 15. Wat het hy hulle gevra om te doen? Wat beteken dit om die Here met opregtheid en getrouheid te dien?`

Josua se beroep gee op ’n klinkklare wyse uiting aan die feit dat Israel ’n besluit moes neem: óf om deur hul trou aan die Skeppergod hul uniekheid te behou en die Beloofde Land te bewoon; óf om saam met die ander nasies in die see van afgodery weg te sink; om ’n volk sonder ’n duidelike identiteit, doel of sending te wees. Die besluit berus by hulle.

Josua se beroep is tweeledig: Israel behoort die Here te “vrees” (OAB) en Hom “met opregtheid en met trou” (NAB) te dien. Hierdie werkwoord “vrees” wat die Ou Vertaling en die Contemporary Afrikaans Bible gebruik, beteken nie dat mens konstant “in vrees en bewing verkeer” nie, dat jy psigies gesproke “in ’n toestand” is nie. Nee dit dui op ’n eerbied (NAB) en ontsag (AFR20) vir God [of om Hom te “eer” soos die NLV en DB dit stel], wat spruit uit die besef dat God enersyds ondeurgrondelik groot, heilig en onbeperk is; en andersyds, dat die mens daarenteen klein, sondig en beperk is. Om die Here te vrees, is ’n konstante bewustheid dat God se eise oneinding belangrik is, die erkenning dat Hy nie net ons hemelse Vader nie, maar ook ons Hemelkoning is. Hierdie wete sal tot ’n lewe van gehoorsaamheid aan God lei (Lev. 19:14 en hfst. 25:17, Deut. 17:19, 2 Kon. 17:34). Hoewel die term “vrees” die innerlike houding beskryf wat ’n Israeliet veronderstel is om te hê, is die praktiese uitwerking daarvan diens [aan God en die mens].

Die diens wat van Israel vereis word, word aan twee Hebreeuse terme gekenmerk: “met opregtheid” and “en met waarheid.” Die eerste term _bəṯāmîm_ (“met opregtheid,” wat ’n verbuiging van die grondwoord _tāmîm_ is), word meestal as ’n byvoeglike naamwoord gebruik ter beskrywing van ’n offerdier wat sonder enige gebrek is. Die tweede Hebreeuse term waarmee Israel se diens verwoord word, is _ûḇe'ĕmeṯ_ (“en met waarheid” of “en met getrouheid,” wat ’n verbuiging van die grondwoord _'ĕmeṯ_ is). Hierdie woord se konnotasies [of sekondêre betekenisse] is gewoonlik “bestendigheid” en “stabiliteit.” Dit is geneig om na God te verwys. Getrouheid is een van sy inherente karaktereienskappe, een wat Hy aan Israel betoon.

’n Getroue persoon is iemand wat betroubaar en vertroubaar is. Wat Josua basies hier vra, is dat die volk van God dieselfde trou aan Hom sal betoon was as wat Hy deur die loop van Israel se geskiedenis aan hulle betoon het. Dit gaan nie bloot oor uiterlike nakoming van die Here se voorskrifte nie, maar oor [die regte ingesteldheid] wat diep vanuit ’n onverdeelde en konsekwente innerlike ontspring. In hul handel en wandel behoort die Israeliete ’n opregte dankbaarheid teenoor God te weerspieël oor die dinge wat Hy vir hulle gedoen het. Dit is basies dieselfde ingesteldheid wat die hedendaagse gelowige ook teenoor Jesus behoort te hê.

`Wat beteken dit, vir jou, om die Here “met opregtheid” en “met trou” te dien? Let op jou daaglikse lewe. Watter dinge trek jou aandag af wat verhoed dat jy die Here van harte dien?`