---
title:  Vir verdere studie
date:   03/10/2025
---

Lees die volgende gedeeltes uit Ellen G. White se geskrifte – “Crossing the Jordan” (bl. 481 en 482, in Patriarchs and Prophets) en “Entering the Promised Land” (bl. 175, in The Story of Redemption).

“Jesus se beloftes en vermanings het betrekking op my — want so lief het God die wêreld gehad dat Hy sy eniggebore Seun gegee het sodat ek, deur my geloof in Hom, nie verlore hoef te gaan nie, maar die ewige lewe kan hê. Die belewenisse wat in die Woord van God geboekstaaf word, is veronderstel om ook myne te wees. Die gebede en die beloftes van God, die voorskrifte en vermanings daarin – dié is myne… Namate mens deur geloof die beginsels van Bybelwaarheid ontvang en dit oordink, word dit deel van jou wese en die dryfkrag van jou lewe. Om jou hart vir die Woord van die Here oop te maak, vorm jou gedagtes, sodat dit deel van jou karakterhervorming word” (Ellen G. White, The Desire of Ages, bl. 390 en 391).

“Geen Bybelwaarheid behoort ons met groter erns te bepeins, gereelder te herhaal en behoorliker by die mense in te prent nie; naamlik dat dit onmoontlik vir die gevalle mens is om enigiets uit verdienste, m.a.w. deur ons beste handewerk, te bekom nie. Verlossing kom slegs deur die geloof wat ons in Jesus Christus het” (Ellen G. White, Faith and Works, bl. 19).

**Vrae vir bespreking:**

`Josua se omstandighede en die dinge wat hy in sy leeftyd ervaar het, verskil in vele opsigte baie van ons s’n. Watter geestelike beginsels kan ons nietemin uit sy lewe put en prakties in ons lewens toepas? Tog moet die konteks van hierdie Bybelgebeure altyd in gedagte gehou word wanneer mens vergelykings tussen die destydse Israeliete en die moderne gelowiges probeer tref. Waarom?`

`Bespreek die verband tussen God se beloftes en ons gehoorsaamheid aan Hom. Hoe komplementeer die een die ander? Wat is die gevare van die oorbeklemtoning van die een ten koste van die ander? Met ander woorde: watter gevare ontstaan wanneer die wet so driftig bevorder word dat dit genade heeltemal oorskadu; of dat ons soveel klem op genade lê dat die wet uitgeskuif word?`

`Hoe sou jy, gebaseer op hierdie week se les en inaggenome die Bybelse perspektief, sukses definieer? Watter plek het welvaart in ’n Christelike definisie van die begrip “sukses?”`

`Josua word as die grote Godsman, Moses, se opvolger aangewys. Hoe dink jy het Josua daaroor gevoel? Watter belofte het God egter aan dié nuwe leier gegee wat hom ongetwyfeld in die uitvoer van sy gewigtige amp onderskraag het (lees Jos. 1:5)?`