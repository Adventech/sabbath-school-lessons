---
title:  ’n Nuwe Moses
date:   28/09/2025
---

`Lees Deuteronomium 18:15-22 en Josua 1:1-9. Waarom is dit betekenisvol dat die boek Josua sommer met die intrapslag opnuut uiting gee aan die beloofde dinge wat na die dood van Moses sou gebeur?`

Ná die dood van Moses, stel die Here sy opvolger, Josua, aan. Ooreenkomste tussen die afgestorwe Godsman en die nuweling word opgemerk. Aan albei sê die Here dat hulle die volk tot in die land wat aan hul voorvaders belowe is, sou lei. Let op sy woorde aan Josua: “Soos Ek vir Moses gesê het, gee Ek aan julle elke plek waar julle kom” (Jos. 1:3, NAB). Josua sou dus die taak wat aanvanklik aan Moses toevertrou was, volvoer. Hy was in werklikheid die nuwe Moses.

`Lees Eksodus 33:11; Numeri 14:6, 30 en 38; hfst. 27:18; hfst. 32:12 en hfst. 1:38; Deuteronomium 31:23 en hfst. 34:9. Wat sê hierdie Skrifgedeeltes vir ons aangaande Josua?`

Die belofte dat God ’n profeet onder Israel “na vore [sou] laat kom” (Deut. 18:15) was op daardie tydstip slegs ’n moontlikheid, iets wat toe nog nie verwesentlik was nie. Die inleidende woorde — wat God se bevel aan Josua is — herinner dus die leser aan daardie belofte en skep terselfdertyd die verwagting dat dit bewaarheid sal word.

Hoewel Moses reeds dood was, neem hy die belangrikste plek in die eerste hoofstuk in. Sy naam verskyn elf kere teenoor Josua se vier [in die NAB]. Moses word “die dienaar van die Here” genoem, terwyl daar na Josua as “die assistent van Moses” verwys word (Jos. 1:1, NAB). Dit sou ’n leeftyd van getroue diens en gehoorsaamheid verg voordat Josua [uiteindelik] die titel “dienaar van die Here” kon ontvang (Jos. 24:29, NKJV).

Die eerste hoofstuk bied ons ’n greep uit die volk se geskiedenis, ’n boekstawing van hoe die een groot leier by die ander groot leier oorgeneem het. Nóg Moses nóg Josua is egter die hooffiguur in hierdie vertelling. Nee, dit is die Here self; Hy wat die openingswoorde in dié Bybelboek spreek en wie se leiding deurgaans die botoon voer. Daar is dus geen twyfel wie Israel se ware leier is nie.

`Deur die eeue heen roep die Here mans en vroue om sy volk te lei. Waarom is dit van kardinale belang dat die moderne gelowige moet onthou wie die kerk se ware Leidsman is, die een wat ons met ’n onsigbare hand rig?`