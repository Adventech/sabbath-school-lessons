---
title:  Trek deur! Neem in! Verdeel! Dien!
date:   29/09/2025
---

`Lees Josua 1. Wat leer ons uit die struktuur van hierdie boek se inleidende hoofstuk?`

Die eerste hoofstuk in Josua dien as ’n soort inhoudsopgawe vir die hele boek. Dit bestaan uit vier uitsprake en stem ooreen met die vier hoofafdelings wat mens in Josua bespeur: die trek deur die Jordaanrivier (hfst. 1:2-9), die inbesitneming van die land (verse 10 en 11), die verdeling daarvan (verse 12-15) en die verbintenis tot diens aan God deur gehoorsaamheid aan sy wet (verse 16-18).

Dié Bybelboek kan as ’n reeks Godgegewe inisiatiewe beskou word. Met elke inisiatief gee die Here ’n bepaalde taak wat met die verowering van Kanaän te doen het aan Josua. Later in die boek gee God telkens erkenning ná die suksesvolle uitvoering daarvan.

Oplaas sou God se belofte oor die bewoning van Kanaän vervul word. Voortaan was dit egter Israel se plig om daardie landstreek te behou; iets wat slegs deur ware geloof en deur die gehoorsaamheid wat sulke geloof voortbring, vermag kon word.

God se inisiatiewe kan in drie werkwoorde uitgedruk word, al drie in die bevelsvorm: “trek deur,” “neem in besit” en “verdeel dit.” Hierop reageer die volk dan op ’n gepaste wyse, deur gehoorsaam te wees. Dit is ’n gehoorsaamheid wat uit die laaste inisiatief spruit: “dien die Here.”

Soos ons reeds genoem het, bestaan Josua uit vier hoofafdelings; elk met ’n bepaalde en kenmerklike konsep wat wentel om ’n toonaangewende woord in die oorspronklike Hebreeus:

1. Trek deur (Jos. 1:1 tot 5:12)
2. Neem in besit (hfst. 5:13 tot 12:24)
3. Verdeel die land (hfst. 13:1 tot 21:45)
4. Dien die Here (hfst. 22:1 tot 24:33).

Die struktuur van Josua bring op sigself die hoofboodskap tuis: die dinge wat God onderneem om vir ons te doen — sy inisiatiewe — val ons nie sommer net in die skoot nie. Nee, dit vereis ’n getroue respons van sy kinders. Anders gestel: met alles wat die Here vir ons gedoen het — insluitende al die bomenslike dinge wat Hy vir ons vermag het — word ons nou geroep om daardie dinge te doen wat wel binne ons bereik is, naamlik om aktief aan God en sy gebod gehoorsaam te wees. Dit is hoe die saak nog altyd gestaan het tussen God en die mens, en is vandag steeds so. Let byvoorbeeld op die beskrywing van God se eindtydkinders in Openbaring 14:12. Dieselfde beginsel word hier oorgedra: hulle glo dat God sy volk in die verlede gelei het, met die gevolg dat hulle Hom gehoorsaam is.

`Dink aan party van God se beloftes, dié wat jy as die kosbaarste beskou. Watter respons vereis elkeen van jou sodat dit bewaarheid kan word?`