---
title:  Welvarend en suksesvol
date:   02/10/2025
---

`Lees Josua 1:7-9 tesame met Genesis 24:40, Jesaja 53:10 en Psalm 1:1-3. Wat beteken dit volgens hierdie teksverse om welvarend en suksesvol te wees?`

Die Hebreeuse term _taṣlîaḥ_, wat in die OAB as “voorspoedig” vertaal word (Jos. 1:8), dui op die bevredigende verrigting van ’n voorgenome taak of op gunstige omstandighede as ’n toestand.

Let ook op die term _śāḵal_. Dit word in Josua 1 vers 8 [in die vorm _taśkîl_ gebruik] “met goeie gevolg handel” oftewel “slaag” (in die OAB & ABA onderskeidelik) wat ook as “floreer,” “gedy” of “suksesvol” vertolk kan word. Dit het egter ook ’n ander betekenis, naamlik “om versigtig te werk te gaan” of “om wysheid aan die dag te lê.” Mens kom hierdie begrip algemeen in Job, Spreuke en Psalms teë; waar die begrip “sukses” ten nouste met ’n ander begrip verbind word, naamlik “ontsag vir God en gehoorsaamheid aan sy Woord as die vergestalting van wyse optrede.”

In pas met hierdie Bybelse insig, dui sukses nie noodwendig op stoflike welvaart nie, hoewel dit deel van die gelowige se suksesverhaal kan vorm. Ons behoort sukses soos volg te sien: ’n toestand waarin die mens in harmonie leef met die geestelike waardes en beginsels wat die grondslag van God se geskape wêreld vorm en wat in sy wet verwoord word.

Om op die Here se beloftes te vertrou, kom nie op die huldiging van strydige beginsels neer nie. Let byvoorbeeld, in dié verband op die beloofde verlossing wat ons slegs deur geloof [d.w.s nie deur werke nie] kan ontvang, hoewel ons terselfdertyd aan sy wet gehoorsaam moet wees [wat deur party verkeerdelik as werke beskou word]. Nee, hier het ons nie botsende begrippe nie. Hierdie twee dele vorm ’n onskeibare geheel.

`Lees Romeine 3:31. Wat sê hierdie teksvers oor die verband tussen die wet en geloof?`

Jesus se kruisdood was ’n daad van versoening en boetedoening ten bate van die mensdom. Dit is die grondslag van ons geloof. Dit skep egter ’n valse en gevaarlike splitsing om hierdie geloof as strydig met gehoorsaamheid aan God se wet te vertolk. Die wet en genade is [immers] pasmaats. Slegs ’n oppervlakkige vertolking van die rol wat die wet speel, bring mens tot die verkeerde slotsom dat “die wet” en “die genade” absolute teenoorgesteldes is.

Die skrywers van die Ou Testament het ’n hoë agting vir die wet gehad, iets waaruit hulle [duidelik] genot geput het (lees OAB & AFR20: Ps. 1:2; Ps. 119:70, 77 en 174). Wanneer dit in die regte lig beskou word en die regte benadering tot die beoefening daarvan gevolg word, lei die wet mens tot ’n dieper besef van jou eie sondigheid (Rom. 7:7) en skep dit die opregte begeerte na die geregtigheid van Christus in jou binnenste (Gal. 3:24).

`Ongeag ons beste pogings om die wet deur die genade van die Here te onderhou, kry mens dit nie altyd reg nie. Dink nou aan jou eie ervarings in dié verband. Waarom benodig jy dus die geregtigheid van Christus om al jou sondes te dek?`