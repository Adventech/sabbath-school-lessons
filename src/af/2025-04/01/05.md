---
title:  Wees sterk!
date:   01/10/2025
---

`Lees Lees Josua 1:7-9. Waarom moes die Here twee kere vir Josua sê om sterk en dapper te wees?`

Josua se taak het hom voor byna bomenslike uitdagings te staan gebring. Die vestingmure van die Kanaänitiese stede het ondeurdringbaar voorgekom en die inwoners van daardie landstreek was bedrewe vegters. In teenstelling daarmee was die Israeliete eenvoudige, nomadiese mense wat nie eers oor die primitiefste van wapentuie beskik het nie, met die gevolg dat hulle glad nie stede met gefortifiseerde mure kon binnedring nie. Selfs die magtigste Ou Nabye Oosterse moondheid – Egipteland – kon destyds niks in Kanaän uitrig nie.

Tog het die oproep om sterk en dapper te wees, nie net met veggees en oorlogsstrategie te doen gehad nie. Sterkte en moedigheid word ook benodig ten einde getrou te bly aan die Tora en die voorskrifte wat daarin uitgestippel word, die onderbou van Israel se verbond met Jahwe.

`Lees Efesiërs 6:10-18. In teenstelling met die Israeliete word ons nie aangesê om letterlik die oorlogsfront te betree nie. Hoe kan ons nietemin die Here se bemoedigende woorde aan Josua in ons daaglikse stryd teen die bose gebruik?`

Vandag staar Christene soortgelyke uitdagings as Josua in die gesig ter volvoering van die sending wat Christus aan hulle toevertrou het. Hoe so? Daar word van gelowiges verwag om in stryd teen hul eie sondige neigings te tree; om teen elke mag en gesag, teen elke gees wat heers oor hierdie sondige wêreld, teen elke bose gees in die lug oorlog te voer. Soos Josua put ons as Christene nietemin ook versekering uit die belofte dat Christus by ons sal wees: “En kyk, Ek is met julle al die dae tot aan die voleinding van die wêreld” (Matt. 28:20, OAB). Net soos die onderskragende teenwoordigheid van die Here voldoende was om Josua se vrese te verdryf, behoort dit ook voldoende te wees om die twyfel en benoudheid in ons binnenste te verdryf.

Die uitdaging hier is dat ons die Here goed genoeg sal moet ken om Hom te kan vertrou. Ons moet bereid wees om te glo in die beloftes wat Hy ons skenk. Dit is waarom ons, bowenal, behoefte aan ’n hegte vriendskap met Hom het.

`Die deurslaggewende vraag wat ons ons moet afvra, ’n vraag waarvoor Josua ook te staan gekom het, is: hoe hou mens by die Woord van God selfs wanneer dit ongewild is of wanneer dit ongerieflik vir jou is?`