---
title:  Vir verdere studie
date:   05/12/2025
---

“Christus se sending is nie deur sy tydgenote verstaan nie ... Mensgemaakte tradisie, voorskrifte en uitsprake het die lesse wat die Here graag wou tuisbring, verberg. Hierdie mensgemaakte dinge was versperrings op die geloofpad, het gemaak dat die mense nie ware godsdiens kon begryp of beoefen nie. Toe die waarheid egter sy opwagting maak, waarvan Christus die suiwerste vergestalting was, herken hulle Hom nie as die vervulling van al hul skadubeelde nie, as die een wat substansie aan hul uiterlike vorms kom gee het nie. Aan hul skadubeelde en nuttelose seremonies het hulle vasgeklou; maar die een op wie daardie dinge dui, Hom het hulle verwerp. Die Seun van God was reeds daar, maar hulle het nog vir tekens van sy koms gevra. Hul reaksie op die boodskap, ‘Bekeer julle, want die koninkryk van die hemele het naby gekom’ [OAB], was om aan te dring op ’n wonderwerk… Die evangelie van Christus was vir hulle ’n struikelblok omdat hulle op wondertekens pleks van ’n Verlosser aangedring het. Volgens hulle moes Hy op ’n magtige wyse die land [vir die Jode] verower het, sy ryk op die puin van aardse koninkryke gevestig het, en sodoende bewys van sy messiasskap gelewer het. Op dié verwagting reageer Christus toe met die gelykenis van die saaier. Dit is nie deur wapens of deur gewelddadige ingryping wat die koninkryk van God die oorhand kry en heers nie, maar deur ’n nuwe beginsel wat in die mensehart ontkiem en wortel skiet” (Ellen G. White, Christ’s Object Lessons, bl. 34 en 35).

“Die kerk benodig getroue Kalebs en Josuas, wat gereed is om die ewige lewe op God se voorwaarde te ontvang: deur gehoorsaam te wees. [Let op] ons gemeentes, hoe hulle vanweë ’n gebrek aan werkers noustrop trek. Die hele wêreld is ons sendingveld. Die kerk benodig sendelinge in dorpe en stede. Dit is ’n voldonge feit dat hierdie plekke hulle in die wurggreep van afgodery bevind; meer so as die Oosterlinge se afgodery, as daardie heidene wat nog nooit die lig van die waarheid gesien het nie. Die einste gemeentes wat wyd en suid bekend maak dat hulle daarby betrokke is, makeer die ware gees van sendelingskap. ’n Vurige liefde vir siele, ’n brandende begeerte om hulle na die kudde van Christus te bring — daardie vuur en vlam is iets van die verlede. Ons soek [weer] opregte evangeliewerkers. ‘Kom oor na [ons] toe en help ons’ [NAB] hoor ons die noodkreet oraloor opgaan. Gaan niemand dan daarop reageer nie?” (Ellen G. White, Testimonies for the Church, deel 4, bl. 156).

**Vrae vir bespreking:**

`Hoe help Bybelse tipologie jou om die bediening wat Jesus ter wille van jou verrig, beter te verstaan?`

`In watter opsig is ons geestelike oorlogvoering soos die verowering van Kanaän, en in welke opsigte is dit anders?`

`Bepeins die slotvervulling van Josua as ’n Bybelse tipe. Let op die uitbeelding van ’n wêreld sonder pyn, lyding en die dood. Hoe gee dit mens ware hoop te midde van die daaglikse stryde wat ons stry?`

`Josua het die karakter van God in so ‘n mate weerspieël dat sy lewe op die bediening van Jesus vooruitgewys het. Dink nou aan ’n paar praktiese maniere waarop jy kan toelaat dat Jesus sy karakter meer volledig in jou handel en wandel weerkaats.`