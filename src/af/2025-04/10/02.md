---
title:  Bybelse tipologie
date:   30/11/2025
---

`Bestudeer die volgende Skrifgedeeltes wat op tipes dui en probeer om ’n definisie vir Bybelse tipologie te formuleer: Rom. 5:14, 1 Kor. 10:1-13, Heb. 8:5 en hfst. 9:23-24.`

Let op die brontaalterme _typos en antitypos_ in hierdie Skrifgedeeltes, wat onderskeidelik op die begrippe “tipe” en “antitipe” [of skadubeeld en volmaakte beeld] dui. [Let hier op die feit dat ander woorde in die Afrikaans vertalings gebruik word om hierdie begrippe te verwoord]. Op hierdie wyse span die NuweTestamentiese skrywer ’n Ou-Testamentiese teks of gebeurtenis in. Hulle neem kennis van laasgenoemde se betekenis en bring dit in verband met ’n eietydse, NuweTestamentiese betekenis; of selfs met ’n toekomstige betekenis.

Tipologie is ’n bepaalde uitleg van persone, gebeure of instellings wat op Jesus of ander realiteite in die evangelie vooruitwys. Die “tipe” stem met die “antitipe” ooreen, op dieselfde wyse as wat ’n gietvorm [in die kunste] op die voltooide beeld dui. Hierdie verband tussen tipe en antitipe bly geldig, selfs al is laasgenoemde ’n meer volledige vervulling van eersgenoemde. [Met ander woorde, die tipe is die “skadubeeld/vooruitwysing” en die antitipe is die “beter/volmaakte vergestalting daarvan.” So het die Bybelse tipe (of vooruitwysing) dan in ooreenstemming met die Godsplan vorm aangeneem. Soms het dit ’n stoflike bestaan gehad. Ander kere was dit konsepsueel, in God se denke. Hoe dit ook al sy, die tipe was die gietvorm vir toekomstige weergawes (oftewel antitipes).

Hier móét mens egter besef dat Nuwe-Testamentiese skrywers nie op ’n lukrake wyse bepaalde tipologiese betekenisse vir Ou-Testamentiese tekste uitgedink het nie, en dit om hul argumente te rugsteun nie. Eers word die geldigheid van ’n Ou-Testamentiese tipe in die profetiese geskrifte bepaal en dan verkry dit ’n antitipiese vervulling in die Nuwe Testament.

**Kyk na Dawid wat in die Ou Testament verskyn, en hoe hy dan in die Nuwe Testament as voorloper (oftewel as skadubeeld/vooruitwysing/tipe) na vore tree. Watter lesse oor die aard en werking van tipologie kan ons uit hierdie voorbeelde leer?**

`Dawid (Ps. 22:1 en verse 14-18)`

`Die nuwe Dawid (Jer. 23:5; Jes. 9:5 en 6, asook 11:1-5)`

`Die antitipiese Dawid (Joh. 19:24)`

Uit hierdie teksverse blyk dit duidelik dat die Ou Testament op sigself die sleutels vir die indentifisering en toepassing van Bybelse tipes bevat. Met ander woorde: met die Ou Testament as hul Bybel, en deur die influistering van die Heilige Gees, lei God die NuweTestamentiese skrywers om m.b.v. Ou-Testamentiese tipes die “bestaande waarheid” te openbaar (2 Pet. 1:12, AFR20), veral dié wat met Jesus en sy bediening te doen gehad het.