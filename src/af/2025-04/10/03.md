---
title:  Tipe en antitipe
date:   01/12/2025
---

Bybelinterpreteerders kan nie na willekeur besluit wat ’n Bybelse tipe vorm nie, ook nie hoe ’n betrokke tipe in die Nuwe Testamentiese era of daarna vervul word nie. Die Skrif op sigself gee ons ’n aantal toetse en beginsels betreffende die toepassing van Bybelse tipologie.

Insgelyks ontvou die Nuwe-Testamentiese antitipes (oftewel vervullings) in drie onderskeidelike fases: (1) in die lewe van Christus (bekend as die Christologiese vervulling), (2) in die belewenis van die kerk (bekend as die ekklesiologiese vervulling), asook (3) in die eindtyd (bekend as die eskatologiese vervulling).

Hierdie tipes en antitipes (of vooruitwysings en vervullings) is regdeur die Bybel te vinde, en is van groot nut omdat dit die leser help om die Skrif te verstaan. Die leser identifiseer ook sodoende watter waarhede die Woord van God leer — aangaande Jesus, die verlossing van die mens, en die groot hoop wat ons as gelowiges koester.

**Kyk na die volgende Ou-Testamentiese tipes (of vooruitwysings): Israel van ouds, die uittog uit Egipte, asook die heiligdomstelsel. Hoe word elkeen in die drie antitipiese fases — d.w.s. die Christologiese, ekklesiologiese en eskatologiese fases — vervul?**

1. Israel van ouds
	Christologiese fase (Matt. 2:15)
	Ekklesiologiese fase (Gal. 6:16)
	Eskatologiese fase (Op. 7:4-8 en vers 14)
2. Die uittog uit Egipte
	Christologiese fase (Matt. 2:19-21)
	Ekklesiologiese fase (2 Kor. 6:17)
	Eskatologiese fase (Op. 18:4)
3. Die heiligdomstelsel
	Christologiese fase (Joh. 1:14 en hfst. 2:21, Matt 26:61)
	Ekklesiologiese fase (1 Kor. 3:16 en 17, 2 Kor. 6:16)
	Eskatologiese fase (Op. 3:12, hfst. 11:19, 21:3 en 21:22)

` `

“Siende dat die Skrif ’n enkele skrywer, te wete die lewende God het, sluit die onderskeie Bybeldele bymekaar aan ... Alle Bybelleerstellings toon ’n logiese samehang, met die gevolg dat die uitleg van afsonderlike Skrifgedeeltes in harmonie met die Skrif se totale leer oor ’n bepaalde onderwerp sal wees” (Handbook of Seventh-day Adventist Theology, bl. 65).

`Soms sukkel mens om te verstaan wat ’n bepaalde Skrifgedeelte probeer sê. Wat doen jy in sulke gevalle?`