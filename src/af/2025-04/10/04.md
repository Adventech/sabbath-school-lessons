---
title:  Josua as ’n tipe
date:   02/12/2025
---

`Antwoord die volgende vraag aan die hand van Bybelse tipologie: waarom is die veelvoudige ooreenstemmings tussen die lewe van Moses en dié van Josua so beduidend? Lees Eks. 3:1 en 2, Jos. 1:1-3, Num. 13:1 en 2, Jos. 2:1, Eks. 3:5 en Jos. 5:15.`

Soos ons in die eerste week se les ontdek het, word Josua as ’n tweede Moses uitgebeeld. Hy het inderdaad, in die leeftyd van die tweede geslag sedert hul bevryding, al die groot stappe ten tye van die uittog uit Egipte herhaal. Net soos Moses ontvang Josua sy sending tydens ’n persoonlike ontmoeting met die Here. Onder albei se leierskap word Israel ’n bekende naam onder die nasies, een wat vrees inboesem. Moses lei Israel deur die Skelfsee, terwyl Josua die volk op ’n ewe wonderbaarlike wyse deur die Jordaanrivier lei. Albei word daaraan herinner hoe belangrik die besnydenis en die Pasga is. Die manna begin in Moses se tyd te val en eindig by Josua. Albei leiers word beveel om hul sandale uit te trek [voor die Here]. By albei mans is die uitgestrekte hand ’n teken dat Israel besig is om te seëvier. Moses gee die instruksies vir die verdeling van die grondgebied en die instelling van vrystede. Josua vervul daardie voorskrifte. Albei leiers gee ’n afskeidsrede voor die Israeliete. Hulle sluit ook hul bediening af deur toe te sien dat die volk hulle opnuut aan die verbond toewy.

`Bestudeer Deuteronomium 18:15-19 en hfst. 34:10-12, John 1:21, asook Handelinge 3:22-26 en hfst. 7:37. Wie vervul Moses se profesie dat daar weer ’n profeet net soos hy sal wees? Waar pas Josua in?`

Josua se lewe was ’n gedeeltelike vervulling van Moses se profesie hier (Deut. 18:15 en 18). [As potensiële antitipe] het Josua nog nie die volle betekenis aan die Moses-tipe gegee nie. Die volledige vervulling kon slegs deur die Messias kom. Hý het die Vader van naby geken (Joh. 1:14 en 18). Hý was die volle waarheid en het die Vader volledig geopenbaar (Luk. 10:22, Joh. 14:6, Matt. 22:16). Die woorde wat Jesus gespreek het, het inderdaad van die Vader gekom (Joh. 14:24). So, beide Moses en Josua se lewens word tipes van die komende Messias, [die antitipe], Jesus Christus.

`In hoe ’n mate draai jou wandel met die Here om Jesus? Waarom moet Jesus, en wat Hy vir jou gedoen het, die grondslag van jou hele Christelike ervaring wees?`