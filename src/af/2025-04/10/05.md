---
title:  Die ware Josua, die Antitipe
date:   03/12/2025
---

Die verhaal van Josua moet deur die prisma van Bybelse tipologie bekyk word. Die oorloë wat Josua gevoer het, was historiese gebeurtenisse. Dit vorm ’n deurslaggewende tydvak in Israel se geskiedenis. Daardie oorloë is gevoer sodat die Israeliete kon begin om die Beloofde Land te bewoon, sodat hulle daar hul toegekende erfporsie in rus en vrede kon geniet, en ’n nuwe samelewing in pas met die beginsels van God se wet op die been kon bring.

Let op die wyse waarop die Ou-Testamentiese skrywers, soos Jesaja, later die Messias se werk beskryf: dat dit ook ’n toewysing van erfgrond behels, naamlik “om van verlate erfgrond weer ’n erfdeel te maak” (Jes. 49:8, AFR20). Dieselfde terminologie wat so dikwels in Josua voorkom, word hier ingespan. Net soos dit Josua se taak was om stukke van die Beloofde Land aan die Israeliete toe te ken, het die Messias wat as die nuwe Josua beskryf word, ’n geestelike erfporsie aan die nuwe Israel — d.w.s. aan geestelike Israel — toegeken.

`Lees Hebreërs 3:7 tot 4:11. Hoe bevestig die Nuwe Testament dat Josua, die nuwe Moses, op sigself ook ’n tipe van Jesus Christus was?`

Die Nuwe-Testamentiese skrywers het vele aspekte van Jesus se sending aan die hand van Josua se lewenstaak beskryf. Ná 40 jaar se woestynomswerwinge het Josua die land Kanaän betree en sy werksaamhede daar begin. Op ’n soortgelyke wyse het die “antitipiese Josua” – d.w.s. Jesus – ná 40 dae in die woestyn ’n nuwe fase betree en sy aardse bediening begin (Matt. 4:1-11, Luk. 4:1-13); en ná 40 dae in die geestelike woestynlandskap van hierdie aarde ’n verdere fase betree en sy hemelse bediening begin (Hand. 1:3 en verse 9-11, Heb. 1:2).

Ná Jesus se doop in die Jordaanrivier — wat op sy “trek deur die Jordaan” neerkom (Matt. 3:13-17, Mark. 1:9-11) — haal die evangelieskrywers Psalm 2:7 en Jesaja 42:1 aan, wat onderskeidelik ’n Messiaanse psalm en een van die _Liedere van Jahwe se Lydende Dienskneg_ is (Matt. 3:17, Mark. 1:11, Luk. 3:22). Deur sy doop word Jesus dus as ’n Goddelike krygsman uitgebeeld wat deur ’n lewe van troue gehoorsaamheid — selfs toe die dood toe — Jahwe se oorlog teen die magte van boosheid gevoer het. Deur sy lewe en kruisdood word die uitwerping van Satan bewerkstellig, lei Hy ons om oor ons geestelike vyande te seëvier, bied Hy geestelike rus aan sy kinders, en ken Hy aan die verlostes ’n erfporsie toe (Ef. 4:8, Heb. 1:4 en hfst. 9:15).

`Wat beteken die feit dat ons kan “rus” in die dinge wat Christus vir ons vermag het? Anders gestel: hoe verkry ons die sekerheid dat Jesus namens ons vir Satan oorwin het?`