---
title:  Josua en ons
date:   04/12/2025
---

`Josua as ’n skadubeeld/tipe wys weliswaar vooruit op Jesus Christus en sy aardse sending. Nietemin word ’n verdere vervulling, nog verder in die vooruitsig gestel: die kerk as die liggaam van Christus. In watter opsig is die oorloë wat Israel onder leiding van Josua moes voer, ’n vooruitwysing op die geestelike stryd[e] wat die kerk eendag sou stry? In watter opsigte verskil die twee van mekaar? Lees 1 Tim. 1:18, 2 Tim. 4:7, Ef. 6:10-12, 2 Kor. 10:3-5 en Hand. 20:32.`

Die Nuwe-Testamentiese skrywers het besef dat die Josua-tipologie [ook] ’n ekklesiologiese (d.w.s. kerklike) vervulling het. Die lede van die liggaam van Christus — d.w.s. almal wat deel van die kerk is — is in ’n geestelike stryd teen die bose gewikkel, hoewel hulle nietemin in God se genade (Heb. 4:9-11) asook in die voortspruitende seëninge van hul geestelike erflating rus.

`Wat sê hierdie teksverse oor die uiteindelike vervulling van Josua as ’n Bybelse tipe? 1 Pet. 1:4, Kol. 3:24, Op. 20:9 en hfst. 21:3.`

Die uiteindelike en algehele vervulling van Josua as ’n Bybelse tipe sal met die wederkoms van Jesus Christus in vervulling gaan (wat die apokaliptiese/eskatologiese antitipe van hierdie Bybelse tipe is).

Josua se lewe het in vele opsigte God se karakter weerspieël, in so ’n mate dat sekere aspekte van sy lewe profeties van aard was; met die gevolg dat dit op die handelinge en persoon van die Messias vooruitgewys het.

As moderne gelowiges leef ons reeds ná die Messias se koms. Ons behoefte is dus nie [dieselfde as die Ou-Testamentiese gelowiges s’n nie] wat met groot verwagting na die vervulling van die Messiaanse belofte uitgesien het. Nietemin het ons steeds die voorreg om sy karakter te bepeins — die heerlikheid wat Christus so graag met sy dissipels wou deel (Joh. 17:22) en wat ons deelagtig kan word deur die karakter van Christus te oorpeins (2 Kor. 3:18). Hoe meer ons aan Jesus dink, hoe meer weerkaats ons die skoonheid van sy karakter. Nie net is dit die grondbeginsel nie, maar ook die strewe van ons daaglikse wandel met Christus. Dít is waarom daaglikse en noukeurige bestudering van die Woord so belangrik is. Dit is ook die rede waarom ons boonop tyd aan die bepeinsing van Jesus se lewe, karakter en leer moet afstaan. Ja, deur aanskoue word ons inderdaad verander.

`Let op Josua, as ’n Bybelse tipe, se vraag aan die Israeliete: “‘Hoe lank nog gaan julle sloer om die land wat die Here, die God van julle voorvaders, vir julle gegee het, in besit te neem?’” (Jos. 18:3, AFR20). Hoe sou Jesus, as die antitipiese Josua, hierdie vraag aan die hedendaagse kerk wou stel?`