---
title:  Die Pasga
date:   10/11/2025
---

`Waarom is dit noemenswaardig dat Josua toe besluit het om die Pasga te vier; dit ten spyte van die allerdringendste en haas onbegonne taak, naamlik om die Beloofde Land in besit te neem? Lees Jos. 5:10, Eks. 12:6, Lev. 23:5, Num. 28:16, Deut. 16:4 en 6.`

Die tweede aktiwiteit wat voorrang bo die verowering van Kanaän geniet, is die viering van die Pasga.

Dit word op die aand van die veertiende dag van die maand [Nisan] gevier, ingevolge God se oorspronklike voorskrifte [aan Moses]. Let veral op die simboliese betekenis wat in hierdie onderhouding van die Pasga ter sprake kom, naamlik dat die gebeure in Josua met dié in Eksodus ooreenstem. Die Pasgafees roep die nag van die tiende plaag (Eksodus 12) in herinnering, toe die engel van die Here al die eersgeborenes in Egipteland om die lewe gebring het, terwyl die Israeliete s’n gespaar is. Hierop volg die uittog uit Egipte, die trek deur die Skelfsee, en die woestynreis.

In kontras hiermee begin die tweede geslag se reis in die wildernis en duur voort tot by die trek deur die Jordaanrivier. Dit behels besnydenis en die viering van die Pasga, wat lei tot daardie deurslaggewende oomblik wat die volk te wagte was, tot ’n verdere wonderbaarlike ingryping waar die Here ’n slag teen die inwoners van Kanaän sou slaan. Saam met al die voorafgaande handelinge, lui die viering van die Pasga, die begin van ’n nuwe era in Israel se geskiedenis in.

Daarbenewens wys die Pasga, m.b.v. die offerlam-simbool, terug op die volk se bevryding uit hu Egiptiese slawerny. [As skadubeeld/tipe] wys dit egter ook vooruit op die volmaakte beeld/antitipe: die algehele vervulling van die verlossingsbelofte – d.w.s. op Jesus as die Lam van God (Joh. 1:29 en 36, 1 Kor. 5:7, 1 Pet. 1:18 en 19) – Hy wat ons uit sondeslawerny vrygekoop het. Voordat Jesus Homself as die hoogste soenoffer gegee het, nuttig Hy ook die Laaste Avondmaal; waarmee Hy die Pasga in ’n viering van sy soendood omskep (Matt. 26:26-29, 1 Kor. 11:23-26).

Die Pasga en die Nagmaal dui egter op ’n veel glorieryker werklikheid: die vrygekooptes wat die hemelse Kanaän betree. In Openbaring roep Johannes die skadubeelde van die trek deur die Skelfsee en die Jordaanrivier in herinnering. ’n Ander “trek” — [die volmaakte beeld waarop eersgenoemde skadubeelde wys] — word daarin beskryf: dié van die 144,000 wat voor die troon van God by die see van glas staan (hfst. 4:6, 7:9 en 10, [asook 15:2]); en dan die viering van die Pasga en die Nagmaal in die hemel, by die bruilof van die Lam [twee skadubeelde wat in die laasgenoemde beeld vervulling vind] (Matt. 26:29, Op. 19:9).

`Op watter maniere kan ons, selfs in tye wat ons nie die Nagmaal vier nie, die werklikheid van die kruis voor oë hou?`