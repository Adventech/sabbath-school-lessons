---
title:  Les
date:   09/11/2025
---
Stel die verbond eerste

`Lees Josua 5:1-7. Waarom het die Here op hierdie tydstip van die verowering van Kanaän vir Josua beveel om die tweede geslag Israeliete te besny?`

Kanaän is verken en die spioene het teruggekeer met hul bemoedigende verslag, waarna die volk op ’n wonderbaarlike wyse deur die Jordaanrivier getrek het. [Dit skep momentum] en gevolglik die verwagting dat die Israeliete en die Kanaäniete mekaar dadelik die stryd sou aansê. Tog word iets anders eerste gestel bo dié militêre onderneming: Israel se verbond met God.

Voor daardie gewapende konfrontasie om Kanaän in besit te neem, moes die nuwe geslag eers begryp wat die aard van hul spesiale verhouding met God is, die een aan wie [al] die grond behoort. Die hernuwing van die verbond as gedenkteken [tussen God en sy volk] is [om dankie te sê] dat Hy hulle deur sy grote genade, en op ’n wonderbaarlike wyse, deur die Jordaanrivier tot in die Beloofde Land gelei het.

Die verbond wat ons as gelowiges met God het, behoort altyd met danksegging vir die dinge wat Hy reeds vir ons vermag het, begroet te word; en nie as ’n poging, om d.m.v. van ’n wettiese nakoming van sy voorskrifte, voordeel daaruit te trek nie. (Ongetwyfeld was dit die einste beginsel wat Paulus ook beklemtoon het en wat die duidelikste in sy sendbrief aan die Galasiërs na vore tree. Daarin poog hy om sommige Joodsgebore gelowiges tot besinning te bring, wat daarop aangedring het dat nieJoodse mans as deel van hul bekering tot die Christelike geloof, besny moes word.)

Israel staan hier op die vooraand van die grootste militêre veldtog in hul geskiedenis. Dit maak dus sin dat die hele kamp druk besig sou wees om hulself slaggereed te kry. Dit is presies wat hulle gedoen het, maar nie in die gewone sin van die woord nie. In plaas daarvan om perde op te saal en swaarde te slyp, neem hulle deel aan ’n ritueel wat meerderheid van hul troepe minstens drie dae lank weerloos sou laat.

Hulle doen dit ten einde hul verbondsverhouding met God, die Een wat hulle uit Egipte gelei het, te vier. Die vraag is net: maar waarom [in dié stadium] van die geveg? Want hulle besef dat die stryd aan God behoort. Dit is Hy wat aan hulle die oorwinning en sukses sou skenk. Jesus stel hierdie beginsel effens anders. Let op Sy herformulering: “Maar soek eers die koninkryk van God en sy geregtigheid, en al hierdie dinge sal vir julle bygevoeg word” (Matt. 6:33, OAB). Met die dringendheid van ’n magdom belangrike dinge plaas die alledaagse lewe gewoonlik soveel druk op mens, dat ons vergeet om die allerbelangrikste aspek in ons lewens eerste te stel: ons daaglikse toewyding aan Christus.

`Dink aan die kere wat jy jou stiltetyd met God vanweë “belangrike” dinge verwaarloos het. Waarom skuif mens dit so maklik opsy? Hoe stry die gelowige teen hierdie swak gewoonte?`