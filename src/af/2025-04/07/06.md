---
title:  Smagtend na sy Teenwoordigheid
date:   13/11/2025
---

`Lees Josua 18:1 en 2. Vir watter aktiwiteit het Josua die toekennning van grondgebied onderbreek?`

Ná die beskrywing van die grondgebiede wat aan die twee grootste stamme aan die westekant van die Jordaan toegeken is, asook aan die halfstam van Menasse, beeld hierdie Skrifgedeelte uit hoe die volk by Silo byeenkom, waartydens die land onder die oorblywende kleiner stamme verdeel word.

Die heroprigting van die tabernakeltent — in ooreenstemming met die Here se oorspronklike voorskrif aan Moses: “bou _vir my_ ’n heiligdom” — dui op die vervulling van God se belofte om onder sy volk te woon (Eks. 25:8, klem verskaf; Lev. 26:11 en 12). Dit onthul ook die hooftema van die boek Josua: dat God se teenwoordigheid reg in die middel van die kampterrein die inbesitneming van die land moontlik gemaak het, en dat dit voortaan ’n blywende bron van seëning vir Israel, en via Israel, vir die hele mensdom moes wees (Gen. 12:3). Alles draai hier om die aanbidding van God. Dit is ’n groter hoogtepunt as die verowering van Kanaän en die toekenning van grondgebied! Die tabernakeltent in die kampterrein (wat later met die tempelgebou in Jerusalem vervang is), was veronderstel om ’n hulpmiddel te wees; sodat hulle deurgaans hul oë op God se teenwoordigheid in hul midde asook hul verbondsverpligtinge gerig kon hou.

`Lees Hebreërs 6:19 en 20, asook hfst. 9:11 en 12, en 10:19-23. As Christene beskik ons nie oor ’n aardse heiligdom as fisiese woonplek vir God se sintuiglikwaarneembare teenwoordigheid in ons midde nie. Wat kan ons nietemin uit Josua se voorbeeld leer?`

Dit is geensins verrassend dat die tent van samekoms skielik hier opduik nie. Die heiligdom as tema was tot dusver deel van die vertelling, danksy [periodieke] verwysings na die verbondsark. Neem in ag dat dit die belangrikste meubelstuk in die Allerheiligste was. Boonop baken dit die eerste twee afdelings van hierdie Bybelboek af: die trek deur die Jordaanrivier en verowering van Kanaän. Met die opslaan van die tabernakeltent as middelpunt van die grondtoekenningsproses toon Josua dat die volk se hele bestaan en wese om die tabernakel, om Jahwe se aardse hoofkwartier, gedraai het.

Nog belangriker is die feit dat ons, as Christene wat ons tans in ’n groter Versoendag as die tipiese Versoendag van die antieke Israeliete bevind, ons oë op die hemelse tabernakel gevestig behoort te hou — veral namate ons moedig stry teen die reuse van ons tyd (hetsy modern of postmodern) wat ons geloof, hoop en geestelike erfenis betwis. Namate ons voortdurend staatmaak op die verlossingswerk wat Christus aan die kruis vermag het en wat Hy steeds in die hemelse heiligdom vir ons vermag, kan ons gelowig uitsien na die dag waarop God weereens onder sy kinders sal woon, en dié keer boonop vir ewig. (Vgl. Op. 21:3.)