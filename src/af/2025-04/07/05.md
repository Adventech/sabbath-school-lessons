---
title:  Geskryf op klippe
date:   12/11/2025
---

`Lees Josua 8:32-35. Wat het die handeling wat in hierdie verse beskryf word destyds beteken? Wat behoort dit vir die hedendaagse gelowige te sê?`

Die Bybel maak slegs in Deuteronomium (hfst. 11:29, en 27:4 en 13) en in die boek Josua (hfst. 8:30 en 33) melding van Ebalberg. Tesame met ’n ander berg, Gerisim, is dit die gesamentlike plek waar die verbondsseëninge en -vervloekinge [aan die volk] voorgelees moes word. Meer spesifiek (volgens Deuteronomium 11:29 and hoofstuk 27:4 en 13), was Ebal die plek wat met die voorlesing van die vervloekinge verbind was. Aan die voet van hierdie berg moes die Israeliete aan weerskante van die verbondsark, reg teenoor die priesters, staan (Jos. 8:33). Die een deel van die volk was dus aan die voet van Ebal, en die ander aan die voet van Gerisim. Dit was ’n seremoniële uitbeelding van twee benaderings tot die verbond. Die offers wat daar gebring is, wys vooruit op Jesus; die een wat al die verbondsvervloekinge op Homself geneem het sodat almal wat in Hom glo, deel aan die verbondseëninge kan hê (Gal. 3:13, 2 Kor. 5:21).

`Waarom was dit nodig om nog ’n kopie van die verbond op ’n monument te sit, waar almal dit kon sien? (Lees Deut. 4:31, 6:12, 8:11 en 14; 2 Kon. 17:38; Ps. 78:7.)`

Die mens is maar geneig om vergeetagtig te wees. Ons daaglikse bestaan is veeleisend. Dit raak al hoe meer verwarrend omdat ons ons lewens tot oorlopens toe vul met verpligtinge wat in al hoe korter tydsegmente verdeel word. Uiteraard vergeet ons dinge as hulle nie herhaaldelik genoeg gebeur en intens genoeg is nie. Elke Nagmaaldiens bied ons ’n spesiale geleentheid tot hertoewyding aan die Here en tot die hernuwing van ons verbondsverbintenis. Dit baat ons om hierdie dienste nie net as geleenthede vir individuele hertoewyding te benut nie, maar ook as geleenthede om ons gesamentlik tot lojaliteit aan die Here te herverbind. Let op die krag wat daarin lê om deel van ’n gemeenskap te wees. In ’n toenemend individualistiese samelewing, moet ons herontdek wat dit beteken om deel van ’n gemeenskap te wees wat dieselfde wêrelduitkyk, dieselfde waardes en oortuigings, en dieselfde sending het.

`Hoe maklik is dit vir jou om in die daaglikse gejaag en harwar, van die Here te vergeet en dan dinge op eie stoom te probeer doen? Waarom gebeur dit so maklik, veral wanneer alles klopdisselboom gaan?`