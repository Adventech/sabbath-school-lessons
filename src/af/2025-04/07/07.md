---
title:  Vir verdere studie
date:   14/11/2025
---

Lees die volgende gedeelte uit Ellen G. White se geskrifte — “The Blessings and the Curses” (bl. 499-503, in Patriarchs and Prophets).

“In ooreenstemming met Moses se voorskrifte [sien Josua toe dat] die volk groot klippe neem en ’n monument op Ebalberg oprig. Op hierdie klippe, wat eers met kalk afgewit was [soos Moses in die verlede beveel het in Deut. 27:4], word die wet toe geskryf — nie net die tien gebooie wat God op Sinai afgekondig en op kliptafels geskryf het nie, maar ook die voorskrifte wat Hy [destyds] aan Moses deurgegee en wat Moses toe geboekstaaf het. Langs hierdie monument is ’n altaar van ongekapte klip opgerig, waarop branden maaltydoffers aan die Here gebring is. Besonder betekenisvol is die feit dat hierdie altaar op Ebal opgerig is, die berg waarop die seën afgekondig is [lees Deut. 11:29]. Waarop dui dit? Neem in ag dat Israel God se wet oortree het en dat die Here se toorn dus geregverdig was; ’n toorn wat Hy enige oomblik in straf kon omsit, as dit nie was vir die soendood van Christus waarop hierdie offeraltaar vooruitgewys het nie” (Ellen G. White, Patriarchs and Prophets, bl. 500).

“Die Nagmaaldiens was nooit veronderstel om ’n droewige tyd te wees nie. Dit is nie waarom die Nagmaal ingestel is nie. Wanneer [ons as] dissipels van die Here vir die Nagmaal aansit, behoort ons nie te sit en tob nie. Ons moenie ons tekortkominge betreur nie. Die godsdienstige belewenisse van die verlede, dié behoort ons nie te bepeins nie, te sit en gis of dit geesverheffend of terneerdrukkend was nie. Ons behoort nie die spreekwoordelike ‘ou koeie’ daar ‘uit die sloot te grawe nie.’ Die voorbereidingswerk wat ons in aanloop tot die Nagmaal doen, dek al hierdie dinge. Selfondersoek en die belydenis van sonde, die oplos van geskille ten einde versoening te bring — al hierdie dinge is op die dag van die Nagmaaldiens reeds uitgeklaar. Die doel van daardie byeenkoms is samesyn met Christus. As dissipels behoort ons nie in die skadu van die kruis te staan nie, maar liewers in die reddende lig wat dit bring. In die stralende lig van Christus, die Seun van Geregtigheid, behoort ons wese te baai” (Ellen G. White, The Desire of Ages, bl. 659).

**Vrae vir bespreking:**

`Wat beteken dit, jou insiens, om eers na die koninkryk van God te soek? Hoe vorm daardie beginsel jou daaglikse handel en wandel?`

`Kyk na jou antwoord op Woensdag se slotvraag, oor hoe moeilik dit is om te midde van die daaglikse gejaag van die Here te vergeet. Bespreek in klastyd waarom dit so maklik is om hierdie fout te begaan. Wat is moontlike oplossings daarvoor?`

`As Adventiste glo ons dat Jesus in die hemelse heiligdom vir ons bemiddeling doen. Hoe kan hierdie oortuiging vir ons ’n standvastige bron van hoop en krag wees? Jesus is dus in die hemel, besig om vir ons “in te tree” (Heb. 7:25). Hoe help hierdie wete ons om te besef watter goeie nuus sy hemelse bemiddeling in werklikheid vir ons is, veral noudat ons ons in ’n groter Versoendag as die Versoendag van die antieke Israeliete bevind?`