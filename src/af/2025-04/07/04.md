---
title:  Altare van [her]toewyding
date:   11/11/2025
---

`Om watter rede het Josua ’n altaar vir die Here gebou? Lees Jos. 8:30 en 31, vgl. Deut. 11:26-30 en hfst. 27:2-10.`

In hul tydvak het die patriarge altare opgerig. Hierdie altare baken die roete van hul pelgrimsreise af en dien ook later as tasbare voorstellings van hul aansprake op die land wat God hulle belowe het. Met die oprigting van hierdie altaar [in Josua 8] getuig Israel dat God wel sy beloftes aan hul voorvaders nagekom het. Josua se altaar is veral ’n noukeurige uitvoering van die dinge wat in Moses se voorskrifte beskryf word (Deut. 11:26-30, Deut. 27:2-10).

Josua 8:30-35 speel ’n noemenswaardige rol ter vorming van dié Bybelboek se oorkoepelende teologiese boodskap. Twee nie-verbandhoudende tipes gebeure word hier byeengebring: Die ongelooflike grusaamheid en geweldadigheid van oorlogvoering, enersyds; en aanbidding in die vorm van ’n herbevestiging van die verbond, andersyds. Hiermee neem die boek Josua ons terug na een van die belangrikste teologiese temas wat van die staanspoort af in hierdie boek opgestel word: Josua wat die mandaat ontvang om die volk in ’n lewe van verbondsgehoorsaamheid te lei (Jos. 1:7). Dit is inderdaad hoe Josua ook aan die einde van hierdie boek uitgebeeld word (hfst. 24).

Ondanks die belangrikheid van oorlogvoering en verowering, lig Josua iets belangriker hier uit: om getrou aan die voorskrifte van God se wet te wees. Die verowering [van Kanaän] is maar ’n enkele stap ter vervulling van die Here se planne met Israel en die herstel van die hele mensdom. Die besluit om aan die Tora se voorskriftelike leer getrou te wees al dan nie — dít is die groot vraag wat die lot van die mensdom bepaal. Josua laat skryf die wet op groot, afgekalkte klippe. Dit verskil van dié wat vir die altaar gebruik is (vgl. Deut. 27:2-8). So hierdie hoop groot klippe, wat waarskynlik die tien gebooie bevat het, was ’n aparte klipmonument wat in die omgewing van die altaar opgerig is; en het die Israeliete voortdurend aan die voorregte en verpligtinge wat uit die verbond spruit, herinner.

[Die Ou-Testamentiese] _Yəhôšûa'_  (Josua) wys vooruit op die Nuwe-Testamentiese _Yəhôšûa'_ (Jesus). Josua is die skadubeeld/tipe van die volmaakte beeld/antitipe, Jesus, wie se taak dit o.a. was om die mensdom terug na gehoorsaamheid aan die Here te lei. Ten einde hierdie taak uit te voer, moes Jesus egter in stryd met die bose magte tree. Sy einddoel was om al die verbondsvereistes namens ons te vervul: “Want alles wat God belowe het, het waar geword toe Christus gekom het. Daarom, wanneer ons ‘amen’ sê, dan sê ons dat alles waar is wat ons van Christus glo. En so prys ons vir God” (2 Kor. 1:20, ABA).

`Watter geestelike praktyke kan ons deesdae beoefen, wat op dieselfde gebaar as die bou van altare in antieke tye neerkom?`