---
title:  Die mag van ’n goeie voorbeeld
date:   18/11/2025
---

`Lees Josua 15:16-19, Rigters 1:13 en hfst. 3:7-11. Wat leer jy uit hierdie verhaal oor die mag van ’n goeie voorbeeld? Hoe word Kaleb se houding by die jonger geslagte aangekweek?`

In hierdie Skrifgedeelte beloof Kaleb sy dogter Agsa as bruid aan enigeen wat die stad Debir verower. Otniël kry dit reg en wen haar so as sy vrou. Dit is ’n belangrike Bybelverhaal dié, aangesien Kaleb weereens sy dapperheid en geloof ten toon stel, asook sy bereidwilligheid om uitdagings aan te neem.

Dit toon ook dat die volgende geslag Israeliete die voorbeeld van hierdie groot geloofshelde, Kaleb en Josua, gevolg het. Namate die ouer generasie se bediening einde se kant toe staan, staan ’n nuwe generasie slaggereed om die uitdagings wat hulle te beurt val, die hoof te bied. Hulle is bereid om voort te gaan met die volvoering van die Godsplan vir Israel.

Op ’n wyse wat grootliks met Kaleb se versoek aan Josua ooreenstem — toe hy gesê het: “Gee my dan nou hierdie bergland” — vertoon Agsa, in reaksie op haar man [se dapperheid], dieselfde geloof en onverskrokkenheid as haar pa. Deur haar vasberadenheid en durf is Agsa ’n voortsetting van die tradisie wat Kaleb deur sy voorbeeld ingestel het, naamlik om [God se werktuie] te wees sodat sy belofte oor Kanaän in vervulling kon gaan.

Die Beloofde Land is inderdaad Jahwe se geskenk aan Israel. Nietemin het dit _inbesitneming_ van die volk vereis, ’n stap wat hulle wel kon doen deur dapper en gelowig aanspraak op die Here se beloftes te maak. Agsa se vasbeslotenheid wys vooruit op die vasberadenheid van die vroue in die Vier Evangelies wat hulle nóg deur skare nóg deur dissipels van stryk laat bring het — vroue wat nie moed opgegee het totdat Jesus hulle en hul gesinne geseën het nie.

`Lees Lukas 18:1-5. Watter les kan ons hieruit put?`

`Om die geloofsmantel op die volgende geslag se skouers te laat val, is van kardinale belang vir die volvoering van die sending wat die Here aan ons toevertrou het. Bepeins die uitdagings wat die oordra van daardie geloofsmantel aan die volgende geslag meebring, asook watter geleenthede jongmense het om meer verantwoordelikhede ter uitvoer van daardie sending aan te neem. Wat kan ons doen om die jeug by daardie sending te betrek en hulle opgelei te kry sodat hulle Godvresende leiers kan wees? Hoe deurslaggewend is ons voorbeeld in hierdie proses?`