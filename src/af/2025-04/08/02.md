---
title:  Getrouheid
date:   16/11/2025
---

`Lees Genesis 36:15, Numeri 13:6 en 30-32, en Josua 14:6 en 14. Wie was Kaleb? Waar het hy ingepas in Israel?`

Die naam Kaleb is afgelei van die Hebreeuse woord _keleḇ_ wat “hond” beteken. Ou-Testamentiese gebruike van hierdie woord plaas honde altyd binne ’n negatiewe konteks. Buitebybelse briewe en geestelike liedere gebruik egter _keleḇ_ om ’n dienaar se dapperheid, deursettingsvermoë en getrouheid aan sy/haar meester te verwoord. In dié opsig het Kaleb sy naam gestand gedoen, siende dat hy sy lewe lank standvastig in sy lojaliteit aan die Here was.

`Kaleb het gesê wat hy dink toe meerderheid van die verkenners ’n ander opinie oor die land Kanaän gehad het, en boonop, die volk hom met die dood gedreig het. Wat sê dit vir ons omtrent Kaleb? Lees Num. 14:6-10 en 21-25, asook hfst. 26:65 en 32:12.`

Let op die name van die volgende belangrike Israelitiese leiers wat tydgenote van Josua en Kaleb was: Sammua, Safat, Jigal, Palti, Gaddiël, Gaddi, Ammiël, Setur, Nagbi en Geüel. Lui enige van hierdie name ’n klokkie?

Waarskynlik nie.

Waarom dan nie? — want dit is die name van die ander tien spioene wat Moses uitgestuur het om die land Kanaän te gaan verken. Waarom het die nageslag van hulle vergeet? — omdat hulle eenvoudig nie gedenkwaardig genoeg was nie. Volgens hul verslag was die Beloofde Land ’n plek wat nie ingeneem kon word nie. Teenoor die reuse wat party gedeeltes van Kanaän bewoon het, was hulle, na hul mening, soos koringkrieke en muggies [soos die AFR20 dit stel]. Hul harte was met onrus vervul oor die “ondeurdringbare” mure van Kanaän se vestingstede.

As die ouer een van die twee verkenners wat positiewe terugvoer gegee het, neem Kaleb hier die voortou, deur ’n ander moontlikheid voor te stel: kom ons lê geloof aan die dag [in plaas daarvan om vreesagtig te wees]. Hy was bereid om op te kom vir wat reg is, ten spyte van teëkanting. Hy het potensieel die dood in die gesig gestaar: “Toe sê die hele vergadering dat hulle gestenig moet word” (Num. 14:10, OAB). Tog was Kaleb onverskrokke.

`Wat doen jy wanneer dit lyk asof die meeste mense om jou heen jou standpunt verwerp omdat dit teen hul diepste oortuigings indruis?`