---
title:  Deur aanskouing verander
date:   20/11/2025
---

`Om die lewe en voorbeeld van die groot geloofshelde te bepeins, is onontbeerlik vir ons geestelike groei. Terselfdertyd is Jesus Christus — sy lewe en sy leer — ons ons grootste voorbeeld. Hoe transformeer hierdie fokus ons lewens? Lees Heb. 12:1 en 2, asook 2 Kor. 3:18.`

’n Neurowetenskaplike verbonde aan die Universiteit van Kalifornië in Los Angeles, Marco Iacoboni, het navorsing oor die funksie van weerkaatser-neurone (beter bekend as “mirror neurons” in Engels) gedoen. Hierdie selle is klein stroombaantjies, en word in jou liggaam geaktiveer wanneer jy ’n handeling uitvoer (soos om te lag of iemand te omhels), maar ook wanneer jy sien hoe ander sulke handelinge uitvoer. Die aktiwiteite van hierdie neurone verminder die onderskeid wat ons tussen sien en doen tref.

Ellen G. White wys daarop hoe belangrik dit is om die karakter van Jesus te aanskou: “Deur Jesus te aanskou, verkry ons dieper en duideliker insigte oor die Here. Daardie aanskouing verander ons. Goedhartigheid en naasteliefde is iets wat dan vanself kom. So ontwikkel mens ’n karakter wat dié van God weerkaats. Namate ons sy beeld al duideliker weerkaats, word ons vermoë om Hom te ken al sterker. So verdiep ons samesyn dan algaande met die hemelse gemeenskap, en beskik ons voortdurend oor die groeiende vermoë om die ewige skatte van kennis en wysheid te ontvang” (Ellen G. White, Christ’s Object Lessons, bl. 355).

`Lees Romeine 12:1 en 2. Watter twee prosesse het presies die teenoorgestelde uitwerkings op ons lewens? Hoe gemaak om voorkeur aan die regte een te gee?`

In die opsommende hoofstuk van sy Sendbrief aan die Romeine, praat die apostel Paulus oor die twee strydige kragte wat ons lewens probeer vorm. Aan die een kant het ons die wêreld om ons heen; met sy uiteenlopende invloede, wat ons daagliks in ’n bepaalde rigting probeer dwing en vorm, wat maak dat ons van buite na binne konformeer.

Ten einde hierdie impak teë te werk, ontvang ons die Heilige Gees wat in staat is om ons van binne na buite te transformeer, soortgelyk aan die metamorfose wat ’n ruspe ondergaan om in ’n pragtige vlinder te verander. Vir hierdie proses om in werking te tree, moet ons ons egter aan die Here wy; en Hom vra om die goeie werk wat Hy in ons begin het, te volvoer (Fil. 1:6). Uiteindelik moet ons elke oomblik doelbewus kies om in die Gees te wandel.