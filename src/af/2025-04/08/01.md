---
title:  "Die groot geloofshelde: Josua en Kaleb"
date:   15/11/2025
---

### Skrifverwysings vir hierdie week se studie

Numeri 13:6 en 30-32, Josua 14:6-14, Lukas 18:1-5, Josua 19:49-51, 2 Korintiërs 3:18, asook Romeine 12:1 en 2.

> <p>Geheueteks</p>
> “Gedenk julle voorgangers wat die woord van God aan julle verkondig het; aanskou die uiteinde van hulle lewenswandel en volg hulle geloof na” (Hebreërs 13:7, OAB).

Dit is dikwels so dat kinders uit hul ouers se voorbeeld leer, nie waar nie? ’n Benoudheid oorval menige ouer wanneer die kind ma of pa se swak karaktereienskappe i.p.v. hul goeies begin naboots. Dit maak nie saak hoe oud mens is nie, dit is makliker om verkeerd eerder as reg te doen. Ongelukkig is dit maar hoe ons as gevalle wesens is. “Wat ek graag wil doen, laat ek na, maar wat ek verafsku, juis dit doen ek” (Rom. 7:15, NLV). Almal weet tog waarvan ek praat.

Dit is deur die mag van die voorbeeld dat ons lewens van geboorte af gevorm word. Die mees basiese lewensvaardighede; soos om te loop en te praat, en hoe om uiting aan ons emosies te gee; leer ons by geliefdes. As volwassenes het ons steeds behoefte aan rolmodelle. Selfs al is hulle nie volmaak nie, kan ons die geestelike eienskappe wat geloofshelde van daardie persone maak, bewonder en probeer naboots.

Hierdie week bekyk ons die voorbeelde van twee groot geloofshelde in die boek Josua: Kaleb en Josua. In die mees deurslaggewende tydvak van Israel se geskiedenis steek dié twee kop en skouers bo hul generasiegenote uit en speel ’n sleutelrol in die volk se lewe. Hoe so?

_*Bestudeer hierdie week se les ter voorbereiding vir Sabbat, 22 November._