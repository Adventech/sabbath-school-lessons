---
title:  Gee my dan nou hierdie bergland
date:   17/11/2025
---

`Lees Josua 14:6-14, Numeri 14:24 en hfst. 32:12, Deuteronomium 1:36, asook Lukas 6:45. Hoe sou jy Kaleb en Josua se houding beskryf? Wat beteken dit om die Here “met volharding” (AFR20) oftewel “getrou” (NAB) te volg?`

Kaleb het nooit vergeet van die belofte wat die Here hom deur Moses gegee het nie, naamlik dat hy die land sou binnegaan wat hy bespied het (Num. 14:24). Met verwysing na daardie verslaggewing oor Kanaän, wat veertig jaar gelede gebeur het, sê hy: “ek het… berig gebring soos dit in my hart was” (Jos. 14:7, AFR20). Sy verslag het gesteun op die oortuiging dat Israel, met God se leiding en hulp, in staat was om die land te verower.

In teenstelling met die ander tien verkenners se verslag, wat vrees by die Israeliete ingeboesem het, het Kaleb getoon dat hy die Here opreg vertrou het en hom op God se belofte beroep het. Let op die sinsnede (in die OAB): “terwyl ek volgehou het om die Here my God te volg” (Jos. 14:8, OAB). Die oorspronklike Hebreeus [_'ānōḵî mālā' 'aḥar Yəhōvâ 'ĕlōhîm_, “maar ek/ ten volle/ het gevolg/ die Here/ my God] kan letterlik soos volg in Afrikaans weergegee word: “Ek het die Here voluit gevolg.” Dit is waarskynlik ’n korter weergawe van ’n langer, idiomatiese uitdrukking: “My hart het die Here voluit gevolg” of selfs “My hart was vol om agter die Here aan te gaan.” In teenstelling met ander, wat agter vreemde gode aan gegaan het en wat nie die Here van harte gevolg het nie, was Kaleb in sy diepste wese toegewyd aan die Here.

Dieselfde uitdrukking word in die res van hierdie Skrifgedeelte twee kere herhaal en beklemtoon so Kaleb se getrouheid (Jos. 14:9 en 14). Die wyse waarop dié Godsman sy eie houding verwoord, strook met die Here se eie opsomming van hom, naamlik dat daar “’n ander gees in hom was” (Num. 14:24, OAB); een wat Kaleb kop en skouers bokant die ander tien verkenners laat uitstaan het. Selfs op 85 is hy steeds ’n voorbeeld. Sy handel en wandel toon wat die Here kan vermag deur harte wat ten volle aan Hom en sy planne vir die mens gewy is.

Kaleb het begryp dat die grondgebied wat elke stam uiteindelik in besit sou neem, direk eweredig was aan die mate waartoe hulle hulself vreesloos op die beloftes van die beroep het, asook hoeveel grond hulle bereid was om met geloof te betree. Die Here se beloftes is nie selfvervullend nie. Met ander woorde: ons wil is nie irrelevant wanneer dit by die vervulling van God se beloftes kom nie. Inteendeel, sy beloftes vereis geloof gepaardgaande met vasbeslote optrede. Die Hebreeuse woord _'ûlay_ wat hier in Josua 14:12 as “miskien” vertaal word (OAB), kan [inderdaad] gebruik word om vrees en twyfel mee uit te druk, maar gewoonlik is dit ’n aanduiding van hoop en die verwagting dat iets positiefs gaan gebeur (Gen. 16:2, Num. 22:6 en 11, hfst. 23:3).

`Watter tipe dinge kan as kompromisse beskryf word, selfs al is dit net ‘n “klein kompromie” wat keer dat ons die Here met ons hele wese volg?`