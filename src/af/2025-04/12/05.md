---
title:  God se toorn
date:   17/12/2025
---

Die Skrif praat van God se toorn en die feit dat Hy Hom wreek oor diegene wat ongeregtigheid bedrywe. Hoe verstaan mens hierdie beskrywings, beide in Josua (hfst. 23:15 en 16) en elders in die Bybel (Lees ook Num. 11:33, 2 Kron. 36:16, Op. 14:10 en 19, asook Op. 15:1.)

Israel het reeds tydens hul woestynomswerwinge (Num. 11:33 en hfst. 12:9) met die Here se toorn kennis gemaak, en weer in die Beloofde Land (Jos. 7:1). Dat die uittarting van Jahwe deur die moedswillige verbreking van die verbond ernstige gevolge ingehou het, van dié was hulle pynlik bewus. Met die verse [waarin hierdie onderwerp aangeroer word] bereik die felheid van Josua se toespraak ’n hoogtepunt. Besonder skokkend is die dreigement oor die uitdelg van Israel. [Die sinsnede, “van hierdie goeie grond af,”] het dieselfde gevoelswaarde as die beloofde uitdelg van die Kanaäniete tydens die veroweringsproses. Die Here het gewis sy beloftes betreffende die seën van Israel getrou nagekom, maar net so sal Hy die vervloekings (Levitikus 26, Deuteronomium 28) oor Israel bring as hulle teen die verbond sou draai. Inaggenome die verdrywying en uitdelg van die Kanaäniete, toon hierdie verse weereens dat Jahwe as regter jurisdiksie oor die hele aarde het. Hy het oorlog teen die sonde verklaar, waar dit ook al kop uitsteek. Let nou weer op die feit dat Israel aan heilige oorloë deelgeneem het. Daardeur is hulle egter nie heilig gemaak nie en het hulle ook geensins enige spesiale meriete bekom nie, net so min as wat die heidense nasies hierdie dinge bekom het toe hulle later as Jahwe se roede teen sy uitverkore volk ingespan is.

Deur hul vermoë om reg te kies, is Israel by magte om die glorieryke sekerhede van die verlede die grondslag van hul toekomsvisie te maak.

Met eerste oogopslag lyk dit of die Bybelse leer rakende God se toorn strydig met die verklaring is dat God liefde is (Joh. 3:16, 1 Joh. 4:8). Tog is dit juis in die lig van God se toorn dat die Bybelse leerstelling oor God se liefde meer relevant as ooit tevore is. Ten eerste, beeld die Bybel die Here as liefdevol en lankmoedig uit, ’n God wat gou is om te vergewe (Eks. 34:6, Miga 7:18). Binne die konteks van ’n wêreld wat deur sonde aangetas is, is God se toorn egter te verstane; want dit is wat gebeur wanneer sy [ongeëwenaarde] heiligheid en regverdigheid met sonde en boosheid gekonfronteer word. Sy woede is nooit ’n emosionele, vergeldingsbehepte, onvoorspelbare oorreaksie nie. Die Nuwe Testament leer dat Christus sonde vir ons geword het (2 Kor. 5:21) en dat ons deur sy dood met God versoen is (Rom. 5:10). Niemand wat in Hom glo, hoef eendag voor God se toorn te staan te kom nie (Joh. 3:36, Ef. 2:3 en 1, Tess. 1:10). Die toorn van God is ’n begrip wat Hom as die regverdige regter van die heelal aantoon, as die een wat Hom vir reg en geregtigheid beywer (Ps. 7:11, Ps. 50:6 en 2, Tim. 4:8).