---
title:  Alles is vervul
date:   14/12/2025
---

`Lees Josua 21:43-45. Hoe word die Here in hierdie Bybelboek uitgebeeld? Hierdie woorde het nie net met die destydse Beloofde Land te make gehad nie, maar ook met die feit dat ons verlos is (2 Tim. 2:11-13). Hoe so?`

Hierdie verse vorm die hoogtepunt van die boek Josua en is ook ’n teologiese samevatting daarvan. Dit onderstreep een van die hooftemas in hierdie vertelling: Jahwe se verbondsgetrouheid, die feit dat Hy sy beloftes nakom en sy ede gestand doen. Hierdie kort afdeling som ook alles wat tot dusver in hierdie Bybelboek gesê is, op. Hoofstuk 21:43 maak melding van die toewysing van grondgebied [aan die onderskeie stamme van Israel] en die bewoning van die land (wat in hoofstukke 13-21 behandel is), terwyl hoofstuk 21:44 wys op die oorwinning wat oor die vyand behaal is en hoe die volk beheer oor die land verkry het (wat in hoofstukke 1-12 behandel is). Die invalshoek van die hele oorsig is God se getrouheid. Die Israeliete moes [dus] altyd die volgende in gedagte hou: hulle kon nooit die oorwinnings wat oor die vyand en m.b.t. grondgebied behaal is as ’n verdiende erfenis vier nie, maar uitsluitlik as ’n geskenkte erfenis omdat God sy geloftes teenoor hulle nagekom het.

Hy het aan Israel “die _hele_ land” gegee en het “al hulle vyande in hulle mag oorgegee”; ja, “al die goeie dinge wat die Here vir Israel beloof het… Elkeen van hulle het gebeur.” (Jos. 21:43, AFR20; vers 44, NAB; vers 45, NLV; klem deurgaans verskaf). Die herhaaldelike gebruik van die Hebreeuse woord NǀO in verbuigde vorm — wat in die Afrikaans as “al,” “hele” en “elkeen” vertaal is — word ses kere binne die bestek van drie verse gebruik (Jos. 21:43-45). Hierdie herhaling beklemtoon opnuut die waarheid dat die land ’n geskenk van Jahwe is en dat die eer daarvoor nie Israel toekom nie. Dit was God wat plegtig belowe het om die land aan hulle te “gee” en wat uiteindelik al hul vyande in hul mag “oorgegee” het.

Al die volk se sukses moes uitsluitlik aan God, en aan sý inisiatief en betroubaarheid, toegedig word. Dit is ewe waar betreffende ons verlossing: “Want uit genade is julle gered, deur die geloof, en dit nie uit julleself nie: dit is die gawe van God; nie uit die werke nie, sodat niemand mag roem nie” (Ef. 2:8 en 9, OAB).

Met die klem op God se getrouheid, sê Paulus op ’n ander plek: “Dié uitspraak is betroubaar: As ons saam met Hom gesterf het, sal ons ook saam met Hom leef; as ons aanhou volhard, sal ons ook saam met Hom regeer; as ons Hom verloën, sal Hy ons ook verloën; as ons ontrou is, Hy bly getrou, want Hy kan Homself nie verloën nie” (2 Tim. 2:11-13, AFR20).

`Let op die Here se historiese getrouheid rakende die nakoming van sy beloftes. Hoe weet ons nou dat die hoop nie sal beskaam betreffende dié wat nog wag om in vervulling te gaan nie? (Lees 1 Kor. 10:13, 2 Kor. 1:18-20.)`