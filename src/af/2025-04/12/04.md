---
title:  Duidelike grense
date:   16/12/2025
---

[Die bejaarde] Josua se toespraak het dieselfde strekking as die dinge wat Moses destyds, aan die begin van hierdie Bybelboek, aan sy jonger self gesê het (Jos. 1:7 en 8): dat die taak wat vir Israel voorlê, nie militêr nie, maar hoofsaaklik geestelik van aard is. Dit gaan oor gehoorsaamheid aan God se geopenbaarde wil in die Tora.

`Waarom dink jy het Josua so sterk standpunt ingeneem betreffende Israel se betrekkinge met die buurnasies? (Jos. 23:6-8, 12 en 13).`

Die groot gevaar wat die oorblywende nasies vir Israel ingehou het, was nie vyandskap nie, maar vriendskap tussen die twee. Skraal was die kanse dat hul wapentuig die volk enige uitdaging sou gebied het. Nee, hul ideologie en waardes (of liewer onderstebo waardes) sou waarskynlik skadeliker as hul militêre waardes gewees het. So vestig Josua dan die leiers se aandag op die allerbelangrike feit dat die [militêre] stryd waarin hulle tot dusver gewikkel was, ten diepste ’n geestelike een is; dat dit inderwaarheid die oorsprong van hierdie konflikte is. Derhalwe moet Israel hul eiesoortige identiteit behou.

Die verbod op die gebruik van ander gode se name ter aanroeping van daardie entiteite of om daarby te sweer, of om hulle te dien of voor hulle neer te buig, het met afgodery te make. In die Ou Nabye Ooste het ’n god of godin se naam op hul teenwoordigheid en mag gedui. Om dus vals gode se name te noem of daarby te sweer, wanneer jy mense gegroet of saketransaksies beklink het, was ’n erkenning van hul gesag; met die gevolg dat die Israeliete hulle naderhand tot hierdie entiteite in krisistye sou wend (vgl. Rig. 2:1-3, 11-13).

Die gevaar van ondertrouery met die oorblywende Kanaäniete was dat dit tot ’n verlies aan geestelike reinheid by die volk sou lei. Hiermee het Josua nie ten doel gehad om etniese of rassesuiwerheid te bevorder nie. Nee, dit was bloot ’n poging om afgodery te vermy, wat Israel se geestelike ondergang sou beteken het. Wat [later] met Salomo gebeur het, is ’n besonder dramatiese voorbeeld van die hartseer gevolge wat ondertrouery ingehou het (1 Kon. 3:1 en hfst. 11:1-8). In die Nuwe Testament word Christene pertinent teen huwelike met nie-gelowiges gewaarsku (2 Kor. 6:14). In die geval van gelowiges wat reeds voor hul bekering met nie-Christene getroud is, beveel Paulus egter nie egskeiding aan nie. Nee, hy doen ’n beroep op die Christelike lewensmaat om eerder ’n voorbeeldige Christelike lewe te lei, in die hoop dat die gelowige die andersgelowige vir die Here kan wen (1 Kor. 7:12-16).

`Josua se waarskuwing teen die gevare van skadelike interpersoonlike kontak laat mens wonder oor die tipe interaksie wat Christene veronderstel is om met die wêreld daarbuite te hê. Hoe bly die gelowige op ’n goeie voet met ander sonder om te verwêrelds?`