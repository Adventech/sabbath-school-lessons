---
title:  Die land as ’n geskenk
date:   24/11/2025
---

`Lees Eksodus 3:8; Levitikus 20:22 en hfst. 25:23; Numeri 13:27; Deuteronomium 4:1, 25 en 26; en hfst. 6:3; asook Psalm 24:1. Wat was die spesiale band tussen God, Israel en die Beloofde Land?`

Op ‘n baie eenvoudige vlak verleen grondgebied ’n tasbare identiteit aan ’n nasie. Die ligging van ’n volk se erfgrond bepaal die aard van hul aktiwiteite en leefwyse. Slawe, [daarenteen], was ontworteldes, sonder vastigheid. Ander het die vrug van hul arbeid geniet. Derhalwe het grond vryheid beteken. Die identiteit van God se uitverkore volk hou [dus] ten nouste verband met hul bewoning van die land.

’n Spesiale band het tussen God, Israel en die Beloofde Land bestaan. God het die land aan Israel geskenk. Dit was dus ’n genadegawe en nie ’n onvervreembare reg nie. Solank Jahwe se uitverkore volk hul verbondsverhouding met Hom gehandhaaf het en by die voorskrifte van daardie verbond gehou het, kon hulle Kanaän besit het. Met ander woorde: hulle kon nie die land en die seëninge wat dit ingehou het, sonder God se goedkeuring behou en geniet het nie.

Terselfdertyd was die Beloofde Land inderdaad ook ’n soort bril waardeur Israel die Here kon beskou en beter insig in die Here kon verkry. Deur Kanaän te bewoon en te bewerk, word hulle daaraan herinner dat die Here ’n getroue en betroubare God is wat by sy beloftes hou. Nóg die volk nóg die Beloofde Land sou sonder God se toedoen bestaan het, sonder Hom wat die bron en grondslag van hul bestaan was. Tydens die Israeliete se Egiptiese verblyf het die Nylrivier en dié se besproeiingstelsel, tesame met harde werk, vir hulle die nodige landbougewasse gelewer sodat hulle ’n lewe as bestaansboere kon voer. Dit was anders in Kanaän. In die Beloofde Land moes hulle op die reën staatmaak ten einde ’n ryke oes op te lewer. Nou [het hulle eerstehands besef] dat slegs die Here beheer oor die weer het. Sodoende was Kanaän ’n herinnering dat die volk konstant van God afhanklik was.

Selfs al het Israel die land as ’n geskenk van Jahwe ontvang, was Hý, op die keper beskou, die ware eienaar. As eienaar van die ganse aarde (Ps. 24:1) het Jahwe die reg om die land aan Israel toe te ken of om dit selfs terug te vat. As alle grond op aarde dus aan die Here behoort, is die Israeliete — en by implikasie elke mens — swerwers en bywoners; of om dit op ’n meer eietydse manier te sê, is ons almal langtermyngaste op sý eiendom, die aarde.

`Lees 1 Petrus 2:11 en Hebreërs 11:9–13 en beantwoord die volgende vraag: wat beteken dit vir jou, persoonlik, om as ’n “bywoner en vreemdeling” uit te sien na die stad “waarvan God self die ontwerper en bouer” is?`