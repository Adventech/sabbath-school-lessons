---
title:  Die land se uitdagings
date:   25/11/2025
---

`Lees Josua 13:1-7. Die land Kanaän was ’n geskenk van die Here. Watter uitdagings het die inbesitneming daarvan nietemin meegebring?`

Die Israeliete was honderde jare lank slawe, met die gevolg dat hul militêre vaardighede vir die verowering van Kanaän nie afdoende was nie. Hul voormalige slawe-eienaars, die Egiptenare, met hul bedrewe en bekwame toegeruste leërmagte, kon nie eers die land permanent beset nie. Vanweë die ondeurdringbaarheid van Kanaän se vestingstede was al die Egiptenare se pogings om Kanaän geheel en al te verower, vergeefs. Die einste land wat hul Egiptiese slawe-eienaars nie in staat was om te onderwerp nie, dié word hierdie voormalige slawe nou aangesê om in besit te neem. Om hierdie taak suksesvol te kon uitvoer, sou dit deur die genade van die Here alleen, en nie op eie stoom nie, aangepak moes word.

Josua 13 tot 21 gaan oor die verdeling van die Beloofde Land onder die stamme van Israel. Hierdie toewysing sê nie net vir die volk wat elkeen se erfporsie was nie, maar ook watter grondgebied steeds binne die landstreek Kanaän beset moes word. Sodoende kon die Israeliete veilig leef in die land wat die Here hulle as erflating gegee het. Hulle was die regmatige en wettige huurders van die grond wat God in sy besit het. Tog vereis hierdie Goddelike onderneming ’n menslike respons. Die eerste helfte van die boek Josua toon hoe God die land aan die volk oorhanding het deur die Kanaäniete te verdrywe, en die tweede helfte lewer verslag oor hoe Israel die land in besit geneem het deur hulle daar te vestig.

Die ingewikkeldheid van hierdie verowering lig die dinamika van ons verlossing toe. Net soos Israel kan ons niks doen om ons verlossing te verkry nie (Ef. 2:8 en 9). Dit is ’n geskenk, net soos Kanaän die Here se geskenk aan Israel op grond van hul verbondsverhouding met Hom was. Hulle was beslis nie verdienstelik nie (lees Deut. 9:5).

Vir die Israeliete om God se geskenk te kon geniet, moes hulle egter al die meegaande pligte wat die bewoning van die land behels het, aanneem. Insgelyks moet ons die heiligmakingsproses ondergaan en opreg gehoorsaam wees aan die vereistes waaraan ons as burgers van die koninkryk van God onderhewig is. Hoewel die twee nie in elke opsig ooreenstem nie, is die ooreenkoms tussen die feit dat die Israeliete die land uit genade ontvang het, en dat ons verlossing uit genade ontvang het, na genoeg aan mekaar. [Die hoofsaak vir die moderne leser is]: die Here het ons ’n wonderlike genadegawe geskenk; maar een wat ons, as ons nie versigtig is nie, wel kan verbeur.

`Hoe kom hedendaagse Christene voor soortgelyke uitdagings as dié wat die inbesitneming van die Beloofde Land meegebring het, te staan? Lees Fil. 2:12 en Heb. 12:28.`