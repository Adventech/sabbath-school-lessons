---
title:  Eden en Kanaän
date:   23/11/2025
---

`Lees Genesis 2:15 en hfst. 3:17-24. Watter gevolge het die sondeval ingehou, spesifiek betreffende die eerste mensepaar se tuiste?`

By die skepping het God vir Adam en Eva die volmaakte tuiste gegee, ’n plek van ongekende oorvloed en skoonheid. Die ontmoetingsplek waar die eerste mensepaar dus kennis met hul Skepper maak, is lieflik en dit voorsien in al hul fisiese behoeftes. Benewens die feit dat God direk met hulle daar praat, dien Eden as ’n leersentrum waar Adam en Eva diepgaande insig in God se karakter verkry, insluitende die soort lewe wat Hy vir hulle beoog. Toe hulle dus [sondig en daarmee] hul vertrouensverhouding met hul Skepper skaad, verander hul verwantskap met Eden ook. Gevolglik moes hulle, as ’n teken van die verbreekte band tussen hulle en God, ook die tuin verlaat. Hulle verloor derhalwe die grondgebied wat die Here hulle geskenk het. Voortaan word die tuin van Eden dus die versinnebeelding van die oorvloedige lewe. Ons sal aanstons sien in welke opsigte die Eden-simbool as leimotief in die tema van die Beloofde Land opduik. [’n Leimotief is ’n tema in ’n letterkundige werk wat deurgaans met ’n bepaalde persoon, situasie of simbool geassosieer word.]

`Hoe het die patriarge die belofte oor die Beloofde Land gesien? (Lees die volgende in Genesis: hfst. 13:14 en 15, 26:3 en 24, asook 28:13.) Wat dink jy beteken dit vir ons as Adventiste om as “erfgename van die belofte” te leef (Heb. 6:11-15, OAB)?`

Toe Abraham die land betree wat God hom gewys het, het dit vanweë sy [groot] geloof die Beloofde Land vir hom en sy nageslagte geword. So het dit 400 jaar lank gebly. Die patriarge het natuurlik nie Kanaän in die moderne sin van die woord “besit” nie, d.w.s. hulle kon dit nie aan hul kinders bemaak nie. Nee, die grond het aan God behoort, net soos die tuin van Eden aan Hom behoort het. Net soos Adam en Eva niks gedoen het wat hulle besitreg op Eden kon gee nie, het Israel ook geen bydrae gelewer om die land te kon verdien nie. Die Beloofde Land was ’n geskenk van die Here — dit was sý inisiatief. Israel het dus nie enige outomatiese besitreg of sinvolle grondeis gehad nie (Deut. 9:4-6). Dit was slegs deur God se genade dat hulle dit besit het.

Die patriarge van ouds was [dus] “ergename van die belofte” totdat dit vervul is. As volgelinge van Christus is ons egter erfgename van “beter beloftes” (Heb. 8:6, OAB) wat vervul sal word wanneer ons “die voorbeeld navolg van dié wat deur geloof en geduld deel gekry het aan die dinge wat God beloof het” (Heb. 6:12, NAB).