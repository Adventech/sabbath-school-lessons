---
title:  Terug na die Beloofde Land
date:   27/11/2025
---

`Lees Jeremia 24:6 en hfst. 31:16; en die volgende dele in Esegiël — hfst. 11:17, 28:25, en 37:14 en 25. Let op God se belofte rakende Israel se terugkeer na die Beloofde Land en hoe dit vervul sou word. Wat sê dit?`

Gedurende die Babiloniese ballingskap het die Israeliete nie net die hartseer werklikheid van ontheemding beleef nie. [Daar was ook hoop], die belofte dat hul verhouding met God — wat weliswaar ’n tasbare bewys in die vorm van die Beloofde Land gehad het — nie net tot die besit van daardie grondgebied beperk was nie, dat dít nie die deurslaggewende faktor in die Here se verbondsbeloftes was nie. Toe die Israeliete [inderdaad] hul sondes bely, berou getoon, en met hul hele wese na Hom gesoek het, het die Here weer sy belofte vervul en hulle teruggebring na die Beloofde Land. Hierdie terugkeer was ’n [tasbare] teken van hul [nie-tasbare] herstel. Met ander woorde, [dit dring tot hulle deur wat die belofte in werklikheid beteken]: dat hulle, met of sonder Kanaän, steeds die Here as hul God het.

Die belofte dat Israel vir ewig die Beloofde Land sou besit, was nietemin voorwaardelik (Deut. 28:63 en 64, Jos. 23:13 en 15, 1 Kon. 9:7, 2 Kon. 17:23, Jer. 12:10-12); en daarmee saam, die belofte van hul hervestiging in Kanaän en dat hulle ná die ballingskap daar sou gedy. Terselfdertyd wys die Ou-Testamentiese profete op die herstel wat ’n toekomstige Dawidiese koning sou bring (Jes. 9:6 en 7, Sag. 9:9 en 16). Hierdie belofte is ook vervul deur die lewe, dood en opstanding van Jesus Christus; die een in wie al die beloftes aan Israel van ouds hul vervulling het.

Hoewel die Nuwe Testament nie direk melding van die Beloofde Land maak nie, sê dit vir ons dat God se beloftes in en deur Jesus vervul is (2 Kor. 1:20, Rom. 15:8). In die lig van Christus het ons ’n nuwe interpretasie van die belofte oor die Beloofde Land as erfenis. Voortaan versinnebeeld dit die geestelike seëninge (Ef. 2:6) wat God van plan is om vandag, en ná die voleinding van die wêreld, aan sy getroue kinders te gee.

Die uiteindelike vervulling van God se belofte aan sy kinders — naamlik dat hulle rus, oorvloed en welstand op tuisgrond sal beleef — sal op die nuwe aarde gebeur wanneer sonde en die gevolge daarvan iets van die verlede is. In daardie opsig steun ons hoop, as Christene, op Jesus se wederkomsbelofte; en dat Hy ná afloop van die duisend-jaar-lange tydperk in die hemel, sy ewige koninkryk op die herskepte aarde sal vestig. Dít is die groot vervulling van al die Beloofde Land-beloftes.

`Lees Johannes 14:1-3, Titus 2:13 en Openbaring 21:1-3. Wat is die groot hoop wat ons uit hierdie verse kan put? Waarom is Jesus se soendood die waarborg dat hierdie groot hoop bewaarheid sal word?`