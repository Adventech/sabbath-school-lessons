---
title:  Vrye keuse
date:   29/10/2025
---

`Lees Deuteronomium 20:10 en verse 15-18, hfst. 13:12-18, asook Josua 10:40. Let op die reëls van oorlogvoering in Deuteronomium 20, asook die voorgeskrewe optrede wanneer die Israeliete ’n afgodiese stad teëgekom het. Volgens hierdie gedeelte het die idee van totale uitwissing van afgodiese nasies egter sekere perke. Hoe so?`

Die Hebreeuse bronteks gebruik ’n unieke term om die uitwissing van mense tydens [heilige] oorloë te beskryf: _ḥāram_ [verbuig as _taḥĕrîmēm_ in Deut. 20:17, “julle moet hulle vernietig;” en in Jos. 10:40 as _heḥĕrîm_, “totaal vernietig”]. Let op die netjiese Afrikaanse vertaling van Deuteronomium 20 vers 17: “jy moet hulle, soos die Here jou God jou beveel het, volledig met die banvloek tref ” (AFR20, klem verskaf). Let op ander vertalings vir verdere betekenisse: “om die lewe bring as ’n banoffer” (NAB), “julle moet niemand laat lewe nie” (ABA) of hulle “heeltemal uitroei” (NLV). Dit dui meestal daarop dat mense, diere of nie-lewende voorwerpe algeheel en onomkeerbaar in God se ekslusiewe domein geplaas word — wat in die meeste gevalle, binne die sfeer van oorlogvoering — op hul vernietiging of uitdelging neergekom het. Die begrip en praktyk _ḥāram_, as ’n totale uitroei van ’n nasie tydens oorlogvoering, moet aan die hand van Jahwe se stryd teen die bose verstaan word; ’n stryd waarin dit om sy karakter en reputasie gaan.

Sedert sonde kop uitgesteek het op aarde, is daar soos reeds genoem is, geen sprake van neutraliteit nie: mens is óf aan God se kant óf jy is teen Hom. Die een kant lei tot die lewe, die ewige lewe; die ander, tot die dood, die ewige dood.

Die banvloek as ’n totale uitroeiing beskryf God se regverdige oordeel oor sonde en boosheid. God neem ’n eenduidige besluit en vaardig somtyds sy verkose volk, d.w.s. Israel van ouds, af om sy oordele tot uitvoer te bring. Uitwissing as voorkeurstraf het egter onder die Here se streng teokratiese beheer gestaan. Dit was tot ’n bepaalde tydvak in die geskiedenis beperk, te wete die veroweringsfase; en het slegs binne ’n bepaalde afgebakende gebied, te wete Kanaän, geskied. Soos ons in gister se gedeelte van die les gesien het, het diegene wat as banoffer uitgeroei is, aanhoudend teen God se planne gerebelleer en dit teëgegaan, en boonop sonder om ooit berou daaroor te toon. Die Here se besluit om hulle uit te wis, was dus nóg arbitrêr nóg nasionalisties.

Wat meer is, Israel sou presies dieselfde behandeling te wagte kon wees as hulle die Kanaäniete se tipe lewenswyse begin volg het (vgl. Deuteronomium 13). Selfs al lyk dit asof daaroor vooraf bepaal is wie aan watter kant van die groot stryd gaan wees – die Israeliete wat die land beërwe en die Kanaäniete wat tot uitwissing gedoem is – bestaan die moontlikheid nietemin om van kant te verander; soos dit inderdaad die geval met Ragab, Agan en die Gibeoniete was.

Die feit dat party mense spesiale beskerming ontvang het terwyl ander met die banvloek getref is, was geensins arbitrêr nie. Diegene wat [destyds] voordeel uit hul verbintenis met Jahwe getrek het, kon teen Hom gerebelleer het en so hul bevoorregte posisie verloor het; terwyl diegene wat onder die banvloek was, weer hulself aan Jahwe se gesag kon onderwerp en so die dood kon vryspring.

`Let op die Kanaäniete se uittarting van God, ’n besluit wat hul vrylik geneem het. Wat is die implikasie van sulke besluite vir die hedendaagse gelowige? Met ander woorde, dink aan die vrye besluit wat ons as individue neem en hoe dit ons persoonlik raak.`