---
title:  Vir verdere studie
date:   31/10/2025
---

Lees die volgende gedeelte uit Ellen G. White se geskrifte — “The Fall of Jericho” (bl. 491-493, in Patriarchs and Prophets).

Soos dit met enigiets in die Bybel die geval is, is konteks en agtergrond deurslaggewend. Soos ons reeds gesien het, is die groot stryd en die grondmotief van God as Regter van kardinale belang vir ’n korrekte begrip van die oorloë wat teen die Kanaäniete gevoer is.

“Die Here is ’n geduldige God. Aan die goddelose nasies het Hy ’n proeftyd gegee waarin hulle met Hom en sy karakter vertroud kon raak. Die oordele wat God [uiteindelik] oor hulle gebring het, was oor hul verwerping van die hoeveelheid lig wat hulle wel ontvang het, en omdat hulle hul eie kop i.p.v. God se wou volg. Die Here het pertinent gesê waarom Hy nie die Kanaäniete dadelik van die grond wou verdryf nie, en dat die Amoriete se boosheid nog nie breekpunt bereik het nie. Deur hul verdorwenheid het hierdie nasies hulself stadig maar seker tot by die punt gebring waar die Here dit nie meer kon toelaat nie, met die gevolg dat hulle uitgewis sou word. Alvorens daardie onomkeerbare breekpunt bereik word, m.a.w. voordat ’n betrokke nasie se sonde sy volheid bereik het, sou die Here nie sy wraak uitoefen nie. Al die nasies het so ’n proeftyd gehad. Diegene [wat verkies het] om die wet van God tersyde te stel, het al hoe meer verdorwe geraak. Die kinders het die ouers se rebelsheid geërf. So het hulle dan boser dinge as hul vaders aangevang totdat die oordele van God hulle [onverwags] oorval het, en daardie straf was geensins ligter net omdat die Here dit uitgestel het nie” (Ellen G. White Comments, The SDA Bible Commentary, deel 2, bl. 1005).

**Vrae vir bespreking:**

`Bepeins die feit dat God ons Regter sowel as Hoofregter oor die ganse heelal is. Bespreek nou die implikasies wat dit inhou. Waarom dink jy dat God as Regter die grondslag van die evangelie en van ons redding is?`

`Hoe bied die Kanaäniete se geval ons insae in God se geduld en geregtigheid? Hoe kan ons die Here se karakter weerspieël in die wyse waarop ons ons medemens hanteer?`

`Dink aan die fundamentele aard van vrye wil. Waarom, dink jy, respekteer die Here ons vermoë om vrylik te kies? Hoe hou liefde en vryheid onderling verband?`

`Die Ou Testament bevat vele verhale wat met oorlog en konflik te make het. Op die keper beskou, stel dit nietemin vrede in die vooruitsig. Let nou op jou Christenskap en jou direkte omgewing en gemeenskap. Watter rol het jy as Christen in die daarstelling van vrede in daardie omgewing of gemeenskap te speel?`