---
title:  Dit is die Here wat vir jou stry
date:   25/10/2025
---

### Skrifverwysings vir hierdie week se studie

Genesis 15:16, Levitikus 18:24-30, 2 Timoteus 4:1 en 8, Eksodus 23:28-30, Deuteronomium 20:10 en 15-18, Jesaja 9:6.

> <p>Geheueteks</p>
> “Al hierdie konings en hulle land het Josua met een veldtog verower, want die Here, die God van Israel, het vir Israel geveg” (Josua 10:42, AFR20; hoofletter verskaf).

Josua bevat ’n aantal ontstellende tonele. Die idee van ’n heilige oorlog waarin die een groep ’n Godgegewe mandaat het om ’n ander uit te wis, lei tot ernstige vrae.

Hierdie kwessie oor God wat Ou-Testamentiese persone of groepe aangesê het om oorlog te voer, is [besonder] uitdagend [vir die gelowige]. In die Ou Testament val die klem op God as die alleenheerser van die heelal. Alles wat [daarin] gebeur, moet dus op ’n manier, indirek of direk, deel van sy wil wees. Dit lei onafwendbaar tot die vraag: “Hoe kon die Here dan sulke dinge toelaat?” Verlede week het ons gesien hoedat God self by ’n [voortslepende] konflik betrokke is, een wat aansienlik groter is as enige veldslag of oorlog wat ooit in die geskiedenis van die mensdom gevoer is; ’n [groot] stryd wat elke aspek van ons lewens deurdring. Ons het ook gesien dat die gebeure in beide Bybelse en sekulêre geskiedenis slegs aan die hand van hierdie [kosmiese] konflik verstaan kan word.

Hierdie week is ’n voortsetting van hierdie ondersoek na die kompleksiteite van God wat sy volk aansê om oorlog teen ander groepe te voer. Ons kyk ook na die perke en voorwaardes vir sulke oorlogvoering, die tipe vrede wat die Ou-Testamentiese profete in die vooruitsig gestel het, asook die geestelike implikasie van sulke oorloë.

_*Bestudeer hierdie week se les ter voorbereiding vir Sabbat, 1 November._