---
title:  Die Vredevors
date:   30/10/2025
---

`Hoe beskryf die volgende teksverse die toekoms wat God vir sy kinders in die vooruitsig stel? Jes. 9:6, hfst. 11:1-5 en 60:17, Hos. 2:18, Miga 4:3.`

Alhoewel hierdie week se les hoofsaaklik oor “heilige oorloë” gegaan het, d.w.s. Ou-Testamentiese oorloë wat God die volk aangesê het om te voer en waarmee Hy hulle gehelp het, moet ons ook van ’n ander ewe belangrike tema in die Ou-Testamentiese profetiese geskrifte kennis neem: ’n toekomsblik op die vreedsame, Messiaanse era. Die Messias word as ’n “Vredevors” (Jes. 9:5, o.a. AFR20) uitgebeeld. Die koninkryk wat Hy inlui, sal een van vrede wees waarin die wolf by die lam sal wei (hfst. 11:1-8), waarin daar geen vernietiging of seerkry sal wees nie (Jes. 11:9), en waarin vrede regeer (hfst. 60:17) en vloei soos ’n rivier (hfst. 66:12).

`Lees 2 Konings 6:16-23. Let op die hierdie verhaal. Watter insigte put mens daaruit aangaande die hoër doelwitte wat God vir sy volk en vir die mensdom het?`

Oorweeg hierdie verhaal oor die voeding van die Aramese leër op aandrang van Elisa. In plaas daarvan om toe te laat dat hulle om die lewe gebring word (2 Konings 6:22), stel hy hier die hoogste ideaal aan die Arameërs ten toon — vrede — die ideaal wat die Here nog altyd vir sy volk gekoester het. Die profeet was, interessant genoeg, terdeë bewus van die feit dat die onsigbare leër wat die Aramese leër omring het, die superieure mag was (vers 17). Dit is ’n voldonge feit dat die Here in ’n kosmiese stryd gewikkel is, waarin die aarde ook [vanweë die sondeval] gedompel is. Nietemin is die uiteindelike doel van die verlossingsplan nie nimmereindige konflik nie, of selfs dat die vyand aan ’n ewige slawerny onderwerp word nie. Nee, ewigdurende vrede is die groot doelwit. Net soos geweld verdere geweld in die hand werk (Matt. 26:52), lei die soeke na vrede tot meer vrede. Let op die slotsin: “Die roofbendes van die Arameërs het toe nie meer in die gebied van Israel gekom nie” (2 Kon. 6:23, AFR20).

`Dink aan al die maniere waarop ons, deur ons pogings om in Jesus se voetspore te volg, bewerkers van vrede kan wees. Dink ’n bietjie aan jou eie lewe? Op watter maniere kan jy, ongeag die stryd wat jy op die oomblik in die gesig staar, ’n bewerker van vrede i.p.v. konflik wees?`