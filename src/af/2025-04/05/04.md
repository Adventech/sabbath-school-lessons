---
title:  Grondonteiening of uitwissing?
date:   28/10/2025
---

`Lees Eksodus 23:28-30, 33:2 en 34:11; Numeri 33:52; en Deuteronomium 7:20. Vergelyk dit met Eksodus 34:13; Deuteronomium 7:5, 9:3, 12:2 en 3, asook hfst. 31:3 en 4. Wat sê hierdie Skrifgedeeltes aangaande die doel van die verowering van die Beloofde Land, asook die omvang van die verwoesting?`

God se oorspronklike plan met die Kanaäniete was nie uitwissing nie, maar grondonteiening. Let versigtig op die Skrifgedeeltes wat die aard van Israel se betrokkenheid by die veroweringsoorloë beskryf. Dit gebruik terme wat daarop dui dat die Beloofde Land se inwoners onteien, verjaag en beroof is. Die tweede groep terme wat met verwoesting te make gehad het, en waarin Israel die doener van daardie handelinge was, verwys meestal na nie-lewende voorwerpe; soos dinge wat met heidense aanbidding asook bloedvergieting te doene gehad het. Duidelik was die heidense aanbiddingsplekke en altare die spil waarom die beoefening van die Kanaänitiese geloof gedraai het.

Die heilige oorloë wat hier onderneem word, teiken hoofsaaklik Kanaän se verdorwe kultuur en samelewing. Israel moes keer dat hulle deur daardie vervallenheid besmet word. Alle elemente wat by die voortsetting en verspreiding daarvan betrokke was, moes die volk dus uitwis. Elke Kanaäniet (of groepies mense uit daardie volkere) wat egter God se heerskappy voor die inbesitneming bely het of wat dit selfs gedurende die beleëring bely het, kon m.b.v. immigrasie uitwissing vryspring (Jos. 2:9-14, vgl. Rig. 1:24-26). Al deel van die Kanaänitiese bevolking wat tot uitwissing gedoem was, was diegene wat agter die skanse van vestingstede gaan wegkruip het, wat onversetlik in hul rebellie teen God se planne vir die Israeliete was en hul harte verhard het (Jos. 11:19 en 20).

Dit laat mens nietemin met die vraag: waarom het die Israeliete so baie mense om die lewe gebring as die ware doel van Kanaän se verowering die uitdryf van die inwoners, en nie hul uitwissing was nie?

Ontleding van die Bybelgedeeltes wat met die verowering van Kanaän te make het, toon ’n rede wat op ’n stroping van die Kanaänitiese bevolking sinspeel. Net soos die farao tydens die uittog uit Egipte, het meeste van die Kanaäniete hul harte so verhard en was hulle so aan hul kultuur verknog, dat die vernietiging daarvan hul eie vernietiging beteken het.

`Watter elemente in jou karakter en in jou gewoontes moet wortel en tak uitgeroei word?`