---
title:  Die hoogste Regter
date:   27/10/2025
---

`Lees Genesis 18:25, Psalm 7:11, Psalm 50:6, Psalm 82:1 en Psalm 96:10, asook 2 Timoteus 4:1 en 8. Wat sê hierdie verse vir ons oor God se morele karakter? Let op die rol wat God as die hoogste (kosmiese) regter speel. Hoe help dit die gelowige om uitsluitsel oor die kwessie rakende heilige oorloë te verkry?`

Die heiligheid van God se karakter beteken dat Hy nie nie sonde kan duld nie. Terselfdertyd is Hy geduldig van aard. Nietemin kan sonde nie anders as die heel laaste vrug van sy rebellie pluk nie: die dood (Rom. 6:23). Jahwe het oorlog teen sonde verklaar, ongeag of [hierdie vyand] binne die Israelitiese of Kanaänietiese geledere was. Neem die volgende in ag: hul deelname aan heilige oorloë het Israel nie meer regverdig as die ander nasies gemaak nie (Deut. 9:4 en 5, asook hfst. 12:29 en 30) selfs al was dit uiteindelik die metode waardeur Jahwe sy oordeel oor ’n betrokke nasie voltrek het. In teenstelling met ander Ou Nabye Oosterse nasies het die Israeliete egter ook omgekeerde heilige oorloë beleef. Wanneer dit gebeur het, het God nie vir hulle nie, maar teen hulle gestry. Dan het Hy toegelaat dat die volk se vyande hulle onderdruk (vgl. Josua 7).

Die hele idee van heilige oorloë maak net sin aan die hand van God se optrede as [die hemelse of kosmiese] regter. Gesien vanuit hierdie invalshoek, verleen dit ’n ander betekenis aan Israel se militêre verowering van die Beloofde Land. Hierdie oorloë is net mooi die teenoorgestelde van die imperialistiese soort wat ter wille van selfverheerliking gevoer is. Laasgenoemde was ’n algemene verskynsel in die antieke wêreld (en moenie van soortgelyke oorloë vergeet wat meer moderne imperiale magte slegs ’n aantal eeue gelede gevoer het nie). Nee, Israel se oorloë was nie ’n soeke na roem nie, maar sodat die geregtigheid en vrede van God in die land gevestig kon word. As mens dus die begrip “heilige oorloë” wil verstaan, moet jy verstaan wat aan die kern van die saak lê: dat God se posisie as soewereine heerser oor die kosmos duidelik bedreig word. ’n Mens sien dit in die feit dat Hy as ’n kryger uitgebeeld word, maar ook dat Hy as ’n koning of as hoogste regter [m.a.w. as iemand wat ’n uitspraak moet gee] uitgebeeld word.

Jahwe as Krygsman is die een wat in sy hoedanigheid as ’n regter Hom tot die implementering, stabilisering en handhawing van regsoewereiniteit — wat ’n spieëlbeeld van sy karakter is — verbind. Die beeld van God as Regter, net soos dié van Hom as regter-koning, hou vol dat Jahwe nie vir ewig rebellie teen die Godgegewe orde sal duld nie. Mens kan dus met sekerheid sê dat oorlog op sigself, asook oorwinning op sigself, nie Jahwe se eintlike strewe is nie. Die hervestiging van geregtigheid en vrede is Sy groot doelwit. Om reguitspraak te lewer, oorlog te voer of geregtigheid te bring — kom alles op dieselfde neer as God die Een is wat hierdie handelinge uitvoer.

`Bepeins die feit dat God ’n regverdige Regter is, een wat nie omgekoop kan word of partydig is nie. Die Here is ’n God wat nie vir ewig sonde, onderdrukking, die lyding van die onskuldiges en die uitbuiting van weerloses sal duld nie. Hoe is hierdie werklikheid ’n onafskeibare deel van die evangelie?`