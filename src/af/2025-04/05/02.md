---
title:  Die Kanaäniete se verdorwenheid
date:   26/10/2025
---

`Lees Genesis 15:16, Levitikus 18:24-30, Deuteronomium 18:9-14 en Esra 9:11. Die Here het die landstreek Kanaän aan die Israeliete gegee. Wat sê die gelese Skrifgedeeltes oor die groter rede vir hierdie besluit?`

Wat bedoel die Here wanneer Hy van die nasies in Kanaän se verdorwenheid praat. Hiervoor sal ons verder as die boek Josua moet kyk. Deuteronomium gee mens ’n goeie idee watter verfoeilike praktyke aan die orde van die dag was: kinderoffers, waarsêery, towery, heksery, geestebesweerdery en spiritualisme (hfst. 18:9-12).

Die ontdekking van die Ras Sjamra-tablette, antieke tekste in die Oegaritiese taal, werp meer lig op die Kanaäntiese godsdiens en samelewing, en toon dat ’n veroordeling en verwerping van hierdie kultuur nie net te begrype is nie, maar dat dit volgens Ou-Testamentiese morele standaarde selfs geregverdig is.

Die Kanaänitiese godsdiens se oortuigings steun op die idee dat vrugbaarheid in die natuur deur intieme verhoudings tussen gode en godinne beheer en verseker word. Hierdie omgang tussen die gode het hulle in die lig van menslike seksualiteit beskou. Derhalwe het die Kanaäniete ritualistiese seks beoefen ten einde die gode en godinne tot geslagsomgang aan te moedig. Hierdie opvatting het tot die instelling van sogenaamde “gewyde prostitusie” gelei, waar beide manlike en vroulike prostitute aan seremoniële orgies deelgeneem het. Al hierdie [gruwels] was deel van die destydse Kanaänitiese geloofstelsel!

Hoe ’n nasie se opperwesens optree, is van kardinale belang. Dit sê wat daardie kultuur se hoogste maatstaf in sy sedelike strewe is. Inaggenome die Kanaäniete beskouing oor hul gode, is dit geen wonder dat hul godsdienstige praktyke kinderoffers ingesluit het nie — ’n praktyk wat die Bybel pertinent as verfoeilik beskou het.

Argeologiese bewyse bevestig dat die inwoners van Kanaän gereeld hul eersgeborenes aan die gode — d.w.s. aan die demone wat hulle aanbid het — geoffer het. Die vergruisde beendere van klein geraamtetjies wat tesame met gelofteinskripsies in groot kruike gedruk is, getuig van hierdie mense se afbrekende godsdiens en [die verskriklike lot] wat dit vir baie van hul kinders ingehou het.

Die uitwissing van die Kanaäniete is nie bygelas nadat God reeds besluit het om Kanaän aan die Israeliete te gee nie. Nee, die inwoners van Kanaän is ’n proeftyd gegun; ’n tyd van ekstra genade waartydens hulle die geleentheid gehad het om, via die patriarge wat in hul midde getuig het, die Here en sy karakter te ontdek. So dit is duidelik ’n geval van verspeelde kanse — die Kanaäniete hou by hul afskuwelike praktyke totdat die Here dit uiteindelik noodgedwonge stopsit.