---
title:  Spoke van die verlede
date:   09/12/2025
---

`Lees weer Josua 22:13-15, maar dié keer aan die hand van Numeri 25. Waarom kies die Israeliete vir Pinehas om die afvaardiging na die twee en ’n halwe stamme te lei?`

Mense kon maklik die gerugte begin glo het. Dit was ’n ’n situasie wat potensieel as ’n onafhanklikheidsverklaring vertolk kon word. Gevolglik stuur die sogenaamde “kinders van Israel,” soos die nege en ’n half stamme [twee maal in verse 12-14] genoem word, ’n afvaardiging na die stamme van die oostekant om te hoor wat die doel en betekenis van die altaar is. Die afvaardiging word gelei deur Pinehas, die hoëpriester Eleásar se seun, wat hom ná sy dood sou opvolg (Jos. 24:33). Pinehas het reeds ’n mate van aansien verwerf as die priester wat die volk se losbandigheid by Baäl-Peor stopgesit het (Numeri 25).

“Toe Pinehas seun van Eleasár, seun van die priester Aäron, sien wat die man doen, het hy uit die gemeente opgestaan, ’n spies gevat en die man na die vrouetent toe gevolg. Daar het hy die spies deur albei gesteek, deur die man tot in die onderlyf van die vrou. Daarmee het die ramp onder die Israeliete tot ’n einde gekom” (Num. 25:7 en 8, NAB).

So Pinehas het duidelik ’n mate van invloed gehad. Die ander afgevaardigdes was verteenwoordigers uit die nege en ’n half stamme wat wes van die Jordaan gewoon het. Elkeen was die leier van ’n gesinsgroep binne-in ’n familiegroep (clan). [Let op ’n direkte vertaling van die Hebreeuse sinsnede Uǀ ã Erܔ ăڬ{ܔƗP KƝPPk Oࢦ DOSr: “’n hoof/ van die huis/ van die vaders/ vanuit die duisende.”]

Die aanklag is ontheiliging en rebellie, en word met die amptelike profetiese formule “so spreek” ingelui. Hier is dit egter nie die Here wat praat nie, maar “die hele vergadering van die Here” (Josh. 22:16, OAB). Hulle kla die volk van troubreuk, afvalligheid en rebellie aan. Die term “troubreuk” (AFR20) of “daad van ontrou” (NAB) is dieselfde Hebreeuse woord waarmee Agan se sonde beskryf word (Jos. 7:1), en verskyn etlike kere in die eerste vyf boeke van Moses (bv. Lev. 5:15 en hfst. 6:2, Num. 5:6 en 12). Die verwysings na Agan en Baäl-Peor dui op dinge wat al voorheen gebeur het — onderskeidelik troubreuk en opstand — en is waarskuwings wat derhalwe nie verontagsaam moes word nie. Dit gee ook die nege en ’n half stamme se vrees te kenne: naamlik dat die oprig van ’n ongemagtigde altaar tot afvalligheid, afgodery en onsedelikheid sou lei; wat op die beurt die Here sou vertoorn sodat Hy sy oordele oor die volk sou bring.

`Almal van ons het al negatiewe dinge in die verlede ervaar. Dit vorm die wyse waarop ons soortgelyke probleme in die toekoms hanteer. Hoe help die Here se genade mens om te verhoed dat die tragedies van die verlede nie sal bepaal hoe jy jou medemens in die hede behandel nie?`