---
title:  ’n Sagte antwoord
date:   10/12/2025
---

`Lees Josua 22:21-29 aan die hand van Spreuke 15:1. Wat kan ons leer uit die oostelike stamme se antwoord?`

Die aangeklaagde se antwoord, wat net so reguit en kragtig as die aanklag is, vorm tematies en struktureel gesproke die as waarom hierdie hoofstuk draai. Tot dusver toon die twee en ’n half stamme geen reaksie nie. Hulle luister nog net na die aanklagte wat teen hulle ingebring word. Gegee die erns daarvan, is die geduld wat hulle hier aan die dag lê besonder prysenswaardig. Hulle hou by die bedoeling van die idiomatiese uitdrukking: “’n Sagte antwoord laat woede bedaar; ’n krenkende woord laat woede ontvlam” (Spr. 15:1, NAB).

Die inleidende sin van hul verweer is ’n string name wat aan die God van Israel toegedig word: _El, Elohim Jahwe_ [oftewel, direk uit die oorspronklike Hebreeus: _'ēl, 'ĕlōhîm, Yəhvâ_ (Jos. 22:22)]. Hierdie sinsnede word herhaal, telkens met ’n sterker klem. Dit word met die erns van ’n eed gesê ten einde hul aanklaers se vrese te verdryf en om dié se valse aantygings wat byna tot ’n burgeroorlog in Israel gelei het, te neutraliseer. Hulle is heilig oortuig dat die Here presies weet wat aangaan. Hy kan die situasie reg vertolk. Hulle koester die hoop dat hierdie afvaardiging tot dieselfde slotsom sal kom. Die twee en ’n half stamme besef ook hul aanspreeklikheid voor die Here, aangesien hulle ’n beroep op Hom doen om hulle te straf indien hulle wel verkeerd opgetree het (vgl. Deut. 18:19, 1 Sam. 20:16).

Hierop volg ’n verbasingwekkende onthulling — ’n altaar dien nie uitsluitlik as ’n offerplek nie — wat enersyds die grondigheid van die aanklag suksesvol in twyfel trek, en andersyds, die ware rede vir die nege en ’n half stamme se aanklag aan die lig bring. Kommer dat die oostekant se stamme hulle van Israel wou afskei, en nie soseer afvalligheid nie, was die nege en ’n half stamme se dryfveer. Derhalwe is die oprig van die altaar nie ’n bewys dat die oostelike stamme afvallig geraak het nie, soos aanvanklik gemeen is nie. Om die waarheid te sê, die teendeel is waar: hul optrede spruit uit ontsag vir die Here, dieselfde dryfveer as wat die stamme wes van die Jordaan het. Die ware grondslag vir Israel se eendrag is nie aardrykskundig of die fisiese omvang van hul erflating nie, maar hul geestelike lojaliteit aan die Here se bepalings.

Die westelike stamme se opregte kommer blyk ook uit hul opregte vreugde oor die oostelike stamme se bewese onskuld. Volgens die nege en ’n half stamme tree hulle nie as verloorders uit die stryd nie. Nee, mens kan sien dat hulle werklikwaar bly is dat hul vrese ongegrond is. ’n Burgeroorlog in Israel is vermy en volkseenheid is bewaar.

`Hoe hanteer jy valse aantygings? Deel in die klas enkele van die beginsels wat jou benadering bepaal. Put inspirasie uit Psalm 37:3-6, 34 en 37.`