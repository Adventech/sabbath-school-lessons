---
title:  Toewyding
date:   07/12/2025
---

`Lees Josua 22:1-8. Wat sê hierdie verse vir ons oor die toewyding van die stamme van Ruben en Gad, en die halwe stam van Manasse?`

Josua bevestig dat die stamme van Israel wat oos van die Joraanrivier gewoon het, in ooreenstemming met Moses en ook sy voorskrifte, hul verpligtinge nagekom het; verpligtinge wat van geweldige toewyding aan, en opofferings ter wille van, Israel se gesamentlike doelstelling getuig. “Vir ’n geruime tyd” het hulle skouer aan skouer met hul broers geveg, wat inderwaarheid ongeveer ses tot sewe jaar lank was (vgl. Jos. 11:18 en hfst. 14:10, Deut. 2:14). [Dit het vereis dat] vroue en kinders aan die oostekant van die Jordaanrivier agtergelaat moes word. Tog is hulle lojaal aan hul volksgenote. Hulle staan saam op die veldslag, staar tesame besering en dood in die gesig.

Hierdie verse sinspeel op iets belangriks: dat ’n samehorigheidsgees landswyd onder die volk behoort te heers. Dit baan ook die weg vir die daaropvolgende storie, wat op die keper beskou, oor eenheid gaan. Gaan die Israelietiese stamme verenig bly; siende dat ’n duidelike grens, die Jordaanrivier, tussen hulle vloei? Sal hulle toelaat dat aardrykskundige gegewens hul nasionale identiteit skaad; of sal hulle toelaat dat hul gedeelde aanbidding van die enigste lewende God hul nasieskap behoue laat bly, verenig en sterk onder die Here se teokratiese leiding?

Josua verduidelik dat dié eenheid wat hulle [tot dusver] beleef het, slegs aan ’n enkele faktor toe te skryf is: die feit dat hulle nie hul volksgenote nie, maar Jahwe self gedien het, die een wat hulle hierdie sending opgelê het.

Hierdie einste beginsel kom mens ook in die Nuwe Testament teë. Die apostel Paulus vermaan gelowiges om hul diens met ’n bepaalde ingesteldheid te verrig: dat hulle dit vir God en nie net vir hul medemens moet doen nie (lees Ef. 6:7, Kol. 3:23, 1 Tess. 2:4). Watter hoër roeping het ons, as die feit dat alles, op die keper beskou, vir die Skepper van die kosmos gedoen word?

In die alledaagse lewe het ons dikwels met uitdagings en probleme te kampe, haakplekke wat maklik tot ontmoediging en die opgee van die goeie stryd kan lei. Soms is dit so maklik om net op te gee. Tog kan ons die Here om die nodige krag bid, en ons wend tot die een wat belowe om by ons te wees, en wat ons in staat stel om te doen wat Hy van ons vra. As ons ons hoë roeping in Christus voor oë hou, is die nodige motivering om uit te hou en aan te hou, binne ons bereik; ten spyte van die onafwendbare uitdagings en teleurstellings wat deel van ons gevalle bestaan hier op aarde is.

`Die stamme van die oostekant staan gereed om huiswaarts te keer. In hoofstuk 22:5 en 6 sê dit dat Josua ’n beroep op hulle doen om getrou aan die Here te bly, waarna hy ’n seën oor hulle uitspreek. Watter transformasie kan ons interpersoonlike verhoudings in die gemeente ondergaan, indien ons meer vir mekaar sou bid as wat ons tans doen?`