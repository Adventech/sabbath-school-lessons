---
title:  Konflikhantering
date:   11/12/2025
---

`Lees Josua 22:30-34. Watter insae betreffende konflikhantering, asook maniere om kerklike eenheid te verseker, kry ‘n mens uit hierdie hele voorval? (Vgl. Psalm 133, Joh. 17:20-23, 1 Pet. 3:8 en 9.)`

Die verhaal in Josua 22 bevat ’n aantal beginsels vir interpersoonlike kommunikasie wat alledaags op gesins-, kerklike en gemeenskapsvlak toegepas kan word.

1. Wanneer dinge skeefgeloop het of dalk so voorkom, moet mens liewers met mekaar in gesprek tree as om oor jou waarnemings te sit en gis totdat jy siedend van woede is. Dit is beter dat ons as kinders van die Here nie ’n apatiese houding inneem wanneer probleme kop uitsteek nie. As die twee en ’n halwe stamme oorkant die Jordaan natuurlik hul voorneme om ’n altaar op te rig met die res van Israel gedeel het, sou die hele kwessie vermy kon geword het.
2. Selfs al glo jy vas dat ’n probleemsituasie ontstaan het, moet mens liefs nie haastige gevolgtrekkings maak nie. Die westelike stamme was net te gretig om hul ore uit te leen, gou om die verkeerde afleiding te maak dat die stamme oos van die Jordaan alreeds afvallig was.
3. Praat oor die daadwerklike of veronderstelde probleem voordat jy op jou gevolgtrekkings reageer.
4. Wees bereid om opofferings te maak ten einde samehorigheid te skep. Die westelike stamme was bereid om ’n deel van hul toegewese grond aan die ander stamme af te staan, sou die feit dat hulle oorkant die Jordaanrivier gewoon het en dus moontlik verwyderd van Israel was, die oorsaak van hul veronderstelde afvallighied was.
5. Antwoord op ‘n bedaarde en kalm wyse wanneer jy valslik of regverdiglik van iets beskuldig word, sodat die situasie nie plofbaar raak nie. Om beskuldigings met teenbeskuldigings te begroet, kan nooit vrede meebring nie. Probeer om te verstaan voordat ander jou verstaan.
6. Verheug jou in die Here en bring lof aan Hom wanneer die vrede herstel is. Dit is ’n riem onder die hart dat Israel se nege en ’n half stamme opreg bly was toe die oostelike stamme se ware beweegrede aan die lig gekom het. Die westelike stamme was nie te trots om te erken dat hul aannames verkeerd was nie. Hulle het nie aan hul aanvanklike sienings vasgeklou nie.

Indien die oostelike stamme wel afvallig was, sou die res van die volk by die verbondsvereistes vir sulke situasies gehou het. Eenheid is nooit ’n verskoning vir die afwatering van die waarheid of om Bybelse beginsels in die wind te slaan nie. Nietemin behoort ons ons nie dadelik tot die dissiplinering van lidmate te wend nie. Nee, dit is ’n laaste uitweg, nadat Bybelgebasseerde versoeningspogings en pastorale bystand misluk het. Ons gemeentes sou gewis anders daar uitgesien het, as ons net hierdie eenvoudige beginsels konsekwent wou toepas!