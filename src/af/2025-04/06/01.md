---
title:  Die vyand van binne
date:   01/11/2025
---

### Skrifverwysings vir hierdie week se studie: 1 Petrus 1:4, Josua 7, Psalm 139:1-16, Esra 10:11, Lukas 12:15, Josua 8:1-29.


> <p>Geheueteks</p>
> “‘Maar Ek weet! Ek, die Here, deursoek mense se harte en geheime motiewe. En Ek gee aan almal wat hulle toekom, volgens wat hulle gedoen het’” (Jeremia 17:10, NLV).

In Josua 7 is dit die eerste keer dat die volk deur ’n tragiese ervaring tot die besef kom watter verreikende gevolge die verbond inhou, asook hoe betekenisryk daardie ooreenkoms tussen God en Israel in werklikheid is. Hoewel gehoorsaamheid aan die verbondsbepalings oorwinning verseker het, het die minagting daarvan tot nederlae gelei. Israel se militêre sukses het nie van die grootte van hul manskappe afgehang nie; ook nie van hul oorlogstrategie of slim taktiek op die slagveld nie, maar op die feit dat die almagtige Kryger in hul midde was.

Tydens die verowering van die Beloofde Land moes Israel ’n sware les leer: dat hul gevaarlikste vyand nie van buite die kampterrein gekom het nie, maar uit eie geledere gelê en loer het. Die grootste uitdaging wat soos ’n berg voor hulle gelê het, was nóg die Kanaänitiese stede se skanse nóg dié se gevorderde wapentuig, maar die eiesinnige wil van individue wat in Israel se midde die Here se instruksies opsetlik geïgnoreer het.

In afwagting op ons hemelse Kanaän (1 Pet. 1:4, Kol. 3:24), staar ons dieselfde uitdagings in die gesig. Hier op die grens van die ewige Beloofde Land word ons getrouheid op die proef gestel en oorwinning is slegs moontlik deur ons algeheel aan Jesus Christus oor te gee.

_*Bestudeer hierdie week se les ter voorbereiding vir Sabbat, 8 November._