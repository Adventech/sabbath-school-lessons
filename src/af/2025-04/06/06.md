---
title:  Tot getuienis van God se mag
date:   06/11/2025
---

Soos ons reeds in les vyf gesien het, bied die Here ’n geleentheid aan die heidens nasies om meer van Hom te leer en van hul bose weë af te sien. Dié aanbod wys hulle egter van die hand, met die gevolg dat God hulle met sy oordele tref.

`Lees Josua 7:6-9. Dit gaan oor Josua se aanvanklike reaksie toe teëspoed hulle tref. Fokus veral op vers 9. Watter belangrike teologiese beginsel bespeur mens in dié leier se woorde?`

Aanvanklik klink Josua soos die kinders van Israel ná die uittog uit Egipte, wat te midde van swaarkry begin murmureer. Hier is ’n goeie voorbeeld van die volk se klagtes: “‘As ons maar liewer in Egipte omgekom het deur die hand van die Here terwyl ons by die vleispotte kon sit en oorgenoeg kos kon hê om te eet! Nou het julle ons laat wegtrek tot in hierdie woestyn om die hele volk van honger te laat omkom’” (Eks. 16:3, NAB).

Hier is Josua se murmurering: “‘Ag, oppermagtige Here, waarom het U hierdie volk oor die Jordaan laat kom om ons in die mag van die Amoriete oor te gee dat hulle ons kan vernietig? As ons tog maar liewer aan die ander kant van die Jordaan gebly het!’” (Jos. 7:7, NLV).

Hierdie murmering word kort daarna met erge kommer vervang: hierdie nederlaag gaan die naam en reputasie van God groot skade berokken. “‘Wanneer die Kanaäniete en almal wat in die land woon daarvan hoor, gaan hulle ons omsingel en ons van die aarde af verdelg. Wat sal dan van u eervolle Naam word?’” (Jos. 7:9, NLV).

Hier tree ’n [belangrike] tema en beginsel na vore, die spilpunt waarom God se planne vir Israel draai. Dit was sy begeerte dat Israel se heidense buurnasies moes sien watter groot dinge Hy vir sy gehoorsame volk vermag het. Nietemin kon hierdie heidene ook, soos dit die geval met Ragab was, deur die volk se magtige militêre oorwinnings kennis met die God van Israel maak. As dinge egter sou skeefloop, soos dit inderdaad hier die geval was, sou die buurnasies die God van Israel in ’n swak lig beskou het, as ’n magtelose en ondoeltreffende opperwese (lees Num. 14:16 en Deut. 9:28). Dit sou die Kanaäniete weerstandiger as voorheen gemaak het.

Met ander woorde: ten spyte van die feit dat die Hebreërs reeds besig was om die Beloofde Land in te neem, was uiters belangrike beginsels en kwessies op die spel; o.a. die naam en eer van die lewende God, die God wat beide Israel en die heidene se enigste hoop was.

`Lees Deuteronomium 4:5-9. In watter opsigte bespeur mens hier ’n ooreenkoms tussen Israel van ouds en hul getuienis aan die antieke wêreld, en ons eie getuienis as Sewendedag-Adventiste aan die hedendaagse wêreld?`