---
title:  ’n Poort van hoop
date:   05/11/2025
---

`Lees Josua 8:1-29. Wat leer mens hieruit oor hoe die Here algehele mislukking in ’n geleentheid kan omskep?`

Jahwe se strategie omskep Israel se aanvanklike nederlaag in ’n taktiese voordeel, en transformeer sodoende die “vallei van Agor” (waar die eienaam _'Āḵôr_ op “moeilikheid” dui) in “’n poort van hoop” (Hos. 2:14, AFR20). Die Israeliete se eerste oorwinning in Kanaän was ’n grote, met die gevolg dat hulle hulself op die skouer begin klop het. [Tydens die tweede oorlog] volg die burgers van Ai dieselfde aanvalsplan as voorheen. Met dié gee die Israeliete voor om te verloor en val kammakamma terug. Die volk se plan was om die mense van Ai sodoende uit hul vesting te lok. Dan sou die 30,000 Israeliete wat naby die agterkant van die stad geskuil het (Jos. 8:4), te voorskyn kom om die leë stad met vuur te beleër. Vers 7 stel dit duidelik dat hierdie strategie egter nie oorwinning sou bring nie. Oorwinning was slegs in die Here te vinde. Hý sou Ai aan die Israeliete oorgee. Ten spyte van die feit dat militêre gegewens voorkeur in hierdie hoofstuk geniet, en boonop (meer as in enige van die ander hoofstukke in Josua) onderstreep dié Skrifgedeelte ’n onderliggende waarheid dat oorwinning ’n geskenk van Jahwe is.

Die beslissende oomblik in hierdie veldslag breek aan toe die manne van Ai die stad verlaat om die Israeliete agterna te sit. Dit is die tweede keer in die hele hoofstuk dat die Here van Hom laat hoor. Die eerste keer was toe Hy die strategie in Josua 8:2 bekend gemaak het, ’n aanduiding dat Hy die bevelvoerder in hierdie veldslag was. Voor daardie oomblik aanbreek, het ons egter nie die vaagste benul hoe hierdie offensief gaan afloop nie. Voortaan word dit wel duidelik dat die Israeliete gaan triomfeer.

Die wapen in Josua se hand was ’n sekelswaard (of selfs ’n kromswaard), in plaas van ’n swaard of spies. In Josua se tyd was dit moontlik nie eers ’n oorlogswapen nie, maar eerder ’n soort onafhanklikheidsimbool. Benewens die feit dat dit as aanvalsein gebruik word, gee dit ook uiting aan God se opperheerskappy in die oorwinning teen Ai. Hierdie uitsteek van die sekelswaard totdat die oorwinning behaal is, toon dat Josua dieselfde leiersgebaar gebruik as dié wat Moses tydens die trek deur die Skelfsee gebruik het (Eks. 14:16); en as dié wat Moses in die veldslag teen die Amalekiete gebruik het (hfst. 17:11-13) waartydens die einste Josua die aanval gelei het.

Hierdie keer help die Here nie op ’n sigbare, wonderbaarlike wyse nie. Nietemin is die oorwinning teen Ai nie minder van ’n Goddelike ingryping as dié oor die Egiptenare wat die eerste geslag beleef het nie, of as dié toe die volk teen Jerigo geseëvier het nie. Die geheim tot Israel se sukses is Josua se geloof. Hy glo wat die Here vir hom sê en gee deurgaans gehoor wanneer hy aangesê word om iets te doen. Die beginsel wat in hierdie Bybelverhaal uitgebeeld word, is steeds geldig vir God se hedendaagse volk, ongeag waar hulle woon of wat die aard van hul uitdagings is.