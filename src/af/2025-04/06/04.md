---
title:  Noodlottige keuses
date:   04/11/2025
---

`Lees Josua 7:19-21. Wat vra Josua hier vir Agan om te doen? Wat impliseer hierdie tweeledige versoek? Hoe behoort ons Agan se skuldbelydenis te verstaan?`

Josua vra vir Agan om twee dinge te doen: ten eerste, om eer en lof aan die Here te bring. Ten tweede, om, soos die Afrikaanse idioom dit stel, “met die _hele_ sak patats vorendag te kom.” Agan moes lof en eer aan die Here bring deur al sy sondes te bely. Die Hebreeuse term wat hier gebruik word, _ṯôḏâ_, dui soms op die begrip “danksegging” (Ps. 26:7, Jes. 51:3 en Jer. 17:26), maar kan ook as “skuldbelydenis” vertolk word (Esra 10:11).

Nêrens in hierdie Skrifgedeelte is daar egter enige aanduiding dat Agan ware berou getoon het nie. Reg tot die einde verswyg hy sy sonde. Sy weerbarstige en eieregtige houding het van hom ’n onboetvaardige oortreder gemaak — m.a.w. ’n misdadiger wat vas glo dat sy dade geen belydenis vereis nie — die soort vir wie daar, volgens die Mosaïese wette, geen versoening met die Here was nie (vgl. Num. 15:27-31).

Die woorde wat Agan in Josua 7:21 uiter, herinner sterk aan ons stamouers [se optrede] tydens die sondeval. [Die Hebreeuse sinsnedes kan met die amptelike Afrikaanse vertalings vergelyk word. Dit lees soos volg]: “Toe sien sy” (_vatēre'_ van die grondwoord _rā'â_) dat die boom “iets begeerliks is” (_vəneḥmāḏ_ van die grondwoord _ḥāmaḏ_) en “sy het geneem” (_vatiqqaḥ_ van die grondwoord _lāqaḥ_) van die vrugte en dit geëet (Gen. 3:6, veral OAB & AFR20). Let nou op [die ooreenstemmende Hebreeuse sinsnedes uit] Agan se skuldbelydenis: “Toe ek gesien het” (_v'r'h_ van die grondwoord _rā'â_) dat daar onder die buit ’n mooi koningsmantel uit Sinar was, asook tweehonderd sikkels silwer en een staaf goud wat vyftig sikkels weeg, “het ek dit begeer” (_vā'eḥməḏēm_ van die grondwoord _ḥāmaḏ_) “en daardie goeters geneem” (_vā'eqqāḥēm_ van die grondwoord _lāqaḥ_). Net soos dit die geval met Adam en Eva se besluit was, bring Agan s’n twee ooreenstemmende sondes aan die lig: as jy ander mense se goed begeer, toon jy outomaties jou ongeloof. Deur ander se besittings te begeer, gee ons ons twyfel in God te kenne, dat Hy nie die mens wat Hy geskep het se beswil op die hart dra nie aangesien Hy kwansuis allerhande hemelse plesiere van ons weerhou. Tog val daardie dinge binne die sfeer van die Goddelike en nie die menslike nie [so ons het geen aanspraak daarop nie].

Benewens hierdie indirekte verwysing na die val van die eerste mense, wys hierdie Skrifgedeelte ook op die skrille kontras tussen Ragab (vgl. Jos. 2:1-13) en Agan se houdings. Die een het die verkenners na haar dakvertrek toe geneem en hulle daar weggesteek sodat die soldate hulle nie kon vind nie, die ander het verbode dinge geneem en dit weggesteek sodat Josua nie daarvan kon uitvind nie. Die een was die Israelitiese verkenners goedhartig en het hulle volk gehelp om die oorwinning te behaal; terwyl die ander, deur sy gierigheid, Israel in die verknorsing gebring en ’n nederlaag vir hulle verseker het. Die een het in ’n verbond met die Israliete getree, die ander het die verbond tussen Jahwe en die volk verbreek. Ragab het haar en haar huismense gered, en so het hulle gesiene burgers van Israel geword; terwyl Agan die doodstraf oor hom en sy huismense gebring het, waardeur hy ’n skandvlek en voorbeeld van die verkeerde geword het.

`Dink ’n bietjie aan die sonde wat mens doen deur ander se besittings te begeer. Hoe gemaak om nie voor hierdie versoeking te swig nie, ongeag hoe baie of hoe min jy het? (Vgl. Luk. 12:15.)`