---
title:  Verbreking van die verbond
date:   02/11/2025
---

`Lees Josua 7. Wat was die twee hoofoorsake vir Israel se nederlaag teen die inwoners van Ai?`

Interessant genoeg weet die leser uit die staanspoor, waarom Jahwe ontstoke was. Ons weet ook reeds wie die oortreder is. Die spanning in die verhaal waarin Agan se oortreding blootgelê word, lê eintlik in die spanning tussen ons perspektief, en dié van Josua en die Israeliete. Soos baie Ou-Testamentiese hoofstukke het Josua 7 ’n oorkruisende struktuur. [Bybelkenners noem dit] ’n _chiasme_. Die middelsegment, wat die hoogtepunt in die vertelling vorm, beantwoord die vraag oor waarom die Israeliete nie in staat was om Ai met die eerste aanslag te verower nie.

Die rede vir hierdie neerlaag teen Ai is hoofsaaklik tweeledig: Agan se sonde en die feit dat die volk op hul eie krag staatgemaak het. Laasgenoemde spruit uit die versuim om, voor die aanval op Ai en die gevolglike onderskatting van die vyand, eers na die wil van die Here te vra.

Let op Josua 7:1, asook verse 11 tot 13. Hoewel ’n enkele persoon, Agan, verraderlik opgetree het deur bangoed te neem en dit weg te steek, sien mens hier dat die hele volk daarvoor skuldig gehou en gestraf word. Let op hoe die Here Agan se sonde beskryf. Die erns daarvan word stapsgewys uitgelig, met die opeenhopende gebruik van die Hebreeuse term gam [uitspraak: gham] in vers 11. Die Afrikaanse vertalings gebruik byvoorbeeld bywoorde soos “asook,” “en” en “boonop” (AFR20). Hierdie vers begin met die mees algemene term vir sonde: _ḥāṭā'_ (“het gesondig”). Dan word die oortredingsdaad m.b.v. ’n verdere vyf sondes toegelig, telkens ingelei met die term gam: (1) “en hulle het oortree” (_āḇrû_) (2), “en hulle het gevat” (_lāqḥû_) van “die bangoed” (_haḥērem_), (3) “en hulle het gesteel (_gānḇû_), (4) “en hulle het daaroor gelieg” (_kiḥăšû_), en (5) die _ḥērem_, dié “het hulle boonop by hulle goed gevoeg (_śāmû_).

Die verbond tussen Jahwe en Israel het dus die mense gelyktydig op ’n individuele en groepvlak geraak. Vanuit die verbondsperspektief behandel die Here sy volk Israel as ’n ’n onskeibare geheel. Die sonde wat ’n enkele lid of selfs ’n aantal lede pleeg, maak dus die hele verbondsgemeenskap skuldig. Soos die Here dit stel: “Israel het gesondig. Hulle het my verbond wat Ek hulle beveel het, oortree” (Jos. 7:11, AFR20).

`Op watter maniere kan ’n hele gemeenskap a.g.v. ’n enkele lid se wandade ly? Weet jy van sulke gevalle uit die verre of naby verlede? Hoe is die betrokke gemeenskap daardeur geraak?`