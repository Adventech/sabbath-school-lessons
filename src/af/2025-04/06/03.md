---
title:  Agan se sonde
date:   03/11/2025
---

`Lees Josua 7:16-19. Wat sê hierdie uitgerekte proses vir ons omtrent God asook die bybelkarakter Agan?`

In plaas daarvan om die oortreder dadelik te onthul, volg die Here ’n proses wat beide sy geregtigheid en genade toon. Eers gee Hy die rede vir Israel se nederlaag en dan roep Hy hulle tot seremoniële reiniging (Jos. 7:13). Laasgenoemde verg egter tyd en moeite. Intussen het Agan dus tyd om te besin, om hom te bekeer, en om sy sonde te bely. Indien sy huismense bewus van sy sonde was, het hulle nou die geleentheid om te besluit of hulle deel van die toesmeerdery wil wees of eerder wil kies om nie medepligtig te wees nie. So ’n distansiëring strook met die optrede van Korag se seuns, wat deur hul weiering om hul pa se kant te kies, uitwissing vrygespring het (vgl. Num. 16:23-33, hfst. 26:11).

Die oplossing vir Israel se sondeprobleem beweeg nou in die teenoorgestelde rigting as die wyse waarop dit die volk binnegedring het, en daarna al verder en verder uitgekring het: dit begin by kollektiewe skuld en ondergaan ’n uitdunningsproses — van volk tot stam, van stam tot familiegroep, van familiegroep tot gesinsgroep, en van gesinsgroep tot individu. Benewens die onthulling van die skuldige party, het hierdie ondersoekende proses ook alle onskuldige partye van blaam gesuiwer. Hierdie sy van die Here se noukeurige geregtelike ondersoek is net so belangrik as die skuldbepaling self. [Mens sien ook] dat God self as getuie oor Agan se verborge misdaad optree.

Die bouende spanning is byna tasbaar, namate die Here al nader aan die sondebok kom. Besonder oorbluffend is Agan se hardkoppige swye. Het hy gemeen dat sy misdaad verborge sou bly? Niks kan immers vir die Here weggesteek word nie. Hy sien alles raak (Ps. 139:1-16, 2 Kron. 16:9) en weet presies wat in die mensehart aangaan (1 Sam. 16:7, Jer. 17:10, Spr. 5:21).

Let veral hier op die wyse waarop Josua vir Agan aanspreek, as “My seun” (o.a. NAB, AFR20). Hierdie uitdrukking toon nie net Josua se ouderdom en leierskaprol [d.w.s. sy ereposisie] nie, maar ook die gees waarin hierdie groot kryger reg en geregtigheid benader het. Ten spyte van die feit dat die Here hom geroep het om sy oordele oor die oortreder te bring, het hy opreg medelye met Agan gehad. Met die houding wat hy hier inneem, wys Josua weereens vooruit op die sensitiwiteit, goedhartigheid en liefde van ’n ander Leier. Ellen G. White beskryf Hom soos volg: “Hy was nooit onbeskof nie, nooit onnodiglik kwetsend nie; en het nooit, sonder ’n baie goeie rede, die innerlike van sy medemens pyn besorg nie… Hy [Jesus] was vreesloos in sy veroordeling van skynheiligheid, ongeloof en sonde; tog kon mens die hartseer in sy stem hoor wanneer Hy [die skuldige partye] direk tereggewys het” (The Desire of Ages, bl. 353).

`God ken al mens se dade, selfs dié wat jy vir ander wegsteek. Watter impak het hierdie wete op jou lewe? Watter impak behoort dit op jou handel en wandel te hê?`