---
title:  Vir verdere studie
date:   07/11/2025
---

Lees die volgende gedeelte uit Ellen G. White se geskrifte — “The Fall of Jericho” (bl. 493-498, in Patriarchs and Prophets).

“Die dodelike sonde wat tot Agan se ondergang gelei het, spruit uit hebsug. Van al die sondes is dit die algemeenste en word as die onbelangrikste soort afgemaak…

“Agan het wel sy skuld bely, maar toe dit reeds te laat was om enige voordeel daaruit te trek. [Vroeër] sien hy in watter toestand die manskappe vanaf Ai terugkeer, wanhopig en verslane. Tog tree hy nie na vore en bely sy sonde nie. Hy sien hoe Josua en die oudstes hul hoofde neerbuig tot op die grond, hoe ’n woordelose smart hulle oorval. As Agan toe met die sak patats vorendag gekom het, kon hy ten minste sy opregte boetvaardigheid daarmee te kenne gegee het – maar nee, hy swyg soos die graf. Deur Josua sê die Here dat Israel gesondig het, noem boonop die sonde by die naam. Tog bly Agan tjoepstil. Oplaas kom die gewigtige ondersoek na die skuldige party. Die geweldige vrees wat hom beetpak toe sy stam uitgewys word. Toe sy familiegroep! Toe sy gesinsgroep! Steeds weier hy om te bely, totdat hy uitgewys word. Op daardie oomblik, toe hy nie langer sy sonde kon wegsteek nie, kom die belydenis. Dié klas van belydenis hoor mens al te dikwels. Party mense bely [inderdaad] nadat hulle reeds skuldig bevind is. In skrille kontras hiermee is die belydenis van ’n sonde waarvan net God en die oortreder weet. Agan was nie van plan om sy sonde te bely nie en het stilletjies gehoop dat hy die gevolge van sy gruweldaad sou kon vryspring. Hy bely dus [omdat hy nie ’n keuse gehad het nie], wat toon dat sy straf billik was. By hom was geen boetvaardigheid te vinde nie — geen berou, geen begeerte om ’n nuwe blaadjie om te slaan nie, geen afsku in die bose nie” (Ellen G. White, Patriarchs and Prophets, bl. 496-498).

**Vrae vir bespreking:**

`Bespreek die implikasies van die tiende gebod (Eks. 20:17) in ’n wêreld deurspek van advertensies en verbruikerisme. Hoe kan ons op ’n praktiese wyse ’n begeerte van ’n behoefte onderskei? Waarom is hierdie onderskeid so belangrik?`

`Lees Daniël se gebed in Daniël 9:4-19. Waarom is dit noemenswaardig dat die profeet in sy belydenis van Israel se sondes aanhoudend sê dat “ons” verkeerd opgetree het, al is daar geen bewyse dat Daniël self die pad byster geraak het nie?`

`Oorweeg die vraag aan die einde van Donderdag se deel van die les. Waarom was die Israeliete se gehoorsaamheid aan al “die vaste voorskrifte en beslissings” so belangrik vir hul getuienis? Hoe geld hierdie beginsel ook vir die hedendaagse kerk? Met ander woorde: in hoe ’n mate sou ons getuienis doeltreffender gewees het, indien ons alleenlik by die lig wat God ons gegee het, wou hou?`