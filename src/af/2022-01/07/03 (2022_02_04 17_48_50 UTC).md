---
title:  Onmoontlik om te herstel
date:  07/02/2022
---

`Vergelyk Hebreërs 6:4–6, Mattheus 16:24, Romeine 6:6, Galasiërs 2:20, Galasiërs 5:24, en Galasiërs 6:14. Wat lig die vergelykings uit oor wat dit beteken om Christus te kruisig?`

Die oorspronklike teks in Grieks beklemtoon die woord “onmoontlik.” Dit is onmoontlik om hulle wat “afvallig geword het” weer tot bekering [herstel] te bring, omdat “In hulleself kruisig hulle immers weer die Seun van God…”  (Heb. 6:6, NLV). Paulus lê sterk klem daarop dat daar geen ander naam [is] onder die hemel wat onder mense gegee is, waardeur ons gered moet word nie (Hand. 4:12), behalwe deur Christus. Die saligheid is in niemand anders nie;  dit is so onmoontlik soos wat dit is “vir God om te lieg” (Heb. 6:18) of om God te behaag “sonder geloof” (Heb. 11:6).

Om die “Seun van God weer [te] kruisig”, is ’n figuurlike idioom wat ’n ‘gebeurlikheid’ omskryf in die persoonlike verhouding tussen Jesus en die gelowige.

Toe die godsdienstige leiers Jesus laat kruisig het, het hulle toegestem daartoe omdat hulle in Jesus ’n bedreiging vir hulle leierskapsgesag en outonomie (selfbestuur) gesien het. Hulle het gehoop dat hulle Jesus as mens kon elimineer en hom as ’n magtige en gedugte vyand uit die weg kon ruim. Insgelyks word die kern van opperheerskappy en eiebelang (selfsug) van elke individu deur die evangelie uitgedaag. Die essensie van die Christelike lewe is om die kruis op te neem  - selfverloëning toe te pas (Matt. 16:24). Dit beteken dat “die wêreld” (Gal. 6:14, NLV), die “oue mens” (vgl. Rom. 6:6, NLV), en “die vlees met sy hartstogte en begeerlikhede” (Gal. 5:24, OAB) gekruisig moet word. Die doel van die Christelike lewe is dat  ons daagliks ’n soort dood sterf.  Tensy ons hierdie self afsterf, kan  ons nie die nuwe lewe ontvang, wat God ons wil gee nie (Rom. 6:1–11).

Die stryd tussen Jesus en die self is ’n stryd tussen lewe en dood (Rom. 8:7, 8; Gal. 5:17). Dit is ’n felle geveg waar oorwinning nie meteens behaal word nie.  Hierdie gedeelte verwys nie na die persoon wat soms faal in die stryd teen die “oue mens” en die “vleeslike dinge” nie. Dit verwys na die persoon wat ’n vaste besluit neem om nie meer ’n verhouding met Jesus te hê nie, en self kies om sonder Jesus sy of haar lewe te lei – nadat die persoon ware verlossing ondervind en die implikasies daarvan besef het (Heb. 6:4, 5). Daarbenewens, so lank as wat ’n persoon nie doelgerig wegdraai van Christus nie, is daar hoop op redding - die saligheid.

`Wat beteken dit om die “self” af te sterf en ’n mens se “kruis” op te neem?  Watter dinge of aspekte is vir jou die moeilikste om ten volle aan Christus oor te gee?`