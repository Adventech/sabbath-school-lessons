---
title:  Beter dinge
date:  09/02/2022
---

Na die sterk en ernstige waarskuwing van Hebreërs 6:4–8, dring Paulus vol vertroue aan dat die lesers nie afvallig raak van die Seun nie, en  ook nie in die toekoms nie.  Hy glo dat sy gehoor sal luister na die vermaning en die goeie vrug van godsaligheid sal voortbring.  Hulle is soos die  “grond,” wat bewerk word deur God en “bruikbare gewasse voortbring” waarop Hy wag. Hierdie mense  sal die seën van God ontvang (Heb. 6:7), wat dui op hulle redding of  “saligheid” (Heb. 6:9, OAB).

`Lees Hebreërs 6:9–12. Stel ’n lys op van die goeie werk wat die gehoor gedoen het en steeds doen.  Verduidelik wat dit alles beteken.`

Gelowiges toon hulle liefde teenoor God se “naam,” dit is, teenoor Godself, deur hulle liefdediens aan die medegelowiges. Hierdie liefdesdiens was nie liefdesbediening wat slegs in die verlede betoon is nie, maar dit duur volhoubaar voort vandag. Uitsonderlike liefdesdade openbaar nie die ware karakter van ’n mens nie. Die gewigtigste bewyse van liefde teenoor God is nie “godsdienstige” dade as sulks nie, maar liefdebewyse teenoor ons naaste, veral teenoor die minderbevoorregtes (Matt. 10:42, Matt. 25:31–46). Daarom vermaan Paulus gelowiges om nie te “vergeet” om goed te doen nie (Heb. 13:2, 16).

Lees Hebreërs 6:12. Dit maan teen “traag[heid]” (OAB), van diegene wat faal om te groei in geestelike volwassenheid en die gevaar loop om afvallig te raak (Heb. 5:11, Heb. 6:12). Die hoop word nie lewend gehou deur die intellektuele beoefening van geloof alleen nie, maar deur geloof en liefde wat in aksie uitvloei (Rom. 13:8–10).

Paulus spreek sy verlange uit dat die lesers diegene se voorbeeld sal volg wat deur geloof en lankmoedigheid die beloftes sal beërwe. Hy het reeds herinner aan die woestyngenerasie, wat sonder geloof en volharding, nie beërwe het wat belowe is nie. Dan verwys hy na Abraham (Heb. 6:13–15) as ’n voorbeeld van iemand wat deur “geloof en geduld” die beloftes beërwe het.  Die naamlys van ander positiewe voorbeelde word gevind in die geloofshelde van Hebreërs 11, met Jesus as die hoogtepunt van geloof en lankmoedigheid volgens Hebreërs 12 (Heb. 12:1–4). In Openbaring 14:12 word bevestig dat geloof in Jesus, volharding en die nakoming van God se gebooie duidelik die eienskappe van God se kinders sal wees in die laaste dae.

`Soms moet ons waarskuwings rig aan die mense vir wie ons liefhet.  Wat kan ons by die apostel Paulus leer ten opsigte van vermaning en bemoediging aan ander?`