---
title:  Jesus, die Sielsanker
date:  10/02/2022
---

Paulus se vermaning teen afvalligheid, en sy bemoediging in liefde en geloof bereik ’n hoogtepunt met sy wonderbaarlik-blye versekering in Christus.

`Lees Hebreërs 6:17–20. Op watter wyse(s) het God Sy beloftes aan ons gewaarborg?`

God verseker ons van Sy beloftes op verskillende maniere. Eerstens het God Sy belofte met ’n eed bevestig (Heb. 6:17). In die Skrif lees ons dat God se verbondverklarings aan Abraham en Dawid, die grondslag gevorm het van die hoogste vertroue in God se blywende guns teenoor Israel.  Toe Moses by God gepleit het vir die versekering van Sy vergifnis aan Israel, na hulle  afvalligheid met die aanbidding van die goue kalf, het Moses verwys na God se verbondseed aan Abraham (lees Ex. 32:11–14, Gen. 22:16–18). Die pleidooi van Moses is bekragtig deur die onherroeplike verbonde van God (Rom. 9:4; Rom. 11:28, 29).

Insgelyks het die psalmskrywer, Etan, toe hy by God vir Israel ingetree het, aanspraak gemaak op God se verbondsbeloftes aan Dawid.  God het gesê: “ ‘Maar my goedertierenheid sal Ek van hom nie wegneem en my trou nie verbreek nie. Ek sal my verbond nie ontheilig nie, en wat oor my lippe gegaan het, sal Ek nie verander nie.  Een maal het Ek gesweer by my heiligheid: Waarlik, Ek sal vir Dawid nie lieg nie!  Sy nageslag sal vir ewig wees en sy troon soos die son voor My.  Soos die maan sal hy vir ewig vasstaan, en die getuie in die hemel is getrou.  Sela.’ ” (Ps. 89:34–37, OAB). Die Nuwe Testament bevestig dat beide die gemelde beloftes of verbonde vervul is in Jesus, die saad van Abraham, wat opgevaar en gaan sit het op die troon van Dawid (Gal. 3:13–16; Luk. 1:31–33, 54, 55).

Tweedens is God se beloftes aan ons gewaarborg deur Sy handeling om Jesus aan Sy regterhand te laat sit op die troon.  Jesus se hemelvaart het die belofte aan die gelowiges bevestig, want Jesus het opgevaar en as “voorloper vir ons ingegaan” (Heb. 6:20, OAB – beklemtoning deur die skrywer aangebring). Daarom het die hemelvaart die versekering van God se redding vir ons geopenbaar.  God het Jesus na heerlikheid gelei, deur die lyding van die “dood vir elkeen”, sodat Hy “baie kinders na die heerlikheid [sou] bring ” (Heb. 2:9, 10, OAB). Jesus as ons Voorspraak in die teenwoordigheid van die Vader is die “anker van die siel” (Heb. 6:19), wat veilig en vas is en ingaan tot binnekant die voorhangsel. God se verbonde, geloftes en beloftes is met ’n eed gewaarborg;  Sy beloftes aan ons word vervul deur Jesus. Wat meer kan ons vra as hierdie versekering?

`Hoe voel jy wanneer jy nadink oor God se eed aan jou?  Waarom behoort hierdie gedagte alleen jou die versekering van verlossing te bied, selfs al voel jy onwaardig?`