---
title:  Geen offer vir die sondes oor nie
date:  08/02/2022
---

Die waarskuwing van Hebreërs 6:4–6 is baie dieselfde as die waarskuwing soos geskrywe in Hebreërs 10:26–29. Paulus verduidelik dat die verwerping van Jesus se offer, die lesers sonder offer laat vir die vergifnis van sonde, omdat daar geen ander offer vir daardie vergifnis oor is nie, behalwe Jesus (Heb. 10:1–14).

`Lees Hebreërs 10:26–29. Op watter drie maniere beskryf die skrywer die sonde waarvoor daar nie vergifnis is nie?`

Die outeur bevestig nie dat daar nie versoening vir enige sonde is wat gepleeg is nadat die kennis van die waarheid ontvang is nie. God het Jesus aangewys as ons Advokaat – ons Voorspraak (1 Joh. 2:1). Deur Hom verkry ons vergifnis van sondes (1 Joh. 1:9). Die sonde waarvoor daar nie ’n offer of versoening is nie, word as volg omskryf:  “wat die Seun van God verag het, die bloed van die verbond waardeur hy geheilig is, geminag het en die Gees van genade beledig het” (Heb. 10:29, NLV). Laat ons die betekenis van hierdie uitdrukkings in oënskou neem.

Die uitdrukking “wat die Seun van God verag het” (Heb. 10:29, NLV) beskryf die verwerping van Jesus se heerskappy. Die titelnaam “Seun van God” herinner die gehoor dat God vir Jesus aan sy regterhand laat sit het op die troon en Hom belowe het om Sy vyande “’n voetbank van u voete” te maak (Heb. 1:13; vergelyk ook Heb. 1:5–12, 14, OAB). Die woorde “u vyande ... ’n voetbank van u voete [gemaak]” impliseer dat Jesus deur die  afvallige behandel is as ’n vyand. In die konteks van hierdie stelling in Hebreërs (Heb. 1:13, OAB), kan dit  ook beteken dat, soverre dit die afvallige aangaan, is Jesus onttroon (en word die troon dus nou deur die afvallige self beset) terwyl Jesus daargestel word as die voetbank. Dit is wat Lucifer in die hemel wou doen (Jes. 14:12–14) en wat die “wettelose mens” in die toekoms gaan poog om te doen (2 Thess. 2:3, 4, NLV).

Die sinsnede “die bloed van die verbond ... geminag het…” verwys na die verwerping van Jesus se offer (Heb. 9:15–22). Dit impliseer dat die bloed van Jesus as reinigende krag ontdaan gemaak is.

Die sinsnede “Gees van genade beledig het” is ’n baie sterk uitdrukking. Die Griekse woord enybrisas (“beledig, skend”) behels die manifestasie van aanmatiging, wat verwys na “astrantheid” of “verwaandheid.” Hierdie woord is in skrille kontras met die beskrywing van die Heilige Gees as “die Gees van genade.” Dit impliseer dat die afvallige beledigend teenoor God se gawe van genade [ge]reageer het.

Die afvallige het homself in ’n onmoontlike posisie gedompel; hy verwerp Jesus, Sy offer, en die Heilige Gees.