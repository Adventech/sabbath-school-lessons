---
title:  Die Beloofde Land as ’n plek van rus
date:  23/01/2022
---

`Lees Genesis 15:13–21. Wat het God aan Abraham belowe?`

Toe God vir Israel van hulle slawerny uit Egpite verlos het, was Sy doel om hulle na die land van Kanaän te neem, waar hulle ’n rusplek sou  kon vind (Ex. 33:14, Jos. 1:13, OAB). Die land van Kanaän was die erfenis wat God belowe het aan hulle vader Abraham, omdat hy God se stem gehoorsaam het en sy eie land verlaat het om na die Beloofde Land te gaan (Gen. 11:31–12:4).

God se doel met die Beloofde Land aan Israel, was nie bloot dat hulle dit in besit moes neem nie.  God het hulle na Homself gebring (Ex. 19:4). God wou hê dat hulle in ’n land woon waar hulle die seën kon geniet om in ’n hegte verhouding met Hom te wees – sonder enige struikelblokke.  En hulle kon ’n getuienis vir die wêreld wees van wie die ware God is, en wat Hy vir Sy volk gedoen het. Net soos die Sabbat van die skepping voorgestel word in die verwyingsraamwerk van ’n intieme verhouding tussen Israel en hulle Verlosser, so het die Here dit ten doel gehad dat ook die land van Kanaän binne ’n groter  raamwerkstruktuur die hegte verhouding tussen God en Sy uitverkore volk, sou verbeeld saam met Sy goedheid en guns wat hulle sou geniet in Sy teenwoordigheid.

In Deuteronomium 12:1–14, het die Here aan sy volk gesê dat hulle die rus sal binnegaan; nie bloot omdat hulle die land inneem nie, maar omdat hulle die land sou suiwer van afgodediens; alle afgode en heidense altare moes vernietig word wat aan afgodediens herinner. Daarna sou God hulle die plek aanwys waar Hy in hulle midde sou woon.

`Lees Exodus 20:8–11 en Deuteronomium 5:12–15. Watter twee aspekte word herdenk deur die Sabbatsrus, en hoe staan dit in verband met mekaar?`

God het die Sabbat van die skeppingsweek verbind met die redding uit Egipte.  Hy het Israel opdrag gegee om die Sabbat te onderhou as ’n herdenking van die skepping en as ’n herdenking van hulle verlossing uit Egipte. Die skepping en ons verlossing word albei omsluit in die Sabbatgebod. Net soos ons onsself nie geskape het nie, so kan ons ook nie onsself red nie. Dit is ’n werk wat slegs God kan doen. En deur te rus, erken ons ons afhanklikheid van Hom – nie slegs vir ons bestaan nie, maar ook vir ons verlossing. Sabbatonderhouding is ’n kragtige uitdrukking van verlossing deur geloof alleen.

`Hoe behoort Sabbatonderhouding ons te help om ons totale afhanklikheid van God te verstaan – nie alleen ten opsigte van ons bestaan nie, maar ook ten opsigte van ons  verlossing?`