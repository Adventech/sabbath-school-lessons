---
title:  Om Sy rus in te gaan
date:  26/01/2022
---

`Die Hebreërs 3:11 en Hebreërs 4:1, 3, 5, 10. Hoe beskryf God [die eienskappe van] die rus wat Hy ons uitnooi om binne te gaan?`

God nooi ons nie bloot om te rus nie.  Ons word uitgenooi om Sy rus binne te gaan. Regdeur die Bybel, kon “rus” bloot ’n aanduiding van vrede wees in die land van Kanaän (Deut. 3:20), in die tempel waar die verbondsark gerus het (2 Kron. 6:41), of op die Sabbat toe God en die Israeliete “gerus het” van hulle werk (Ex. 20:11). Maar nou nooi die Here hulle om Sy rus binne te gaan.

`Lees Hebreërs 4:9–11, 16, OAB. Wat behoort ons te doen?`

Die sabbatsrus vier die feit dat God Sy skeppingswerk geëindig het, klaar gemaak het, voltooi het (Gen. 2:1–3, Ex. 20:8–11) of verlossing volbring het (Deut. 5:12–15). Op soortglyke wyse word Jesus se bekroning gevier in die hemelse heiligdom, omdat Hy sy offer as Volmaakte Offerlam  volbring het - vir ons verlossing (Heb. 10:12–14).

Let op dat God slegs rus wanneer Hy ons welsyn verseker het. Met die skepping, het God gerus toe Hy die aarde klaar geskape het.  Verderaan, het God in die tempel gerus, eers na die verowering van die land, soos belowe aan Abraham en voltooi is deur die oorwinnings van Dawid, en Israel het “geëet en gedrink en was bly” (1 Kon. 4:21–25, OAB; vergelyk met Ex. 15:18–21, Deut. 11:24, 2 Sam. 8:1–14). God het eers ’n huis vir Homself gebou nadat Israel en die koning vir hulleself wonings opgerig het.

Die finale rus wat God ons belowe is die nuwe wêreld van vrede wat Hy gaan skape nadat die groot stryd tot ’n einde gaan kom. Hebreërs verwys hierna as “die stad . . . waarvan God die boumeester en oprigter is” (Heb. 11:10, OAB) en as ’n hemelse vaderland (Heb. 11:14–16). Dit behels die herstel van die heerskappy en die “eer en heerlikheid” wat God oorspronklik aan die mens met die skepping gegee het (Heb. 2:5–8, Heb. 12:28). Dit is Sy rus. Dit is nie bloot ’n volmaakte land waar ons vrede sal hê nie, maar ’n sabbatsrus in die land waar God se troon in ’n nuwe hemel en nuwe aarde sal wees.

`Hoe kan  ons nou reeds Sy rus ingaan? Met ander woorde: hoe kan  ons, deur geloof, rus in die versekering van verlossing wat ons in Christus het, en nie in onsself nie?`