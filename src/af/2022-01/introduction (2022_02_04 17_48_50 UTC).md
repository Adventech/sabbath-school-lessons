#### In hierdie laaste dae: Die boodskap van Hebreërs

Dit was by die kerk waar hy haar die eerste keer gesien het. Hy was diep-ingedagte en besig om ’n paar laaste takies af te handel, toe die gesig hom tref. Die skildery was omtrent twee meter hoog en drie meter wyd, maar die portret van die meisie het die jongman geboei, hom op ’n vreemde wyse betower.  Waarom kon hy nie sy oë van haar afhou nie? Wat het hom so bekoor? Nadat hy ’n bietjie nagedink het daaroor, het hy besef dat dit haar oë was. Die skildery het slegs haar gesig getoon, en sy het aandagtig na iets gekyk. Maar na wat, en waarom was sy so verdiep in dit waarna sy gekyk het?   Vir baie lank daarna, kon hy hierdie skildery net nie uit sy kop kry nie.  

Etlike jare later, het die skilder, Arnold Jiménez, die misterie van die portretmeisie aan hom openbaar.  Die portret was geskilder om toeskouers nader te lok, maar die werklike geheimenis was in die pupille van die meisie se oë. As ’n mens die portret van naderby beskou, sou ’n mens in haar oë se kykers ontdek waarna sy so aandagtig gestaar het.  Haar oë was gevestig op Jesus aan die kruis. 

Die portret van Jesus in die Brief aan die Hebreërs kan ons ook op dieselfde wyse aangryp.  Jesus word eerstens beskryf as die Heerser van die heelal; die Een wat op die troon sit aan God se regterhand.  Ontelbare engele verheerlik Hom, aanbid Hom, en dien Hom (Heb. 1:5–14, Heb. 12:22–24). Hy het die reg verkry om te regeer want deur Sy eie dood het Hy die duiwel tot niet gemaak (Heb. 2:14–16). Jesus is ook die verhoogde Hoëpriester. Sondeloos en in volmaakte heiligheid, bestaan Hy vir ewig om vir ons onthalwe in die hemelse heiligdom te bedien en in te tree (Heb. 7:26–8:5). Hy het die reg om so te doen want Hy het Homself aangebied as ’n volmaakte, eens-en-vir-altydse Offer, vir elkeen en vir ewig (Heb. 10:1–14). 

Wat die lesers egter boei, ja, aangryp oor die portret van Jesus, is nie eenvoudig slegs wat Jesus gedoen het nie, maar Wie Hy is. Hy is gebore uit ’n vrou, soos ons; en Hy is versoek en bespot, soos ons.  Tog is Hy steeds gesetel as die Kragbron waarom alles wentel in die heelal. Wanneer ons hierdie hemelse toneel aanskou, waar Christus omring is deur ontelbare hemelse wesens, bly ons blik boeiend gerig op die Een wat die Middelpunt van alles is; die Een wat verbasend baie lyk soos ons, omdat Hy een met [die mens] ons geword het. Jesus, ons Broer, is daar in die hemel waar Hy ons verteenwoordig, afgesien van ons sondeswakke gevalle mensheid. 

In die persoon van Jesus, word die verhaal van verlossing deursny in drie dimensies.  Die eerste is die plaaslike, persoonlike  dimensie: Vir die lesers, moeg en mat van die smaad en swaarkry in die christelike lewe (Heb. 10:32–34), is Jesus die Begin en Voleinder van geloof.  Hulle moet opkyk na Hom wat ook gely het onder sondaars (Heb. 12:1–4). Die tweede is die korporatiewe, nasionale dimensie:  Vir God se kinders – as pelgrims op die pelgrimstog na God se beloofde land – is Jesus die nuwe Josua. Hulle moet Sy leiding volg (Hebreërs 3, 4, 11, 12). Die derde is in die universele dimensie:  Jesus is die nuwe Adam, die Seun van die mens in wie God se doelplanne vir die mensdom vervul is (Heb. 2:5–10, Heb. 12:22–28). 

In die portret van Jesus, word die breedte en lengte en hoogte en diepte van God se onpeilbare liefde vir ons, merkwaardig uitgebeeld; dit is die hooftema van hierdie kwartaal.  En net soos die beeld van Jesus in die oë van die skilderportret, die jongman geboei het, mag die beeld van Jesus, soos geskilder in Hebreërs, ons nie net aangryp nie, maar ons liefdeswaardering  en bewondering verinnig vir … ja,  Jesus, ons Broer in die hemel.

_Félix H. Cortez-Valles is ’n medehoogleraar van Nuwe Testamentiese Literatuurstudies by die Teologiese Seminarium aan die Universiteit van Andrews. Hy is getroud met Alma Gloria Alvarez en hulle het twee kinders:  Hadid, ’n predikant in New Jersey; en Alma, wat Argeologie as hoofvak bestudeer aan die Universiteit van Andrews._