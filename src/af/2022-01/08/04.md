---
title:  Die nuwe verbond het ’n beter Middelaar
date:  15/02/2022
---

`Lees Hebreërs 8:1–6. Waarom is Jesus ’n beter Middelaar van die nuwe verbond?`

Die Griekse woord mesitēs (middelaar) word afgelei van mesos (“middel”) en dui op die een wat in die middel loop of staan. Dit is ’n tegniese term wat verwys na ’n persoon wat een of meer van die volgende funksies vervul: (1) ’n  arbitêr tussen twee of meer partye, (2) ’n onderhandelaar of sakemakelaar, (3) ’n getuie in die wetlike sin van die woord, of (4) een wat staan as ’n borg, en dus, die uitvoering van ’n ooreenkoms waarborg.

Die woord “middelaar” is ’n baie flou vertaling vir mesitēs in Hebreeus, omdat dit slegs fokus op die eerste twee of drie betekenisse van die Griekse term. Die Hebreeuse woord beklemtoon egter die vierde betekenis. Jesus word nie beskou as ’n “middelaar” in die sin van ’n despuut wat Hy tussen Sy Vader en die mense moet skik nie; of as ’n vredemaker wat partye moet versoen omdat hulle verskille tussen hulle het nie; ook nie as ’n getuie wat die kontrak moet onderteken of sertifiseer nie.  Soos Hebreërs dit verduidelik, is Jesus die borg (waarborg) van die nuwe verbond (Heb. 7:22). In Hebreërs dui die woord, “middelaar” op die gelyke  van ’n “borg”. Hy waarborg dat die verbondsbeloftes vervul sal word.

Christus se dood het die instelling van die nuwe verbond moontlik gemaak, omdat dit voldoen het aan die vereistes van die eerste verbond met Israel wat verbreek was (Heb. 9:15–22). In hierdie opsig, is Jesus die borg wat al die wetlike verpligtinge wat verbreek was, op Homself geneem het. In ’n ander opsig, waarborg Jesus se verheerlikte ingaan in die hemel dat God se beloftes aan die mensdom vervul sal word (Heb. 6:19, 20). Jesus waarborg die verbond omdat Hy getoon het dat God se beloftes almal waar is. Deur Jesus se opstanding en deurdat God Hom laat sit het aan Sy regterhand, het God getoon dat Hy ons ook na ons opstanding na Hom toe sal neem.

Jesus is ’n groter Middelaar as Moses omdat Hy Sy bediening voortsit in die hemelse heiligdom en Homself geoffer het as ’n volmaakte offer vir ons (Heb. 8:1–5, Heb. 10:5–10). Moses se gesig het geblink weens die heerlikheid van God, in wie se teenwoordigheid hy was (Ex. 34:29–35), maar Jesus is die [afskynsel] van die heerlikheid van God (Heb. 1:3, Joh. 1:14). Moses het van aangesig tot aangesig met God gespreek (Ex. 33:11), maar Jesus is die Woord van God (Heb. 4:12, 13; Joh. 1:1–3, 14).

`Ja, Christus het voldoen aan die vereistes van die verbond vir gehoorsaamheid.  In die lig hiervan: watter rol speel gehoorsaamheid in ons lewe, en waarom is dit steeds so belangrik?`