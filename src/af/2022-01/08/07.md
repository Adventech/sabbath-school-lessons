---
title:  Vir verdere studie
date:  18/02/2022
---

“As ons harte herskep is in die ewebeeld van God, as goddelike liefde ons beheers, sal ons dan nie die wet uitleef nie? As ons deur liefde beheers word, en ons in die beeld van ons Skepper herskep is, sal die belofte van die nuwe verbond aan ons vervul word: “Ek sal My wette gee in hulle hart en in hulle verstand sal Ek dit inskrywe.” Heb. 10:16.  En as die wet in die hart ingeskrywe is, sal dit nie die lewe beïnvloed nie? Gehoorsaamheid – die bewys van  liefde en trou – is die teken van ware dissipelskap.  Derhalwe sê die Skrif:  “Dit is die liefde van God, dat ons Sy gebooie bewaar.”  1 Joh. 5:3.  “Hy wat sê:   Ek ken Hom – en Sy gebooie nie bewaar nie, is ’n leuenaar en in hom is die waarheid nie.”  1 Joh. 2:4.  In plaas daarvan dat geloof mens van gehoorsaamheid onthef, is dit geloof, en geloof alleen, wat jou deur die genade van Christus in staat stel om te gehoorsaam. . . .

“Hoe nader jy aan Jesus kom, hoe meer sal jy jou foute besef; want jy sal dan beter kan sien en jou tekortkominges sal duidelik afsteek by Sy volmaakte karakter. Dit is ’n bewys dat die bedrieëry van Satan hulle krag verloor het, en dat die lewegewende Gees van God in jou werk en jou wakker maak.

Opregte liefde vir Christus woon nie in die hart wat nie sy eie sondigheid besef nie.  Die siel wat deur die genade van Christus herskep is, sal Sy goddelike karakter bewonder;  maar as ons nie ons eie sedelike onvolmaakthede kan besef nie, is dit  gewis ’n bewys dat ons nog nie ’n blik gekry het op die skoonheid en uitnemendheid van die karakter van Christus nie.”—Ellen G. White, Liefde is van Bo, ble. 53, 56, 57.

**Vrae vir bespreking**:

`➊ Dink na oor die bogenoemde aanhalings van Ellen G. White. Inagnemende die gedeelte wat sê hoe nader ons aan Christus kom, hoe meer sal ons ons sondigheid sien en besef – hoe sal God ons help om nie ons geloof en vertroue op te gee nie, te midde van die besef dat ons swak is?`

`➋ Bepeins die gedagte dat die wet in ons harte geskrywe is. Wat beteken dit vir die geestelike lewe van die Christen?  Hoe kan begrip en ervaring van hierdie waarheid, ons help om daardie soort “gehoorsaamheid” te vermy wat as “wetties” of “werke wat dood is” bestempel word (Heb. 9:14)? `