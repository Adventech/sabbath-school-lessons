---
title:  Die nuwe verbond het die hartkwaal opgelos
date:  17/02/2022
---

`Vergelyk die nuwe verbondsbeloftes van Jeremia 31:33 en  Esegiël 36:26, 27. Hoe staan dit in verband met mekaar?`

Die eerste verbond was deur God geskryf op kliptafels en was in die verbondsark geplaas as ’n belangrike getuienis van God se verbond met Sy volk (Ex. 31:18, Deut. 10:1–4). Dokumente geskrywe op kliptafels kon egter breek; en dié in skrifrolle (soos Jeremia ervaar het), kon opgesny en verbrand word (Jer. 36:23).

Maar God skryf nou Sy wet in die harte van mense. Die hart verwys na die brein se gedagtegang, die orgaan wat die geheue en begrip bewaar (Jer. 3:15, Deut. 29:4), en veral waar doelbewuste besluite gemaak word (Jer. 3:10, Jer. 29:13).

Hierdie belofte het nie eenvoudig net toegang tot en kennis van die wet verseker vir elkeen nie. Belangriker nog, dit het ten doel gehad om ’n verandering in die hart van die volk teweeg te bring. Die hartkwaal van Israel was dat hulle sonde “ingegraveer [is] met ’n ysterpen,” “ingegrif met ’n diamantpunt . . . op hulle harte” (Jer. 17:1, NLV). Hulle was hardkoppig (Jer. 13:10, Jer. 23:17); daarom was dit onmoontlik vir hulle om goed te doen (Jer. 13:23).

Jeremia het nie ’n verandering van die wet aangekondig nie, want die kwaal met Israel was nie die wet nie, maar die hart. God het begeer dat Israel hulle trou aan Hom moes toon as bewys van hulle dankbaarheid vir wat Hy vir hulle gedoen het; daarom het Hy die Tien Gebooie aan hulle gegee – met die historiese inleiding, waarin Sy liefde en sorg aan hulle bevestig word (Ex. 20:1, 2). God wou hê dat Israel Sy wette gehoorsaam as ’n erkenning dat Hy slegs die beste vir hulle verlang – ’n waarheid geopenbaar in Sy leiding met hulle uittog uit Egipte.  Hulle gehoorsaamheid moes ’n blyk van hulle dankbaarheid wees, ’n toonbeeld van die werklikheid van hulle verhouding met Hom.

Dieselfde geld vandag vir ons. Jesus se liefde en ontferming, soos verbeeld in Sy dood vir ons, is die inleiding van die nuwe verbond (Luk. 22:20). Ware gehoorsaamheid het sy oorsprong in die hart - as ’n uitdrukking van liefde (Matt. 22:34–40). Hierdie liefde is die onderskeidingsteken van die Heilige Gees in die lewe van die gelowige. God stort Sy liefde uit op ons deur Sy Gees (Rom. 5:5), in liefde (Gal. 5:22).

`As die eertydse Israel God kon liefhê sonder die volle begrip van Christus se dood, behoort ons God nie veel meer te waardeer en lief te hê as hulle nie?  Hoe is gehoorsaamheid ’n toonbeeld van die werklikheid van daardie liefde?`