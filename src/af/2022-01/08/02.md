---
title:  Die behoefte aan ’n nuwe verbond
date:  13/02/2022
---

`Lees Hebreërs 7:11–19. Waarom is ’n nuwe verbond nodig?`

In Hebreërs lees ons dat Jesus aangewys is as priester volgens die orde van Melgisédek; dit impliseer dat ’n nuwe verbond ingestel is. Die ou verbond is gegee op grond van die Levitiese priesterskap (Heb. 7:11, NLV). Die Levitiese priesters het as midellaars tussen God en Israel ingetree, en die wet het enigiemand anders van die priesterskap uitgesluit. Die skrywer kom tot die gevolgtrekking dat wanneer daar ’n verandering van die priesterskap kom, dit noodwendig ook beteken dat daar ’n verandering van die wet van die priesterskap kom, asook ’n verandering van die verbond. (Heb. 7:12, 18, 19).

Die kwessie wat na vore kom met die ou verbond is dat dit nie volmaaktheid voorsien nie (Heb. 7:11). Paulus praat hier van die Levitiese priesterskap en bediening (offerandes, feeste, ens.) Deur die diereoffers wat geoffer was kon nie ware, algehele reiniging van sonde voorsien word nie, en ook nie toegang tot God nie (Heb. 10:1–4; Heb. 9:13, 14; Heb. 10:19–23).

Die feit dat ’n nuwe verbond nodig was, het nie beteken dat God onregverdig was teenoor Israel toe Hy hulle die ou verbond gegee het nie. Die Levitiese bediening en die heiligdomsdienste was daargestel om hulle te beskerm van afgodediens en het hulle ook vooruitgewys na Jesus se toekomstige bediening. Hebreërs beklemtoon ook dat die offers “’n skadubeeld [is] van die weldade wat sou kom” (Heb. 10:1, NLV).

Deurdat die offers vooruitgewys het na Jesus, het die offers die mense daaraan herinner om hulle hoop en geloof te plaas in “die lam van God wat die sondes van die wêreld wegneem” (Joh, 1:29, NLV; vergelyk met Jes. 53). Dit dui op dieselfde punt wat Paulus maak toe hy gesê het dat  “ons was dus  onder die toesig van die wet totdat Christus sou  kom sodat  ons deur te glo, vrygespreek sou word” (Gal. 3:24, NLV) of dat  “Christus [is] tog die einde van die wet, sodat elkeen wat glo, vrygespreek kan word” (Rom. 10:4, NLV).

Met ander woorde, selfs die Tien Gebooie, so goed en volmaak soos dit is, kan nie verlossing bewerkstellig nie (Rom. 3:20–28, Rom. 7:12–14). Die wet is die volmaakte standaard van geregtigheid, maar dit bewerkstellig nie geregtigheid nie -  net so min as wat ’n spieël die ouderdomsplooie kan wegvee, wanneer ’n mens in die spieël kyk. Vir volmaakte geregtigheid, het ons Jesus as ons Plaasvervanger nodig.

`Waarom kan die wet ons nie red nie?  Ten slotte, as ons die gebooie hou, dit alles nougeset nakom, selfs foutloos onderhou – waarom sal dit ons nie red nie?`