---
title:  Jesus berei die weg deur die voorhangsel
date:  26/02/2022
---

### Skrifverwysings vir hierdie week se studie
Hebreërs 9:24; Exodus 19:3, 4; Hebreërs 12:18–21; Levitikus 16:1, 2; Hebreërs 10:19–22; Kolossense 3:1.

> <p>Geheueteks</p>
> “Christus het nie ingegaan in ’n heiligdom wat deur mense gemaak is en net ’n namaaksel van die ware is nie.  Nee, Hy het in die hemel self ingegaan om nou ter wille van ons voor God te verskyn.” (Hebreërs 9:24, NLV).

Na die dissipels se terugkeer van die Olyfberg, pas na die hemelvaart van Jesus, was hulle oorstelp van triomfantelike vreugde. Hulle Meester en Vriend het opgevaar en ’n hemelse posisie beklee wat getuig dat die wêreld en die dood oorwin is; Hy het hulle uitgenooi om deur Hom na God te gaan met die vaste versekering dat God hulle gebede gunstig sal beantwoord (Joh. 14:13, 14). Al moes die dissipels steeds voortgaan in hierdie wêreld, en die aanslae verduur van die bose, was hulle hoop sterk en standvastig.  Hulle het geweet dat Jesus opgevaar het om vir hulle ’n plek te berei (Joh. 14:1–3). En dat Jesus die Leidsman is van hulle verlossing; deur Sy bloed is die weg berei na die hemelse vaderland.

Die hemelvaart van Jesus is ’n hoofaspek van die teologie van Hebreërs. Dit dui die begin aan van Jesus se heerskappy en die begin van Sy hoëpriesterlike bediening vir ons onthalwe. Eindelik, en meer belangrik nog, is Jesus se hemelvaart ’n aanduiding van die oomblik toe die nuwe verbond – wat die middel is waardeur ons vrymoedig deur geloof tot God kan gaan – ingehuldig is. Nou is dit ons voorreg om met geloofsvertroue, deur Jesus en die meriete van Sy geregtigheid, na God te gaan.

*Bestudeer hierdie week se les as voorbereiding vir Sabbat, 5 Maart.