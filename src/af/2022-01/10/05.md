---
title:  Die Nuwe en Lewende Weg deur die voorhangsel
date:  02/03/2022
---

`Lees Hebreërs 10:19–22. Wat behels die uitnodiging in hierdie gedeelte?`

Die boek van Hebreërs voer aan dat Jesus die hemelse heiligdom ingegaan het en ons uitnooi om Hom te volg.  Hierdie stelling stem ooreen met ’n vorige opvatting dat Jesus die “Leidsman” en Voorloper van gelowiges is (Heb. 2:10; Heb. 6:19, 20; Heb. 12:2). Die “nuwe en lewende weg” is die nuwe verbond wat Jesus ingehuldig het met Sy offer en hemelvaart.  Die uitdrukking  “nuwe en lewende” is ’n teenstelling met die beskrywing van die ou verbond as iets wat “oud word en uitgedien raak ” (Heb. 8:13, NLV). Dit is die nuwe verbond, wat vergifnis van sonde voorsien en die wet in ons harte geskryf het;  wat dit vir ons moontlik maak om God in geloofsvertroue te nader – nie oor enigiets of dit wat ons uit onsself gedoen het nie, maar slegs oor wat Jesus gedoen het vir ons deur die vervulling van die vereistes van die verbond.

Hebreërs merk op dat die instelling van die ou verbond die instelling van die heiligdom en die toewyding van die priesters behels (Heb. 9:18–21; vergelyk met Exodus 40; Levitikus 8, 9). Die doel van die verbond was dat ’n hegte verhouding tussen God en Sy volk geskep word (Exod. 19:4–6). Toe Israel hierdie verhouding aanvaar het, het God onmiddellik beveel dat ’n tabernakel met ’n heiligdom opgerig moes word sodat Hy tussen hulle kon woon. Die instelling hiervan en God se teenwoordigheid in die midde van Sy volk was die oomblik toe die verbond tussen God en Israel gesluit was.

Dieselfde is waar van die nuwe verbond. Die nuwe verbond impliseer die instellling van Jesus se hoëpriesterlike bediening waar Hy vir ons voorspraak doen (Heb. 5:1–10, Heb. 7:1–8:13).

Jesus se verskyning voor God het ’n nuwe tydperk vir die volk van God ingelei.  Sagaria 3 bevestig dat Satan in die teenwoordigheid van God was om God se volk (wat verteenwoordig word deur die hoëpriester, Josua), aan te kla. Hierdie aanklaer is dieselfde aanklaer wat Job se lojaliteit aan God bevraagteken het (Job 1, 2). Met die offer van Jesus, is Satan egter uit die hemel neergewerp (Op. 12:7–12, vergelyk met Joh. 12:31, Joh. 16:11). Dit is  Jesus wat nou vir ons ook intree en deur Sy offer en trou doen Hy voorspraak vir ons verlossing by die Vader!

`Indien Satan toegelaat sou word om aantygings teen jou te lê voor God, watter beskuldigings sou hy voorhou? Alhoewel hy ’n leuenaar is, hoe baie leuens sal hy oor jou moet huldig om jou vonnis te voltrek?  Wat is jou enigste hoop?`