---
title:  Die Broer as Losser ons Verlosser
date:  16/01/2022
---

`Lees Levitikus 25:25–27, 47–49. Wie kon ’n persoon wat sy grond, sy besittings of vryheid weens verarming verloor het, vrykoop (as losser intree)?`

Die wet van Moses het bepaal dat, wanneer iemand so verarm het dat dit nodig was dat die individu sy grond – of selfs homself as slaaf – moes verkoop om te oorleef, hy sy grond of sy vryheid  elke vyftig jaar moes terugkry in die jubeljaar.  Die jubeljaar was ’n “grootse” Sabbatjaar wanneer skulde vergewe was, grond terug gegee is, en vryheid aan die gevangenes uitgeroep is.

Vyftig jaar was egter ’n lang tyd om te wag. Daarom het die Wet van Moses ook bepaal dat die naaste manlike familielid dit vir die eienaar terugkoop, d.w.s. ’n losprys daarvoor betaal, en so die eienaar vroeër [ver-]los van sy skuld.

Die naaste familielid was ook die een wat geregtigheid gewaarborg het in die geval van ’n moord op hierdie naaste familielid. Hy was die wreker van die bloed wat die moordenaar [van sy naaste familielid] sou opvolg en hom tot strafgereg bring. (Num. 35:9–15).

`Lees Hebreërs 2:14–16. Hoe word Jesus en ons beskryf in hierdie gedeelte?`

Hierdie gedeelte beskryf ons as slawe van die duiwel, maar Jesus is ons Losser/Verlosser.  Toe Adam gesondig het, het die mensdom onder die mag van Satan geval.  Gevolglik het ons nie die mag om sonde te weerstaan nie (Rom. 7:14–24). Erger nog, ons oortredings vereis die doodstraf, wat ons nie kan betaal nie (Rom. 6:23). Daarom het ons klaarblyklik in ’n hopelose (en hooplose) situasie beland.

Jesus het egter ons menslike natuur aangeneem en het vlees en bloed vir ons geword. Hy het ons naaste familielid geword en ons vrygekoop, [ver-]los.  Hy het Hom nie geskaam om ons “broeders” te noem nie. (Heb. 2:11, NLV).

Hier is ’n paradoks: Deur ons natuur aan te neem en ons te verlos, het Jesus Sy goddelike natuur ook geopenbaar. In die Ou Testament, word die ware Losser van Israel, ‘hul naaste familielid’ voorgestel: Hy is Jahweh (bv.:  Ps. 19:14, Jes. 41:14, Jes. 43:14, Jes. 44:22, Jer. 31:11, Hos. 13:14).

`Op watter maniere kan ons ’n dieper ervaring van Christus se nabyheid beleef?  Waarom is so ’n ervaring belangrik vir jou geloofslewe?`