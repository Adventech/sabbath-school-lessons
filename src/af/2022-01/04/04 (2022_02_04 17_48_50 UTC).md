---
title:  Vlees en bloed soos ons
date:  18/01/2022
---

Die boek, Hebreërs, noem dat Jesus ons menslike natuur aangeneem het, sodat Hy in ons plek en vir ons kon sterf (Heb. 2:9, 14–16; Heb. 10:5–10). Hier is die grondslag van die verlossingsplan en ons enigste hoop op die ewige lewe.

`Lees Mattheus 16:17, Galasiërs 1:16, 1 Korinthiërs 15:50, en Efesiërs 6:12. Na watter tekortkominge van die menslike natuur verwys die uitdrukking “vlees en bloed” in hierdie gedeeltes?`

Die uitdrukking “vlees en bloed” beklemtoon die broosheid van die menslike toestand, die swakheid (Efes. 6:12), die wanbegrip (Matt. 16:17, Gal. 1:16), en ons verganklikheid – ons onderworpenheid aan die dood (1 Kor. 15:50). Hebreërs meld dat Jesus “in elke opsig” aan Sy broers gelyk [ge-]word [het]” (Heb. 2:17). Hierdie uitdrukking beteken dat Jesus ten volle mens geword het (NLV). Jesus het nie slegs “gelyk soos” of “gelyk aan” die mens geword nie; Hy was waarlik vlees, waarlik een van ons.

Hebreërs meld egter verder, dat Jesus anders as ons was ten opsigte van sonde. Eerstens, Jesus het nie enige sonde gepleeg nie (Heb. 4:15). Tweedens, Jesus het die vleeslike natuur aangeneem wat “heilig, onskuldig, onbesmet, afgeskeie vandie sondaars is” (Heb. 7:26, OAB). Ons het bose neigings. Ons gebondenheid aan sonde begin diep binne ons eie vleeslike aard. Ons is “vleeslik, verkoop onder die sonde” (Rom. 7:14; lees ook Rom. 7:15–20). Selfsug en ander sondige neigings besoedel selfs ons goeie dade. Jesus se natuur egter, was nie bevlek met sonde nie. Dit moes so wees. Indien Jesus “vleeslik, verkoop onder die sonde,” was, soos ons is, sou Hy ook ’n verlosser nodig gehad het. As plaasvervanger, kom Jesus Self as ’n Verlosser en bied Homself aan as offer, “onbevlek” aan God vir ons (Heb. 7:26–28, Heb. 9:14, OAB).

Jesus het toe die mag van die duiwel verbreek deur as die sondelose sondoffer te sterf vir ons sondes, en het vir ons vergifnis en versoening met God dus moontlik gemaak (Heb. 2:14–17). Jesus het ook die sondemag verbreek deur ons die krag te gee om ’n regverdige lewe te lei met Sy vervulling van die nuwe verbondsbelofte deur die wet in ons harte te skrywe (Heb. 8:10). Dus het Jesus die vyand verslaan en ons op hierdie wyse effektief vrygemaak ”sodat ons die lewende God kan dien!” (Heb. 9:14, NLV). Die finale vernietiging van Satan kom met die laaste oordeel (Op. 20:1–3, 10).

`Waarom sukkel so baie van ons steeds met sonde, terwyl ons die belofte van oorwinning deur Jesus het?  Wat doen ons verkeerd?  Belangriker nog:  hoe kan ons begin lewe volgens die hoë roeping wat ons in Christus het?`