---
title:  Die regverdige sal uit die geloof lewe
date:  06/03/2022
---

`Lees Hebreërs 10:35–39. Wat sê God aan ons in hierdie verse?`

Volharding is ’n karaktereienskap van God se eindtyd-volk; sonder volharding [lydsaamheid] sal hule nie die belofte kan verkry nie (Op. 13:10, Op. 14:12, NLV). Ten einde te volhard, moet gelowiges egter “vashou” aan hulle  geloof (Heb. 10:23, Heb. 4:14). Paulus het getoon dat die woestyn-generasie nie in staat was om die belofte te ontvang nie, omdat hulle nie geglo het nie, nie die geloof beoefen het nie (Heb. 3:19). Hebreërs gee ’n uitbeelding van gelowiges wat op die punt staan van die vervulling van die beloftes (Heb. 9:28; Heb. 10:25, 36–38) en dat hulle moet aanhou om hulle geloof te beoefen sodat hulle die beloftes kan verkry (Heb. 10:39).

Paulus lei sy uiteensetting van geloof in met ’n aanhaling uit Habakuk 2:2–4. Habakuk het God gevra waarom Hy die goddeloses verdra wat die regverdiges onderdruk (Hab. 1:12–17). Die profeet en sy volk maak lyding deur; hulle hoop op God se ingryping. God antwoord egter dat daar ’n aangewese tyd is vir die vervulling van Sy belofte, en dat die volk daarop moet wag (Hab. 2:2–4). Habakuk en sy volk lewe, soos ons, tussen die tyd van die belofte en die tyd van vervulling.  God se boodskap duur voort in Hebreërs: “ ‘Hy wat kom, sal kom en nie talm nie’ ” (Heb. 10:37, NLV; lees ook Hab. 2:3).

Die boodskap verwys na Jesus. Hy is die regverdige een, die beliggaming van geloof wat God behaag en lewe gee (Heb. 10:5–10).

Waarom dan, sou Hy “talm”? Hy sal nie. Hy het alreeds gekom en vir ons gesterwe (Heb. 9:15–26), en Hy sal sekerlik kom op die aangewese tyd (Heb. 9:27, 28; Heb. 10:25).

God se boodskap gaan voort: “ ‘Maar die gelowige sal uit die geloof lewe’ ” (Heb. 10:38, OAB). Paulus doen dieselfde verklaring in Romeine 1:17 en Galasiërs 3:11. Romeine 1:16, 17 is besonder insiggewend, aangesien dit verduidelik dat die geregtigheid van God daaruit geopenbaar word “uit geloof tot geloof.” Wat Paulus hier bedoel is dat God se trou aan Sy beloftes eerste gestel word, en Sy getrouheid bring gevolglik geloof en/of geloofsgetrouheid mee.

Dus, omdat God Sy beloftes gestand doen (2 Tim. 2:13), sal die regverdige, in reaksie tot God se getrouheid, ook steeds getrou bly.

`Waarom is dit belangrik om te besef dat ons geloof  enersyds, die gevolg is van God se getroue sorg, en andersyds, dat ons geloof voed op God se trou? Hoe kan ons meer vertrou op Sy trou en Sy beloftes wat Hy aan ons gemaak het?`