---
title:  'Moses: Om in die onsienlike te glo'
date:  08/03/2022
---

`Lees Hebreërs 11:20–28. Wat het hierdie geloofshelde gedoen? Hoe het hulle handelinge getuig van hoop op die onsienlike dinge?`

Moses kan in hierdie hoofstuk van geloof beskou word as die tweede groots[t]e geloofsheld. Die lewe van Moses in Egipte word ingelei en geëindig deur twee optredes van vreeslose trotserings teenoor die koning.  Sy ouers het Moses weggesteek met sy geboorte, omdat “ hulle nie die gebod van die koning gevrees het nie” (Heb. 11:23, OAB), en  Moses het Egipte verlaat, “sonder om die toorn van die koning te vrees” (Heb. 11:27, OAB). Die mees betekenisvolle  handeling van Moses was egter dat hy “geweier het om die seun van Farao se dogter genoem te word” (Heb. 11:24, OAB). Die verwysing na Moses se pleegmoeder as “Farao se dogter” suggereer dat hy benoem was om die volgende Farao te wees. Moses het egter verkies om die vooruitsig van heerskappy oor een van die magtigste volke van daardie tyd, agter te laat en liewer saam met God se volk sleg behandel te word en die leier te wees van die sogenaamde bevryde vlugteling-slawe.

`Vergelyk Hebreërs 11:24–27 en Hebreërs 10:32–35. Wat is die ooreenkomste tussen die situasie van die oorspronklike ontvangers van die brief van Hebreërs en die ervaring van Moses?`

Die grootsheid van Moses was daarin gesetel dat hy verder gesien het as die beloftes van die koning van Egipte en vooruit gekyk het na die onsienlike, naamlik, die beloftes van God. Hebreërs getuig dat Moses se oë gevestig was “op die beloning,” en nie op die rykdom van Egipte nie.  Hierdie beloning is dieselfde beloning wat in Hebreërs 10:35 genoem word, wat God aan almal belowe het wat in Hom glo.

Paulus se woorde oor Moses se besluit moes kragtig weerklank gevind het in die harte van sy aanvanklike lesers. Hulle het verwyte en beskuldigings verduur as gevolg van hulle geloof in Christus. Hulle het ook beproewings deurgemaak en hulle besittings verloor. (Heb. 10:32–34). Sommige was in die gevangenisse gegooi (Heb. 13:3). Insgelyks het Moses verkies om mishandel te word saam met God se volk, en so het hy die weelde van Egipte verruil vir die verduur van beledigings wat met Christus vereenselwig was, omdat hy geglo het dat die beloning van Christus groter was as enigiets wat Egipte kon bied.

`Het jy al geloofsuitdagings in die gesig gestaar? Watter opofferings moes jy daarvoor maak? Waarom is die beloning dit alles uiteindelik werd, selfs al kan jy dit nie nou reeds sien nie?`