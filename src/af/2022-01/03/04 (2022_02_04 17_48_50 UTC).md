---
title:  Uit Hom straal die heerlikheid van God
date:  11/01/2022
---

`Lees Hebreërs 1:2–4. Wat leer hierdie gedeelte ons oor Jesus?`

In hierdie afdeling, gee ons aandag aan hierdie versgedeelte:  “Uit Hom straal die heerlikheid van God en Hy is die ewebeeld van die wese van God” (Heb. 1:3, NLV).

`Lees Exodus 24:16, 17; Psalm 4:7; Psalm 36:10; en Psalm 89:16 (OAB). Hoe help hierdie teksverse ons verstaan wat die heerlikheid van God is?`

In die Ou Testament, verwys die heerlikheid van God na Sy sigbare teen-woordigheid tussen Sy kinders (Ex. 16:7; Ex. 24:16, 17; Lev. 9:23; Num. 14:10). Hierdie teenwoordigheid word dikwels vereenselwig met lig of uitstraling van lig.

Die Skrif verklaar dat Jesus die lig is wat na hierdie wêreld gekom het om die heerlikheid van God te openbaar (Heb. 1:3; Joh. 1:6–9, 14–18; 2 Kor. 4:6). Dink byvoorbeeld aan Jesus en Sy verskyning in die verheerlikingstoneel. “En Hy het voor hulle van gedaante verander, en sy aangesig het geblink soos die son, en sy klere het wit geword soos die lig” (Matt. 17:2, OAB).

Net soos die son nie waargeneem kan word sonder die uitstraling van sy lig nie, so word God deur Jesus geopenbaar. Uit ons perspektief gesien, is God en Jesus een.  Omdat God se heerlikheid die lig opsigself is, is daar wesenlik geen verskil, in hulle bestaan, tussen God en Jesus nie – net soos daar geen verskil is tussen lig en die heerlikheid daarvan nie.

Hebreërs verklaar verder dat Jesus die “ewebeeld van die wese van God” is (Heb. 1:3, NLV). Die punt wat hier gemaak word deur die vergelyking, is dat daar in wese, ’n volmaakte wisselwerking of interaksie tussen die Vader en die Seun bestaan.  Hou in gedagte dat ons as mensekinders beelddraers is van God, maar in wese nie dieselfde is as God nie (Gen. 1:26). Die Seun egter, is in wese dieselfde  as die Vader. Dit is geen wonder nie dat Jesus sê: “’Hy wie My sien, sien die Vader’ ” (Joh. 14:9, NLV).

`Waarom is dit sulke wonderlike nuus dat Jesus die karakter en die heerlikheid van die Vader openbaar aan ons?  Wat deel Jesus ons mee oor die Vader en Sy karakter?`