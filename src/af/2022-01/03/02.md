---
title:  In hierdie laaste dae
date:  09/01/2022
---

Die eerste paragraaf van Hebreërs openbaar dat Paulus geglo het dat  hy in “die laaste dae” gelewe het. Die Skrif gebruik twee uitdrukkings oor die toekoms wat onderskeie betekenisse behels. Die profete het die uitdrukking “laaste dae” of “die einde van die dae” gebruik om oor die toekoms in die algemeen te praat (bv.: Deut. 4:30, 31; Jer. 23:20). Die profeet Daniël gebruik egter ’n tweede uitdrukking: “die tyd van die einde,” om meer bepaald te praat oor die laaste dae van die aarde se geskiedenis (Dan. 8:17, Dan. 12:4).

`Lees Numeri 24:14–19 en Jesaja 2:2, 3. Wat het God belowe om te doen vir Sy volk in die “laaste dae”?`

Verskeie Ou Testamentiese profete het verkondig dat God ’n koning sal laat regeer “aan die einde van die dae” wat die vyande van Sy volk sal vernietig (bv., Num. 24:14–19) en wat die nasies na Israel sal laat optrek (bv., Jes. 2:2, 3). Paulus deel ons mee dat hierdie beloftes in Jesus vervul is. Hy het Satan verslaan en het al die nasies na Hom toe getrek (Kol. 2:15, Joh. 12:32). In hierdie konteks, dan, het “die laaste dae” begin want Jesus het God se beloftes vervul.

Ons geestelike vaders het in geloof gesterwe.  Hulle het die belofte “van ver” gesien en begroet, maar dit nie ontvang nie. Ons, aan die anderkant, het die vervulling in Jesus gesien.

Kom  ons dink vir ’n oomblik aan God se beloftes en  aan Jesus. Die Vader het belowe dat Hy Sy ontslape kinders sal laat opstaan uit die dood (1 Thess. 4:15, 16). Die wonderlike nuus is dat Hy die opstanding van Sy kinders begin het met die opstanding van Jesus (1 Kor. 15:20, Matt. 27:51–53). Die Vader het ook die skepping van nuwe hemele en ’n nuwe aarde belowe (Jes. 65:17). Hy het begin om daardie belofte te vervul deur ’n nuwe geestelike lewe in ons te skep (2 Kor. 5:17, Gal. 6:15). Hy het belowe dat Hy sy ewige koninkryk sal vestig (Dan. 2:44). Hy het daardie koninkryk ingehuldig deur ons te red uit die mag van Satan, en deur Jesus as ons Heerser aan te stel (Matt. 12:28–30, Luk. 10:18–20). Hierdie egter, is slegs die begin. Wat die Vader begin het om te doen deur die eerste koms van Jesus, sal Hy tot vervulling bring by die tweede koms.

`Let op al die beloftes wat God in die verlede vervul het. Hoe behoort dit ons te help om Hom te vertrou vir die beloftes wat nog nie vervul is nie?`