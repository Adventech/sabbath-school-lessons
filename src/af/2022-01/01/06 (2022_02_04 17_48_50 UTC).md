---
title:  Hierdie laaste dae
date:  30/12/2021
---

`Lees Hebreërs 1:2; Hebreërs 9:26–28; Hebreërs 10:25, 36–38; en Hebreërs 12:25–28. Watter punt beklemtoon Paulus hier, in besonder met verwysing na tyd?`

Daar is ’n baie belangrike element wat die apostel beklemtoon en wat dringendheid toevoeg aan sy vermaning: die lesers lewe in die heel “laaste dae” (Heb. 1:2) en die beloftes staan op die punt van vervulling (Heb. 10:36–38). Ons sal opmerk dat Paulus regdeur die brief sy gehoor vergelyk met die woestyn-generasie wat by die grens van Kanaän staan – gereed om die Beloofde Land binne te gaan.  Hy herinner hulle:

“ Nog net ’n ‘kort, kort tydjie, en Hy wat kom, sal kom  en nie talm nie’ ” (Heb. 10:37, NLV). En dan spoor hy hulle aan: “Maar ons is nie van dié wat terugdeins en verlore gaan nie; nee, ons glo en ons sal lewe” (Heb. 10:39, NLV). Hierdie laaste aanmaning herinner die lesers, en ons, aan die gevare wat die volk van die Here in die verlede ervaar het voor die vervulling van die beloftes van die Here.

Die boek Numeri, deel dieselfde waarskuwing, waar dit opgeskrywe is dat Israel twee keer groot nederlae gely het – en dit net voor die intog na die Beloofde Land. Die eerste nederlaag word weergegee in Numeri 13 en 14, toe gerugte deur verskeie leiers versprei is na die gemeenskap. Dit het veroorsaak dat die hele volksvergadering hulle geloof in God versaak het. Gevolglik het die hele volksvergadering besluit om ’n nuwe leier aan te stel en na Egipte terug te keer – en dit terwyl hulle op die grense gestaan het van die Beloofde Land!

Die tweede nederlaag is aangeteken toe Israel by Baäl-Peor verstrik geraak het in seksuele onsedelikheid en afgodediens (Numeri 24, 25). Gedurende Bileam se sloerdery om ’n vloek oor Israek uit te spreek, het Satan vir Israel deur seksuele verleiding laat swig voor afgodediens en sonde, en so is die Here se misnoë oor Israel gebring.

Die apostel waarsku die lesers van Hebreërs teen beide gevare.  Eerstens vermaan hy hulle om vas te hou aan die belydenis van hulle geloof, en om hulle oë gevestig te hou op Jesus (Heb. 4:14, Heb. 10:23, Heb. 12:1–4). Tweedens  vermaan hy hulle teen onsedelikheid en inhaligheid [geldgierigheid] (vgl. Heb. 13:4–6). Laastens, vermaan hy hulle om te dink aan hulle voorgangers en leiers se voorbeeld en gehoorsaamheid (Heb. 13:7, 17).

`Inagnemende ons standpunt oor die toestand van die dode, en soos ons ons oë in ’n oogwink mag toemaak met ons dood, om daarna die Wederkomsgebeure te aanskou, hoe kan ons sê dat almal gelewe het in die “laaste dae”?`