---
title:  'Malaise (uitspraak: ma-lé’ze)'
date:  28/12/2021
---

Die lesers van Hebreërs het te midde van verwerping en vervolging, volhard in hulle geloof en trou aan Christus. Die stryd het egter baie van hulle geverg. Hulle het die goeie stryd gestry en die oorwinning behaal; tog het ’n malaise (terneergedruktheid of swaarmoedigheid) geheers onder die gelowiges.

`Lees Hebreërs 2:18; Hebreërs 3:12, 13; Hebreërs 4:15; Hebreërs 10:25; Hebreërs 12:3, 12, 13; en Hebreërs 13:1–9, 13. Watter uitdagings het die gelowiges in die gesig gestaar?`

In die brief van Hebreërs lees ons dat die gelowiges voortdurend voor struikelblokke te staan gekom het. Daar was gedurigdeur verbale en ander soorte aanvalle op hulle geloods. (Heb. 13:13). Sommige gelowiges was steeds in die gevangenis (Heb. 13:3)— ’n faktor wat die kerk beslis finansieel en psigies of geestelik kon belas.  Die gelowiges was terneergedruk met “slap hande” en “lam knieë”(Heb. 12:12-13, NLV) en kon maklik verder “geestelik moeg word en uitsak”  (Heb. 12:3, NLV).

Dit is nie ongewoon dat die sielkundige en algehele weerstand van ’n persoon of gemeenskap, na die opwinding van welke oorwinning, psigies afplat nie; dat ’n persoon of gemeenskap se weerstand daarna, binne die geestelik-psigiese sfeer, meer kwesbaar is vir die aanval van die vyand nie. Die geesteskrag en -energie wat ’n persoon of gemeenskap opbou om weerstand te bied teen ’n bedreiging, is baie moeiliker om vir ’n tweede keer te vestig.

`Lees 1 Konings 19:1–4. Wat het met Elia gebeur?`

“Maar ’n swaarmoedigheid het oor Elia gekom na sy besondere hoë geestelike ervaring van sterk geloof en hemelse sukses.  Hy was vreesbevange dat die hervorming wat op Karmel begin is, nie sou voortduur nie. En ’n beswaarde  gemoedstoestand, oorweldig deur depressie, het hom psigies verlam.  Hy was verhoog op die pieke van Pisga;  nou was hy egter op moedverloor se vlaktes. So lank as  wat hy onder die vleuels van beskerming van die Allerhoogste was, kon hy die gedugte aanvalle teen sy geloof weerstand bied,  maar in hierdie tyd van wanhoop, met Isébel se dreigemente wat in sy ore weerklink, het Satan die oorhand gekry deur die samesweringe van hierdie goddelose vrou;  Elia het sy greep van geloof [op God] verloor. Hy was in ’n hoë mate verhoog, en die gevolge was vreeslik.  Met God in die vergetelheid, het Elia voortgevlug totdat hy homself alleen in die woestyn bevind het.” —Ellen G. White, Prophets and Kings, ble. 161, 162.  [Vry vertaal]

`Dink aan daardie oomblikke toe jy gevoel het dat jy in jou geestelike lewe gefaal het, en probeer het om die omstandighede en faktore te verstaan wat tot daardie  situasie bygedra het.  Wat kon jy ánders gedoen het?`