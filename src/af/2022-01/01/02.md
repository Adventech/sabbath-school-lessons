---
title:  ’n Glorieryke begin
date:  26/12/2021
---

Ten einde die preek te verstaan en die boodskap wat dit omsluit, op ons van toepassing te maak, is dit nodig dat ons die agtergrondgeskiedenis en die omstandighede van die gemeente moet verstaan, toe hulle hierdie brief van die apostel ontvang het.

`Lees Hebreërs 2:3, 4. Wat was die ervaring van die gehoor van Hebreërs toe hulle die eerste keer tot bekering gekom het?`

Hierdie gedeelte impliseer dat die gehoor van Hebreërs nie Jesus self gehoor preek het nie.  In plaas daarvan, het hulle die boodskap ontvang van ander evangeliste wat die evangelie van verlossing [ die “saligheid”] verkondig het.

Paulus verklaar ook dat die evangeliste die boodskap aan hulle “bevestig” [het] en dat die Here saam “getuig deur tekens en wonders” (NLV). Dit beteken dat die Here ervaringsbevestiging van die evangelie gegee het en andere met “kragtige dade en gawes van die Heilige Gees … toebedeel het volgens sy wil” (NLV). Die Nuwe Testament bevestig dat “tekens soos wonders en kragtige dade en gawes, en die uitstorting van die Heilige Gees” dikwels deel was van die prediking van die evangelie by nuwe plekke.

Aan die begin van die Christelike kerkstigting, het die Here Sy Gees uitgestort oor die apostels in Jerusalem sodat hulle aan almal die evangelie in ander tale, alhoewel onbekend aan hulle, begin verkondig het en onder Sy leiding wonders verrig het (Hand. 2, 3). Filippus het soortgelyke wonderwerke gedoen in Samaria (Hand. 8); Petrus in Joppe en Sesarea (Hand. 9, 10); en Paulus regdeur sy bediening in Klein-Asië en Europa (Hand. 13–28). Hierdie kragtige dade was lewende bewyse wat die boodskap van “saligheid” bevestig het – die vestiging van die koninkryk van God en die verlossing van veroordeling, asook bevryding van die bose magte (Heb. 12:25–29).

Die Heilige Gees het die vroeë Christen-gelowiges tot die oortuiging gebring dat hulle sondes vergewe was; dus, was hulle nie bang vir die oordeel nie.  En gevolglik was hulle gebede vurig en opreg; hulle het hulle eendragtig toegespits op die leer van die apostels en die onderlinge verbondenheid (Hand. 2:37–47). Die Gees het ook mense wat duiwelbesete was, vrygemaak. Dit was voldonge bewyse van die oppermag van God oor die bose geeste en het openbaar dat die koninkryk van God gevestig was in hulle lewens.

`Hoe lui jou verhaal van hoe jy tot bekering gekom het? Op watter maniere het jy tot oortuiging gekom van jou geloof in en jou geloofsverhouding met Jesus Christus as jou persoonlike Saligmaker en Here?  Waarom is dit goed om dikwels te dink aan hoe God begin het om in jou lewe te werk sodat jy nader aan Hom kon kom?`