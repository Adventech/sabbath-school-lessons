---
title:  Om saam te volhard in geloof
date:  29/12/2021
---

Wat het die apostel die lesers aangemoedig om te doen ten opsigte van hulle situasie?  Wat kan ons leer uit die brief van Hebreërs, wat tot ons voordeel sal wees?  Kom  ons ontleed die Here se herstelplan  vir die moedelose Elia.

`Lees Konings 19:5–18. Wat het God gedoen om die geloof van Sy dienskneg, Elia, te herstel?`

Die Here se ontferming oor en behouding van Elia na sy ervaring op die berg Karmel, is ’n aangrypende verhaal;  dit toon God se tere sorg en wysheid waarmee Hy diegene bedien wat in verknorsings of ellende verkeer, en wat sukkel om hulle vertroue te herwin.  God het hulp aan Elia gebied op ’n omvattende wyse:  Eerstens het Hy in Elia se fisiese behoeftes voorsien. Hy het voedsel voorsien en Elia laat rus.  Daar in die grot [spelonk] het die Here Elia vriendelik vertroos: “Wat maak jy hier, Elia?” (NLV) — en hom gehelp om ’n dieper insig te hê van Sy werkinge en hoe Hy Sy planne vervul.  Die Here was nie in die wind, die aardbewing, of die vuur nie, maar in die ”fluistering van die windstilte”. Daarna was Elia deur God toegerus vir sy taak, met die versekering dat die Here met hom sou wees.

`Lees Hebreërs 2:1, Hebreërs 3:12–14, Hebreërs 5:11–6:3, en Hebreërs 10:19–25. Wat behels Paulus se bemoediging aan die gelowiges?`

Regdeur die brief van Hebreërs is daar verskeie instruksies wat die apostel aan die lesers van Hebreërs gee ter ondersteuning en herstel van hulle aanvanklike ywer en geloof in hulle Christelike lewenswandel. Die skrywer beklemtoon die aspek van omgee en die versorging van hul medegelowiges se fisiese behoeftes.  Hy wys daarop dat hulle gasvryheid moet beoefen en deur gevangenisbediening daar moet voorsien in die bepaalde behoeftes. Die apostel moedig die lesers ook aan om vrygewig te wees, terwyl hulle gedagtig daaraan moet bly dat die Here hulle nie sal versaak nie (Heb. 13:1–6). Paulus vermaan en moedig hulle aan om nie mettertyd “weg [te] drywe” nie (Heb. 2:1, NLV); om toe te sien dat daar nie ’n “verkeerde gesindheid van ongeloof ontstaan” en hulle van “God afvallig word nie” (Heb. 3:12, NLV). En hy bemoedig hulle om te groei in die geloof Heb. 5:11–6:3). Verder beklemtoon hy die belangrikheid van gereelde bywoning van kerkbyeenkomste (Heb. 10:25). In sy slotrede stel hy voor dat hulle saam moet volhard in die geloof, mekaar moet bemoedig en liefhê, goeie werke doen, maar ook dat hulle die oog gevestig hou op Jesus en Sy bediening in die hemelse heiligdom vir hulle (Heb. 8:1, 2; Heb. 12:1–4).