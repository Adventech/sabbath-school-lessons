---
title:  Laat ons dankbaar wees
date:  17/03/2022
---

Hebreërs sluit hierdie gedeelte af deur ons te wys op die gepaste gesindheid teenoor God vir alles wat Hy vir ons doen. Ons kan ons dankbaarheid toon deur Hom met lof, eerbied en ontsag te aanbid.

`Vergelyk Hebreërs 12:28 en Hebreërs 13:15, 16. Hoe kan ons God dien of aanbid op ’n aanneemlike wyse?`

Volgens die ou verbondstelsel, het die mense hulle berou en dankbaarheid getoon deur die offers van diere, maar hierdie offerandes was slegs blyke van die waardering of berou in die hart van die aanbidder. Dus het God dit duidelik gemaak in die Psalms en deur die profete dat dit nie die bloed van diere was wat Hom behaag het nie, maar die dankbaarheid, die weldade, en die billikheid van die aanbidders (Ps. 50:7–23, Jes. 1:11–17).

Dus nooi Paulus ons om God in die hemelse heiligdom te aanbid deur ons offers van lof, belydenis, dankbaarheid, en weldade, want dit is ware aanbidding uit die hart wat Hom verbly. Ons bied hierdie offers op aarde, maar dit word deur die God van die hemel aanvaar as aanneemlike aanbidding. Hierdie aanmoediging van die skrywer van Hebreërs omhels al sy oproepe tot die aanroep en bely van Jesus se naam (Heb. 3:1, Heb. 4:14, Heb. 10:23,) en Sy  aansporing dat ons moet bly goeddoen (Heb. 6:10–12; Heb. 13:1, 2, 16).

Die uitnodiging van Paulus aan gelowiges om “God welbehaaglik te dien” (Heb. 12:28, OAB) impliseer dat gelowiges nou inderdaad ’n koninklike priesterdom is wat vervolmaak en geheilig is deur die offer van Jesus (Heb. 10:10–14, 19–23). Dit vervul God se aanvanklike doel vir Israel, dat hulle ’n heilige volk moes wees waardeur Hy die goeie nuus van verlossing aan die wêreld kon verkondig (Ex. 19:4–6; 1 Pet. 2:9, 10; Op. 1:6; Op. 5:10).

Hebreërs 13:1–6 beskryf op ’n praktiese wyse wat dit beteken om goed te doen en te deel wat ons het. Dit beteken dat ons broederlike liefde moet betoon, net soos Jesus broederlike liefde betoon het aan ons (Heb. 2:11, 12). Dit beteken om gasvry te wees, om diegene te besoek wat in gevangenisse is en daardie wat mishandel word (Heb. 13:3), en ook om owerspel en geldsug te vermy.

`Waarom is dit nodig om onderlinge broederliefde teenoor mekaar te betoon as deel van ons aanbidding tot God? Is dit terselfdertyd moontlik dat ons sogenaamde geestelike offers aan God, Hom nie aanstaan nie (Jes. 1:11–17)?`