---
title:  Die hemel en aarde bewe
date:  15/03/2022
---

Na die beskrywing van die feestelike byeenkoms in die hemel, waarsku Paulus die lesers dat hulle moet let op God se stem, want dit sal die aarde skud. “ ’nog een maal . . . nie alleen die aarde nie, maar ook die hemel bewe’ ” (Heb. 12:26, OAB). Paulus verduidelik dat alhoewel Jesus die troon bestyg het in die hemele, is ons verlossing nog nie voltrek nie.  Ons moet hierop let, want ’n belangrike gebeurtenis moet nog plaasvind.

`Vergelyk Haggai 2:6–9, 20–22; Psalm 96:9, 10; Psalm 99:1; en Hebreërs 12:26, 27. Wat is die doel agter God se stem wat die hemel en aarde skud en bewe? Watter betekenis hou dit in?`

In die Ou Testament is die skud of bewe van die aarde ’n algemene beeldspraak-vorm vir die teenwoordigheid van God, wat ingryp om Sy kinders te red. Toe Debora en Barak teen Sisera geveg het, het God namens hulle uit die hemel die stryd aangevoer (Rigt. 5:20). Dit word beskryf as ’n magtige aardbewing, ’n bewing van die aarde en berge omdat God teenwoordig was (Rigt. 5:4, 5). Hierdie selfde beeld kom na vore regdeur die Ou Testament wanneer God verskyn om die verdruktes te red (Ps. 68:8, 9; Ps. 60:4; Ps. 77:18, 19). Dus het ’n bewing [skudding] die teken geword van God se oordeel, soos Hy sy gesag laat geld oor die mense van die aarde.  Die profeet het voorspel dat dit sou gebeur op die Dag van die Here (Jes. 13:13, Jes. 24:18–23).

In Hebreërs, verwys die “skudding” of “bewing” van die hemel en aarde na die verdelging van die vyande van God.  Dit is wat God belowe het by die troonbestyging van Jesus.  God het aan Hom gesê: “Sit aan my regterhand totdat Ek u vyande gemaak het ’n voetbank van u voete” (Heb. 1:13, OAB). Dus het Jesus die vyand verslaan  (Heb. 2:14–16) en het Hy die troon bestyg (Heb. 1:5–14), maar die vyande was nog nie vernietig nie (Heb. 10:11–14, 1 Kor. 15:23–25).

Maar God sal hierdie vyande in die toekoms verdelg, wanneer Hy die hemel en aarde sal laat bewe. Die bewing van die hemel en aarde sal dus die verdelging  van die aardse magte wat God se kinders vervolg het, tot gevolg hê; maar belangriker nog: ook die verdelging van die hemelse magte (Satan en sy engele) wat die aardse magte aanhits en hulle beheer.

`Waarom die belofte dat daar eendag reg en geregtigheid sal geskied, en dat die bose oormag in ons wêreld eendag vernietig sal word?  Waarom hou dit so ’n hoopvolle belofte in vir ons almal – veral vir diegene wat regstreeks gely het onder die hande van die bose?`