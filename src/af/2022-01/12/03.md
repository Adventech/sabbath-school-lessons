---
title:  Julle het gekom by God, die Regter van almal
date:  14/03/2022
---

`Lees Hebreërs 12:23. As hierdie ’n feesviering is, waarom word God beskryf as ’n Regter? Hoe kan ’n Regter deel wees van, of ’n rede wees vir ’n feesviering? Lees ook Daniël 7:9, 10, 13–22.`

Die feestelike byeenkoms wat in Hebreërs 12:22–24 beskryf word, sinspeel op ’n toekomstige oordeel.  God, die  Regter sit voor, en die hemelse verslae word geopen; en die gevolg van hierdie toekomstige oordeel uit die boeke is dat God se kinders ’n onwankelbare koninkryk ontvang (Heb. 12:28).

Hierdie toneel herroep die grootse pre-advent of ondersoekende oordeel van Daniël 7; dit beeld die oordeelstoneel uit waar God, die “Oue van dae” Dan. 7:9), sit op ’n troon van vuurvlamme, wat omring word deur “tienduisend maal tienduisende” (Dan. 7:10) engele. Die boeke is geopen (Dan. 7:10), en die uitspraak van die oordeel word gegee ten gunste van “die heiliges van die Allerhoogste,” wat dan “die koninkryk in besit neem.” (Dan. 7:22).

Insgelyks, beskryf Hebreërs 12:22–29 ’n oordeelstoneel by die berg Sion, en die hemelse Jerusalem, waar God, “die Regter van almal, omring word met “tienduisende engele” (OAB). Hierdie is ook ’n vurige toneel: “God is ’n verterende vuur” (Heb. 12:29). Dit sluit die hemelse boeke in, want die heiliges se name is daarin “opgeskrywe” (Heb. 12:23, OAB), wat beteken dat die oordeel in die guns van die heiliges uitgevaardig is.

Jesus tree op as Middelaar in hierdie toneel (Heb. 12:24). Hy word beskryf as die Seun van die mens in Hebreërs 2, wat met “heerlikheid en eer gekroon” is, nadat Hy vir elkeen die “dood” gesmaak het (Heb. 2:9, OAB). Volgens Hebreërs 2:10, het die “Seun van die mens” (lees Heb. 2:6, OAB) vanweë lyde deur die dood “baie kinders na die heerlikheid” (OAB) gebring;  dit is, sodat gelowiges ook in staat kan wees om  “gekroon te word met heerlikheid en eer”. Die “Seun” het nou gelowiges in Sion ingebring, die hemelse Jerusalem, deur die beloftes van die nuwe verbond (Heb. 12:22–24), om ’n onwankelbare koninkryk te ontvang (Heb. 12:28).

Hierdie oordeel is dus waarlik goeie nuus vir gelowiges, want dit is ’n oordeel wat hulle begunstig; hulle word regverdig verklaar. Dit is ’n oordeel wat hulle teenstander, die draak, verslaan; dit is hy wat agter al die vreeslike simboliese diere skuil wat gelowiges in die verlede vervolg het (Daniël 7) en wat so in die toekoms sal voortgaan (Openbaring 13).

`Hoe help die studiemateriaal van vandag ons, om te verstaan dat God se oordeel in die drie engele se boodskappe “goeie nuus” is vir hierdie tyd (Op. 14:6, 7; vergelyk met Deut. 32:36; 1 Kron. 16:33–35)?`