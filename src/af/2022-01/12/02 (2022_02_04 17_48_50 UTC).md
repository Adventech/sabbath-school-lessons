---
title:  Julle het gekom by die berg Sion
date:  13/03/2022
---

`Lees Hebreërs 12:22–24. Wat beskryf Paulus hier?`

Hebreërs bevestig dat ons by die berg Sion kom en deelneem aan die groot feesviering. “Maar julle het gekom by die berg Sion en die stad van die lewende God, die hemelse Jerusalem en tienduisende engele by die feestelike vergadering” (Heb 12:22,23; OAB). Ons het gekom deur geloof in ons Voorspraak, Jesus. ’n Ontelbare engeleskare, Godself, en Jesus (as die Middelpunt van die feesviering) is hier teenwoordig.  Ons het deel aan hierdie “gemeente van eersgeborenes wat in die hemel opgeskrywe is” (Heb. 12:23, OAB). Ons name is opgeskrywe in die boeke van die hemel, as God se erkende kinders (Ex. 32:32, Ps. 56:9, Dan. 12:1, Mal. 3:16, Luk. 10:20, Op. 13:8, Op. 17:8).

Ons is die “eersgeborenes” want ons deel die erfenis van die voortreflike Eersgeborene, Jesus (Heb. 1:6). Dus het ons nie as gaste gekom nie, maar as burgers (vergelyk met Fil. 3:20). Ook volg ’n beskrywing van ons as “die geeste van die volmaakte regverdiges” (Heb. 12:23, OAB). Hierdie uitdrukking word figuurlik toegepas op ’n dimensie van ons mensenatuur as ’n geheel.  Dit is gelykvormig aan die uitdrukking, “die Vader van die geeste” in Hebreërs 12:9, wat verwys na God as die Vader van ons almal wat neig na die geestelike.

Die feesbyeenkoms vier die inhuldiging van Jesus se koninklike heerskappy, Sy priesterlike bediening, en die instellling van die nuwe verbond. Volgens Hebreërs is die berg Sion die plek waar al hierdie gebeure plaasvind. Drie van die psalms in Hebreërs 1:5–14 beskryf die troonbestyging of inhuldiging en verheerliking van die Seun, en die plek waar dit plaasvind is op die berg Sion (Ps. 2:6, 7; Ps. 110:1, 2; Ps. 102:21–27).

Die berg Sion is ook die juiste plek waar die Seun aangewys word as “priester vir ewig” (Heb. 5:6), soos aangehaal uit Psalm 110:4. Volgens Psalm 110, vind die aanstelling van die Seun as Hoëpriester ook by die berg van Sion plaas (Ps. 110:2). Laastens, Hebreërs bevestig dat die inhuldiging van Jesus se priesterskap ook die instelling van die nuwe verbond inlei (Heb. 7:11–22). Dus is die berg Sion, ook die plek waar die nuwe verbond bekragtig is. Hebreërs 12:22–24 beskryf daarna die feesbyeenkoms wat in die hemel plaasgevind het toe Jesus opgevaar het.

`Op watter praktiese maniere kan die werklikheid van Jesus, Sy priesterlike bediening, en die Nuwe Verbond in ons lewens en in ons aanbidding, gevier word?  Hoe word ons geloof versterk deur hierdie groot waarheid?`