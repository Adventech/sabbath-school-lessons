---
title:  Pasop vir allerhande vreemde leringe
date:  23/03/2022
---

`Vergelyk Hebreërs 13:9; Hebreërs 2:9; Hebreërs 4:16; en Hebreërs 6:19, 20. Van waar word barmhartigheid en genade verkry? Hoe word ons harte versterk?`

In Hebreërs 13:9 word die verband beskou tussen valse leringe en voedsel; dit verwys waarskynlik nie na die onderskeid tussen rein en onrein voedsel nie.

Waarom nie?

Paulus se geestelike besorgdheid in die sendbrief, gaan eerstens nie oor die onderskeid tussen rein en onrein voedsel nie. Uit Handelinge 15 leer ons dat die Vroeë Christelike kerk verklaar het dat gelowiges gered word deur genade (Hand. 15:7–11) en dat hulle moet voortgaan om by die voedselvoorskrifte te bly (Hand. 15:19, 20). Die onderskeid tussen rein en onrein voedsel en ander bybelse voorskrifte is nie téén genade nie. Om die waarheid te sê, Paulus gaan van die standpunt uit dat die wet in die hart opgeskrywe is onder die nuwe verbond (Heb. 8:10–12). Die skrywer maak dit egter baie duidelik dat die diereoffers en die Levitiese priesterlike versoening in die heiligdom vervang is deur die Volmaakte Offer en priesterlike versoeningsbediening van Jesus (Heb. 8:4, 5; Heb. 10:1–18).

Tweedens, in konteks beskou, verduidelik Paulus dat hy nie die gehoor kritiseer vir die onthouding van sekere voedsel nie, maar vir die gebruik daarvan met die hoop om sodoende genade te verkry (Heb. 13:9). Hy waarsku waarskynlik teen die deelname aan Joodse rituele of voedseloffers wat saam met die diereoffers in die tempel gebruik was en veronderstel was om geestelike voordele, of genade, te voorsien. Maar genade word nie deur hierdie voedseloffers verkry nie; genade kom slegs deur die volmaakte offer en priesterlike bediening van Jesus Christus.  Gelowiges “het ’n altaar” (Heb. 13:10), die kruis van Christus, waarvan hulle kan eet (Joh. 6:47–58).

Volgens Hebreërs, kom “genade” van die genadetroon van God (Heb. 4:16). Dit is hierdie genade, deur Christus bewerk, wat ons het “as ’n anker van die siel, wat veilig en vas is en ingaan to die genadetroon van God (Heb. 6:19, 20; vergelyk met Heb. 4:16). Dit is hierdie genade wat ons ontvang deur die offer van Christus, wat standvastigheid en versterking aan ons harte gee. Wanneer die hart op hierdie manier “versterk” is, sal dit nie “meegevoer word” deur “nuwe of vreemde leringe nie” (Heb. 13:9), ook sal dit “nie dalk wegdrywe” van God nie. (Heb. 2:1, NLV).

`Dink na oor Christus se volmaakte offer. Waarom is dit so dat enigiets wat ons “byvoeg” tot hierdie offer, in teenstelling is met die evangelie en die genade wat in Jesus gevind word?`