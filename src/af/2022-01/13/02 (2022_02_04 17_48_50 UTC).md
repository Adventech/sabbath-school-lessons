---
title:  Liefde wat omgee vir God se kinders
date:  20/03/2022
---

`Lees Hebreërs 13:1, 2; Romeine 12:13; 1 Timotheus 3:2; Titus 1:8; en 1 Petrus 4:9. Watter rol het gasvryheid gespeel in die vroeë christelike kerk?`

Die Christendom was ’n swerwelingsbeweging wat dikwels moes staatmaak op die gasvryheid van mede-Christene en nie-Christene. Die aanwysing, “Vergeet die gasvryheid nie,”  het klaarblyklik meer behels as net die gebaar om iemand in die huis in te neem;  dit het ook die opsetlike versuim om iemand te verwelkom en tuis te laat voel, aangepreek.

Paulus het nie gasvryheid slegs vir medegelowiges in gedagte gehad nie. Hy het sy lesers daaraan herinner dat “sommige, sonder om dit te weet, engele as gaste geherberg het” (Heb. 13:2). Hy het blykbaar gedink aan die besoek van die drie mans aan Abraham en Sara (Gen. 18:2–15). Om gasvryheid te openbaar beteken om wat joune is, met ander te deel, en meelewing of medelyde met ander te hê, net soos Jesus aan ons getoon het (Heb. 2:10–18).

Broederlike liefde teenoor diegene in die gevangenisse, vra nie slegs dat ons die gevangenes in ons gebede sal onthou nie, maar dat ons bereid sal wees om verligting te gee deur die voorsiening van nodige middele en emosionele ondersteuning. In daardie tyd was daar ’n risiko verbonde aan gevangenisbediening. Daardie wat middele voorsien en emosionele ondersteuning gegee het, het die gevaar geloop om saam met die gevangenes deur die gemeenskap verwerp of vereenselwig te word. In ’n sekere sin word hulle “deelgenote” van diegene wat hulle help en stel hulle hulself bloot aan die kwesbaarhede van sosiale mishandeling (Heb. 10:32–34).

Paulus se aansporing word verbeeld in die beeldspraak en taal wat die lesers moes aanspoor tot bemoediging van die gevangenes. Eerstens doen die skrywer ’n beroep op die lesers vir hulle persoonlike ondersteuning aan hulle broers wat in die gevangenis opgesluit is. Hulle het saam met die ander wat hierdie dinge oorgekom het, “deelgenote geword” van hulle wat “in so ’n toestand  verkeer het” en “deur smaad en verdrukking ’n skouspel geword het” (Heb. 10:33, OAB). Tweedens, vind die woord “mishandel” weerklank in die voorbeeld van Moses, wat gekies het “om liewer sleg behandel te word saam met die volk van God as om die kortstondige genieting van sonde te hê” (Heb. 11:25, NLV). Laastens pen Paulus die ideaal van broederlike liefde vas. Hy herinner die lesers daaraan dat hulle “self ook ’n liggaam het” (Heb. 13:3, OAB). Hulle deel dieselfde menslike behoeftes en behoort ander te behandel soos hulle behandel sou wou word, as hulle in soortgelyke omstandighede sou wees; d.i. in die gevangenis.

`Wat meer kan ons doen vir diegene in gevangenisse, hetsy hulle kerklede is of nie?`