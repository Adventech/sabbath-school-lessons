---
title:  Geldgierigheid en seksuele onsedelikheid
date:  21/03/2022
---

`Lees Hebreërs 13:4, 5; Lukas 16:10–18; 1 Korinthiërs 5:1; Efesiërs 5:3–5; en Kolossense 3:5. Watter twee euwels word in hierdie gedeeltes in verband gebring?`

Paulus waarsku die lesers teen seksuele onsedelikheid en geldsug of inhaligheid, omdat hierdie twee faktore ernstige bedreigings inhou vir broederlike liefde. Om die waarheid te sê, Nuwe Testamentiese skrywers en outydse sedepredikers het ’n verband gesien tussen hierdie twee.

Paulus se oproep om huweliksbande te respekteer behels die vermyding van enigiets wat dit sou onteer. Hierdie vermyding sluit beide die verbreking van die huweliksgelofte en ongeoorloofde egskeidings in (vergelyk met Matt. 19:9). Die vermaning om die huweliksbed ‘onbesmet [te] hou’ verwys na die ontheiliging of skending van die huweliksverhouding buite die huwelik. Die uitdrukking “hoereerders” verwys in die Nuwe Testament na enige vorm van seksuele onsedelikheid (1 Kor. 5:9–11; 1 Kor. 6:9, 10; Ef. 5:5; 1 Tim. 1:9, 10; Op. 21:8; Op. 22:15). Daarby was die Grieks-Romeinse gemeenskap baie laks ten opsigte van seksuele etiek. Dubbele standaarde was algemeen; dit het mans, in die besonder, sogenaamde vryheid gebied in hulle seksuele verhoudings, solank hulle dit baie diskreet hanteer het. Paulus waarsku egter, dat God die wat owerspel pleeg, sal oordeel.  Gelowiges moenie toelaat dat sosiale gewoontes of gebruike die maatstaf stel vir hulle persoonlike etiek en standaarde nie.

“Geldgierigheid” [geldsug] was een van die grootste euwels in die Grieks-Romeinse wêreld. Om die waarheid te sê, in ’n ander brief van Paulus verwys hy na “geldgierigheid” as die bron van alle kwaad (1 Tim. 6:10).

Die verweer teen hierdie euwel is ’n ingesteldheid of ’n gesindheid wat Paulus in verskeie sendbriewe aanmoedig. Eerstens, behoort hulle “vergenoeg te wees” met die dinge wat hulle gehad het (lees ook 2 Kor. 9:8; Fil. 4:11, 12). En meer nog, Christene behoort God se belofte te glo en aan te gryp dat God hulle “nooit sal los . . . of verlaat nie” (Heb. 13:5). Hierdie belofte was by verskillende plekke en op verskeie oomblikke aan Sy kinders gegee, en dit is vandag nog beskikbaar (Gen. 28:15; Deut. 31:6, 8; Jos. 1:5; 1 Kron. 28:20). Gelowiges word dus uitgenooi om op God se belofte van Psalm 118:6 te reageer: “Die Here is by my, ek ken geen vrees nie; wat kan ’n mens aan my doen?” Hierdie teksversverwysing is so gepas, want die psalmdigter gee hier uitdrukking aan sy vertroue wat hy in God stel, ondanks sy lyding en seerkry wat hy deurgemaak het weens die toedoen van ongelowiges en teenstanders.

`Op watter manière word seksuele reinheid ondermyn deur die hedendaagse samelewing? En terselfdertyd: Word die onversadigbare geldgierigheid van die mens ooit bevredig in hierdie tye of samelewing? Noem praktiese maniere hoe ons weerstand kan bied teen hierdie twee gevaarlike euwels?`