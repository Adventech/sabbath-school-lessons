---
title:  Waarom was offers nodig?
date:  20/02/2022
---

Hebreërs 9:15 verduidelik dat die dood van Jesus as ’n offer, dit ten doel gehad het om “mense te verlos van die oortredinge wat onder die eerste verbond begaan is,”  sodat die volk van God “die beloofde ewige erfenis kan ontvang” (NLV).

In die antieke Nabye Ooste, was die aangaan van ’n verbond tussen twee persone of volke baie ernstig opgeneem.  Dit het die uitruiling van beloftes onder eedswering behels. Ook het dit die veronderstelling geïmpliseer dat die gode diegene sou straf wat die eed verbreek. Hierdie ooreenkomste was bekragtig deur die offer van ’n dier.

Byvoorbeeld, toe God met Abraham ’n verbond gesluit het, het die bepaalde seremonie die middeldeursny van diere behels (Gen. 15:6–21). Die twee partye sou dan tussen die dele van die diere deurloop as erkenning van die noodlot wat die party sou tref wat die verbond verbreek. Daar is beduidende betekenis daarin dat slegs God tussen die helftes van die diereoffers geloop het;  so het hy Abraham duidelik laat verstaan dat Hy nie sy belofte sal verbreek nie.

`Vergelyk Genesis 15:6–21 en Jeremia 34:8–22. Wat leer hierdie teksgedeeltes ons oor die verbond?`

Die verbond met God het Israel toegang gegee tot die Beloofde Land as hulle erfenis. Dit het egter ’n stel gebooie behels en die vergieting van bloed op ’n altaar.  Hierdie bloedvergieting het die einde van die party geïmpliseer wat die verbond sou verbreek. Dit is waarom die boek Hebreërs dit so stel: “sonder bloedvergieting vind daar geen vergifnis [van sondes] plaas nie” (Heb. 9:22, letterlike vertaling).

Toe Israel die verbond verbreek het, het God ’n pynlike dilemma in die gesig gestaar. Die verbond het die dood van die oortreders vereis, maar God het Sy volk liefgehad. Indien God eenvoudig net Sy gesig sou wegdraai of weier om die oortreders te straf, sou Sy gebooie nooit uitvoerbaar kon wees nie, en hierdie wêreld sou in chaos ontaard.

Die Seun van God het Homself egter as ’n Plaasvervanger aangebied. Hy het in ons plek gesterf sodat ons “die belofte van die ewige erfenis kan ontvang” (Heb. 9:15, 26, OAB; Rom. 3:21–26). Dit beteken dat Hy die heiligheid van Sy wet omhoog hou, terwyl Hy terselfdertyd diegene red wat daardie wet verbreek het. En Hy kon dit slegs deur die kruisdood doen.

`Waarom speel die wet so ’n kardinale rol ten opsigte van die evangelie-boodskap?  Watter besef dring hier tot ons deur?`