---
title:  Die kruis en die prys van vergifnis
date:  23/02/2022
---

`Lees Hebreërs 9:22–28. Wat sê hierdie gedeelte oor die bediening van Christus in die hemelse heiligdom?`

Die gedagte dat die hemelse heiligdom (ware tabernakel) gereinig moet word, maak sin in die konteks van die heiligdom van die Ou Testament. Die heiligdom is ’n simbool van God se koninkryk of woning [tabernakel] (1 Sam. 4:4, 2 Sam. 6:2), en die wyse waarop God die sonde van Sy volk hanteer, raak die openbare waarneming van die geregtigheid van Sy koninkryk (Ps. 97:2). As heerser, is God die Regter van Sy kinders, en ons het die versekering dat Hy regverdig sal wees in Sy verdediging van die onskuldiges en Sy veroordeling van die skuldiges. Wanneer God die sondaar dus vergewe, dra Hy geregtelike, regterlike gesag of verantwoordelikheid. Die heiligdom, wat God se karakter en administrasie verteenwoordig, is besoedel. Dit verduidelik waarom God ons sonde dra wanneer Hy ons vergewe (Ex. 34:7, Num. 14:17–19, die oorspronklike Hebreeus vir “om te vergewe” [nōśē] in hierdie teksverse beteken: “om te dra, om te verdra”).

Die offerstelsel in die Israelitiese heiligdom is ’n uitbeelding hiervan. Wanneer iemand vergifnis wou hê, het die persoon ’n dier gebring as ’n offerande in sy plek, sy sondes bely daaroor, en die dier geslag. Wanneer die bloed in die heilige plek ingeneem was, was dit voor die voorhangsel gesprinkel en aan die horings van die reukofferaltaar gesmeer. Die sondes was dus simbolies oorgedra in die heiligdom.  God het die sondes van Sy volk op Hom geneem en dit Self gedra.

In die Israelitiese offerstelsel het die reiniging van sondes en versoening in twee fases plaasgevind. Gedurende die jaar het berouvolle sondaars offerandes na die heiligdom gebring. Deur hierdie tipiese bloedoffers het hulle vegifnis vir hulle sondes ontvang, maar die sondes is op Godself oorgedra, in die heiligdom. Aan die einde van die jaar, op die Versoendag, wat die oordeelsdag was, sou God die heiligdom reinig deurdat die ongeregtigheid van sondaars op Hom geplaas is en Hy dus die sondes vanaf die heiligdom na die sondebok, Asásel, oorgeplaas het, wat Satan verteenwoordig (Lev. 16:15–22).

In die aardse heiligdom het die priester twee verskillende soorte bedieninge uitgevoer, wat deur die heilige en die allerheiligste verteenwoordig is, en wat as ’n voorbeeld van die hemelse heiligdom gedien het (Ex. 25:9, Heb. 8:5), waardeur God genade en geregtigheid terselfertyd kon bewys. Diegene wat hulle sondes bely het gedurende die jaar, het hulle trou aan God getoon deur ’n plegtige rus te herdenk en hulleself te verootmoedig op die Versoendag (Lev. 16:29–31). Daardie wat nie hul trou aan die Here getoon het nie, moes “afgesny” word (Lev. 23:27–32).

`Wat sal jy beskou as ’n regverdige straf vir jou sonde? Hoe help hierdie waarheid jou om te verstaan wat Christus vir jou gedoen het?`