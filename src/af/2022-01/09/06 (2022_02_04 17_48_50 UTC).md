---
title:  Die oordeel en die karakter van God
date:  24/02/2022
---

`Lees Romeine 3:21–26; Romeine 1:16, 17; en Romeine 5:8. Wat word oor God geopenbaar deur ons verlossing aan die kruis en die vergifnis van ons sondes?`

Die vergifnis van ons sondes impliseer twee fases in Jesus se bemiddeling binne die twee afdelings van die hemelse heiligdom. Eerstens het Jesus ons sondes weggeneem en op Homself oorgedra aan die kruis, om vergifnis te skenk aan elkeen wat in Hom glo (Hand. 2:38, Hand. 5:31). Christus se soendood aan die kruis was ’n morele en wetlike noodsaaklikheid om versoening en verlossing  te bewerkstellig, vir elkeen wat in Hom glo, want Hy het hulle sonde op Hom geneem.  Hy het ook ’n  nuwe verbond gesluit, wat Hom toelaat om God se wet in die hart van gelowiges te skryf, deur middel van die Heilige Gees (Heb. 8:10–12, Eseg. 36:25–27).

’n Tweede fase in die bediening van Jesus bestaan uit ’n oordeel – die ondersoekende oordeel, wat toe nog, volgens Hebreërs, na die toekoms verwys het (Heb. 2:1–4; Heb. 6:2; Heb. 9:27, 28; Heb. 10:25). Hierdie oordeel begin met God se kinders en word omskryf in Daniël 7:9–27, Mattheus 22:1–14, en Openbaring 14:7. Die doel hiervan is om die regverdige oordeel van God te toon in en deur die vergifnis van Sy kinders.  In hierdie oordeel word die hemelse boeke (regverdige gelowiges se lewensverslae) geopen ter aanskouding van die heelal. God toon wat in die harte van die gelowiges omgegaan het en hoe hulle Jesus as hulle Heiland omhels het en Sy Gees in hulle lewens aanvaar het.

Met hierdie oordeel in gedagte, het Ellen G. White die volgende geskryf: “Die mens het geen verweer teen hierdie beskuldigings van Satan nie. In sy sondebevlekte vodde, staan hy voor God terwyl hy sy sondeskuld bely. Maar die pleidooi van Jesus, ons Voorspraak, word gelewer namens almal wat deur berou en geloof hulle lewens aan Hom gewy het.  Jesus tree vir hulle in en hulle gedugte aanklaer word verslaan deur die kragtige teenbewyse van Golgota. Jesus se volkome gehoorsaamheid aan God se wet, selfs tot die dood van die kruis, het aan Hom al die mag in die hemel en op aarde gegee, en Hy maak aanspraak op Sy Vader se barmhartigheid en genade vir die skuldige mens. . . Maar, terwyl ons ons sondige toestand besef, kan ons staatmaak op “die geregtigheid van Christus, Sy eie onbevlekte karakter, wat deur die geloof aan almal toebedeel word wat Hom as hulle persoonlike Saligmaker aanneem.”  Ons kan nie die aanklagte teen ons beantwoord nie.  Slegs Christus kan namens ons as ons Voorspraak intree.  Hy is daartoe in staat om die beskuldiger van die eeue stil te maak met bewyse van Sy verdienste, nie ons s’n nie.”—Testimonies for the Church, deel 5, ble. 471, 472. [Vry vertaal]

`Waarom kan ons met geloofsvertroue kyk na die kruis en die bediening van Jesus as ons Hoëpriester en Voorspraak, maar met verootmoediging en berou staan teenoor die oordeel?`