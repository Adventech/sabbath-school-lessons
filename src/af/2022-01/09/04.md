---
title:  Jesus se volmaakte offer
date:  22/02/2022
---

`Lees Hebreërs 7:27 en  Hebreërs 10:10. Hoe word Jesus se offer beskryf in hierdie skrifgedeeltes?`

Die Levitiese priesters “in ’n groot aantal, omdat hulle deur die dood verhinder is om aan te bly” (Heb. 7:23, OAB), word in kontras gestel met Jesus, wat “vir ewig bly” en  “’n priesterskap [besit] wat nie op ander oorgaan nie”  (Heb. 7:24, 25). Levitiese priesters het “elke dag” (Heb. 7:27) en “elke jaar” (Heb. 9:25) gawes en offergawes gebring “wat hom wat die diens verrig, na die gewete nie volkome kan maak nie” (Heb. 9:9, OAB; Heb. 10:1–4).

Jesus het Homself egter geoffer  “net een maal”  nadat Hy een slagoffer vir die sondes gebring het (Heb. 10:10, 12–14, OAB) wat “julle gewete reinig van dooie werke om die lewende God te dien” (Heb. 9:14, Heb. 10:1–10) en om die sonde “deur Sy offer weg te doen” (Heb. 9:26). Jesus se offer is hoër as die offer van diere, want Jesus was die Seun van God (Heb. 7:26–28), wat God se wil volkome vervul het (Heb. 10:5–10).

Die beskrywing van die offer van Jesus wat “net een maal” gebeur het, het ’n paar belangrike implikasies.

Eerstens, Jesus se offer is die volmaakte doeltreffende offer wat alles oortref. Die offers van die Levitiese priesters was herhaal omdat hulle nie doeltreffend was nie; anders “sou hulle opgehou het om geoffer te word, omdat die wat die diens verrig,  nadat  hulle een maal gereinig is, geen bewussyn meer van sondes sou gehad het nie” (Heb. 10:2, OAB).

Tweedens, die verskillende soorte offers van die Ou Testament het tot vervulling gekom aan die kruis. Dus reinig Jesus ons nie alleenlik van sonde nie (Heb. 9:14), maar Hy het “ons geheilig deur die offer van [Sy] liggaam” (Heb. 10:10–14, OAB) deur sonde van ons lewens te verwyder (Heb. 9:26). Voordat die priesters God in die heiligdom kon nader en hulle deur hul priesterlike  bediening vir hulle medemense kon intree moes hulle gereinig en geheilig word, of gewy word aan God (Levitikus 8, 9). Jesus se offer reinig en heilig ons (Heb. 10:10–14) sodat ons God met die sekerheid van geloof kan nader (Heb. 10:19–23) en Hom dien as ’n “koninklike priesterdom” (Heb. 9:14, 1 Pet. 2:9).

Laastens voorsien Jesus se offer voeding vir ons geestelike lewe.  Dit bied aan ons ’n voorbeeld wat ons kan waarneem en volg.  Daarom nooi Hebreërs ons uit om ons oë gevestig te hou op Jesus, veral die gebeure van die kruis, en Sy leiding te volg (Heb. 12:1–4, Heb. 13:12, 13).

`Die kruis is die grondslag van alle goedheid en guns wat God oor ons uitstort.  Dit voorsien reiniging van sondes, heiligmaking om te dien, en voeding om te groei.  Hoe kan ons ’n groter belewenis in Jesus ervaar?`