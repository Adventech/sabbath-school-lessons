---
title:  Jesus is ons Oorwinnaar
date:  04/01/2022
---

`Vergelyk 1 Samuel 8:19, 20 met Hebreërs 2:14–16. Watter eienskappe van ’n koning het Israel voor oë gehad?  Hoe was hulle wense vervul in Jesus?`

Die Israeliete het ’n koning verkies om hulle regter en hulle strydleier te wees in oorloë; Israel het hierdie begeerte gekoester omdat hulle vergeet het dat God hulle Koning was.  Die herstelplan van God se heerskappy oor Sy volk is vervolmaak deur Jesus.  As ons Koning, lei Jesus ons tot oorwinning in ons stryd met die vyand.

Hebreërs 2:14–16 beskryf Jesus as die Oorwinnaar en Bevryder van swakkeling-mensekinders. Christus verslaan die Satan in hierdie tweestryd en verlos ons van die greep wat sonde op ons het. Hierdie omskrywing herinner ons aan die tweegeveg tussen Dawid en Goliat.  Na sy salwing as koning (1 Samuel 16), het Dawid sy broers gered van slawerny deur Goliat te verslaan. Die voorwaardes in hierdie geveg het bepaal dat die oorwinnaar in hierdie stryd, die mense van die ander party as slawe kon neem.  (1 Sam. 17:8–10). Daarom het Dawid as ’n oorwinnaar van Israel opgetree.  Hy het hulle verteenwoordig.

`Lees Jesaja 42:13 en Jesaja 59:15–20. Hoe het Jahweh Homself in hierdie gedeeltes beskryf?`

Hebreërs 2:14–16 sinspeel daarop dat God alleen Israel in hierdie stryd kon red. Let op hierdie gedeelte van Jesaja:   “Waarlik, so sê die HERE: ‘Ja, die gevangenes van die held sal afgeneem word, en die buit van die tiran sal ontvlug;  en jou bestryder sal Ék bestry en jou kinders sal Ék verlos’” (Jes. 49:25, OAV).

As Christene dink ons dikwels dat ons alleen in die stryd is met Satan. Wanneer ons egter Efesiërs 6:10–18 lees, besef ons dat ons gewis in ’n worstelstryd met die duiwel is.  Maar God is ons Stryder, en Hy gaan die stryd vir ons vooruit. Ons is deel van Sy leer; dit is waarom ons Sy wapenrusting moet gebruik. Ook stry ons nie die stryd alleen nie.  Die “julle” in Efesiërs 6 is ’n meervoudsvorm. Ons as ’n gemeente neem die wapenrusting op en stry saam -  agter ons Oorwinnaar, wat God self is.

`Wat beteken dit om die wapenrusting van God aan te trek?  Met ander woorde, in ons daaglikse stryd met self, versoekings, en so meer, hoe kan  ons God se instaatstellende krag toepas om getrou te bly?`