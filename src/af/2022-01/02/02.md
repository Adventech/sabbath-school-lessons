---
title:  Jesus is ons Koning
date:  02/01/2022
---

Die hooftema van Hebreërs is dat Jesus die Opperheer is, wat gaan sit het aan die regterhand van die Vader (Heb. 8:1). As God, is Jesus nog steeds die heerser van die heelal. Maar toe Adam en Eva gesondig het, het Satan die owerste van hierdie wêreld geword (Joh. 12:31, Joh. 14:30, Joh. 16:11). Jesus het egter gekom en deur Sy kruisdood oor Satan en sy magte getriomfeer, en die reg herwin om as Koning te regeer oor die wat Hom aanvaar as hulle Saligmaker (Kol. 2:13–15).

Die eerste twee hoofstukke van Hebreërs is ingestel op die inhuldiging van Jesus as Koning.

`Lees Hebreërs 1:5–14. Wat vind hier plaas?`

Hierdie verse word in drie afdelings ingedeel. Elke afdeling stel ons voor aan ’n aspek van die inhuldigingsplegtigheid van die Seun. Eerstens, neem God Sy Seun, Jesus aan as Sy koninklike Seun (Heb. 1:5). Tweedens, stel God sy Seun voor aan die hemelse hof, wat Hom aanbid Heb. 1:6, 8) terwyl die Here die ewige heerskappy van Sy seun verkondig (Heb. 1:8–12). Derdens, stel God ons onder die heerskappy van sy Seun, wat Hy liefhet. (Heb. 1:13, 14).

Een van die belangrikste geloofsoortuigings van die Nuwe Testament is dat God in Jesus sy beloftes aan Dawid vervul het (lees 2 Sam. 7:8–16 en Luk. 1:30–33). Jesus is gebore uit die stam van Dawid, in die stad van Dawid (Matt. 1:1–16; Luk. 2:10, 11). Gedurende Sy bediening het die mense Hom dikwels die “Seun van Dawid” genoem.  Hy was ook tereggestel onder die aanklag dat Hy aanspraak daarop gemaak het dat Hy “die koning van die Jode” is (Matt. 27:37, NLV). Petrus en Paulus het gepreek dat Jesus uit die dood opgewek is tot vervulling van die beloftes aan Dawid  (Hand. 2:22–36, Hand. 13:22–37). En Johannes het Jesus ook geïdentifiseer as Jesus “die Leeu uit die stam van Juda” (Op. 5:5).

Hebreërs stem hiermee saam. God het Sy beloftes aan Dawid vervul in Jesus: God het aan Hom ’n “voortrefliker naam” gegee (Heb. 1:4), God het Hom as Sy eie Seun aanvaar (Heb. 1:5), Sy troon vir ewig gevestig (Heb. 1:8–12), en Hom laat sit aan Sy “regterhand” (Heb. 1:13, 14).

Meer nog, volgens Hebreërs 4:11, lei Jesus ons ook in in die rus van God, en God herinner hulle dat Jesus die bouer is van die huis van God en alle dinge (Heb. 3:3, 4).

Jesus, is daarby ook die erkende Heerser wat ’n oorlogstryd voer met Satan, die verdringer, vir ons trou.

`Hoe kan ons vertroosting vind, veral te midde van beproewings, in die wete dat Jesus die Opperheer[ser] is van die heelal?`