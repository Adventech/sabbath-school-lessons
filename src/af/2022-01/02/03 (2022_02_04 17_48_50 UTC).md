---
title:  Jesus is ons Middelaar
date:  03/01/2022
---

’n Interessante begrip van die Ou Testamentiese teologie is dat die beloofde Dawidiese koning die nasie voor God sou verteenwoordig.

`Vergelyk Eksodus 4:22, 23 met 2 Samuel 7:12–14; Deuteronomium 12:8–10 met 2 Samuel 7:9–11; en Deuteronomium 12:13, 14 met Psalm 132:1–5, 11–14. Watter beloftes aan Israel sou vervul word deur die belofte van die Dawidiese Koning?`

Israel was God se seun, en God sou hulle ’n plek bied waar hulle skuiling sou kon vind, weg van hulle vyand. God sou ook ’n plek kies tussen hulle waar Sy naam tussen hulle sou woon. Hierdie plek sou oorgedra word na die beloofde Dawidiese koning. Hy sou aanvaar word as God se seun; God sou Hom rus en beskerming bied teen sy vyande, en hy sou ’n tempel bou vir God in Sion waar die Here se naam sou woon. Dit beteken dat God sy beloftes sou vervul aan Israel deur die beloofde Dawidiese koning. Die Dawidiese koning sou Israel voor God verteenwoordig.

Die inbring van ’n verteenwoordiger tussen God en Israel, het die verewiging (of instandhouding) van hulle verbondsverhouding bemoontlik. Die Mosaïese verbond het die hele Israel se trou en lojaliteit vereis ten einde God se beskerming en seën te ontvang (lees Jos. 7:1–13). Die Dawidiese verbond het egter God se verbondseën oor Israel verseker - deur die trou van een persoon, die Dawidiese koning.

Ongelukkig was die meeste Dawidiese konings nie getrou aan die Here nie; en kon God Israel nie seën soos Hy begeer het om te doen nie. Die Ou Testament getuig van baie van hierdie konings se ontrouheid.

Die goeie nuus is dat God sy Seun gestuur het om as die Seun van Dawid gebore te word, en Hy was die volmaakte trou self. Daarom kon God al die beloftes aan Sy volk in Jesus gestand doen. Wanneer die koning deur God geseën word, deel sy hele volk in die voordele. Dit is waarom Jesus die Middelaar van God se seën aan ons is. Hy is die Middelaar omrede Hy die kanaal is waardeur God se seëninge vloei. Ons enigste hoop op verlossing word slegs in Jesus gevind, en wat Hy vir ons gedoen het.

`Dink aan die baie kere toe jy ontrou was aan jou kant van die verbondsooreenkoms.  Wat leer dit  ons oor hoe ons alleenlik op Jesus kan staatmaak vir redding?`