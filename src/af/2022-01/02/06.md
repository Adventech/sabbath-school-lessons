---
title:  Jesus as Middelaar van ’n nuwe verbond
date:  06/01/2022
---

Hebreërs 8–10 beklemtoon die werk van Jesus as Middelaar van ’n nuwe verbond.  Die kwessie met die ou verbond was eenvoudig dat dit slegs ’n voorafskaduwing is van die goeie dinge wat sou kom. Die instellings daarvan het die toekomstige bedieningswerk van Jesus vooruitgewys, geïllustreer en gesimboliseer. Daarom het die priesters vooruitgewys na Jesus, maar hulle was sterflik en hulle was sondaars. Hulle kon nie die volmaakte offer voorsien wat Jesus wel gedoen het nie. En hulle het in ’n heiligdom bedien wat “’n afbeelding en skadubeeld van die hemelse heiligdom” was. (Heb. 8:5, NLV).

Jesus doen Sy bediening in die ware heiligdom en voorsien ons vrye toegang tot God. Die offers van diere was ’n versinnebeelding van die dood van Jesus as ’n offer in ons plek, maar hulle bloed kon nie die skuldige gewete reinig nie. Jesus se dood en Sy bloed reinig egter ons gewetenskuld sodat ons God met ’n opregte hart en met volle geloofsekerheid kan nader (Heb. 10:19–22, NLV).

`Lees Hebreërs 8:8–12. Wat het God aan ons belowe in die nuwe verbond?`

Deur Jesus aan te wys as ons Hoëpriester, het die Vader ’n nuwe verbond gesluit, wat alles vervul het wat die ou verbond belowe het. Die nuwe verbond bied alles wat slegs ’n volmaakte, ewige, vleesgeworde-goddelike priester kan doen.  Hierdie Hoëpriester verduidelik nie net die wet van God nie, maar Hy skryf dit in ons harte.  Hierdie Priester bied ’n offer wat vergifnis bring.  Hierdie Priester reinig en transformeer ons. Hy verander ons harte van klip na harte van vlees (Eseg. 36:26). Hy herskape ons en maak van ons nuwe mense (2 Kor. 5:17). Hierdie Priester spreek Sy priesterlike seën oor ons uit op ’n ongelooflike wyse – deur ons vrye toegang te bied in die teenwoordigheid van die Vaderself.

God het die ou verbond so ontwerp dat dit sou vooruitwys na die toekoms, na die werk van Jesus. Dit het so ’n wonderskone opstelling en doel gehad. Tog het vele die doel misverstaan. Vele het die wonderlike seëninge wat Jesus se bediening hulle gebied het, gemis, omdat hulle onwillig was om die simboliek en afskaduwings te laat, en die waarhede wat die simbole uitgelig het, met albei hande aan te gryp.

“Christus was die grondslag en lewe van die tempel. Sy dienste het die offer van die Seun van God voorspel. Die priesterdom is tot stand gebring om die middelaarskap van Christus voor te stel. Die hele offerstelsel het vooruitgewys  na die Heiland se dood om die wêreld te red. Hierdie offers sou kragteloos wees wanneer die grootse gebeurtenis waarna hulle nou al eeue lank verwys, eers vervul is.”—Ellen G. White, The Desire of Ages, bl. 165, [Vrye vertaling].