---
title:  ’n Lewende offer
date:   27/01/2026
---

`Lees Filippense 2:17; II Timótheüs 4:6; Romeine 12:1, 2 en I Korinthiërs 11:1. Wat sê Paulus in hierdie skrifgedeeltes?`

Paulus het reeds sy verbasende verlange om in diens van Christus te lewe of te sterwe, aangedui (Filippense 1:20–23). Nou gee hy te kenne dat hy hom sal verbly om “as ’n drankoffer uitgegiet” te word (Filippense 2:17). Hierdie beeldspraak word op die antieke praktyk van plengoffers (drankoffers) gebaseer wat die gieting van ’n vloeistof (soos olie, wyn of water) as ’n offer aan God behels het (lees bv. Génesis 35:14, Exodus 29:40, II Samuel 23:15–17). Die skynbare “vermorsing” van ’n waardevolle vloeistof as ’n daad van aanbidding herinner ons aan Maria se daad toe sy Jesus se hoof en sy voete met die “baie kosbare nardusolie” (Markus 14:3–9; Johannes 12:3) gesalf het. Terwyl dit nie ’n drankoffer opsigself was nie, het dit duidelik ’n enorme offerande verteenwoordig wat baie gepas die oneindige opoffering wat Christus vir ons verlossing sou maak, voorgestel het.

Sou Paulus vir sy verspreiding van die evangelie tereggestel geword het, sou hy verheug gewees het omdat sy lewe as ’n offer vir God “uitgegiet” sou geword het. Omdat plengoffers in die Hebreeuse Bybel gewoonlik nie alleen nie maar saam met ’n offerande (lees Númeri 15:1–10 en Númeri 28:1–15) geoffer was, sou Paulus die gee van sy lewe beskou het as die gepaste komplement of aanvulling by die “offer en bediening” van die gelowiges in Filippi wat deur geloof gekies het om hulle lewens aan God as “lewende offers” toe te wy (Romeine 12:1).

Die vroeë Christene wat ook die in Filippi ingesluit het (Filippense 1:27–29), was aktief besig om hulle geloof met ander te deel. Hulle het die evangelie van huis tot huis versprei (Handelinge 5:42). Hulle het hulle eie huise vir die studie van die Skrif oopgestel (Handelinge 12:12; I Korinthiërs 16:19; Kolossense 4:15; Filémon 1, 2), en was in staat om redes uit die Skrif te gee vir wat hulle geglo het (Handelinge 17:11, Handelinge 18:26, I Petrus 3:15). Ons Adventiste pioniers het dieselfde gedoen. Sonder om op hulle leraars te wag om die boodskap onder hulle bure te versprei, het hulle hul geloof gedeel, Bybelstudies gegee, en mense voorberei om gedoop te word wanneer die leraar sou terugkeer.

Kortliks gestel, deur groot persoonlike opofferings, d.i. ’n “lewende offer”, het hulle gewerk om die evangelie te versprei. Moet ons enigsins minder as dit doen?

`Dink na oor wat dit vir jou eie lewe sal beteken om ’n “lewende offer” te wees. Hoeveel offer jy op vir die koninkryk van God, en wat sê jou antwoord aan jou oor jouself?`