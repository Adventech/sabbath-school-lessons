---
title:  Lig in ’n donker wêreld
date:   26/01/2026
---

In Filippense 2:14 spoor Paulus die Filippense aan om “alles te doen sonder murmurering en teëspraak”. Die uitdagings om kerkeenheid te handhaaf is so ernstig dat dit nie sonder beduidende inspanning van ons kant af in stand gehou kan word nie. Eenheid binne die kerk is ’n neweproduk van ons eenheid met Christus en gehoorsaamheid aan sy Woord. En dit is deurslaggewend vir ons getuienis soos wat Paulus verder aandui en ons aanmoedig om “soos ligte in die wêreld” te skyn (Filippense 2:15).

Op ’n maanlose nag, weg van die glans van die stede en die straatligte, kan daar meer sterre gesien word wat dan lyk asof dit helderder skyn. Dit is die kontras wat die verskil teweegbring. Hoe donkerder die uitspansel, hoe meer duidelik skyn die sterre. Dieselfde gebeur met ons getuienisse. Hoe groter die morele verval rondom ons, hoe groter is die kontras tussen die lewens van God se ware volgelinge en die wêreldlinge s’n. Hoe belangrik is dit dan nie om nie toe te laat dat die valse ligte van wêreldse idees, druk en gebruike ons getuienisse laat vervaag of totaal laat verdwyn nie.

`Lees Filippense 2:15, 16. Hoe beskryf Paulus wat ons as kinders van God moet wees en moet doen?`

“Rein” beteken “sonder oortreding, sonder skuld”. Dit word veral vir Job en sy vlekkelose karakter gebruik (lees Job 1:1, 8; Job 2:3; lees ook Job 11:4 en Job 33:9). Die Griekse woord wat as “onskadelik” vertaal word, beteken letterlik “suiwer, rein”. Jesus, met die oog op die venynige aanvalle wat sy getuies waarskynlik te beurt sou val, moedig ons aan om “opreg soos die duiwe” op te tree (Matthéüs 10:16). Net so spoor Paulus ons aan om “onskuldig teenoor wat sleg is” op te tree (Romeine 16:19). Ons moderne media-kanale is nie bekend vir rein, opbouende en inspirerende aanbiedings nie. Gedurende tye soos hierdie is Dawid se aanbeveling vir ’n goeie gewoonte om te volg: “Ek stel geen lae ding voor my oë nie” (Psalm 101:3).

Ons moet nooit bang wees om anders te wees nie — dit wat ons glo, moet ons meer en meer afsonder. Die doel is om “soos ligte in die wêreld” te skyn (Filippense 2:15). Die enigste manier om dit te doen is om gelykvormigheid aan hierdie wêreld te verwerp (Romeine 12:2) deurdat julle “die woord van die lewe vashou”(Filippense 2:16). Ons keuses bepaal of ons “die dag van Christus” in sig hou en of ons “verniet geloop” het (Filippense 2:16; vergelyk I Korinthiërs 9:24–27).

`Indien daar gedeeltes van jou lewe is wat jy as “wêrelds” beskou (en heelwaarskynlik is daar), hoe kan jy daarvan gereinig word?`