---
title:  Beproefde karakter
date:   28/01/2026
---

Timótheüs se rol as mede-sender van hierdie sendbrief was reeds genoem (Filippense 1:1). Nou begin Paulus om uitvoerig mee te deel hoe kosbaar Timótheüs as een van sy medewerkers is. Hy word as ’n evangelis beskryf (II Timótheüs 4:5) vir wie Paulus na Macedónië gestuur het (I Thessalonicense 3:2; vergelyk Handelinge 18:5, Handelinge 19:22) en, by verskeie geleenthede, na Korinthe (I Korinthiërs 4:17, I Korinthiërs 16:10). Hy het voorheen ook saam met Paulus en Silas in Korinthe gewerk (I Thessalonicense 1:1, II Thessalonicense 1:1), en later in Éfese (I Timótheüs 1:2, 3; vergelyk Handelinge 19:22). Paulus beskryf Timótheüs as iemand “van dieselfde gesindheid” (Filippense 2:20). Die Griekse woord (lit., “dieselfde gesindheid”) gee te kenne dat hy in baie opsigte soos Paulus was m.b.t. sy toewyding aan Christus, sy energieke pogings om die evangelie te versprei en spesifiek, sy besorgdheid oor die Filippense.

`Hoekom dink jy praat Paulus so positief en so uitvoerig oor Timótheüs hier (lees Filippense 2:19–23)? Wat sê Paulus nog oor hom (lees I Korinthiërs 4:17, II Timótheüs 1:5)?`

’n Ander kwaliteit wat Paulus van Timótheüs noem, is sy “beproefde karakter” (Filippense 2:22). Die Griekse woord beskryf ’n persoon wat deur en deur deur beproewings getoets was (Romeine 5:4), en wie se karakter en diensbaarheid bewys het dat hy opreg is (II Korinthiërs 2:9, II Korinthiërs 9:13). Paulus weet dat hierdie waar is van Timótheüs, want hy het dit gesien tydens die baie geleenthede wat hulle saamgewerk het om die evangelie te versprei.

Dit is die moeilike wedervaringe van die lewe wat ons ywer toets en demonstreer wie ons in ons binneste is. Ellen G. White verduidelik dit so: “Die lewe dissiplineer ’n mens. . . . Jy sal uitgetart word om jou humeur te toets; en wanneer jy hierdie in die regte gees aandurf, word die Christelike gawes in jou ontwikkel. As die aanslae van seerkry en beledigings in nederigheid verdra word, as beledigende woorde sagsinnig ontvang word, en onderdrukkende optrede deur vriendelikheid, is dit die bewys dat die Gees van Christus in die hart woon.” — Ellen G. White, Testimonies for the Church, vol. 5, bl. 344, (vry vertaal). Sy sê verder dat as “die ontberinge en hindernisse wat ons moet verdra goed hanteer word, ontwikkel Christus se gesindheid in ons karakter en so word die Christen van die wêreldling onderskei.” — Testimonies for the Church, vol. 5, bl. 344, (vry vertaal).

`Dink na oor die uitdagings, ontberinge en ergernisse wat jy onlangs moes hanteer het. Was hierdie “sagmoedig” en “goed hanteer”? Wat kan jy doen dat hierdie ondervindinge jou in staat sal stel om jou meer gedissiplineerd te maak?`