---
title:  Ons gee uit wat God op ons inwerk
date:   25/01/2026
---

Nadat hy so pas Jesus as die volmaakte voorbeeld van nederigheid en gehoorsaamheid aan God se wil aanbeveel het, verwys Paulus nou na die Filippense self. Hy bevestig hulle gehoorsaamheid aan die Here nadat hulle die evangelie boodskap ontvang het (lees Handelinge 16:13–15, 32, 33), en spoor hulle dan aan om aan te hou om gehoorsaam te wees.

Nadat hy Christus se lewe as voorbeeld en die kruis as die weg na verlossing voorgehou het, fokus Paulus nou meer direk op hoe dit alles in die praktyk werk.

`Lees Filippense 2:12, 13.Wat bedoel Paulus deur te sê,“werk julle eie heil uit met vrees en bewing”? Hoe sou jy die verwantskap tussen geloof en werke beskryf?`

In hierdie twee verse bied Paulus nie ’n ander evangelie aan as die een wat hy in Romeine en in sy ander sendbriewe uitstippel nie. Ons kan verseker wees dat sy boodskap hier saamstem met die evangelie van regverdiging deur geloof wat hy ook in Fillipi en ander plekke gepreek het. Maar dit is ook belangrik om alles te oorweeg wat die Bybel oor ’n gegewe onderwerp sê, veral oor die onderwerp van verlossing wat so maklik verkeerd verstaan kan word.

`Lees Romeine 3:23, 24, Romeine 5:8 en Efésiërs 2:8–10. Wat leer hierdie skrifgedeeltes ons oor verlossing?`

Sonder om te twyfel kan ons sê dat verlossing God se werk is, en dat ons absoluut geen erkenning daarvoor kan ontvang nie. Selfs geloof is ’n gawe wat deur die Heilige Gees aangemoedig word. Ons eie werke kan ons nie red nie; maar, deur die wedergeboorte herskep God ons geestelik en stel Hy ons in staat om goeie werke te doen. God se Gees werk in ons en stel ons wil in staat om reg te kies om versoeking te weerstaan en die regte keuses te maak.

Ons werk dus “met vrees en bewing” uit dit wat God in ons inwerk. Beteken dit dan dat ons vir God se oordeel moet bang wees oor ons swak pogings om te gehoorsaam? Natuurlik nie. Hierdie frase verwys daarna om God se teenwoordigheid aan te voel (lees Psalm 2:11) en ons behoefte om Hom te gehoorsaam.

`Op watter maniere het jy Christus se inwerking op jou al ondervind? Maar hoe bied jou gevalle natuur weerstand teen wat God besig is om in jou te doen, en hoe kan jy die weerstand van jou gevalle natuur teëstaan?`