---
title:  “Hou sulke manne in eer”
date:   29/01/2026
---

`Lees Filippense 2:25–30. Hoe beskryf Paulus Epafrodítus? Watter spesifieke gesindhede en handelinge van hierdie Christenwerker word hier onthul?`

Epafrodítus word net in hierdie brief genoem, maar ons leer nogal baie oor hom uit die paar keer wat hy genoem word. Te oordeel aan sy naam (wat na die kultus van Aphrodite verwys), was hy ’n bekeerling uit ’n heidense agtergrond. Deur hom ’n “medewerker” te noem, word daar te kenne gegee dat hy aktief in die bediening was wat straks saam met Paulus in Filippi gewerk het. Deurdat daar genoem word dat hy “saam stry vir die geloof ” (vergelyk Filippense 1:27), verwys dit heelwaarskynlik na die stryd wat Epafrodítus gehad het om die evangelie te versprei, en waarvoor hy gewillig was om sy lewe te waag (Filippense 2:30).

As die “afgevaardigde” (Grieks, apostolos) wat deur die kerk in Filippi aangestel was, was Epafrodítus gestuur om Paulus in die tronk te bedien en om enige ander behoeftes wat hy dalk sou hê, te hanteer (Filippense 2:25). Hy was die een aan wie die Filippense hulle finansiële bydraes aan Paulus toevertrou het (Filippense 4:18). Hierdie offergawes was uiters belangrik, want watter voedsel, klere, beddegoed of ander benodigdhede die gevangenes in ’n Romeinse tronk sou benodig het, moes die gevangenes òf self daarvoor betaal het òf moes dit deur familie en vriende geskenk geword het (vergelyk Handelinge 24:23). Nader aan die einde van sy tweede gevangenskap in Rome, het Paulus vir Timótheüs gevra, “Beywer jou om voor die winter te kom” en “jy [moet] die reismantel bring” wat hy in Troas agtergelaat het (II Timótheüs 4:21, 13). Paulus sou blykbaar hierdie dik wol-oorjas in sy koue, klip-tronksel nodig gehad het. Dit was ook Epafrodítus aan wie hierdie sendbrief toevertrou was om na die gemeente in Filippi terug te neem (lees Ellen G. White, Die Handelinge van die Apostels, bl. 479).

Dalk het Paulus as gevolg van die probleme in Filippi (lees Les 4), “dit noodsaaklik geag” om Epafrodítus vroeër as wat oorspronklik beplan was, terug te stuur, en het hy daarop aangedring dat die Filippense hom “dan in die Here met alle blydskap” moet ontvang (Filippense 2:29). Paulus wou seker maak dat hulle nie oor sy eie situasie in die tronk bekommerd moes wees nie. Hy het ook aangedring dat Epafrodítus die tipe persoon is wat Christene “in eer” moet hou, nie oor rykdom of sosiale status nie, maar oor sy opofferende gees deur die voorbeeld van Jesus na te volg (Filippense 2:6–11; vergelyk Lukas 22:25–27). Die Griekse woord vir hoogagting of eer verskyn net ’n paar maal in die Nuwe Testament: vir die dienskneg van die hoofman “wat vir hom baie werd was” (Lukas 7:2), vir diegene aan wie daar eer bewys word deur waar hulle by die bruilofsfees geplaas word (Lukas 14:8), en vir Jesus die “kosbare” hoeksteen (I Petrus 2:4, 6). Vir Epafrodítus om in daardie groep ingesluit te word, moes hy inderdaad ’n getroue man gewees het.