---
title:  Die krag van die Evangelie
date:   26/02/2026
---

`Lees Kolossense 1:28, 29. Waarop fokus Paulus hier? Hoekom dink jy word die woord “elke” drie keer herhaal?`

Die fokus van Paulus se prediking was Christus wat gekruisig is (I Korinthiërs 1:23). Volgens Efésiërs 5:27 is die doel van Christus se offer “sodat Hy die gemeente voor Hom kon stel, verheerlik, sonder vlek of rimpel of iets dergeliks; maar dat dit heilig en sonder gebrek sou wees”. Dus is die doel van Paulus se evangelie prediking om “elke mens volmaak in Christus Jesus voor te stel” (Kolossense 1:28). Hy doen dit deur onderrig en waarskuwing — deur aan hulle die verskeie voorskrifte van die Christelike lering en praktyk voor te hou (II Thessalonicense 2:15, I Timótheüs 4:11, I Timótheüs 5:7, Titus 1:9) en hulle te waarsku teen die gevolge van die verwerping van die evangelie en teen die gevare van valse leraars (Handelinge 20:29–31, Romeine 16:17).

Dis hoe ons groei om volwasse Christene te word, deur die leringe te aanvaar en ag te slaan op die waarskuwings in die Skrif. Volwassenheid is ’n belangrike begrip. Die ouers van ’n pasgebore baba herdenk elke mylpaal wat bereik word — die eerste woordjies, om te leer loop en om te leer lees. Watter ouer sal nie verontrus wees as hulle kind na ’n hele paar jaar nog nie kan loop op praat nie? Om te groei en te ontwikkel, is normaal en te wagte. Dieselfde geld vir die Christelike lewe.

Die Griekse woord vir “volwasse” is teleios, en beteken volmaak en sonder gebrek. Deur die proses van Christelike groei word ons diep bewus van die diepte van God se wet en dat die vereistes daarvan “baie wyd” is (Psalm 119:96). Ons verstaan dat dit ’n beoordelaar “van die oorlegginge en gedagtes van die hart” is (Hebreërs 4:12).

Maar ons moet versigtig wees en dit is hoekom Paulus die woord “vermaan” in Kolossense 1:28 gebruik het. Daar is ’n weg wat vir ’n mens “reg lyk . . . maar die einde daarvan is weë van die dood” (Spreuke 14:12). Geestelike insig word bekom deur ’n Geesgevulde kennis van God se Woord. Valse leerstellings bevat gewoonlik ’n bietjie waarheid, maar voeg of by of laat iets uit wat die Bybel sê (lees Jesaja 8:20). Laasgenoemde opsie behaal dikwels sukses, indien nie deur direk te twyfel oor wat God sê nie, dan ten minste deur te bevraagteken of dit werklik moontlik is en of dit steeds op ons van toepassing is. Ons moet versigtig soos die slange en opreg soos die duiwe wees om leerstellige waarheid van dwaling te kan onderskei.

`Hoe verstaan jy wat dit beteken om “volmaak in Christus Jesus” te wees (Kolossense 1:28)? Hoe help dit ons om, as ons begryp wat Jesus vir ons op die kruis bereik het, te verstaan wat dit beteken om “volmaak in Christus Jesus” te wees?`