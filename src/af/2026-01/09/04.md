---
title:  God se ewige plan
date:   24/02/2026
---

`Lees Kolossense 1:24, 25. Wat sê Paulus oor sy lyding ter wille van Christus?`

Hoewel Paulus Kolossense geskryf het terwyl hy onder huisarres in Rome was, het hy dalk meer gely omdat hy nie meer van plek tot plek en van huis tot huis intensief en persoonlik, soos wat hy voorheen gedoen het, kon arbei nie (Handelinge 20:20). Hierdie lyding (of beproewing), waarteen Christus gewaarsku het (Matthéüs 24:9, Johannes 16:33), “[weeg nie op] teen die heerlikheid wat aan ons geopenbaar sal word nie” (Romeine 8:18). Hierdie is die groter prentjie. Soos Paulus aan die Christene in Filippi geskryf het, so verheug hy hom nou oor sy lyding teenoor die Kolossense, wat tot hulle voordeel strek (Kolossense 1:24).

Paulus mag in die tronk wees, maar “die woord van God is nie gebonde nie” (II Timótheüs 2:9). Terwyl hy opgesluit was, het hy die sendbriewe Filippense, Efésiërs en Filémon ook geskryf. Na sy vrylating het God hom geïnspireer om die belangrike raad wat in I Timótheüs en Titus gevind word, oor te dra en te skryf. Daarna, gedurende sy finale gevangenskap in ’n Roomse tronk, het hy II Timótheüs geskryf. Kortliks, hierdie laaste jare het aan Paulus die geleentheid gebied om ’n belangrike gedeelte van die Nuwe Testament te skryf wat heelwaarskynlik Hebreërs ingesluit het.

God se ewigheidsplan het dit alles en nog meer ingesluit. Die Griekse woord wat Paulus in Kolossense 1:25 gebruik, en wat as ”rentmeesterskap” vertaal kan word, is oikonomia. Die beperkte gebruik daarvan (soos bv. in I Timótheüs 1:4), verwys na “God se manier om dinge te doen”. — Luke Timothy Johnson, The First and Second Letters to Timothy (New York: Doubleday, 2001), bl. 164, (vry vertaal). Dit sal Paulus se apostelskap insluit. Maar in breë trekke sluit dit al die bepalings in wat God in die plan van verlossing voorsien het. Die bediening van Paulus en die ander apostels, en selfs die profete van die Ou Testament (Efésiërs 2:20, Efésiërs 3:5), insluitend Moses, was deel van die plan “om die woord van God te vervul” (Kolossense 1:25), alles wat deel is van hierdie goddelike plan.

Alhoewel ons meer in diepte in môre se studie hierdie onderwerp sal bestudeer, help dit om hier kennis te neem van die feit dat Paulus sy bediening as net een klein deeltjie van ’n veel groter, langtermyn goddelike plan beskou het wat geïmplementeer was “van die grondlegging van die wêreld af ” Matthéüs 13:35, Efésiërs 1:4).

`Dink na oor jou eie lewe. Hoe sou die besluite wat jy maak (groot en klein), inpas in God se groter plan? Kan ons werklik weet of ’n besluit eintlik “klein” is? Hoe mag dit groter gevolge insluit wat eers later waarneembaar sal word?`