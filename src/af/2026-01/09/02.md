---
title:  Versoening van bose werke
date:   22/02/2026
---

`Lees Kolossense 1:21, 22. Waarop sinspeel Paulus met sy verwysing na vervreemding en vyandige gesindheid deur bose werke? En wat is die verwagte eindresultaat van Christus se dood (lees ook Efésiërs 5:27)?`

Paulus het altyd ’n donker prentjie van die mensdom geskilder, die mens sonder Christus se regverdigmaking. En wie kan steeds vandag nog, amper twee duisend jaar later, teen hierdie sentiment argumenteer? Iemand het op ’n keer gesê dat die sondige neigings van die mens die een Christelike leerstelling is wat nie deur geloof aanvaar hoef te word nie.

Maar, toe sonde reeds begin het, het God die inisiatief geneem om ons, so sondig as wat ons is, met Homself te versoen. Dit wil sê, reg van die begin af het God gewerk om die probleem van sonde op te los, selfs toe die oplossing net in sy eie dood op die kruis gevind kon word.

In Eden het Hy na Adam geroep, sy skeppingsmeesterstuk: “Waar is jy?” (Génesis 3:9). En vandag nog hou Hy aan om sy een verlore skaap te soek — ons. Hy soek ons een vir een. Hy het ’n volmaakte plan om ons te bereik, deur die toepassing van die embrioniese evangeliebelofte in Génesis 3:15, om vyandskap tussen ons en Satan te plaas.

Soms word die evangelie so ingewikkeld en teoreties gemaak dat dit min of geen praktiese betekenis vir die een-en-twintigste eeuse lewenswyse het nie. Maar, eintlik is dit eenvoudig en tot die punt.

Die evangelie kan in drie gedeel word:

Eerstens, omdat ons hulpeloos is om onsself te red, het Jesus gekom en vir ons sondes gesterf. (Lees Romeine 5:6–8.)

Tweedens, deur sy dood namens ons deur geloof, bekering en deur die doop te aanvaar, word ons geregverdig en vrygestel van die veroordeling van sonde. (Lees Romeine 5:9–11; Romeine 6:6, 7.)

Derdens, die lewe wat ons nou leef, is die resultaat van om met Hom, Christus, verenig te wees, sy herskeppingskrag te ervaar, en deurdat Hy sy lewe in ons leef. (Lees II Korinthiërs 5:17–21, Galásiërs 2:20.)

Hierdie is nie noodwendig afsonderlike optredes of gebeurtenisse nie. Dit kan alles tegelykertyd gebeur, sodra ons gereed is om Jesus in ons lewens te aanvaar. En dit kan elke dag hernu word soos wat ons onsself elke oggend aan Hom toewy. Afgesien van hoe elkeen van ons al die reddende werk van Christus in ons lewens ervaar het, dit berus altyd op die dood van Jesus. Dit is waarheen ons altyd moet terugkeer.

`Wanneer jy na jouself kyk, jou karakter en jou diepste wese, wat sê dit wat jy sien aan jou oor jou behoefte aan die kruis?`