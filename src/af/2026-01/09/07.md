---
title:  Vir verdere studie
date:   27/02/2026
---

“Ons het geen geregtigheid van ons eie wat aan die eise van die wet van God kan voldoen nie. Maar Christus het vir ons ’n uitweg bewerkstellig. . . . As u uself aan Hom oorgee, en Hom aanneem as u Verlosser, dan word u om Sy ontwil regverdig verklaar, afgesien van die sonde wat u gedoen het. Christus se karakter geld in die plek van u karakter, en God neem u aan asof u nooit gesondig het nie.

“Daarbenewens, verander Christus u hart. Hy woon in u hart deur geloof. Hierdie verbintenis met Christus moet gehandhaaf word deur geloof en deur ’n gedurige onderworpenheid aan Sy wil; solank as u dit doen, sal Hy in u werk om te wil sowel as om te werk na Sy welbehae. . . .

“Ons het niks in onsself om oor te roem nie; ons het geen gronde vir selfverheffing nie. Ons enigste hoop is in die geregtigheid van Christus wat vir ons toegereken word en wat die Heilige Gees in en deur ons doen.” — Ellen G. White, Skrede na Christus, bl. 62, 63.

“Die lig aan my gegee, het baie duidelik tot my gekom dat baie ons sal verlaat om aan verleidende geeste gehoor te gee, en om leringe van duiwels aan te hang. Die Here se begeerte is dat elke siel wat beweer dat hulle die waarheid glo, ’n intelligente kennis van wat waarheid is, sal hê.” — Ellen G. White, Evangelism, bl. 363, (vry vertaal).

**Vrae vir bespreking:**

`Lees weer die geheueteks:“Want Hy het Hom wat geen sonde geken het nie, sonde vir ons gemaak, sodat ons kan word geregtigheid van God in Hom”(II Korinthiërs 5:21).Wat beteken dit? Wat beteken dit dat Christus sonde vir ons geword het, en hoe behoort dit ons te help om die plaasvervangende aard van die Kruis te verstaan? En ook, wat beteken dit om “geregtigheid van God in Hom” te kan word?`

`Staan stil by die vraag van “eenmaal gered, altyd gered”, waaraan baie Christene glo. Hoekom glo ons dat hierdie ’n valse leerstelling is? Watter vanselfsprekende gevare hou dit vir iemand in wat daaraan glo? Hoe kan ons, selfs terwyl ons daardie leerstelling verwerp, steeds verlossingsekerheid hê?`

`Hoe “gegrond en vas” (Kolossense 1:23) is jy in jou geloof? Hoe goed ken jy dit waarin jy glo en hoekom glo jy dit? Wat kan jy doen om dit wat jy glo, beter te ken? En hoekom is dit so belangrik dat jy in die geloof “gegrond en vas” bly?`