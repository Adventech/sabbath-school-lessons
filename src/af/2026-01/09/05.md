---
title:  Die verborgenheid van God geopenbaar
date:   25/02/2026
---

`Lees Kolossense 1:26, 27. Paulus verwys twee keer na “die verborgenheid”. Watter verborgenheid?`

Op ’n ander plek verwys Paulus na die “verborgenheid wat bedek was”, en “wat God van ewigheid af voorbeskik het tot ons heerlikheid” (I Korinthiërs 2:7), en wat deur die plan van verlossing geopenbaar was. Petrus praat van hierdie waarheid as iets wat die profete ondersoek het, nagevors en nagespeur het, “dinge waarin die engele begerig is om in te sien” (I Petrus 1:10–12). Dit was vooruit geken “voor die grondlegging van die wêreld” (I Petrus 1:20) en wat “eeue lank verswyg is” (Romeine 16:25). Maar, deur Christus se lewe, dood en opstanding, was hierdie verborgenheid geopenbaar (II Korinthiërs 3:14).

**Hoe verduidelik die volgende verwysings na die verborgenheid van God die verskillende aspekte van die plan van verlossing?**

`Efésiërs 1:7–10`

`Efésiërs 3:3–6`

Uiteindelik sal “alle dinge” in die hemel en op aarde verenig word om volkome een te wees. Dit was die fokus van Christus se gebed in Johannes 17. Hoe dit presies sou gebeur, was ’n verborgenheid wat nou deur die evangelie geopenbaar is.

Hoekom God ons so lief sou hê deur Jesus, die hemel se kosbaarste skat, vir ons redding te gee, sal ons studie wees deur die ewigheid heen. Maar ons weet dat: Christus “vir almal gesterf het . . . sodat die wat lewe, nie meer vir hulself moet lewe nie, maar vir Hom wat vir hulle gesterf het en opgewek is” (II Korinthiërs 5:15). As gevolg hiervan deel almal wat in Christus glo, beide Jode en Heidene, saam in die beloftes van God d.m.v. die evangelie, en is saamgebring in een liggaam, die kerk.

“Christus onder julle” (Kolossense 1:27) verwys na Christus wat deur die geloof in julle harte woon (Efésiërs 3:17; vergelyk Galásiërs 2:20). Hierdie geestelike eenheid met Christus stel gelowiges selfs nou al in staat om “saam [te] sit in die hemele” (Efésiërs 2:6) en om “die kragte van die toekomstige wêreld” te smaak (Hebreërs 6:5). Deur Christus se teenwoordigheid in ons lewens begin Hy reeds om ons met die hemel te verenig. Dit is die evangelie wat in die harte van gelowiges werk wat “ons bekwaam gemaak het om deel te hê aan die erfdeel van die heiliges in die lig” (Kolossense 1:12).