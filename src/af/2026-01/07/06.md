---
title:  Toegang tot tevredenheid
date:   12/02/2026
---

`Lees Filippense 4:10–13, 19. Watter aanbevelings onthul Paulus hier om ’n tevrede, gelukkige lewe te geniet?`

Wanneer uiterste omstandighede toeslaan (hongersnood, siekte, besering, verlies), begin ’n mens nadink oor die dinge wat werklik saak maak en dan word daar aan die seëninge gedink wat gewoonlik as vanselfsprekend aanvaar word. Wanneer ons “verneder” word (Filippense 4:12), behoeftig of met amper niks gelaat word, dan is dit wanneer geloof tot ons redding moet kom.

Die teenoorgestelde, wanneer ons “oorvloed” geniet, moet ons altyd bewus daarvan wees dat dit in ’n oomblik kan verdwyn (lees Spreuke 23:5). Beide Job en Paulus herinner ons daaraan dat ons niks in hierdie wêreld ingebring het toe ons gebore was nie, en ons sal niks saam met ons na die graf kan neem nie (Job 1:21, I Timótheüs 6:7).

Let op na die volgende Bybelbeloftes:

- Psalm 23:1 — “Die HERE is my herder, niks sal my ontbreek nie”.
- Matthéüs 6:32 — “want julle hemelse Vader weet dat julle al hierdie dingenodig het”.
- I Petrus 5:7 — “Werp al julle bekommernis op Hom, want Hy sorg vir julle”.
- Filippense 4:19 — “En my God sal elke behoefte van julle vervul na sy rykdom in heerlikheid deur Christus Jesus”.

En die wonderlikste van alles: “Ek is tot alles in staat deur Christus wat my krag gee” (Filippense 4:13). Dalk kan nie een van ons ten volle begryp wat “alles in staat” insluit nie. Ons moet sekerlik, net soos met enige ander versoek vir God se hulp en krag, volgens Sy wil vra. Maar dikwels vra ons vir iets wat nie volgens sy wil is nie. Dit is hoekom Jakobus 4:2 sê, “en julle het nie, omdat julle nie bid nie”.

Hier volg ’n paar dinge waarvoor ons met sekerheid kan vra omdat ons weet dat dit met God se wil ooreenstem:

- Redding vir ’n geliefde vriend of vriendin (I Timótheüs 2:3, 4)
- Durf om ons geloof met iemand te deel (Openbaring 22:17)
- Vergifnis wanneer ons dit wat verkeerd is, bely en versaak (I Johannes 1:9)
- Krag om God se gebooie te gehoorsaam (Hebreërs 13:20, 21)
- Liefde vir hulle wat ons haat en ons sleg behandel (Matthéüs 5:44)
- Wysheid vir uitdagende situasies (Jakobus 1:5)
- Om die waarheid in God se Woord te verstaan (Johannes 8:32)

`Hoe hanteer jy die dinge waarvoor jy gebid het wat nog nie bewaarheid geword het nie, of dalk nooit bewaarheid sal word nie?`