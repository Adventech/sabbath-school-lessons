---
title:  Vir verdere studie
date:   13/02/2026
---

“Net diegene wat voortdurend ’n nuwe toevoer van genade ontvang, sal krag hê na gelang van hulle daaglikse behoefte en hulle vermoë om daardie krag te gebruik. Pleks dat hulle na ’n toekomstige tyd uitsien wanneer hulle deur ’n spesiale bedeling van geestelike krag ’n wonderwerk sal ondergaan om hulle toe te rus vir sielreddende werk, gee hulle hulle daagliks aan God oor sodat Hy van hulle geskikte werktuie vir Sy gebruik kan maak. Daagliks maak hulle gebruik van die geleenthede vir diens wat binne hulle bereik is. Daagliks getuig hulle vir die Meester waar hulle ook al mag wees, hetsy in die beskeie werkkring van die huisgesin of in die openbare veld van bruikbaarheid.

“Vir die toegewyde werker is dit ’n heerlike troos om te weet dat selfs Christus Sy Vader gedurende Sy lewe op aarde daagliks om ’n nuwe invulling van die nodige genade gebid het; en na hierdie gemeenskap met God het Hy uitgegaan om ander te versterk en te seën . . . .

“Elke werker wat Christus se voorbeeld volg, sal gereed wees om die krag wat God aan Sy kerk beloof het om die oes van die aarde ryp te maak, te ontvang en te gebruik.” — Ellen G. White, God’s Amazing Grace, bl. 117 (en soos vertaal in Die Handelinge van die Apostels, bl.55 en 56).

“God ken ons behoeftes, en het daarvoor voorsiening gemaak. Die Here het ’n skathuis met voorrade vir sy kinders, en kan aan hulle wat hulle onder alle omstandighede sal benodig, voorsien. Waarom vertrou ons Hom dan nie? Hy het kosbare beloftes aan sy kinders gemaak op voorwaarde dat hulle sy voorskrifte getrou sal gehoorsaam. Daar is nie ’n las wat Hy nie kan verlig nie, geen duisternis wat Hy nie kan verdryf nie, geen swakheid wat Hy nie in krag kan verander nie, geen vrese wat Hy nie kan kalmeer nie, geen waardige strewe wat Hy nie kan bestuur en bewaarheid nie.

“Ons moenie op self fokus nie. Hoe meer ons op ons eie onvolmaakthede konsentreer, hoe minder krag sal ons hê om dit te oorkom.” — Ellen G. White, That I May Know Him, bl. 224, (vry vertaal).

**Vrae vir bespreking:**

`Dink aan sommige van jou kosbaarste oomblikke toe jou gebede beantwoord was. Hoe het dit jou gehelp om God se vrede wat alle verstand te bowe gaan, te ondervind? Wat van daardie gebede wat nie beantwoord was nie? Hoe kan jy steeds die beloofde vrede ondervind?`

`Met Filippense 4:8 in gedagte, waaroor dink jy dikwels? Hoe help dit waaroor jy dink jou om jou geloof en jou wandel met die Here te versterk?`

`Bespreek die laaste aanhaling hierbo. Wat is die implikasie van die aanhaling “Hoe meer ons op ons eie onvolmaakthede konsentreer, hoe minder krag sal ons hê om dit te oorkom”? Hoe kan dit dan oorkom word?`