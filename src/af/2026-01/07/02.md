---
title:  Rolmodelle
date:   08/02/2026
---

Almal van ons het al, op een of ander tyd, mense ontmoet wie ons admireer en vir wie ons graag sou wou nastreef. Vir kinders is dit veral belangrik om goeie rolmodelle te hê. Ideaalgesproke sou dit hulle pa en ma wees. Soos wat hulle groot word, sal hulle ander rolmodelle vind, dalk gekoppel aan hulle verkose beroep of selfs aan biografieë wat hulle gelees het. Hulle kan ook leer hoe verskillende Bybelkarakters uitdagings hanteer het, en dit dan met hulle eie lewensondervindinge vergelyk.

Ongelukkig word daar in vandag se media baie swak rolmodelle gevind. Ons word met sensasiewekkende stories gebombardeer wat die wellustige probleme en opgemorste lewens van beroemde persone beklemtoon. Paulus se lesers in Filippi wat natuurlik nie met die internet te doen gekry het nie, het nietemin met soortgelyke uitdagings te doen gekry.

Inderdaad, die wêreld waarin Paulus gelewe het, was baie korrup, immoreel en boos, net soos ons s’n vandag. Daar was nog altyd — en daar sal nog altyd ten minste tot die einde van tyd — meer as genoeg boosheid wees wat die rondte doen. Die vraag aan ons is: Hoe reageer ons daarop?

`Lees Filippense 3:17–19. Hoe word goeie en slegte rolmodelle in hierdie skrifgedeelte beskryf? Watter aanduidings word gegee om ons te help om tussen hulle te onderskei?`

Ons moenie Paulus se liefde vir diegene met wie hy nie saamstem nie, miskyk nie — hy ween oor hulle! Let ook op dat hy hulle nie sy vyande noem nie, maar “vyande van die kruis van Christus” (Filippense 3:18). Paulus het erken dat daar groter vraagstukke was wat op die spel was, naamlik hoe die kruis skeidsmure afbreek en ons almal op dieselfde vlak plaas, naamlik sondaars wat ’n Verlosser nodig het (lees Efésiërs 2:11–14).

Wat ook nie misgekyk moet word nie, is hoe Paulus die Filippense aanspoor om op die goeie voorbeelde te fokus, en nie op die slegtes nie; om versigtig diegene wie se lewenswandel baie soos syne is, waar te neem. Dis interessant dat Paulus soortgelyke taal gebruik wanneer hy die Romeine waarsku om “hulle in die oog [te hou] wat tweedrag en aanstoot veroorsaak teen die leer wat julle geleer het, en vermy hulle” (Romeine 16:17). Die bedrieërs in Rome word beskryf as hulle wat “nie onse Here Jesus [dien] nie, maar hulle eie buik” (Romeine 16:18).

`Hoewel Jesus natuurlik ons enigste volmaakte voorbeeld is, is daar ander wat ten minste op sekere gebiede, goeie rolmodelle kan wees.Terselfdertyd, watter tipe rolmodel is jy vir ander?`