---
title:  ’n Boodskap aan Laodicéa
date:   26/03/2026
---

`Lees Kolossense 4:16–18; vergelyk Kolossense 2:1–3. As jy Jesus se boodskap aan Laodicéa oordink (sien gister se studie), watter ooreenkomste vind jy in die brief aan die Kolossense wat ook in die kerk in Laodicéa gelees moes word?`

Dwarsdeur die geskiedenis van God se kinders deur die eeue heen het dieselfde probleme oor en oor voorgekom. Die profete het Israel tereggewys omdat hulle soos die wêreld wou aanbid en het by hulle aangedring dat hulle hulself moes bekeer voordat dit te laat sou wees. Jesaja het selfs geweeklag, “Ag, hoe het die getroue vesting ’n hoer geword!” (Jesaja 1:21) en het by die volk aangedring om na God terug te keer vir vergifnis en reiniging (Jesaja 1:16–20). Beide Johannes die Doper (Matthéüs 3:2, 8–10) en Jesus (Matthéüs 4:17, Matthéüs 12:33–37) het ’n beroep op die Israeliete gedoen om hulle te bekeer en vrugte te dra wat die toets van die oordeel in die laaste dae sal deurstaan. Die apostels het ’n soortgelyke boodskap gebring (Handelinge 2:38; Handelinge 3:19; Handelinge 17:30; II Korinthiërs 7:9, 10).

`Vergelyk die volgende skrifgedeeltes: Jesaja 60:1–3 met Openbaring 18:1–4, en Jesaja 62:1–5 met Openbaring 19:7, 8. Watter ooreenkomste is daar tussen die boodskappe in die twee boeke?`

God sal die hemel en aarde verenig. Maar as gevolg van die groot stryd, moet dit in fases gedoen word:

1. By Gólgota het Satan alle toegeneentheid van die hemelse wesens vir hom, verloor (Johannes 12:31).
2. Deur Christus se oordeelsbediening in die hemelse heiligdom, is God se volk “volmaak in elke goeie werk, om sy wil te doen” (Hebreërs 13:21) en reg vir die hemel.
3. Deur die duisendjaar-oordeel en die finale oordeel ná die duisend jaar, word alle oorblewende vrae vir ewig afgehandel, en word sonde en die onbekeerde sondaars in die poel van vuur vernietig, wat ook die aarde reinig (Openbaring 21:8).
4. Eers na die einde van sonde kan hemel en aarde uiteindelik verenig word (Openbaring 21:3).

`Wat kan jyself doen (deur nie na enigiemand anders te kyk nie) om getrou aan God en die waarheid te bly wat aan ons gegee is? Dit wil sê, watter keuses maak jy wat onthul wie waarlik jou hart besit?`