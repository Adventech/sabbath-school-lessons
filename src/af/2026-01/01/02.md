---
title:  Paulus, die gevangene vir Jesus Christus
date:   28/12/2025
---

Filippense en Kolossense word die sendbriewe uit die gevangenis genoem omdat dit geskryf was terwyl Paulus in die tronk was (die ander briewe is Efesiërs en Filémon). Die meeste kommentators dink dit was geskryf toe Paulus in Rome was, ongeveer 60–62 n.C. (lees Handelinge 28:16).

`Lees Efésiërs 3:1 en Filémon 1. Wat is belangrik omtrent hoe Paulus sy gevangenskap beskryf?`

Paulus het sy lewe in diens van Jesus Christus gegee. Indien hierdie diens gevangenskap sou insluit, was hy gereed daarvoor. Hy beskryf homself as “’n gesant in kettings” (Efésiërs 6:20). Hy het sendingreise onderneem om kerke tot stand te bring en werkers vir die Here op te lei. Hy kon gevra het, “Hoekom is ek hier terwyl ek soveel meer kon gedoen het sonder hierdie kettings?” Paulus was ook later in die tronk toe hy die boek II Timótheüs geskryf het. So was daar ten minste vyf boeke van die Nuwe Testament geskryf terwyl hy in die tronk was.

In nie een van die gevangenis-sendbriewe sê Paulus presies waar hy in die tronk was nie; dus het sommige kommentators voorgestel dat dit of Éfese of Caesarea kon gewees het. Maar daar is geen bybelse bewys dat Paulus ooit in Éfese in die gevangenis was nie. Caesarea lyk eerder na ’n moontlikheid, behalwe dat Paulus se lewe nie op daardie tydstip bedreig was nie. Daar was egter definitief so ’n dreigement toe Filippense geskrywe was (lees Filippense 1:20 en 2:17).

Hierdie sendbrief gee aan ons ’n paar ander leidrade waar Paulus was ten tye van sy gevangenskap. Eerstens word daar na ’n owerheidspersoon verwys. Dit kan na ’n provinsiale goewerneur se amptelike woning verwys soos die een in Jerusalem waar Jesus deur Pilatus ondervra was (Matthéüs 27:27, Johannes 18:33), en in Caesarea waar Paulus in die tronk was (Handelinge 23:35). Maar Paulus gebruik hierdie uitdrukking nie met betrekking tot n plek nie, maar met verwysing na mense. Hy sê dat sy boeie aan “die hele keiserlike lyfwag” geopenbaar was (Filippense 1:13). In Rome was hierdie soldate gesien as keurkorps- soldate, omtrent 9,000, wat die keiser beskerm het en sy gevangenes bewaak het.

Paulus stuur ook groete vanaf die gelowiges in die “keiserlike huis” (Filippense 4:22). Dit dui aan dat Paulus ’n gevangene in Rome was en in kontak was met diegene wat in die keiserlike huishouding gewerk het.

`Hoe kan ons leer om die beste te maak van watter moeilike situasie ons onsself in mag bevind? Hoekom is dit nie altyd so maklik om dit te doen nie?`