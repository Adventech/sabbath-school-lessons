---
title:  Die kerke van Filíppi en Kolosse
date:   01/01/2026
---

`Lees Filippense 1:1–3 en Kolossense 1:1, 2. Hoe word die kerke in Filíppi en Kolosse beskryf, en wat is belangrik omtrent hierdie uitbeelding?`

Aan die begin van sy sendbriewe noem Paulus die Christene “heiliges”; d.w.s., deur die doopplegtigheid was hulle as God se spesiale volk afgesonder, net soos Israel deur die besnydenis (Exodus 19:5, 5; vergelyk I Petrus 2:9, 10) as ’n “heilige nasie” afgesonder was. (Let wel dat hierdie gebruik absoluut niks te doen het met die Roomse kerk se praktyk om mense as “heiliges” te verklaar nie.)

Wat ook baie interessant is, is die ooreenkoms tussen die seëngroete van hierdie twee sendbriewe. Paulus verwys na “heiliges en opsieners en diakens” (Filippense 1:1) in Filíppi en “heilige en gelowige broeders in Christus” (Kolossense 1:2) in Kolosse. Wanneer die Nuwe Testament van “gelowige of getroue broeders” praat, het hulle ’n spesifieke bediening in die kerk (lees Efésiërs 6:21, Kolossense 4:7, I Petrus 5:12). Dit wil dus voorkom dat Paulus nie net die kerklede maar ook die kerkleiers in hierdie stede aanspreek. Die verwysing na ampte wat op ander plekke meer spesifiek aangespreek word (bv. in I Timótheüs 3:1-12 en Titus 1:5-9), getuig van die bestaan en belangrikheid van kerkorganisasie reeds van die vroegste periode van die kerk af.

Om medewerkers soos Timótheüs en Épafras op te lei en deur leierskap vir die plaaslike kerke te voorsien, was ’n prioriteit vir Paulus en het sodoende sy evangelistiese uitreikpogings vergroot. Met ander woorde, daar was ’n strategiese benadering tot uitreik en instandhouding. Ons Adventiste pioniers het die Nuwe Testamentiese model van kerkorganisasie gevolg soos wat baie van die Review and Herald artikels van die 1850’s dit aandui. Om die waarheid te sê, James White het gesê, “Die goddelike opdrag van die Nuwe Testament is voldoende om die kerk van Christus te organiseer. Indien meer as dit nodig was, sou dit deur goddelike ingewing plaasgevind het.” — “Gospel Order”, The Advent Review, and Sabbath Herald, 6 Desember 1853, bl. 173, (vry vertaal). Lank voordat Paulus aan hierdie kerke geskryf het, het die apostels reeds begin om kerkamptenare vir die kerk in Jerusalem aan te stel (lees Handelinge 6:1–6, Handelinge 11:30), wat “as voorbeeld [moes] dien vir die organisasie van gemeentes in elke ander plek waar die boodskappers van die waarheid bekeerlinge tot die evangelie sou maak.” — Ellen G. White, Die Handelinge van die Apostels, bl. 91.

Dit is goed bekend dat Paulus literêre assistente gebruik het om sy sendbriewe saam te stel. Timótheüs word op ’n ander plek as ’n mede-sender genoem (lees bv. II Korinthiërs 1:1 en Filémon 1). Die feit dat Paulus later die woord “Ek” gebruik, toon dat sy outoriteit hierdie sendbriewe rugsteun.