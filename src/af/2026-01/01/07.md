---
title:  Vir verdere studie
date:   02/01/2026
---

“God het jou gekies om deur heiligmaking in gees en geloof in die waarheid gered te word. Daarom, staan vas . . . . As jy God getrou dien, sal jy met vooroordeel en teenstand te doen kry; maar moenie verontwaardig word wanneer jy onregverdig ly nie. Moenie weerwraak neem nie. Behou jou opregtheid in Jesus Christus. Kyk hemelwaarts met vasberadenheid. Laat ander hulle eie woorde spreek en hulle eie plan van aksie volg; beur sagmoedig en nederig vooruit soos Christus dit sou doen. Doen jou werk met standvastige doelgerigtheid, met ’n rein hart, met al jou mag en krag deur op die arm van God te leun. Die ware verhewendheid van jou werk mag dalk nooit aan jou bekend word nie. Die waarde van jou bestaan kan jy net meet teen die lewe wat vir jou redding afgelê was. . . .

“Daar sal vir elke siel wat in Christus groei tye van ernstige en aanhoudende worstelinge wees; want die magte van die duisternis is vas van plan om die weg van vordering teen te staan. Maar wanneer ons na die kruis van Christus kyk vir genade, sal ons nie faal nie. Die belofte van die Verlosser is, ‘Ek sal jou nooit begewe en jou nooit verlaat nie.’ ‘En kyk, Ek is met julle al die dae tot aan die voleinding van die wêreld.’” — Ellen G. White in The Youth’s Instructor, 9 November 1899, (vry vertaal).

**Vrae vir bespreking:**

`Paulus was ’n hele paar keer in die tronk gegooi, elke keer onregverdiglik. Hoe reageer jy wanneer jy onregverdig behandel word? Watter Bybelbeloftes kan jy vir sulke tye aanbeveel?`

`Tertullian, ’n vroeë kerkleier het die volgende oor Christene wat vervolg was, gesê, “Hoe meer ons afgemaai word deur julle, hoe meer groei ons getalle; die bloed van Christene is saad.” — Alexander Roberts en James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), vol. 3, bl. 55, (vry vertaal).Terselfdertyd het vervolging in sommige plekke en op sekere tye die werk van die kerk baie verhinder. Op watter maniere kan ons diegene wat vir hulle geloof vervolg word, ondersteun?`

`Dink na oor die geheueteks vir hierdie week se studie in die lig van Paulus se ontberinge. “Verbly julle altyd in die Here”? Wat beteken dit? Hoe is ons veronderstel om dit te doen? Iemand vir wie jy lief is, is siek of sterf. Jy verloor jou werk. Fisies het jy baie pyn. Om dit te kan verstaan, moet ons dalk vra, “Verbly julle altyd in die Here oor wat?” Met ander woorde, maak nie saak wat ons situasie is nie, waaroor kan ons altyddeur bly wees?`