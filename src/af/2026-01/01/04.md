---
title:  Paulus in Filíppi
date:   30/12/2025
---

Gedurende Paulus se tweede sendingreis, kort nadat Timótheüs by die span aangesluit het, was hulle deur die Heilige Gees verhinder om deur Asië te reis (Handelinge 16:6). Gedurende ’n naggesig het Paulus gesien hoe ’n man hom smeek en sê: “Kom oor na Macedónië en help ons!” (Handelinge 16:9). Hulle het toe dadelik na die naaste seehawe gegaan en in die rigting van Macedónië na Troas geseil oor die Egeïese See, en na Neápolis wat op die Europese vasteland geleë was. Maar in plaas daarvan om daar te evangeliseer, het Paulus, Silas, Timótheüs en Lukas wat by Troas by hulle aangesluit het (soos aangedui word deur die gebruik van die woord “ons” in Handelinge 16:11), na Filíppi vertrek.

Paulus het sy evangelistiese aktiwiteite altyd strategies beplan. Filíppi was “die eerste stad van daardie deel van Macedónië” (Handelinge 16:12). Dit was inderdaad een van die mees geëerde stede van die Romeinse Ryk en was bekroon met die status IusItalicum – die hoogste moontlike toekenning wat ’n stad kon ontvang. Die inwoners het dieselfde voorregte as dié in Italië geniet waar daar kwytskelding van grondbelasting en kopbelasting was, en elkeen wat in die stad gebore was, het outomaties ’n Romeinse burger geword. Dit was ook ’n belangrike oorslaap plek op die Via Egnatia roete wat die hoof landroete was wat Rome met die Ooste verbind het. Deur ’n belangrike Christenteenwoordigheid daar tot stand te bring, sou dit hulle in staat gestel het om die evangelie aan baie ander nabygeleë stede te bring wat Amfípolis, Apollónië, Thessaloníka en Beréa ingesluit het (lees Handelinge 17:1, 10).

Wat baie interessant is, is dat die amptelike taal in die eerste-eeuse Filíppi, Latyn was, wat gestaaf word deur die oorheersende Latynse inskripsies in die stad. In Filippense 4:15 spreek Paulus hulle aan as Filippense, blykbaar om erkenning te gee aan hulle spesiale Romeinse status. Nietemin, Grieks was die markplein taal en ook die omliggende dorpe en stede se taal, en die taal waardeur die evangelie versprei was. Lukas beskryf hoe Paulus en sy span by ’n groep mense aangesluit het wat by die rivier bymekaargekom het om te bid, en waar Lídia en haar huisgesin tot bekering gekom het (Handelinge 16:13–15). Omdat sy ’n besigheidsvrou was (“ ’n purperverkoopster”), was sy een van die hoof finansiële ondersteuners van Paulus se bediening in Filíppi. Die tyd wat Paulus en Silas daar in die tronk deurgebring het, het daartoe gelei dat die hele huishouding van die tronkbewaarder ook tot bekering gekom het.

Die Heilige Gees het geweet dat Filíppi die ideale ligging vir die verspreiding van die evangelie dwarsdeur Europa sou wees, selfs al sou dit vervolging tot gevolg gehad het. Hoe boos dit ook al mag wees, onder sekere omstandighede help dit die evangelie om mense te bereik wat andersins nooit bereik sou word nie.

`Lees Handelinge 9:16. Hoe help hierdie Skrif ons om sommige van Paulus se beproewinge te verstaan? Hoe kan dit ons dalk help om sommige van ons s’n te verstaan?`