---
title:  Paulus en Kolosse
date:   31/12/2025
---

Ons het geen verslag dat Paulus ooit Kolosse besoek het nie, wat weereens aan ons iets oor die effektiwiteit van sy evangelisasie-strategieë vertel. Eerstens was dit Épafras, ’n inwoner van Kolosse (Kolossense 4:12), wat die evangelie na hierdie stad gebring het (Kolossense 1:7). Maar, hoe het hy tot bekering gekom? Heelwaarskynlik was dit in die middel vyftigs toe Paulus in die nabygeleë Éfese was en “al die inwoners van Asië die woord van die Here Jesus gehoor het . . .” (Handelinge 19:10; vergelyk Handelinge 20:31).

Die boek Openbaring getuig van hoe wyd die evangelie dwarsdeur hierdie gebied versprei het (Openbaring 1:4). Die mees aanneemlike verduideliking vir hierdie sukses wat ook die verspreiding van die evangelie na Kolosse ingesluit het, is as gevolg van die werk van Paulus se bekeerlinge wat die boodskap in Éfese die eerste keer gehoor het, die mees belangrike stad in Klein-Asië wat ook ’n belangrike hawe gehad het. Épafras het Paulus in Éfese hoor preek en deur een van sy medewerkers te word, het hy die evangelie na sy tuisdorp, Kolosse, geneem.

Die stad self, ongeveer nege myl (15 kilometers) suid-oos van Laodicéa, word nou eers opgegrawe, en daarom weet ons minder daarvan in vergelyking met die meer prominente stede van die gebied. Ons weet dat dit ’n groot Joodse bevolking gehad het met “soveel as tienduisend Jode wat in daardie gebied van Frigië gewoon het”. — Arthur G. Patzia, New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), vol. 10, bl. 3. Geldstukke wat in Kolosse gemunt was, dui aan dat die mense daar, soos in baie Romeinse stede, ’n verskeidenheid gode aanbid het. Die heidense gebruike en sterk kulturele invloede het geweldige groot uitdagings vir die Christene gebied, nie net wat die evangelisering van die stad betref het nie, maar ook die getroue uitleef van die suiwer evangelie. Nog ’n prominente Christen in Kolosse was Filémon, wat ongeveer dieselfde tyd as Épafras tot bekering gekom het.

`Lees Filémon 15 en 16. Lees ook Kolossense 4:9. Watter handelswyse het Paulus versigtig vir Filémon aanbeveel om met Onésimus te volg?`

Alhoewel die Romeinse wet vereis het dat Paulus Onésimus aan Filémon moes terugbesorg het, het Paulus met Filémon se hart en gewete gepleit dat hy Onésimus nie as ’n slaaf, maar as ’n mede-broeder moes aanvaar het (Filémon 16).

`Hoe ons ook al die gedagte van slawerny in enige vorm verafsku en wens dat Paulus hierdie praktyk moes afgekeur het, hoe kan ons tot ’n vergelyk kom met wat Paulus hier sê? (Dis nogal fassinerend dat, gedurende die slawernyperiode in Amerika, Ellen G. White spesifiek aan Adventiste gesê het om die wet wat vereis het dat voortvlugtende slawe na hulle base teruggestuur moes word, te ignoreer.)`