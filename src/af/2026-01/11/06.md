---
title:  Om die nuwe lewe te leef
date:   12/03/2026
---

Paulus se besorgdheid vir vrede en harmonie in die kerk word duidelik in die laaste verse van Kolossense 3 aangedui. In Les 7 het ons reeds die vrede wat God kan gee in ’n sekere mate ondersoek. Anders as die pax Romana (die Romeinse tydperk van vrede wat ongeveer 200 jaar geduur het en in 27 vC. begin het), is die pax Christi (’n vredesbeweging wat na die Tweede Wêreldoorlog in die 1950’s tot stand gekom het), nie ’n vrede wat van buite afgedwing word nie, maar ’n vrede wat ons van binne af moet “beheer”. Dit kan net gebeur indien Christus in beheer is.

`Lees Kolossense 3:16, 17.Wat spesifiek stel Christus in staat om in beheer te wees, en watter rol speel musiek daarin?`

Die taal is baie beskrywend. Dit beskryf die “Woord van Christus” wat in ons ’n tuiste vind. Dit gebeur wanneer ons die Bybel aandagtig lees en God se wysheid leer ken. Blykbaar, hoewel die Griekse teks ietwat onduidelik is, speel musiek ’n belangrike rol om ons te “leer en vermaan” (Kolossense 3:16).

Maar nie sommer enige musiek nie. Paulus gebruik baie spesifieke terminologie beide hier en in Efésiërs 5:19: “psalms en lofsange en geestelike liedere”.

Alhoewel ons nie absoluut seker kan wees nie, blyk dit dat daar ’n onderskeid gemaak word hier tussen die bestaande Ou Testamentiese versameling van psalms en ’n groeiende Nuwe Testamentiese versameling liedere. “Geestelike liedere” kan ’n meer algemene benaming van enige loflied wees wat in verband staan met die geestelike lewe of die kerklewe. Die woorde van die liedere dien as middel om in die waarheid onderrig te word en om instruksies te gee oor hoe om die nuwe Christelike lewe te lewe. Baie van die beroemde liedere van die afgelope paar eeue het kragtige opbouende boodskappe van hoop en versekering gebring wat so nodig was in ’n wêreld waardeur ons almal so maklik afgebreek kan word.

Musiek se invloed is kragtig. Dawid se harpmusiek het ’n kalmerende effek op Koning Saul gehad (I Samuel 16:23). Maar toe Dawid sy opponent geword het, het Saul se woede en haatdraendheid meer geword (I Samuel 18:10, 11). Kalmerende klassieke musiek het al klinies bewys dat angs daardeur verminder word, breinfunksie verhoog word, spanning verminder word, dat dit help met pynverligting en dat samesyn bevorder word.

Wie onder ons het nog nie self die kragtige invloed wat musiek, goed of sleg, op ons emosies en gedagtes kan hê nie? Musiek — die regte musiek — kan ons geestelik ophef.

`Ons word vertel dat wat ons ook al doen, “doen alles in die Naam van die Here Jesus” (Kolossense 3:17). Kan jy opreg sê dat jy dit doen? Indien nie, hoe kan jy verander? Dit wil sê, wat moet jy ophou doen as jy dit nie in die naam van die Here kan doen nie?`