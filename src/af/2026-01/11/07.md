---
title:  Vir verdere studie
date:   13/03/2026
---

“Wanneer die Gees van God verstand en hart beheers, sing die bekeerde siel ’n nuwe lied, want hy besef dat die belofte van God in sy belewenis vervul is, dat sy oortreding vergeef, dat sy sonde bedek is. Hy het sy berou teenoor God bewys vir die skending van Sy wet, en geloof teenoor Christus wat vir die regverdigmaking van die mens gesterf het. “Omdat” hy “dan uit die geloof geregverdig is”, het hy “vrede by God deur onse Here Jesus Christus” (Romeine 5:1).

“Maar omdat hy dit beleef het, is geen rede vir die Christen om te gaan sit en sy hande te vou, tevrede met wat vir hom verrig is nie. Hy wat hom voorgeneem het om die geestelike koninkryk binne te gaan, sal ontdek dat al die magte en hartstogte van die onbekeerde natuur, deur die magte van die koninkryk van die duisternis gesteun, teen hom gekant is. Elke dag moet hy sy toewyding vernieu, elke dag teen ongeregtigheid stry. Ou gewoontes, oorgeërfde neigings om kwaad te doen, sal stry om die oorhand te verkry, en daarteen moet hy voortdurend waak en in Christus om die oorwinning stry. . . .

“Ons groot behoefte is aan die krag van ’n hoër, reiner, edeler lewe. Die wêreld neem te veel van ons gedagtes in beslag en die koninkryk van die hemele te min.

“In sy pogings om die ideale van God vir hom te bereik, moet die Christen oor niks wanhoop nie. Geestelike en sedelike volmaaktheid word deur die genade en krag van Christus aan almal beloof. Jesus is die kragbron, die lewensbron. . . . Ter wille van ons stel Hy die almagtige werktuie van die hemel aan die werk. By elke stap raak ons Sy lewende krag aan.” — Ellen G. White, Die Handelinge van die Apostels, bl. 476–478.

**Vrae vir bespreking:**

`Wat was jou eie ondervinding met die belofte dat jy “uit die geloof geregverdig is”? Hoe het hierdie wonderlike belofte jou lewe verander? Hoe word hierdie belofte aan die gedagte gekoppel dat jy ook “saam met Christus opgewek is”?`

`Wat beteken dit vir jou om hemelsgesind te wees? Is dit meer belangrik as om goed te doen? Waar word die ewewig tussen hierdie twee gevind?`

`Dink na oor watter invloed jou lewe op ander het. En alhoewel ons neig om hieroor in die konteks van ons indiwiduele invloed te dink, wat van ons invloed as ’n kerk? Watter invloed het jou plaaslike kerk op jou plaaslike gemeenskap?`

`Lees Kolossense 3:11. Wat behoort dit aan ons te sê oor die eenheid wat ons in Christus behoort te hê?`