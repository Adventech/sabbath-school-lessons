---
title:  Om te sterwe is wins
date:   12/01/2026
---

Net in geval jy dit nog nie agtergekom het nie, ons almal, veral gelowiges, is in die groot stryd betrokke wat rondom ons en ook in ons woed. Ons almal, op een of ander manier, ondervind die werklikheid van hierdie kosmiese konflik, en dit sal so wees tot die dag wanneer ons sterwe, hoe ook al dit gaan gebeur.

`Lees II Korinthiërs 10:3–6.Wat is die grondslag van die geestelike oorlog wat ons voer, en wat is ons wapens?`

Die mees dodelike geestelike wapens bestaan uit goeie en slegte idees. Satan gebruik kritiek, verraad of troubreuk, verwarring, vrees, groepsdruk, en ’n menigte soortgelyke werktuie wat Christene nooit behoort te gebruik nie. Ons moet in die plek daarvan liefde, genade, vrede, minsaamheid, lankmoedigheid, vriendelikheid en selfbeheersing toepas. Ons mees kragtige wapen wat met oorleg gebruik moet word, is “die Woord van God” met behulp van die Heilige Gees (Efésiërs 6:17), want net God kan die waarheid in ’n persoon se hart tuisbring. Ons is slegs die instrument wat God gebruik om sy doelstellings te bereik.

`Lees Filippense 1:21, 22. Hoe verstaan ons Paulus se stelling hier, veral in die konteks van die groot stryd?`

Omdat die stryd geestelik is, bestaan ons stryd uit gedagtes en waardes. Tog het Christus namens ons by die kruis oorwin, en solank ons aan Hom verbind bly, kan ons nooit oorwin word nie, selfs al sou ons doodgemaak word. Paulus het sy lewe oorgegee aan wat ook al, hoe onregverdig ook al, met hom op hierdie aarde sou gebeur het, want hy het sy lewe en sy toekoms aan ’n hoër gesag toevertrou.

Ons as Christene moenie veg vir ons eie regte nie, maar vir dit wat reg is. Dis nie “mag wat reg” oorwin nie, maar “reg wat mag” oorwin.” Onderwerping aan God se wil is eerbaar; dit is inderdaad die enigste manier om hierdie oorlog waarin ons ons bevind, te kan wen. Jesus is natuurlik die beliggaming van onderwerping aan die wil van God, soos Paulus dit in Filippense 2 beskryf.

`Op watter maniere ondervind jy op hierdie oomblik die werklikheid van die groot stryd? Hoe kan jy bemoedig word en krag ontvang deur jou kennis dat Christus reeds die stryd namens ons oorwin het?`