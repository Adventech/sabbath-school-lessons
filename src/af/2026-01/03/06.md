---
title:  Om verenig en vreesloos te wees
date:   15/01/2026
---

`Lees Filippense 1:27–30. Wat is die verband tussen om eenvormig “saam [te] stry vir die geloof van die evangelie” en om vreesloos te wees?`

Satan se strategie is om te verdeel en te oorwin. Tweedrag is dodelik. Jesus sê, “en as ’n huis teen homself verdeeld is, kan daardie huis nie bly staan nie” (Markus 3:25). Dit is ’n eenvoudige beginsel waaroor Satan verheug is wanneer ons dit vergeet. Ons eenheid help ons om, volgens Bybelprofesie, ons profetiese rol as die oorblyfsel te vervul (Openbaring 12:17), deur die “ewige evangelie” te verkondig aan “alle nasies en stamme en tale en volke” (Openbaring 14:6). Omdat eenheid so uiters belangrik is om ons opdrag van hierdie Godgegewe boodskap uit te voer, en Jesus se gebed in Johannes 17 “die waarheid” van God se Woord as een van die mees belangrike sleutelpunte vir eenheid beklemtoon (Johannes 17:17, 19), kan ons boodskap nie van ons eenheid afgeskei word nie. Al drie hoort saam. Indien een van hierdie drie sleutelpunte ontbreek, kan ons nie slaag nie. Maar, indien ons al drie in plek het, is daar niks om te vrees nie. Ons het nie nodig om ons te laat “afskrik” deur die teëstanders nie (Filippense 1:28). Satan is ’n verslane vyand. Selfs as ons vir ons geloof sou moes sterf, kan niks ons kwaad aandoen as ons “navolgers is van die goeie” (I Petrus 3:13) nie. Die duiwel is magteloos om die vooruitgang van God se waarheid te stop.

`Leesdie volgende Bybelverse en maak ’n kort opsomming van hulle gemeenskaplike tema: Matthéüs 10:38, Handelinge 14:22, Romeine 8:17, II Timótheüs 3:12.`

Die lewe in hierdie gevalle wêreld is moeilik, selfs vir die waarmee dit “goed” gaan. Job was ’n regverdige man; God het self gesê dat hy “was vroom en opreg en godvresend en een wat afgewyk het van die kwaad” (Job 1:1). En tog het die ongeluk hom en sy gesin oornag getref. Wie het nog nie geleer, òf deur persoonlike ondervinding òf deur te aanskou wat met ander gebeur het, dat die lewe hier op aarde op ’n afgrond wankel en jy nooit weet wanneer jy oor die rand van die afgrond gaan val nie? In ’n sekere mate is swaarkry die lot van ons almal. Eintlik is dit op die ou einde beter om liewer vir Christus te ly as vir enigiets anders.

`Watter hoop, watter vertroosting, behoort ons as Christene te midde van ons lyding te hê?`