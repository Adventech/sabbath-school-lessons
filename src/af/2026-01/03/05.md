---
title:  Om na eensgesindheid te streef
date:   14/01/2026
---

Die tema van Jesus se laaste gebed vir sy dissipels was dat hulle eensgesind moes wees. Jesus het verder as die kruis gekyk na sy hereniging met sy Vader en met ons: “Vader, Ek wil dat waar Ek is, hulle wat U My gegee het, ook saam met My sal wees, sodat Hulle my heerlikheid kan aanskou wat U My gegee het, omdat U My liefgehad het voor die grondlegging van die wêreld” (Johannes 17:24). Jesus het gebid dat die Vader sy kinders moet bewaar “sodat hulle een kan wees net soos Ons” (Johannes 17:11). Hy het ook die vreeslike gevolge van verdeeldheid beklemtoon — dit word ’n rede vir baie om nie te glo nie. Tweekeer in hierdie kort gebed beklemtoon Jesus ons eenwees met Hom en die Vader, “sodat die wêreld kan glo dat U My gestuur het” en “dat die wêreld kan weet dat U My gestuur het” (Johannes 17:21, 23).

`Lees Filippense 1:27 en vergelyk dit met Johannes 17:17–19. Waarna verwys beide Jesus en Paulus wat onontbeerlik is om eenheid in die kerk tot stand te bring?`

Die Griekse woord wat in Filippense 1:27 vertaal word as “gedra julle waardig”, is politeuomai, wat beteken om “as ’n burger te leef ” — nie van enige aardse koninkryk nie, maar as ’n burger van die hemelse koninkryk. Die Bergpredikasie skilder ’n pragtige prent van wat dit beteken om kinders van die hemelse Vader en lede van Sy koninkryk te wees: arm van gees, sagmoedig, honger en dors na die geregtigheid, barmhartig, rein van hart, vredemakers, om die ander wang te draai, om jou vyande lief te hê, om te seën die wat julle vervloek, om goed te doen aan die wat jou haat. Kortliks, “om reg te doen en liefde te betrag en ootmoedig te wandel met jou God” (Miga 6:8).

Dit is moeilik om onsteld met of kwaad vir so iemand met hierdie karaktertrekke te wees. Is dit? Soms verafsku ons mense wat lyk asof hulle te goed is. Ons mag selfs versoek word om hulle te verneder of om ’n swakheid in hulle te vind om te bewys dat hulle nie so goed is as wat hulle wil voorgee nie, en dit alles sodat ons beter oor onsself kan voel. In plaas daarvan, hoekom kan ons nie liewer probeer om meer liefdevol, vrygewig, barmhartig en genadig te wees nie?

Ellen G. White het na diegene verwys wat “vir die wêreld en wat dit aanbied meer lief is as vir God of vir die waarheid.” — Testimonies for the Church, vol. 5, bl. 277, (vry vertaal).

So dikwels ontstaan onenigheid in die kerk as gevolg van trotsheid. “Namate trotsheid en wêreldse eersug vertroetel was, het die gees van Christus uit die kerk onttrek, en het wedywering, verdeeldheid en onenigheid oorgeneem om die kerk te verwar en te verswak.” — Testimonies for the Church, vol. 5, bl. 240, 241, (vry vertaal). 

Dit is uiters belangrik dat elkeen van ons Jesus se voorbeeld van nederigheid en sagmoedigheid moet volg! Hoe anders sal ons kerk nie wees nie?