---
title:  Om vir mekaar te bid
date:   18/03/2026
---

`Lees Kolossense 4:2–4. Watter beginsels vir gebed vind jy in hierdie verse? Watter gebedsversoeke maak Paulus hier?`

Sommige van die mees belangrike woorde wat ons aan iemand kan sê wat sukkel met verskeie soorte vraagstukke, of dit nou familie-sake, of gesondheid, of geldelik, of iets anders is, is “Ek bid vir jou.” Hierdie is die hemel se gekose middel om kontak te maak en met mekaar te verkeer. “Dit is deel van God se plan om aan ons, in antwoord op die gebed van geloof, daardie dinge te gee wat Hy nie sou gee as ons nie daarom gevra het nie.” — Ellen G. White, Die Groot Stryd, bl. 525.

Let op na die treffende gebedsverwysings wat Paulus gebruik: “Hou aan” (of volhard), “waak daarin”, en “met danksegging” — wat aandui dat hierdie ’n gebed van geloof is (Kolossense 4:2). Hy sê aan ons om “altyd aan te hou” bid (Efésiërs 6:18) en “sonder ophou” (I Thessalonicense 5:17). Wat verbasend is, selfs al “weet [ons] nie reg wat ons moet bid nie . . . die Gees self tree vir ons in met onuitspreeklike sugtinge” (Romeine 8:26).

`Lees Kolossense 4:3 weer. Watter “deur van die woord” mag God vir jou oopmaak om jou geloof te deel?`

Dis betekenisvol dat Paulus ook gebid het om die regte woorde te uiter. Soms, wanneer ons sy briewe of sy toesprake in die boek Handelinge lees, dink ons dat die apostel altyd welsprekend was en nooit getwyfel het oor wat hy moes sê nie. Maar hier vra hy vir gebed sodat hy die boodskap “openbaar” kan maak (Kolossense 4:4). Hy gebruik ook ’n baie belangrike Griekse woord (dei) in the laaste frase van die vers, wat as “soos ek dit behoort te spreek” vertaal kan word, en wat wys op die goddelike noodsaaklikheid van die werk om die evangelie te verkondig. Hy het besef hoe belangrik dit is om die boodskap aan mense op die hoogste vlakke van die Romeinse regering aan te bied, wat die Keiser se huisgesin ingesluit het.

“Dis nie altyd nodig om te kniel om te bid nie. Kweek die gewoonte aan om met die Here te praat wanneer u alleen is, wanneer u loop en wanneer u met u daaglikse werk besig is. Hef u hart gedurig in stille gebed op om hulp, lig, krag en kennis. Laat elke asemhaling ’n gebed wees.” — Ellen G. White, Die Helende Hand, bl. 510, 511.