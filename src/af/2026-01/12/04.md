---
title:  Verhoudings in die werkplek
date:   17/03/2026
---

`Lees Kolossense 3:22–25 en Kolossense 4:1. Watter instruksies word hier aan slawe gegee? Watter algemene beginsels vir die werkplek word hier genoem?`

Soms word daar na slawerny in Bybelse tye verwys om sommige van die Bybel se leerstellings in die verlede te plaas, of om die Skrif geheel en al in twyfel te trek. Maar, ironies genoeg, neem hierdie gesindheid nie die historiese konteks van die Ou Testamentiese Israel en die Nuwe Testamentiese kerk in ag nie. Die mens is na God se beeld gemaak, en is, soos al God se intelligente wesens, ontwerp om vry te wees. Mosaiëse wette het die Israeliete verbied om vir ewig slawe te wees (Deuteronómium 15:12) en het gestipuleer dat ses jaar die maksimum termyn van diens moes wees om finansiële verpligtinge na te kom (Exodus 21:2–6, Levítikus 25:39–43). Slawerny in die Bybel, hoe teenstrydig dit ook al met ons moderne begrip is, was nie enigsins soos die gruwelike praktyke van slawerny wat in die Westerse wêreld toegepas was nie, en wat ’n teistering van en ’n afskuwelike misdaad teen die mensdom was.

Gedurende die Nuwe Testamentiese tye moes die kerk binne die raamwerk van die Romeinse wette gefunksioneer het, wat voorsiening gemaak het om slawe te besit, “Maar, anders as die moderne vorm van slawerny, het die Romeinse wet die slawe van aansienlike regte en geleenthede voorsien, en deur pogings aan te wend om hierdie praktyke omver te werp, sou dit ’n bedreiging vir die bevordering van die evangelie gewees het.” — Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), bl. 166, (vry vertaal).

Om die waarheid te sê, in die kerk, anders as binne die Romeinse Ryk oor die algemeen, was die slaaf se eerste verpligting om die Here te dien. En daar was van hulle gesagvoerders verwag om die diensknegte regverdiglik te behandel, “omdat julle weet dat julle ook ’n Here in die hemele het” (Kolossense 4:1). Daarom het Paulus aan Filémon instruksies gegee om Onésimus nie meer as ’n slaaf te behandel nie, maar as ’n broeder (Filémon 16). Eintlik, in beide die Ou en Nuwe Testamente word gelowiges slawe (of diensknegte) van God genoem (lees byvoorbeeld Psalm 34:23, Lukas 17:10, I Petrus 2:16).

Selfs al hou ons nie van die kulturele omstandighede waarin sommige Bybelverse geskrywe was nie, moet ons nogtans die outoriteit van die teksvers self, aanvaar. Anders het ons onsself en ons kultuur bo die Skrif geplaas. Die beter opsie is om alles wat in die Bybel gesê word oor ’n onderwerp te oorweeg voordat daar tot ’n gevolgtrekking gekom word oor wat die Bybel aan ons daaroor sê.

`Dink hoe hierdie skrifgedeelte op jou verhoudinge by die werk van toepassing kan wees. Hoe kan hierdie beginsels jou as ’n baas of ’n werknemer help?`