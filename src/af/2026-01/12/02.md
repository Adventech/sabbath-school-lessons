---
title:  Man en vrou
date:   15/03/2026
---

Verskeie stelle instruksies vir die Christengesin word in die Nuwe Testament ingesluit (lees Efésiërs 5:21–6:9, Kolossense 3:18–4:1, Titus 2:1–10, I Petrus 2:18– 3:7). Dis merkwaardig dat hierdie “huislike pligte”, soos wat dit genoem word, nie geheel en al hiërargies (kerklik) is nie, maar elemente insluit wat die verhoudinge oor en weer meer opbouend sal maak.

`Lees Kolossense 3:18, 19.Watter balans word hier gesien? Watter addisionele raad gee Paulus in Efésiërs 5:22–25, 33?`

Sommige manne kwoteer graag “Vroue, wees julle mans onderdanig” (Kolossense 3:18), en stop dan net daar, en dan nalaat om op te let hoe Paulus dit verder kwalifiseer: “soos dit betaamlik is in die Here”. Nêrens in die Nuwe Testament word daar geleer dat vroue aan alle mans onderdanig moet wees nie; ook nie dat vroue diensbaar of onderworpe moet wees nie; of dat hulle blindelings moet toegee aan elke nuk of begeerte van hulle eie mans nie. Paulus redeneer dat die vrou eerstens aan die Here lojaal moet wees en tweedens aan haar man. Die vrou se indiwidualiteit moet nie deur haar man verswelg word nie, en nog minder kan hy as haar gewete optree.

Christus se liefde vir die kerk en sy opoffering vir sy kerk illustreer hoe mans hulle vroue moet liefhê (Efésiërs 5:25). Mans sal dan getrou bly afgesien van wat dit mag kos. Hulle sal besluite maak wat hul vroue se beste belange sal bevorder, hoewel hierdie belange gewoonlik met mekaar ooreengekom moet word. Hierdie tipe liefde maak dit makliker vir die vrou om God se bevel te gehoorsaam om haar man te respekteer (Efésiërs 5:33).

’n Gesonde Christen-huisgesin word gekenmerk deur wederkerigheid – deur mekaar te raadpleeg, deur dinge saam te deurdink, en as ’n paartjie saam besluite te maak. Soms, wanneer besluite gemaak word wat ernstige implikasies vir die hele gesin inhou, mag dit paslik wees om die kinders in te sluit in hierdie samesprekings, maar die ouers moet nooit voor die kinders twis nie. Na so ’n proses, as die man en vrou nie kan ooreenkom nie, moet die vrou die Bybel se raad volg om te berus by haar man se oordeel, met dien verstande dat die Woord van God nie deur sy keuse oortree sal word nie. Terselfdertyd kan die meeste mans, indien nie almal nie, tye herroep dat hulle agterna so bly was omdat hulle vir hulle vrouens geluister het en húlle raad gevolg het. Hoe meer die man en vrou saamwerk as ’n span, hoe gelukkiger sal die huwelik wees.

`Hoe kan ons voorkom om te doen wat, ongelukkig, dwarsdeur die geskiedenis al gedoen was: deur hierdie pragtige beginsels wat in hierdie verse voorgestel word in iets boos te verander?`