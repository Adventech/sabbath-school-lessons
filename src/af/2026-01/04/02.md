---
title:  Onenigheid in Filíppi
date:   18/01/2026
---

`Lees Filippense 2:1–3. Watter faktore het skynbaar daartoe gelei dat onenigheid in die kerk ontstaan het? Wat het Paulus voorgestel om dit te herstel?`

Dit moes ’n geweldige teleurstelling vir Paulus gewees het om te sien hoe die kerk wat hy tot stand gebring het en wat hy so liefgehad het, met wedywering en twis gefolter was. Hy gebruik baie sterk taal om hierdie probleme aan te spreek. Die woord “naywer” (Grieks, eritheia) wat vroeër in Filippense 1:16 gebruik word, verwys na Paulus se mededingers in Rome wat deur eiebelang hulleself aanbeveel het in plaas daarvan om Christus se saak te bevorder.

“Naywering” is deel van die werke van die vlees (Galásiërs 5:20) en Jakobus dui aan dat “waar afguns en selfsug is, is daar wanorde en allerhande gemene dade” (Jakobus 3:16). Die Griekse woord vir “afguns” word net hier in die Nuwe Testament gebruik, maar verskyn in buitebybelse literatuur in die sin van arrogansie, valse trots, en om ’n verwaande dunk van jouself te hê. Paulus gebruik ’n naverwante woord in sy vermaning aan die Galásiërs: “Laat ons nie word soekers van ydele eer wat mekaar uittart en mekaar beny nie” (Galásiërs 5:26).

Let op na Paulus se hulpmiddels vir hierdie probleme:

1. _Vertroosting in Christus._ Paulus gee Christus se eie voorbeeld as ’n kragtige motivering.
2. _Aanmoediging om lief te hê._ Jesus openbaar goddelike liefde en beveel dat “julle mekaar moet liefhê net soos Ek julle liefgehad het” (Johannes 15:12).
3. _Gemeenskap van die Gees._ Die teenwoordigheid van die Heilige Gees skep ’n intieme Christelike verhouding soos dit die vroeë kerk deurdring het (Handelinge 2:42; vergelyk II Korinthiërs 13:13).
4. _Innige liefde (barmhartigheid)._ Ons sien hoe hierdie goddelike eienskap dikwels in die lewe van Christus gemanifesteer was (lees Matthéüs 9:36, Matthéüs 20:34, Markus 1:41) en wat beskryf word in die gelykenisse van die goeie Samaritaan (Lukas 10:33) en die verlore seun (Lukas 15:20).
5. _Genade._ Hierdie eienskap wat deur Jesus gedemonstreer was, moet ook in die lewens van sy volgelinge gesien word (Lukas 6:36).
6. _Om eensgesind te wees, dieselfde liefde te beoefen, om eenpaig te wees, een van sin._ Wat ’n prentjie! Dit is moeilik om in te sien hoe Paulus die belangrikheid van eenheid kragtiger kon beklemtoon. Soos Paulus dit stel, die gesindheid wat ons moet hê “wat ook in Christus Jesus was” (Filippense 2:5).