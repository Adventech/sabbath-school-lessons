---
title:  Vir verdere studie
date:   23/01/2026
---

“Al die ouerlike liefde wat van geslag tot geslag deur die kanaal van menslike harte gekom het, al die fonteine van deernis wat in die siele van die mens geopen is, is soos ’n klein stroompie vergeleke met die grenslose oseaan wanneer dit met die oneindige, onuitputbare liefde van God vergelyk word. Die tong kan dit nie uiter nie; die pen kan dit nie beskryf nie. Jy mag elke dag van jou lewe daaroor nadink; jy mag die Skrifte met ywer ondersoek om dit te verstaan; jy mag alle krag en vermoë wat God aan jou gegee het, inspan, in ’n poging om die liefde en deernis van die hemelse Vader te verstaan; tog bly daar nog ’n ewigheid voor jou uitgestrek. Jy kan daardie liefde vir eeue lank bestudeer; tog sal jy nie ten volle die lengte en breedte en diepte en hoogte van die liefde van God begryp wat Hom sy Seun laat gee het om vir die wêreld te sterf nie. Selfs die ewigheid kan dit nie ten volle openbaar nie. En tog as ons die Bybel bestudeer en die lewe van Christus en die plan van verlossing oorpeins, sal hierdie groot temas meer en meer in ons denke geopen word.” — Ellen G. White, Testimonies for the Church, vol. 5, bl. 740, en Maranatha, 10 Maart, bl. 77.

“Wanneer ons opgelei word in die skool van Christus, wat sal ons leer? — om opgeblase te word? —om ’n verhewe opinie van onsself te hê? — Inderdaad nee. Hoe meer ons in hierdie skool leer, hoe meer sal ons in sagmoedigheid en nederigheid van gesindheid vorder. Ons moenie voel asof ons alles wat nodig was, geleer het nie. Ons moet die talente wat God aan ons gegee het ten beste gebruik, sodat wanneer ons verganklikheid met onverganklikheid beklee word, ons dit nie sal agterlaat wat ons bereik het nie, maar dit na die hiernamaals sal saamneem. Christus en sy verlossingswerk sal die tema van ons studie wees dwarsdeur die eindelose eeue van die ewigheid.” — Ellen G. White, Manuskrip 36, 1885, (vry vertaal).

**Vrae vir bespreking:**

`Op watter maniere het jyself die werklikheid van God se liefde al ondervind? Praat in die klas oor die verskillende maniere hoe jy God se liefde leer ken en ondervind het.`

`Wat presies beteken dit dat Jesus “aan die mense gelyk geword” het (Filippense 2:7)? Vergelyk Romeine 8:3. Bespreek hierdie skrifgedeeltes deur dit met mekaar te vergelyk.`

`Watter uitdagings moet die kerk in jou gebied oorkom om eenheid te bekom? Wat die geskilpunte ook al is, hoekom sal die gewilligheid om nederig te wees, deur geensins enigiets “uit selfsug of uit ydele eer” (Filippense 2:3) te doen nie, grootliks help om ten minste te begin om deur die geskilpunte te begin werk?`