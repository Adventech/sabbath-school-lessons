---
title:  Die gesindheid van Christus
date:   21/01/2026
---

Muhammad Ali het eenkeer gesê, “Ek is die beste”. In Augustus 1963, ses maande voordat hy die wêreld swaargewig- kampioenskap gewen het, het hy selfs ’n plate-album met die titel “I Am the Greatest” vrygestel. Ali was, sonder twyfel, ’n fantastiese atleet, maar hy was nie ’n voorbeeld om na te volg indien jy die gesindheid van Christus wil hê nie.

In teenstelling met bogenoemde was Jesus volmaak en sonder sonde. Hoewel Hy “in alle opsigte” versoek was “net soos ons” (Hebreërs 4:15), het Hy nooit gesondig nie, nie eers in sy gedagte nie. Nietemin, Hebreërs 5:8 dui aan, “al was Hy die Seun, het Hy gehoorsaamheid geleer uit wat Hy gely het”. Jesus se onderwerping aan die Vader se wil was altyd volmaak. Daar was nooit ’n oomblik wat Hy geweier het om Homself te onderwerp nie, hoewel dit ongetwyfeld baie keer nie maklik was nie.

`Lees Filippense 2:5–8 wat sommige as die mees kragtige en mooiste verse in die Skrif beskou. Wat sê Paulus hier vir ons? Wat word met hierdie woorde bedoel? Wat die belangrikste is, hoe pas ons die beginsel wat hier aangedui word, op ons eie lewens toe?`

Jesus, wat in die gestalte van God was, en wat self God is, het nie net vlees geword nie maar het ook ’n “slaaf” geword (doulou, a dienskneg, ’n slaaf) en Homself as ’n offerande vir ons sondes laat offer! Op ’n ander plek sê Paulus dat Hy “vir ons ’n vloek” geword het (Galásiërs 3:13). God, ons Skepper, het op die kruis gesterf om ook ons Verlosser te word, en dit het vereis dat Hy vir ons ’n vloek moes word.

Hoe kan ons begin om te begryp wat hier gesê word? Selfs nog meer, hoe kan ons doen wat die verse vir ons sê om te doen, en dit is om dieselfde tipe gewilligheid te hê om onsself te verneder en onsself vir die beswil van ander te offer?

Op ’n ander plek sê Jesus: “Maar die grootste van julle moet jul dienaar wees. Wie homself verhoog, sal verneder word, en wie homself verneder, sal verhoog word” (Matthéüs 23:11, 12). Hierdie, onder andere, weerspieël wat Paulus ons in Filippense 2:5-8 vertel om ook te doen.

Meer grafies en kragtig gestel, sê Paulus hier wat hy vroeër gesê het om nie te doen nie, “moenie iets doen uit selfsug of uit ydele eer nie” (Filippense 2:3).

`Hoe behoort ons op wat Christus vir ons gedoen het te reageer soos wat dit in Filippense 2:5-8 uitgebeeld word? Watter reaksie kan dalk “voldoende” of agtenswaardig wees vir wat Christus vir ons gedoen het behalwe om op ons knieë te val en Hom te aanbid? Hoekom is dit so verkeerd om te dink dat ons werke iets kan bydra tot wat Christus reeds vir ons gedoen het?`