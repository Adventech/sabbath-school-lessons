---
title:  Die bron van eenheid
date:   19/01/2026
---

Dink nog meer oor hoekom Paulus eensgesindheid in Filippense 2:2 so beklemtoon deur eintlik dieselfde gedagte op vier verskillende maniere te sê. Let ook op hoe hy op die gemoed, gedagtes en gevoelens fokus. Terwyl die godsdiensleiers die uiterlike optrede beklemtoon het, het Jesus op ons gedagtes en gevoelens gefokus. Byvoorbeeld, die ryk jongman het beweer dat hy nog altyd die wet onderhou het. Tog, deur aan hom te sê hy moet alles verkoop en die opbrengs aan die armes gee, en Hom dan moes volg, het Jesus sy verknogtheid aan wêreldse dinge blootgelê. Hy het ook gesê dat dit wat uit die hart (of gedagtes) kom, die mens onrein maak: “Want uit die hart kom daar slegte gedagtes, moord, egbreuk, hoerery, diewery, valse getuienis, lastertaal” (Matthéüs 15:19), en, “Want uit die oorvloed van die hart praat die mond” (Matthéüs 12:34).

`Lees Filippense 2:3, 4. Watter praktiese stappe moedig Paulus aan om eenheid in die kerk te bewerkstellig?`

Paulus se woorde skilder ’n beeld van nederigheid: om onselfsugtig te wees, om ander hoër as jouself te ag, om elkeen ook na die ander se belange om te sien en nie elkeen net na sy eie belange nie. Dis makliker gesê as gedoen, nie waar nie? Maar dis belangrik om hierdie beginsels in gedagte te hou in al ons wisselwerkinge. Wanneer ons gesels, is ons dikwels geneig om op ons antwoord op wat gesê word te konsentreer, i.p.v. om liewer te fokus op en te probeer verstaan wat die ander persoon sê. Dikwels ontstaan verskille oor eenvoudige wanbegrippe wat vermy kon geword het deur doodeenvoudig aktief te luister. Ons mag verskil hieroor, maar deur te luister en te poog om die ander persoon se oogpunt te probeer verstaan, is die eerste stap om gesonde kommunikasie en vertroue te kweek.

Paulus praat van om “ernstig te strewe om die eenheid van die Gees te bewaar deur die band van die vrede” (Efésiërs 4:3). Indien daar onenigheid in die kerk is, kan die Heilige Gees die storm tot bedaring bring en die eenheid herstel. In dieselfde hoofstuk praat Paulus van “die eenheid van die geloof en van die kennis van die Seun van God” (Efésiërs 4:13). Die twee is naverwant aan mekaar. Deur dieselfde geloof te deel, dieselfde begrip te hê van die Skrif wat voortspruit uit wat Christus leer, is uiters essensieel vir eenheid onder ons.

`Watter tipe afsterwe van die eie-ek sal ons daartoe lei om inderdaad ander hoër as onsself te ag? Hoe kan ons leer om dit te doen? Hoe verskillend sal ons verhoudings wees as ons almal so sou lewe?`