---
title:  Net een ding — om Christus te ken
date:   05/02/2026
---

`Lees Filippense 3:10–16.Watter hoofgedagtes noem Paulus in hierdie skrifgedeelte?`

Daar is sekerlik niks meer belangrik as om Christus te ken nie, wat op die ou einde ons waarborg is dat Hy ons sal ken en voor die Vader sal erken (lees Matthéüs 7:21–23; Matthéüs 10:32, 33). Hoe ken ons Hom? Deur sy geskrewe Woord — deur dit te lees en dit dan te leef. Ons kan Hom nie van aangesig tot aangesig ken soos wat die dissipels Hom geken het nie. Maar interessant genoeg, ten spyte van hulle interaksie met Hom, het hulle steeds gefaal om sy woorde te verstaan, en dit bevestig ons behoefte om deur die Heilige Gees gelei te word (lees Johannes 16:13). Hoe meer ons Hom leer ken, hoe nader beweeg ons na Hom, want ons ondervind “die krag van sy opstanding” (Filippense 3:10), wat ons tot ’n “nuwe lewe” bevorder (Romeine 6:4).

’n Ander manier hoe ons nader aan Jesus beweeg is deur “die gemeenskap van sy lyde” (Filippense 3:10). Elke beproewing waarvoor ons te staan kom, elke pynlike ondervinding wat ons deurmaak, help ons om te weet en meer te waardeer wat Jesus vir ons deurgemaak het, en om Hom en sy Wil duideliker te verstaan.

’n Derde manier om nader aan Hom te kom, is om voorwaarts te beur na “die doel” (Filippense 3:14). Wat is daardie doel? Dit gebruik ’n woord wat net hier in die Nuwe Testament gebruik word (skopos). Dit verwys na die wenstreep van ’n resies en die prys wat aan die wenner toegeken word. Paulus noem dit “die prys . . .van die hoë roeping van God in Christus Jesus” (Filippense 3:14). Net soos Christus, deur sy dood en opstanding, opgevaar het na die hemel, nooi God ons om dieselfde hemelse beloning te ontvang – die ewige lewe.

Vanselfsprekend het ons dit nog nie bereik nie. Ons sal nie ten volle volmaaktheid bereik totdat ons “vernederde liggaam” verander sal word “om gelykvormig te word aan sy verheerlikte liggaam” nie (Filippense 3:21). Maar deur Hom te ken en sy teenwoordigheid elke dag in ons lewens in te nooi, beur ons nou voorwaarts na die doel om soos Jesus in elke opsig te wees. Hierdie is ook die “een ding” waarop Paulus gefokus het. Net soos om ’n resies te hardloop (lees I Korinthiërs 9:24–27), gee ons nie aandag aan waar ons was nie, of wie ons volg nie. Ons fokus op die dinge wat nog kom — daardie hemelse beloning wat op ons wag. Die beeldspraak hier is duidelik: die een wat hardloop se volle aandag is op die einddoel, wat elke spier inspan en vorentoe beur om die eindstreep te bereik.

`Hoekom, in jou wandel met die Here, is dit so belangrik om nie aan te hou om terug te kyk na jou sondes en mislukkings nie, maar om liewer vorentoe te kyk na wat jy nou in Christus belowe word?`