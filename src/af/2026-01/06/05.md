---
title:  Die geloof van Christus
date:   04/02/2026
---

Paulus se hoofgedagte moet nie misgekyk word nie. Hy het ’n wonderlike verandering op die Damaskuspad ondervind toe hy sy ou wetgebaseerde lewe vir die teenwoordigheid van Christus self verruil het — “om Christus as wins te verkry en in Hom gevind te word” (Filippense 3:8, 9).

`Om “in Hom” gevind te word”, d.w.s., in Christus, is ’n interessante uitdrukking. Lees Efésiërs 1:4, II Korinthiërs 5:21, Kolossense 2:9 en Galásiërs 2:20. Gebaseer op hierdie verse, wat dink jy bedoel Paulus met hierdie gedagte?`

Paulus se verwysing na om in Christus te wees, is en was al ’n veelbesproke onderwerp. Dit verras nie dat die bes moontlike verduideliking daarvan van Paulus self kom nie: “om die volheid van die tye te reël, met die doel om alle dinge wat in die hemele sowel as wat op die aarde is, onder een hoof in Christus te verenig” (Efésiërs 1:10). Dit was God se doel van die begin af. En Paulus maak dit duidelik hoe dit gebeur: “Maar deur Hom is julle in Christus Jesus, wat vir ons geword het wysheid uit God en geregtigheid en heiligmaking en verlossing” (I Korinthiërs 1:30).

Om “in Christus” te wees, sluit alles in wat die plan van verlossing omvat, vanaf die begin van ons geestelike insig (wysheid), tot regverdiging deur geloof (regverdigmaking), tot voorbereiding vir die hemel (heiligmaking), en uiteindelik tot verheerliking tydens die Tweede Koms (verlossing). Verlossing is Christus se werk van begin tot einde — vir ons en in ons. Dus, deur Christus te verkry, het ons alles wat ons nodig het.

`Lees Filippense 3:9. Watter twee dinge kontrasteer Paulus hier en waarom is dit belangrik om hierdie kontras altyd te onthou?`

Soos wat Paulus tot die besef gekom het dat jou “eie geregtigheid” nie die werklike geregtigheid is nie, omdat die wet nie die krag het om lewe te gee nie (lees Galásiërs 3:21, 22); net Christus kan, deur geloof. En nie sommer enige geloof nie. Per slot van rekening, die duiwels glo en hulle sidder (Jakobus 2:19). Die enigste geloof wat red, is “die geloof van Christus”. Net Sy geloof was ten volle gehoorsaam en kan gehoorsaam wees. (Die Griekse woord vir geloof, pistis, beteken ook om getrou te wees.) So, as ons in Christus is en Hy in ons woon (Galásiërs 2:20), dan lewe ons deur Sy geloof d.m.v. ons geloof in Hom.