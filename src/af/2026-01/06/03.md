---
title:  Paulus se “vorige lewe”
date:   02/02/2026
---

Dit is algemeen vir Christenbekeerlinge om aan hulle eie lewens te dink voordat hulle Jesus aangeneem het, en ook daarna, net soos Paulus in Filippense 3 dit doen. Nietemin, tereg of ten onregte, praat ons soms van nie-Christene as “goeie mense”, en, ten minste volgens die wêreld se standaarde, ís baie inderdaad goeie mense. In teenstelling hiermee, volgens God se standaarde, is niemand goed nie, selfs Christene ook nie.

`In Filippense 3:4–6 verwys Paulus na baie dinge in sy lewe waaroor hy vroeër trots was. Waaroor was hy trots? Hoe sou jy die “goeie” in jou eie lewe beskryf (jou verlede en huidiglik)?`

Paulus vorm ’n duidelike kontras tussen gelowige Jode wat valse leerstellings versprei en gelowiges wat nie besny is nie maar ten volle op Christus vir hulle redding vertrou, en nie op blote menslike werke soos die besnydenis nie (lees Hebreërs 6:1, Hebreërs 9:14; vergelyk Romeine 2:25–29). Selfs al was Paulus se vorige lewe en afkoms nogal indrukwekkend vir sy mede-Joodgenote, het geen van hierdie dinge tot sy redding bygedra nie. Om die waarheid te sê, dit het hom eintlik vir ’n ruk lank gekniehalter en blind gemaak vir die feit dat hy Christus nodig het.

Paulus was nie net besny nie — hy was presies op die regte dag (die agste dag besny – presies volgens voorskrif), en hy was ’n Israeliet by geboorte wat hom deel van die verbondsvolk gemaak het. Boonop was hy uit die stam van Benjamin aan wie sommige van die mees belangrike stede in Israel behoort het. Paulus het nie net Hebreeus geken nie, maar hy was ook ’n student van die leraar, Gamáliël (Handelinge 22:3 en Handelinge 26:4, 5), en ’n Fariseër wat deeglik opgelei was in die wet, en hoe dit volgens tradisie toegepas moes word.

Paulus was so vol ywer vir die wet dat hy die kerk vervolg het omdat hy dit as ’n bedreiging vir die Joodse lewenstyl gesien het, soos wat hy geglo het, volgens die wet voorgeskryf was. Dis interessant dat, hoewel hy “skuldeloos” in terme van daardie mensgemaakte “wetsvereiste” was, Paulus later toe besef het dat die wet eintlik dieper was en veel meer vereis het as wat hy hom kon voorstel, en dat sonder Christus hy voor die wet veroordeeld gestaan het.

`Vergelyk Romeine 7:7–12 met Matthéüs 5:21, 22, 27, 28. Watter beslissende punt word hier deur beide Jesus en Paulus oor die wet gemaak, en hoekom is “geloof in Christus” (Filippense 3:9) eerder as in die wet, die enigste bron van regverdigmaking? Kyk so daarna: Hoe goed onderhou jy die wet, ten minste hoe Jesus sê dat ons die wet moet onderhou?`