---
title:  Die vrug van die Evangelie
date:   07/01/2026
---

Paulus se verwantskap met die Kolossense het met sy verwantskap met die Filippense verskil. Hy het hulle by diegene wat “my aangesig in die vlees nie gesien het nie”, ingesluit (Kolossense 2:1). Nieteenstaande verseker Paulus hulle, soos hy met die Filippense gedoen het, dat hy God dank vir hulle en dat hy “altyd” vir hulle bid.

`Lees Kolossense 1:3–8. Watter drie dinge dank Paulus God voor?`

Paulus kombineer die drie deugde wat hy op ander plekke noem: geloof, hoop, en liefde (lees I Korinthiërs 13:13, I Thessalonicense 1:3, I Thessalonicense 5:8). Let daarna op dat Paulus nie die Kolossense krediet gee vir hierdie deugde nie. Hy gee dank aan die Vader, want hierdie deugde is deel van die “goeie en volmaakte” gawes wat ons van Hom ontvang (Jakobus 1:17). Wanneer ons die liefde wat God vir ons het, insien, lei dit ons na geloof in Christus (Efésiërs 2:4–8), en ons ontvang dan hoop vanaf die hemel. Petrus beskryf dit as “ ’n onverganklike en onbesmette en onverwelklike erfenis . . ., wat in die hemele bewaar is vir ons” (I Petrus 1:4).

Paulus beklemtoon ook dat die evangelie geloofwaardig is, want dit is op “die woord van waarheid” gebaseer. Dit is ’n uitdrukking wat Paulus op ’n ander plek gebruik om na die geïnspireerde woord van God te verwys (lees II Korinthiërs 6:7, II Timótheüs 2:15). Anders as “die woord van die mens,” werk dit “waarlik” in diegene wat glo (I Thessalonicense 2:13) en doen wat God behaag (Jesaja 55:11). So, wanneer die evangelie verkondig word, word die mag van God deur die werk van die Heilige Gees op die harte van die hoorders gemanifesteer, en mense reageer dan. Die evangelie produseer self die vrugte want dit is “die woord van die lewe” (Fillipense 2:16).

Wat dalk die verbasendste is, is dat die evangelie in so ’n kort tydperk versprei het. Binne ongeveer dertig jaar na Christus se dood en opstanding, kon Paulus reeds sê dat dit “die hele wêreld bereik het” (Kolossense 1:6). ’n Bietjie verder, in dieselfde hoofstuk, sê hy dat die evangelie “verkondig is in die ganse mensdom onder die hemel” (Kolossense 1:23). Die uitgebreide Romeinse padsisteem het vinnige kommunikasie en beweging moontlik gemaak, wat tot gevolg gehad het dat Paulus se sendbriewe wyd en vinnig gesirkuleer kon word. Maar dit is die mag van God, deur die lewende woord van God, wat geboorte gee aan die geestelike lewe in ’n persoon (Jakobus 1:18, I Petrus 1:23), en hulle “in Christus ’n nuwe skepsel” maak (II Korinthiërs 5:17).

`In Kolossense 1:5 skryf Paulus oor “die hoop wat vir julle weggelê is in die hemele”. Hoe verstaan jy daardie hoop, en hoekom is dit persoonlik op jou van toepassing, al is jy waarlik onwaardig?`