---
title:  Vir verdere studie
date:   09/01/2026
---

“Vele is nie in staat om noukeurige planne vir die toekoms te maak nie. Hulle lewe is te onseker. Hulle weet nie hoe sake sal verloop nie en dit kwel hulle en maak hulle onrustig. Ons moet altyd onthou dat die lewe van God se kinders in hierdie wêreld ’n pelgrimsreis is. Ons het nie die wysheid om ons eie lewens te beplan nie. Dit is nie in ons mag om ons toekoms te reël nie. ‘Deur die geloof het Abraham, toe hy geroep is, gehoorsaam weggetrek na die plek wat hy as ’n erfenis sou ontvang; en hy het weggetrek sonder om te weet waar hy sou kom’ (Hebreërs 11:8).

“In Sy lewe hier op aarde het Christus geen planne vir Homself gemaak nie. Hy het God se planne vir Hom aangeneem, en dag na dag het die Vader Sy planne vir Hom ontvou. So ook moet ons op God vertrou dat ons lewens die eenvoudige uitwerking van Sy wil mag wees. Namate ons ons weë aan Hom toe vertrou, sal Hy ons voetstappe rig.

“Daar is te veel wat, nadat hulle vir ’n skitterende toekoms planne gemaak het, ’n hopelose mislukking is. Laat God u lewe beplan. Vertrou soos ’n klein kindjie op die leiding van Hom wat ‘die voete van sy gunsgenote bewaar’ (I Samuel 2:9). God lei Sy kinders nooit langs ’n ander weg as wat hulle self sou gekies het as hulle die einde van die begin af kon sien en die heerlikheid van die doel kon gewaar wat hulle as medewerkers van Hom vervul nie.” — Ellen G. White, Die Helende Hand, bl. 478, 479.

**Vrae vir bespreking:**

`Dink na oor die afgelope week en maak ’n lys van die dinge waarvoor jy dankbaar is. Sou jy dalk meer hê om voor dankbaar te wees as wat jy besef?`

`Dink goed na oor die laaste sin van die Ellen G. White aanhaling hierbo. Dit is ’n kragtige geloofsverklaring. Hoe kan jy leer om God soveel te vertrou?`

`Met Kolossense 1:6 en 23 in gedagte, bespreek die volgende verklaring: “Vir veertig jaar het ongeloof, murmurering en rebellie antieke Israel van die land Kanaän uitgesluit. Dieselfde sondes het die toegang van moderne Israel tot die hemelse Kanaän vertraag. In nie een van hierdie gevalle was die beloftes van God foutief nie. Dit is die ongeloof, wêreldsgesindheid, die ongewydheid en die tweedrag tussen die Here se belydende volk wat ons in hierdie wêreld van sonde en hartseer vir so baie jare gehou het. As die kerk van Christus die taak uitgevoer het wat die Here aan hom opgedra het, sou die hele wêreld al gewaarsku gewees het en sou die Here Jesus met groot krag en heerlikheid na die aarde gekom het.” — Ellen G. White, Last Day Events, bl. 38. Op watter maniere is ons dalk aan dieselfde dinge skuldig?`