---
title:  Toepassing van Geestelike Insig
date:   06/01/2026
---

Toe die Filippense van Paulus se inhegtenisneming gehoor het, was hulle beangs, en dis verstaanbaar. Nou was sy werk erg beperk. Hy kon nie reis nie. Hy kon nie preek nie. Hy kon nie die sinagoges besoek het om die mense van Jesus as die Messias te leer nie. Hy kon nie langer kerke stig nie. Die Filippense het Epafrodítus gestuur om vas te stel wat die apostel se omstandighede was, om hom te bemoedig en seker te maak dat daar in sy behoeftes vervul was.

`Lees Filippense 1:12–18. Hoe het Paulus sy gevangenskap gesien? Watter lesse kan ons uit sy gesindheid leer, ten spyte van die omstandighede waarin hy homself bevind het?`

Die boodskap wat Paulus vir hulle teruggestuur het, moes hulle verras het. Paulus het sy omstandighede anders ingesien. Sy geestelike insig het hom gelei om sy gevangenskap as iets positiefs te sien. Dit het glad nie sy werk verhinder nie, maar “eerder op bevordering van die evangelie” uitgeloop (Filippense 1:12). Terwyl ander net kettings en tralies gesien het, het Paulus sy Romeinse wagte as potensiële siele vir God se koninkryk gesien. Hy het ook gesien dat sy tronkstraf ander grootliks bemoedig het om meer aktief en meer gedetermineerd te wees om die evangelie te versprei, om vrymoedig vir Christus sonder vrees vir die gevolge, te getuig.

Dit mag moeilik wees om dit in te sien, maar sommige het selfs daaraan gedink om voordeel uit Paulus se inhegtenisneming te trek. Blykbaar het hulle gedink dat sy afwesigheid daartoe sou lei om meer aandag vir hulle self en hulle eie prediking van die evangelie te trek. Wat ’n kragtige maar hartseer voorbeeld van menslike selfsugtigheid, selfs in die kerk. Soos wat Jeremia lank voor Paulus gesê het: “Bedrieglik is die hart bo alle dinge, ja, verdorwe is dit; wie kan dit ken?” (Jeremia 17:9).

Gelukkig, in teenstelling daarmee, het sommige getroue werkers ook meer ywerig geword om die evangelie te versprei. Hulle het Paulus so liefgehad dat die lyding wat hy verduur het vir sy geloof hulle daartoe gelei het om Christus meer te vertrou en het dit hulle aangemoedig om self meer aktief vir die Here te wees. Dit het hulle besiel om te gaan waar hulle voorheen bang was om heen te gaan; dit het hulle gelei om te praat in situasies waar hulle voorheen stilgebly het; dit het daartoe gelei om selfs meer mense te lei om Christus te aanvaar en die evangelie van verlossing te versprei.

`Watter les het jy geleer uit ondervindinge wat, alhoewel dit onbetwisbaar sleg was, ook sekere voordele tot gevolg gehad het? Selfs in gevalle waar ’n voordeel dalk nie sigbaar is nie, hoe kan ons leer om ten spyte daarvan op God te vertrou?`