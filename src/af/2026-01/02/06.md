---
title:  Die krag van gebed
date:   08/01/2026
---

`Lees Kolossense 1:9–12. Watter spesifieke versoeke word hier in Paulus se gebed gevind?`

Paulus bid “dat julle vervul mag word met die kennis van sy wil”. Paulus beskryf die kennis van God se wil as “alle wysheid en geestelike insig” (Kolossense 1:9). Om wysheid te bekom, beteken eerstens om God ten volle te vertrou en om gewillig te wees om sy wil te doen (Johannes 7:17), en om nie op jou eie insig te steun nie (Spreuke 3:5). Maar die vraag ontstaan, “Wat is God se wil vir my in hierdie situasie?” Daar is drie hoofbronne vanwaar ons God se wil kan bekom wanneer ons biddend daarvoor vra:

1. Die mees belangrike bron van wysheid is die Bybel self. “U woord is ’n lamp vir my voet en ’n lig vir my pad” (Psalm 119:105).
2. God het aan ons spesiale wysheid vir die laaste dae gegee d.m.v die Gees van Profesie (Openbaring 12:17 en Openbaring 19:10) soos bevestig deur die geskrifte van Ellen White. Die Bybel moedig ons aan om te “Glo in die HERE julle God, dan sal julle bevestig word; glo aan sy profete, dan sal julle voorspoedig wees” (II Kronieke 20:20).
3. God se wil en leiding kan ook bekom word deur God te vra om deur sy Voorsienigheid deure vir jou oop of toe te maak (lees Kolossense 4:3).
4. Die Heilige Gees lei ons sodra ons geleer het om sy stem te erken: “en jou ore sal ’n woord agter jou hoor wat sê: ‘Dit is die weg, wandel daarop!’, wanneer julle regs of wanneer julle links wil gaan.” (Jesaja 30:21).

Paulus bid dat die Kolossense “waardiglik voor die Here mag wandel” (Kolossense 1:10). Natuurlik is niemand vanself “waardig” nie, maar God ag ons waardig deur sy genade en roep ons om waardig te wandel volens die roeping waarmee ons geroep is (Efésiërs 4:1, I Thessalonicense 2:12). Paulus gebruik die werkwoord “wandel” of “gewandel” nog drie keer in hierdie brief (Kolossense 2:6, 3:7 en 4:5). Dit beteken om volgens God se wet te lewe en op te tree (Exodus 18:20), wat net deur die werk van die Heilige Gees moontlik is (Eségiël 36:27).

Paulus bid ook dat hulle (en ons) lewens “Hom in alles [sal] behaag”, en gee dan ’n lys van verskeie maniere om dit te doen: “in elke goeie werk vrug mag dra”, en “in die kennis van God mag groei”(Kolossense 1:9, 10), en “die Vader mag dank wat ons bekwaam gemaak het” (Kolossense 1:12).

`Indien iemand jou sou vra, “Hoe weet jy dat God besig is om jou te lei i n een of ander rigting?”, hoe sou jy antwoord – en hoekom?`