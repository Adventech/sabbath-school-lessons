---
title:  Paulus se gebedsversoeke
date:   05/01/2026
---

’n Paar jaar gelede was daar ’n predikant wat teen gebede gepraat het wat rondom my, my, my, en my behoeftes of begeertes gesentreer was. Hy het dit paslik beskryf as “selfsugtige gebedjies,” want God het groter dinge as dit in gedagte.

`Lees Paulus se gebed in Filippense 1:9–11. Waarop word hier gefokus en watter groot versoeke word hier gerig? Wat sê dit aan jou wat gebed is?`

Hierdie gebed bestaan net uit drie-en-veertig woorde in die Grieks, maar dit bevat al Paulus se besorgdhede waarop hy in die res van die sendbrief uitbrei: liefde, kennis, om die dinge waarop dit aankom te kan onderskei, om opreg te wees, om vir niemand ’n aanstoot te mag wees nie, en vir die geregtigheid wat daar in Jesus Christus is. Hierdie gebed se dieperliggende betekenis asook Paulus se vorige dankseggingbetuiginge is ’n beklemtoning op die kerk in geheel. Paulus se gebed fokus heeltemal op ander, op die kerk in geheel en vir die kerk se welstand. Kom ons bekyk sommige van die indiwiduele elemente van gebed van nader:

_Dat liefde nog meer en meer oorvloedig mag word._ Paulus bid nie vir meer liefde nie maar vir liefde wat in ’n spesifieke rigting gerig word: “in kennis en alle ervaring” (Filippense 1:9). Die verwysing na kennis is nie net intellektuele kennis nie, maar sinspeel op ’n kennis van geestelike waarhede wat net bekom kan word deur gemeenskap met God en die bestudering van sy Woord (lees Efésiërs 1:17, 4:13 en I Timótheüs 2:4).

_Om te kan onderskei._ Hier bid Paulus “om die dinge waar dit op aankom, te onderskei” (om dit wat moreel skade kan doen, te kan onderskei) “sodat julle rein en vir niemand ’n aanstoot mag wees nie” (Filippense 1:10).

_Om rein te wees._ Die woord in Grieks beteken “om deur die sonlig beoordeel te word” en verwys na onbevlekte en rein optrede: “Alles wat Christene doen moet so deursigtig wees soos die sonlig”, (vry vertaal). — Ellen G. White, Reflecting Christ, bl. 71.

_Nie aanstoot te gee nie._ Dit beteken om nie ’n struikelblok vir iemand te wees deur wat jy sê nie, om nie iets te sê of te doen wat dit vir ’n persoon moeilik sal maak om te glo nie.

_Geregtigheid deur Jesus Christus._ Paulus brei hierop uit in sy sendbriewe aan die Romeine en die Galásiërs en ook weer in Filippense 3. Ons het geen regverdigheid op ons eie nie, maar net wat ons deur Christus ontvang.

`Wat ons ook verder doen, hoe kan ons liefde “meer en meer oorvloedig word”(Filippense 1:9)? Hoekom is dit so belangrik vir die Christen se lewenswandel?(Lees ook I Korinthiërs 13:1–8.)`