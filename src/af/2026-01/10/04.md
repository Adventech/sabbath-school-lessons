---
title:  Aan die Kruis vasgenael
date:   03/03/2026
---

`Lees Kolossense 2:11–15. Watter vraagstukke blyk Paulus hier mee te worstel?`

Hoe dikwels was hierdie verse al teen die sewendedag-Sabbat misbruik?

Om hierdie verse reg te verstaan, het Sewendedag- Adventiste hoofsaaklik twee verduidelikings voorgestel: Eerstens, die “skrif ” wat bokant Jesus se hoof op die kruis opgestel was, is die lys van beskuldigings “teen ons”, soos die skrif wat Pilatus op die kruis van Jesus gehang het (Matthéüs 27:37; Johannes 19:19, 20). Of, tweedens, die seremoniële wet wat deur Moses geskryf was (lees Deuteronómium 31:24–26), was aan die kruis genael.

Wanneer ons na die vers in geheel kyk, sien ons dat dit duidelik van die seremoniële wet praat.

Paulus verwys ook na “ ’n besnydenis wat nie met hande verrig word nie” (Kolossense 2:11), d.w.s., “van die hart”(Romeine 2:28, 29; vergelyk Deuteronómium 30:16), blykbaar teenoor vleeslike besnydenis, wat een van die mees belangrike vereistes van die seremoniële wet was (Levítikus 12:3; vergelyk Exodus 12:48).

Paulus verbind dan hierdie inwendige verandering met “deur die liggaam van die sondige vlees af te lê”, en met die doop deur onderdompeling. Deur gedoop te word, identifiseer ons onsself met Christus se dood en opstanding (Kolossense 2:11, 12).

Hierdie bekeringsondervinding word dan vergelyk met julle “wat dood was deur die misdade” en “lewend . . . gemaak” is saam met Christus, wat “julle al die misdade vergewe het” (Kolossense 2:13).

Die woord “insettinge” (Kolossense 2:14) verwys na wetlike bepalings, of dit nou sekulêr (Lukas 2:1, Handelinge 17:7) of kerklik is (Handelinge 16:4). Hierdie Griekse woord wat net een keer in Paulus se geskrifte voorkom, verwys na die seremoniële wet, en vorm ’n skeidsmuur tussen Jode en Heidene (Efésiërs 2:14, 15).

Omdat Paulus alreeds na die vergifnis van sondes en die innerlike verandering wat deur die doop gesimboliseer word, verwys het, is dit onwaarskynlik dat hy weer daardie onderwerp sal aanroer met ’n ander metafoor wat nêrens anders in die Skrif gebruik word nie. Dit blyk eerder dat Paulus ’n soortgelyke punt beklemtoon wat hy in Efésiërs beklemtoon het: dat die Heidense gelowiges in Kolosse nie nodig gehad het om die seremoniële wet te onderhou nie wat ook die besnydenis ingesluit het, of die reinigingswette moes nakom wat deel van so ’n toewyding was (vergelyk Handelinge 10:28, 34, 35).

Dis duidelik dat Paulus nie aan die hand gedoen het dat die Tien Gebooie aan die kruis gespyker was nie, veral nie wanneer hy op ’n ander plek sonde definieer as die oortreding van die Tien Gebooie (Romeine 7:7).