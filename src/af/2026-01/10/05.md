---
title:  Skaduwee of Werklikheid?
date:   04/03/2026
---

`Lees Kolossense 2:16–19.Watter Joodse-Christenpraktyke word hier deur Paulus beklemtoon?`

Die geleerdes stem steeds nog nie saam oor wat presies die vraagstukke was wat Paulus hier aangespreek het nie. Wat ons wel seker van kan wees, is dat Paulus se sendbrief self nogal ’n bietjie inligting voorsien oor ’n Joodse-Christen verdeeldheidsinvloed in hierdie kerk wat hoofsaaklik uit bekeerlinge uit die heidendom bestaan het (Kolossense 2:13). Dit wil sê, die Joodse gelowiges het dinge beklemtoon wat nie vir die kerklede nodig was om na te kom nie.

Kolossense 2:16 gee ’n lys van Joodse praktyke wat blykbaar deur sommige Joodse bekeerlinge tot die Christendom as belangrik beskou was. Maar selfs die elemente in Kolossense 2:18 pas in by dieselfde konteks. Jesus het aansprake op nederigheid onder die godsdienstige leiers gekritiseer (bv. Matthéüs 6:1, 5, 7, 16). Die Qumranrolle verwys daarna dat engele opvallend in sommige Joodse begrippe van aanbidding ’n rol gespeel het. So, die probleem waarmee Paulus gekonfronteer was in Kolosse was heelwaarskynlik soortgelyk met wat hy op ’n ander plek ondervind het.

Aangesien Kolossense 2:16 so dikwels verkeerd verstaan word, is dit belangrik om dit in groter besonderheid te bedink. Let op na hierdie punte:

Paulus se gebruik van die woord “dan” dui aan dat hierdie ’n gevolgtrekking is van wat hy reeds gesê het. Voorheen was die letterlike besnydenis laat vaar omdat dit die innerlike verandering van die hart was wat saak gemaak het (Kolossense 2:11–15).

“Spys of drank” verwys na die spys- en drankoffers wat die Israeliete na die tempel moes bring.

Die spesifieke verwysing na “ ’n fees of nuwemaan of sabbat” (Kolossense 2:16) sinspeel op Hoséa 2:11 waar dieselfde volgorde van seremoniële dae na verwys word en wat die seremoniële sabbatte insluit (lees bv. Levítikus 23:11, 24, 32).

Beslissend vir ons begrip van hierdie vers is Paulus se eie interpretasie: dat hierdie “ ’n skaduwee is van die toekomstige dinge, maar die liggaam behoort aan Christus” (Kolossense 2:17). Hierdie seremoniële dae, soos die offerandes, het na Christus se werk verwys (lees I Korinthiërs 5:7, I Korinthiërs 15:23). In teenstelling hiermee was die sewendedag-Sabbat in Eden ingestel voor sonde, en lank voor die seremoniële offerandes van die heiligdom aanvaar was; daarom kon dit nie ’n skaduwee gewees het wat mee weggedoen moes word ná die kruis nie.

`Alhoewel die sewendedag-Sabbat nie ’n geskilpunt hier is nie, hoe kan jy Paulus se raad toepas om nie ’n oordeel oor iemand anders te fel nie?`