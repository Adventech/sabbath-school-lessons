---
title:  Die “begin” (en Eersgeborene)
date:   18/02/2026
---

`Lees Kolossense 1:18. Wat is die verband tussen die gedagte dat Christus die Hoof is en die “begin”?`

In Hebreeus is die woorde hoof (roš) en begin (ršît) verwant aan mekaar. Die eerste gebruik van die woord “begin” in die Skrif word in Génesis 1 aangetref, “In die begin [ršît] het God die hemel en die aarde geskape”. Jesus is die hoof van die mensdom en van die kerk, nie net as gevolg van sy Vleeswording nie, maar ook omdat Hy die Skepper is.

In die Grieks het die woord vir begin (arch) ’n uitgebreide betekenis. Hier verwys “begin” na Jesus as die bron en die oorsprong van die kerk (Kolossense 1:18), en daarom is Hy die Hoof van die kerk, net soos Hy die “begin” of oorsprong van die skepping is.

Jesus is nie net die oorsprong in terme van die totstandkoming van die kerk nie, Hy is ook — deur Sy opstanding uit die dood (Romeine 6:3, 4) — die oorsprong van die nuwe skepping. Omdat die loon van die sonde die dood is, toon Sy oorwinning oor die dood ook Sy oorwinning oor sonde en Sy mag om ons te herskep na Sy beeld. Dit demonstreer hoekom Hy “die Eersgeborene uit die dood is” (sien Maandag se studie vir die betekenis van “Eersgeborene”). Sy opstanding het voorrang as die voortreflikste, al was dit nie die eerste een nie (Moses het eerste opgestaan, en dit is hoekom die duiwel ’n woordestryd oor sy liggaam gehad het [Judas 9]). Sonder Christus se opstanding sou niemand anders uit die dood opgewek kon word nie.

Dit is ook nuttig om hier kortliks al die redes wat Paulus gegee het vir die voorrang wat Jesus het, te hersien:

1. Hy is die Beeld van die onsienlike God.
2. Die Eersgeborene van die hele skepping, want in Hom is alle dinge geskape.
3. Hy is voor alle dinge en in Hom hou alle dinge stand.
4. Hy is die Hoof van die liggaam, naamlik die gemeente.
5. Hy wat die begin is as Skepper, die Eersgeborene uit die dode.
6. Hy het sonde en die dood oorwin en sodoende die reg verkry om almal wat op Hom as Verlosser vertrou, op te wek.
7. Jesus het van ewig af bestaan en daarom het Hy nou voorrang verkry as Hoof van die mensdom en Hoof van die kerk.

`Wat moet jy verander sodat jy Christus se voorrang in jou eie lewe beter kan ondervind?`