---
title:  Om alle dinge te versoen
date:   19/02/2026
---

`Lees Kolossense 1:19, 20. Wat is hierdie versoening wat deur die kruis plaasvind, en wat is die omvang daarvan?`

Paulus gebruik ’n baie interessante uitdrukking uit die Grieks om sy beskrywing van Jesus tot ’n hoogtepunt te bring deur indirek terug te verwys na die Vader wat in Kolossense 1:12 genoem was. Dit het die Vader behaag om Sy volheid in Jesus te laat woon (vergelyk Kolossense 2:9). Wat is hierdie “volheid”? Johannes verwys daarna as die Vader se heerlikheid, “vol van genade en waarheid” (Johannes 1:14).

Maar, op hierdie skrifgedeelte gebaseer, omvat daardie “volheid” baie. Dit sluit God se ewigheidsbestaan en selfbestaan in, en Sy mag om te skep en te herskep. Die belangrikste, dit bevestig Sy wysheid om sonde en die dood te oorwin deur die mees ondenkbare – die kruis. En so het Hy die mees skandelike voorwerp verander in ’n getuienis van Sy ewige liefde vir elke geskape wese. “Want so lief het God die wêreld gehad, dat Hy sy eniggebore Seun gegee het, sodat elkeen wat in Hom glo, nie verlore mag gaan nie, maar die ewige lewe kan hê” (Johannes 3:16).

Die enigste manier hoe sonde werklik vir ewig oorwin kon word, om alle dinge wat moontlik versoen kon word te versoen, word in hierdie glorieryke waarheid opgesom: God het liefgehad — Hy het die heelal liefgehad, en Hy het ons so liefgehad dat Hy alles gewaag het om ons deur Christus se dood op die kruis te red. Die Griekse woord vir “wêreld” is kosmos, wat die hele heelal insluit. Paulus verwys na hierdie universele demonstrasie in die konteks om Christus te volg: “want ons het ’n skouspel geword vir die wêreld [kosmos, heelal], vir die engele sowel as vir die mense” (I Korinthiërs 4:9).

“Die hemel het bedroef en verbaas gesien hoe Christus aan die kruis hang . . . Deur hul opstandige lewe plaas die Satan en diegene wat hulle met hom verenig hul so in stryd met God dat Sy teenwoordigheid self vir hulle ’n verterende vuur is. Die heerlikheid van Hom wat liefde is, sal hulle vernietig. Aan die begin van die groot stryd het die engele dit nie begryp nie . . .

“Maar so sal dit nie wees as die groot stryd eindig nie. Dan, wanneer die verlossingsplan volbring is, sal die karakter van God aan alle intelligente skepsele geopenbaar wees . . .

“Wel kon die engele dus juig toe hulle die Heiland se kruis aanskou . . . Christus self het die gevolge van die offer wat op Gólgota gebring is ten volle begryp. Na al hierdie dinge het Hy vooruitgesien toe Hy uitgeroep het: ‘Dit is volbring!’” — Ellen G. White, Die Koning van die Eeue, bl. 760–764.