---
title:  Місіонерська історія
date:   16/06/2017
---

#### БАГАТОДІТНА МАТИ

Частина 2

Щотижня ми говорили про Бога і читали Біблію. Ми разом молилися, потім обідали. Спочатку я думала, що вони слухали тільки через ввічливість, аби отримати гарячу їжу, але їх дедалі більше цікавило те, чого я намагалася їх навчити.

Незабаром хлопчики зверталися до мене з великою довірою, як до матері. Багато з них розповідали мені про своє бажання звільнитися від наркотичної залежності та позбутися вкрадених речей. Я слухала і радила, як можна жити щасливим, чесним життям. Я розповідала їм про радість від старанної роботи й чесної праці, про те, як біблійні герої з Божою допомогою часто змінювали світ навколо себе. Діти слухали та приймали рішення довіритися Богові, щоб Він змінив їхнє життя. Я спонукала тих, у кого були батьки, повернутися додому. Умовляти довелося довго, але зрештою деякі з них погодилися на це.

П’єр утік з дому, коли йому було лише сім років. Тоді він загубив гроші, які мав віддати мамі, злякався покарання і втік. Він приїхав до столиці, де жив на вулиці наступні вісім років. Коли я розповіла йому притчу про блудного сина, П’єр погодився повернутися додому. Але він боявся повертатися один, і я погодилася супроводжувати його.

Ми поїхали на автобусі до його рідного міста. Ми довго блукали майже забутими вулицями, доки П’єр не знайшов свій будинок. Його мати з подивом дивилася на високого юнака, не в силах визнати, що перед нею її маленький хлопчик, якого вона втратила багато років тому.

Жінка думала, що її сина вже немає серед живих. Мати довго дивилася на П’єра. Коли ж нарешті усвідомила, хто стоїть перед нею, то кинулася йому назустріч, міцно обняла і заплакала від радості. Потім вона покликала сусідів, щоб вони подивилися на її сина. Того вечора в цьому домі була велика радість – блудний син повернувся додому.

Я залишилася в тому місті на ніч, тому змогла відвідати місцевого пастора. Я розповіла йому, що П’єр недавно прийняв Ісуса як свого Спасителя і повернувся до матері. Хлопцеві необхідно приділити багато уваги.

_Далі буде._