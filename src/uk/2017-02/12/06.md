---
title:  ЗАКЛЮЧНИЙ ЗАКЛИК
date:   15/06/2017
---

Петро закінчує своє послання закликом жити праведним життям та пильнувати, щоб «не були ви зведені оманою безбожних» (2 Петра 3:17). Ця звістка звучить протягом усього Послання.

`Прочитайте уривок 2 Петра 3:14-18. До кого Петро звертається та від чого застерігає?`

Петро закінчує свого листа, посилаючись на писання улюбленого брата Павла (див. 2 Петра 3:15). Павло також писав про необхідність жити праведним життям під час очікування Другого приходу Ісуса (див. Римл. 2:4; 12:18; Филип. 2:12).

Посилання на листи Павла свідчить, що його послання віруючі високо цінували від самого початку християнської історії. Невідомо, чи мав на увазі Петро все зібрання праць Павла, включених у Новий Завіт, чи тільки деякі з них. Проте коментарі Петра показують, що християни високо цінували листи Павла.

І, нарешті, Петро стверджує, що послання Павла можуть бути хибно витлумачені, «як й інші Писання». Грецьке слово «графе» дослівно означає «писання», але в цьому контексті воно явно означає «Писання», такі як книги Мойсея і пророків. Це найперший доказ того, що послання Павла за авторитетністю прирівнювалися до Старого Завіту.

З огляду на те, що ми читали раніше про лжевчителів, які обіцяють свободу, неважко уявити собі людей, котрі хибно тлумачили писання Павла про свободу і благодать, виправдовуючи ними свою гріховну поведінку. Павло рішуче відстоював істину про праведність через віру (див. Римл. 3:21, 22), але його праці не дають людям дозволу грішити (див. Римл. 6:1-14). Сам Павло стикався з помилковими трактуваннями вчення про праведність через віру. Петро попереджає: хто спотворює праці апостола Павла, той ризикує власним життям (див. 2 Петра 3:16).

`Які рішення ви можете прийняти зараз, котрі допоможуть вам жити таким життям, до якого покликані в Ісусі Христі?`
