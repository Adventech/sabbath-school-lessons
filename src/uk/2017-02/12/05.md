---
title:  ГОЛОВНА НЕБЕЗПЕКА
date:   14/06/2017
---

Юнак намагався свідчити своїй матері. Він розповів їй про смерть Ісуса та Його обітницю повернутися. Він пишався собою, вважаючи, що зробив важливу справу. Коли юнак закінчив свою проповідь про Ісуса і Другий прихід, його мати здивовано подивилася на нього й запитала: «І як же це все стосується мене?»

`Прочитайте тексти 2 Петра 3:11-13. Як Петро відповідає на запитання: «Як же це стосується мене?» Див. Матв. 24:43-51.`

Як ми вже зазначали, сама назва адвентисти сьомого дня свідчить про нашу віру в буквальне повернення Христа. Це вчення є основоположним – наша християнська віра була б безглуздою без повернення Христа й наступних подій.

Однак чи не загрожує нам небезпека повторити помилку злого слуги з притчі, записаної в Матв. 24:43-51? Можливо, ми не робимо зла, описаного в притчі, проте суть не в цьому (зрештою, це притча). Притча попереджає: якщо ми знизимо наші стандарти, особливо у взаємовідносинах із ближніми, то уподібнимося до людей зі світу, а наша віра в Прихід Господа охолоне.

Час від часу ми зустрічаємося з людьми, які стверджують, що за допомогою своїх схем і пророчих розрахунків визначили дату повернення Христа. Проте головна небезпека, яка загрожує адвентистам сьомого дня, полягає не у встановленні дати Приходу Христа, а в тому, що з роками обітниця про Другий прихід перестає визначати наше мислення.

Так, чим довше ми живемо, тим ближче до нас Другий прихід. З іншого боку, чим довше ми живемо, тим більш віддаленою уявляємо перспективу Його повернення і тим менше вона впливає на наше повсякденне життя. Слово Боже застерігає нас від такого самозаспокоєння. Знаючи, що Ісус повернеться і нам доведеться стати перед судом, ми повинні жити святим, побожним життям (2 Петра 3:11). Реальність Другого приходу, коли б він не відбувся, має впливати на наше повсякденне життя.

`Як усвідомлення реальності Другого приходу впливає на вас і ваше мислення в повсякденному житті? Що ваша відповідь говорить про ваше життя і віру?`
