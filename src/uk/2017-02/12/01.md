---
title:  ДЕНЬ ГОСПОДНІЙ
date:   10/06/2017
---

#### Біблійні тексти для дослідження:
2 Петра 3:1, 2; Івана 21:15-17; 2 Петра 3:3-13; Псал. 90:5; Матв. 24:43-51; 2 Петра 3:14-18.

> <p>Пам’ятний вірш</p>
> «Коли все це таким чином буде знищене, то якими треба бути у святому житті й у побожності вам» (2 Петра 3:11).

Уминулі віки вважалося, що люди, які не вірять у Бога, не заслуговують на довіру і навіть потенційно небезпечні. Чому? Усе просто: якщо вони не вірять у Бога, то й не вірять у майбутній Божий суд, на якому змушені будуть відповісти за свої вчинки. Без такого стимулу до праведного життя люди були більш схильні до гріха.

Хоч сьогодні таке уявлення вважається старомодним і «політично некоректним», проте воно не позбавлене логіки. Звичайно, багатьом людям не потрібно боятися майбутнього суду, аби правильно поводитися. Проте перспектива звіту перед Богом, безумовно, може спонукати до правильної поведінки.

Як ми побачили, Петро не боявся попереджати про суд, на якому грішники постануть перед Богом, оскільки Біблія ясно говорить, що це станеться. У цьому контексті Петро однозначно говорить про останні дні, суд, Другий прихід Ісуса і час, коли «стихії розплавляться, і земля та діла, що на ній, згорять» (2 Петра 3:10). Знаючи, що всі ми грішні і нас чекає суд, Петро запитує: «Якими треба бути у святому житті й у побожності вам?» (2 Петра 3:11).