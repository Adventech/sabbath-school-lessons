---
title:  Місіонерська історія
date:   09/06/2017
---

### БАГАТОДІТНА МАТИ

Частина 1

Я Божий місіонер, і моє серце належить євангелізму. Одного разу Бог спонукав мене працювати з незвичайною групою людей.

По дорозі на роботу я зупинилася біля воріт церковного офісу і глянула на хлопчиків, які стояли поблизу. Я знала, що більшість із них безпритульні. Деякі з них утекли з дому від лайки й побоїв, інші – від нескінченних злиднів. Я задумалася, чи сумують вони за своїми матерями. Трохи хвилюючись, я попрямувала до них.
– Привіт, – сказала я їм з усмішкою. Вони насторожено подивилися на мене, чекаючи, що я робитиму далі.

Я знала, що багато хто з них був залежний від наркотиків та алкоголю, а також була впевнена, що вони голодні. Хлопці потребували сім’ї, особливо опіки матері, котра б дбала про них і навчила, що добре, а що погано. Бог спонукав мене познайомитися з цими хлопчиками й поділитися з ними Його любов’ю.

– Я буду вашою мамою, – заявила я, – і хочу познайомитися з вами.

Але хлопці зніяковіли і я занервувала. Я розуміла, що їх було багато і вони могли легко відібрати мою сумку або вдарити мене, якби захотіли. Однак я продовжувала усміхатися й говорити. Я розмовляла з ними кілька хвилин, доки ми всі не відчули себе вільніше. Тоді я запросила їх посидіти під деревом, де б ми могли ще трохи поговорити.

Постоявши в нерішучості, вони все ж погодилися. Я трохи розповіла про себе, а потім сказала їм, як Бог любить кожного з них. У відповідь вони почали розповідати історії свого життя. Я запросила їх повернутися на це ж місце наступного тижня.

Наступного понеділка я взяла із собою їжі. Я знала, що хлопці завжди голодні, особливо безпритульні; можливо, вони вже дуже давно не їли домашньої їжі. Більшість із них виживала за рахунок милостині та залишків продуктів, які викидали магазини.

Я приготувала овочеву запіканку і трохи супу. Коли хлопці прийшли, вони відчули запах їжі, і я побачила усмішки на їхніх обличчях. Вони із задоволенням поїли, і ми знову розмовляли. Деякі з них довірилися мені настільки, що зізналися: овочева запіканка не була їхньою улюбленою стравою, і мене попросили приготувати ще щось. Щотижня я намагалася готувати різноманітні страви, на смак кожного, аби всі отримали свою улюблену страву хоча б раз. І їм це подобалося.

_Далі буде._