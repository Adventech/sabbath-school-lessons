---
title:  ІНШІ УРОКИ СТАРОГО ЗАВІТУ
date:   08/06/2017
---

### ІНШІ УРОКИ СТАРОГО ЗАВІТУ

`Прочитайте уривок 2 Петра 2:6-16. Які ще приклади наводить апостол, застерігаючи про руйнівні наслідки нечестя?`

У Біблії перша згадка про Содом міститься в Бут. 13:12, 13. Через «фінансові» міркування Лот і Авраам вирішили розділитися. Лот обрав долину річки Йордан та «наметував аж до Содому» (Бут. 13:12). Далі Біблія говорить: «А люди содомські були дуже злі та грішні перед Господом» (Бут. 13:13). Пізніше, коли Бог повідомив Авраама про Своє рішення знищити Содом, патріарх просив Господа не знищувати місто, якщо там знайдеться хоча б десять праведників (див. Бут. 18:16-33). Випадок з гостями Лота наочно показав, наскільки мізерний був шанс знайти в Содомі хоча б десять праведників. Тому місто було зруйноване; загибелі уникнули тільки Лот і дві його дочки (див. Бут 19:12-25).

На підставі цієї історії Петро робить два повчальні висновки. По-перше, трагічна доля згаданих міст є прикладом покарання, яке чекає нечестивих (2 Петра 2:6). По-друге, ця історія показує, що «Господь уміє рятувати побожних від спокуси» (2 Петра 2:7-9). Потім Петро відзначає деякі характеристики тих, хто був знищений у Содомі й Гоморрі: вони «ходять слідом за нечистим тілесним пожаданням і зневажають владу. Вони зухвалі свавільці, не бояться зневажати славу» (2 Петра 2:10). Простежується подібність з описом апостолом лжевчителів та їхніх послідовників.

Історія Валаама записана в Чис. 22:1-24:25. Моавський цар Балак найняв Валаама, щоб той прокляв ізраїльтян. Валаам спочатку відмовлявся, але потім поступився, спокусившись винагородою (див. Чис. 22:7-21). Ангел перегородив дорогу пророкові, і той уникнув смерті тільки тому, що його ослиця звернула вбік. Валаам побив ослицю, а свою помилку зрозумів тільки тоді, коли Господь відкрив йому очі і він побачив «Ангела» (Чис. 22:22-35). Зрештою Валаам благословив Ізраїля (Чис. 23:4-24:24). Петро згадав Валаама як прототип усіх, хто «полюбив неправедну нагороду» (2 Петра 2:15). Такі люди подібні до Валаама, бо залишили шлях, яким мали прямувати.

`Подумайте про всі істини, відкриті нам у Біблії та працях Еллен Уайт. Чому ми, адвентисти сьомого дня, не можемо сказати, що не були попереджені про духовні небезпеки?`
