---
title:  ПОВЕРНЕННЯ НА ШЛЯХ ЗЛА
date:   06/06/2017
---

### ПОВЕРНЕННЯ НА ШЛЯХ ЗЛА

`Прочитайте тексти 2 Петра 2:17-22 і Матв. 12:43-45. Чим небезпечна ситуація, коли новонавернений християнин повертається до свого колишнього способу життя?`

Петро був особливо стурбований долею тих, кого лжевчителі повели назад до колишніх гріхів (2 Петра 2:18). Лжевчителі обіцяють свободу, але, за словами Петра, вона радикально відрізняється від свободи, яку обіцяв Своїм послідовникам Ісус.

Проаналізуйте суворе застереження, висловлене Петром. Краще було б «не пізнавати дороги праведності, ніж пізнавши, відвернутися від переданої їм святої заповіді» (2 Петра 2:21). Це, безумовно, не означає, що для таких людей немає жодної надії. Ми всі чули історії про людей, котрі відійшли від Господа, але згодом повернулися до Нього. Ми також знаємо, що Господь завжди радий поверненню блудних дітей та готовий знову прийняти їх (Луки 15:11-32). Слова Петра означають тільки те, що відхід від Бога загрожує великою небезпекою, не віщуючи нічого доброго. Порівняння із собакою, що повертається до своєї блювотини, звучить різко, проте точно відображає ситуацію.

У тексті 2 Петра 2:20 ми чуємо відгомін слів Христа (див. Матв. 12:45; Луки 11:26), що може бути авторським прийомом. Ісус розповів притчу про людину, яка звільнилася від нечистого духа. Дух блукав і, не знайшовши пристановища, повернувся провідати свою колишню оселю (див. Матв. 12:44). Він знайшов її прибраною та ніким не зайнятою. Тоді він привів із собою сім інших духів, лютіших за себе. Ісус закінчив притчу словами: «І кінець тієї людини буває гірший від початку» (Матв. 12:45). Небезпека, яку зобразив Ісус та розглядав Петро, реальна. Новонавернений має переконатися, що світські нахили, які переважали до цього, витіснені духовними інтересами. Якщо участь у церковному житті та свідчення про свою віру не замінили колишніх світських турбот, то повернення на старий шлях неминуче.

`Яким чином ми, як церковна сім’я, можемо краще піклуватися про своїх членів та наставляти їх, особливо новонавернених?`
