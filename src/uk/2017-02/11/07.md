---
title:  ДЛЯ ПОДАЛЬШОГО ДОСЛІДЖЕННЯ
date:   09/06/2017
---

#### ДЛЯ ПОДАЛЬШОГО ДОСЛІДЖЕННЯ

Християни часто говорять про «свободу в Христі». І, звичайно ж, це правомірна концепція. Бути вільним від засудження Законом і мати впевненість у спасінні завдяки подвигу Христа, а не нашим власним ділам, – це справді означає бути вільним. Історія Мартіна Лютера, котрий пізнав благодать та звільнився від душевних мук, є прекрасною ілюстрацією здобуття справжньої свободи. Проте, як ми побачили в посланні Петра, ця чудова істина може бути спотворена. «Неправильне розуміння великої істини про те, що наше спасіння повністю залежить від Христа, призводить до самовпевненості. Тисячі людей плутають свободу в Христі з беззаконням, а оскільки Христос прийшов визволити нас від засудження Законом, багато хто заявляє, що Закон скасовано, а хто його дотримується, ті відпали від благодаті. Таким чином, оскільки істина й омана дуже подібні між собою, люди, які не перебувають під керівництвом Святого Духа, приймуть оману і тим самим віддадуть себе у владу сатанинського обману. Спонукуючи позірних християн приймати оману замість істини, сатана добивається від протестантського світу особливої пошани» (Е. Уайт. Христос-Переможець, с. 324).

#### Питання для обговорення:

`Поміркуйте над текстом 2 Петра 2:19 та словами апостола про наслідки лжевчення. Чому нам необхідно особисто добре знати основні біблійні істини, у які ми віримо? Наскільки важливо підтримувати єдність учення? Чим небезпечні ідеї, які суперечать ученню Церкви?`

`Подумайте, як рішуче Петро висловлюється з питання покарання і суду: «Наведуть на себе скору погибель» (2 Петра 2:1); «В своєму розтлінні загинуть» (2 Петра 2:12); «Неправедних зберігати на день суду для покарання» (2 Петра 2:9); «А їхня погибель не дрімає» (2 Петра 2:3). Що ці тексти говорять нам не тільки про реальність суду, а й про засудження Богом тих, хто вводить Його народ в оману?`

`Чому християни, які заявляють про «свободу в Христі», зазвичай роблять це винятково в контексті розмови про дотримання четвертої заповіді про суботу? Яким чином цей аргумент допомагає нам побачити, як може бути спотворена ідея «свободи в Христі»?`
