---
title:  СЛОВО В НАШОМУ ЖИТТІ
date:   01/06/2017
---

### СЛОВО В НАШОМУ ЖИТТІ

Як ми побачили, Петро приділяє велику увагу Святому Письму. Уривок 2 Петра 1:19-21 підтверджує величезне значення Біблії для християнського досвіду та свідчить про богонатхненність Писання. Біблія – це не продукт людської праці і вимислу. Ця Книга була написана під натхненням Святого Духа, Котрий діяв через святих Божих мужів.

`Прочитайте 2 Тим. 3:15-17. Як ці тексти допомагають нам зрозуміти роль Святого Писання в нашому житті? Як вони підтверджують істину, висловлену в уривку 2 Петра 1:19-21?`

Попередивши Тимофія про небезпеки, які загрожують йому і Церкві, Павло стисло висловлюється про всю важливість Писання: «Усе Писання богонатхненне й корисне для навчання, для докору, для виправлення, для виховання в праведності» (2 Тим. 3:16).

Давайте розглянемо три основних мети Біблії.

_Навчати_. Тут Павло використав слово «дідаскаліа», що означає «вчення, доктрина». Доктрини становлять вчення Церкви. Вони виражають вірування за значущими біблійними темами. Фактично кожна доктрина має вказувати на Христа і навчати нас жити відповідно до досконалої волі Бога (див. Римл. 12:2).

_Виховувати_. Павло каже Тимофієві, що Писання корисне «для виховання в праведності» (2 Тим. 3:16). На це вказує і Петро, порівнюючи біблійні пророцтва зі світильником, що світить у темному місці (див. 2 Петра 1:19). Іншими словами, Писання виховує нас, як ми маємо жити й діяти. Натхнене Святим Духом Слово – це відкрита воля Бога.

_Зробити мудрим для спасіння_. Говорячи, що Писання «може тебе зробити мудрим для спасіння» (2 Тим. 3:15), Павло має на увазі, що Слово Боже вказує нам на Ісуса. Спасіння ґрунтується на вірі в Христа як нашого Спасителя.