---
title:  НЕПОРУШНЕ ПРОРОЧЕ СЛОВО
date:   31/05/2017
---

### НЕПОРУШНЕ ПРОРОЧЕ СЛОВО

`Прочитайте 2 Петра 1:19-21. Про які пророцтва пише Петро? Що він має на увазі, коли стверджує, що «жодне пророцтво в Писанні не постає з власного тлумачення»?`

Наголосивши, що християнство ґрунтується не на хитрих вигадках (2 Петра 1:16), Петро пропонує дві лінії доказів: по-перше, свідчення очевидців (2 Петра 1:16-18) і, по-друге, пророцтва Писання (2 Петра 1:19-21) – аргумент, який він використав раніше (1 Петра 1:10-12).

Апостол стверджує, що «жодне пророцтво в Писанні не постає з власного тлумачення» (2 Петра 1:20). Говорячи про це, Петро не забороняє нам самостійно вивчати Писання. Адже він сам закликав віруючих підперезати стегна їхнього розуму та бути тверезими (див. 1 Петра 1:13). Апостол високо оцінював стародавніх пророків за їхній старанний пошук значення даних їм пророцтв (1 Петра 1:10).

Тоді що має на увазі Петро? Церква Нового Завіту розвивалася й навчалася як єдиний організм. Християни були частиною великого Тіла (див. 1 Кор. 12:12-14). Тому Петро застерігає проти такого вивчення Писання, при якому не береться до уваги його трактування громадою істинно віруючих. Взаємодіючи з іншими членами Церкви, ми можемо зростати як єдиний організм. Дух працює як з усією громадою, так і з окремими її особами. Потрібно ділитися своїм розумінням, уточнювати й поглиблювати його. Але, діючи поодинці та відмовляючись від допомоги інших, ми дійдемо хибних висновків, особливо щодо пророцтв.

У наступних віршах ми знаходимо пояснення, чому Петро зробив таке зауваження. Він пише християнам, серед яких присутні лжепророки і лжевчителі (див. 2 Петра 2:1). Апостол закликає віруючих у питанні тлумачення Писання довіритися керівництву Божої Церкви. Багато хто з людей впав у фанатизм та оману тільки тому, що відмовився прислухатися до поради громади віруючих, якою керує Дух. Це було небезпечно як тоді, так і сьогодні.

`Чому необхідно бути відкритими до порад і повчання всієї Церкви? Водночас чи існують розумні межі нашої довіри чужій думці?`