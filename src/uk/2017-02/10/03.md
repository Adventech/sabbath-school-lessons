---
title:  ОЧЕВИДЦІ ВЕЛИЧІ
date:   29/05/2017
---

### ОЧЕВИДЦІ ВЕЛИЧІ

`Прочитайте 2 Петра 1:16-18. Які ще докази наводить Петро на користь своєї віри в Ісуса?`

Петро сам був очевидцем подій, про які проповідував. Християнство, за його словами, ґрунтується не на хитрих вигадках (див. 2 Петра 1:16), а на реальних історичних подіях, свідком яких він був.

З Євангелій ми знаємо, що Петро брав участь у багатьох поворотних подіях у житті й служінні Ісуса. Він був свідком проповідей, повчань і чудес. Починаючи від першого чуда з уловом риби (Луки 5:4-6) та закінчуючи моментом, коли учні побачили Ісуса в Галилеї після Його воскресіння (Марка 16:7; Івана 21:15), Петро був очевидцем більшості подій.

`У текстах 2 Петра 1:17, 18 Петро звертає особливу увагу на одну подію, очевидцем якої був. Що означала ця подія?`

Петро виділяє одну особливу подія, свідком якої був: преображення Христа. Ісус вирушив із Петром, Яковом та Іваном на вершину гори для молитви (див. Луки 9:28). Там Він преобразився на їхніх очах. Його обличчя сяяло, а одяг став сліпучо білим (див. Матв. 17:2; Луки 9:29). До Ісуса приєдналися Мойсей та Ілля, а голос із неба промовив: «Це є Мій Улюблений Син, Якого Я вподобав» (Матв. 17:5).

Хоч Петро бачив багато чого за час свого перебування з Ісусом, цей випадок відіграє особливу роль. Він показує: Ісус – Божий Син, Його земне життя проходило відповідно до задуму Бога і Він мав особливі взаємовідносини з Отцем. Петро був свідком багатьох подій, але у своєму посланні згадує тільки цей випадок (див. 2 Петра 1:18).

`Яка подія справила незабутнє враження на ваше духовне життя і віру? Як вона вплинула на вас та що означає для вас сьогодні? Чому вона мала такий вплив? Поділіться своїми відповідями в класі в суботу.`