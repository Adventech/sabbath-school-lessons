---
title:  РАНКОВА ЗОРЯ В НАШИХ СЕРЦЯХ
date:   30/05/2017
---

### РАНКОВА ЗОРЯ В НАШИХ СЕРЦЯХ

`«І ми маємо ще непорушне пророче слово. Ви добре робите, зважаючи на нього як на світильник, що світить у темному місці, – доки почне розвиднятися і ранкова зоря засяє у ваших серцях» (2 Петра 1:19). Уважно прочитайте цей текст. Що робить слова Петра важливими для нас сьогодні?`

Тут, як і в багатьох інших біблійних уривках (див. Бут. 1:4; Івана 1:5; Ісаї 5:20; Ефес. 5: 8), проведена межа між світлом і темрявою. Для Петра Боже Слово сяяло, як світильник у «темному місці» (деякі перекладають слово «темний» як занедбаний, брудний, похмурий). Тому апостол закликає нас звертатися до Писання і прямувати за ним, «доки почне розвиднятися і ранкова зоря засяє у ваших серцях». Ми – грішні істоти, які живуть у грішному темному світі. Тільки надприродна сила Бога здатна вивести нас із цієї темряви до Світла – до Ісуса.

Петро вказує своїм читачам на велику мету. Деякі вважають, що вислів «доки почне розвиднятися» – це вказівка на Другий прихід Христа. Хоч Другий прихід як подія – це наша віддалена надія, ідея про сяйво «ранкової зорі» в наших серцях, судячи з усього, стосується теперішнього моменту і носить глибоко особистісний характер. Вислів «ранкова зоря» вказує на Ісуса (Об’явл. 2:28; 22:16). Її сяйво в серцях віруючих виявляється в пізнанні Ісуса, повній довірі до Нього та усвідомленні присутності живого Христа в їхньому житті. Ісус має бути сутністю нашого існування, джерелом нашої надії й віри. Таким чином, Петро вказує на прямий зв’язок між вивченням Слова Божого та спасенними відносинами з Ісусом, «ранковою зорею».

І, звичайно, коли це світло засяє в нас, ми поширюватимемо його на інших. «Уся Земля повинна бути освітлена славою Божої правди. Світло має світити всім країнам та всім народам. І воно виходить від тих, хто отримав це світло. Ранкова зоря зійшла над нами, тому ми повинні освітлювати шлях тим, хто перебуває в темряві» (Е. Уайт. Християнські досвіди і вчення, с. 220).

`Яким чином особисте вивчення Слова допомагає вам краще пізнавати Ісуса?`