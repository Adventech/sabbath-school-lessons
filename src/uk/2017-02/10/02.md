---
title:  ІСУС У СТАРОМУ ЗАВІТІ
date:   28/05/2017
---

### ІСУС У СТАРОМУ ЗАВІТІ

Коли Петро писав свої послання, він був упевнений в істинності своїх слів. Він знав, про що говорить, бо знав Того, про Кого говорив. Однією із причин для цього було його знання писань старозавітних пророків, які вказують на Ісуса. Саме довіра Петра до написаного Слова допомогла йому зрозуміти Слово, яке «стало тілом» (Івана 1:14).

В уривку 1 Петра 1:10-12 апостол указує своїм читачам на писання стародавніх пророків та їхні висловлювання про Ісуса. За словами Петра, у Старому Завіті Святий Дух відкрив дві важливі істини про Ісуса Христа: Його страждання та майбутню славу (див. 1 Петра 1:11). Ці дві теми червоною ниткою проходять через увесь Старий Завіт.

`Що Старий Завіт провістив про Ісуса? Див. Псал. 22; Ісаї 53:1-12; Зах. 12:10; 13:7; Єрем. 33:14, 15; Дан. 7:13, 14.`

В уривку 1 Петра 1:10-12 автор запевняє своїх читачів, що вони займають особливе місце в історії спасіння. Їм було відкрито набагато більше, ніж стародавнім пророкам. Пророки справді зверталися до людей свого часу, але значна частина їхніх вісток здійснилася лише з приходом Христа.

Деякі провіщення пророків збулися тільки тоді, коли жили читачі Петра. Ці люди могли чути від «благовісників Духом Святим, посланим з неба», істини, які бажають пізнати навіть ангели (1 Петра 1:12). Слухаючи проповідуване слово, віруючі знали значно більше про страждання і приниження Спасителя, аніж пророки давнини. Звичайно, їм, як і нам, доведеться почекати, аби побачити «славу, що настане після цього [після страждань Христа]» (1 Петра 1:11). Знаючи, що перша частина цих пророцтв здійснилася, ми можемо бути впевнені, що й остання також виконається.

`Які біблійні обітниці справдилися у вашому житті? Виконання яких обітниць ви все ще очікуєте? Що вони означають для вас та як ви можете навчитися завжди покладатися на них?`