---
title:  ПРОРОЦТВО І ПИСАННЯ
date:   27/05/2017
---

### ПРОРОЦТВО І ПИСАННЯ

### Біблійні тексти для дослідження:
Ісаї 53:1-12; Дан. 7:13, 14; 2 Петра 1:16-20; Матв. 17:16; 2 Тим. 3:15-17.

> <p>Пам’ятний вірш:</p>
> «І ми маємо ще непорушне пророче слово. Ви добре робите, зважаючи на нього як на світильник, що світить у темному місці, – доки почне розвиднятися і ранкова зоря засяє у ваших серцях» (2 Петра 1:19).

Упроцесі вивчення послань Петра слід звернути увагу на абсолютну впевненість автора в тому, про що він пише. Таку ж упевненість мав і Павло. Обох апостолів характеризує тверда переконаність в істинності проголошуваної ними вістки про Ісуса Христа і Голгофський хрест.

У текстах, запропонованих для вивчення цього тижня, ми неодмінно побачимо переконаність Петра. Сам апостол пояснює, звідки походить його впевненість. Він каже, що його свідчення ґрунтується не на хитрих вигадках (див. 2 Петра 1:16), на яких будувалися язичницькі релігії того часу. Петро був упевнений в істинності своєї віри з двох причин.

По-перше, він був очевидцем життя і служіння «Господа нашого Ісуса Христа» (2 Петра 1:16). І, по-друге, що значно важливіше (оскільки очевидцями були одиниці), він мав «непорушне пророче слово» (2 Петра 1:19). Апостол знову звертається до Біблії, указуючи на уривки Писання, які підтверджують Божественність та місію Ісуса, і особливо на пророцтва про Нього. Деякі з них Сам Ісус застосовував до Себе (Матв. 26:54; Луки 24:27). Якщо Ісус і Петро так серйозно сприймали Біблію, хіба можемо ми ставитися до неї інакше?