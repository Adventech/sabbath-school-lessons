---
title:  ПЕТРО – ЛІДЕР ЦЕРКВИ
date:   30/03/2017
---

Під час служіння Ісуса Петро часто виступав у ролі лідера дванадцятьох учнів. Зазвичай саме він представляв їхні інтереси. Перераховуючи учнів, Матвій згадує першим «Симона, прозваного Петром» (Матв. 10:2). Апостол також відігравав помітну роль у ранній Церкві. Саме він запропонував зібранню обрати учня замість Юди Іскаріота, котрий зрадив Ісуса (Дії 1:15-25). Під час П’ятидесятниці саме Петро пояснив юдеям, що вони бачать обіцяний дар Духа, посланий Богом Своєму народові (див. Дії 2:14-36). Саме Петро, заарештований за проповідь про воскресіння мертвих, звернувся з промовою до первосвященика та юдейських старійшин (див. Дії 4:8-12). Саме Петро прийшов за повелінням Бога до Корнилія – першого язичника, прийнятого як послідовника Ісуса (див. Дії 10:1-48). Павло відвідав Петра та пробув у нього п’ятнадцять днів, коли вперше прийшов до Єрусалима після свого навернення (див. Гал. 1:18). Описуючи тогочасну громаду послідовників Ісуса в Єрусалимі, Павло виділяє три «стовпи» Церкви: Петра, Якова (брата Ісуса) та Його улюбленого учня Івана (Гал. 2:9).

`Прочитайте вірші Гал. 1:18, 19; 2:9, 11-14. Що ці тексти повідомляють нам про Петра?` 

Хоч Петро був лідером Церкви, якого Сам Господь покликав на служіння (див. Івана 21:17), хоч він удостоївся отримати видіння (див. Дії 10:28), проте мав потребу в духовному зростанні. 

Рання християнська Церква складалася переважно з євреїв, багато з яких були «ревні прихильники Закону!» (Дії 21:20). Згідно з їхнім розумінням закону, євреям було заборонено споживати їжу разом з язичниками, котрих вважали нечистими. Тому, коли з Єрусалима до Антіохії прийшли послані Яковом юдеї-християни, Петро перестав їсти разом із християнами з язичників. 

Для Павла така поведінка була нападом на саме Євангеліє. Він вважав дії Петра відвертим лицемірством і не побоявся докорити йому в цьому. Фактично Павло використав цю можливість, щоб висловити ключове вчення християнської віри – виправдання через віру (див. Гал. 2:14-16). 

`Хоч Петро був покликаний Богом, він усе ж мав вади, які необхідно було виправляти. Як ми реагуємо, коли хтось указує нам на наші вади?` 
