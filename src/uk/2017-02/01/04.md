---
title:  ХОДІННЯ ПО ВОДІ
date:   28/03/2017
---

Супроводжуючи Ісуса, учні бачили безліч чудес, проте мало які із цих чудес можуть зрівнятися з подіями, описаними в уривках Матв. 14:13-33; Марка 6:30-52 та Івана 6:1-21. Ісус використав п’ять невеликих хлібів і дві риби, щоб нагодувати понад п’ять тисяч чоловік. Про що могли думати учні після побаченого?

`Прочитайте Матв. 14:22-33. Який найважливіший урок ми можемо почерпнути з цієї історії, що допоможе нам підтримувати близькі відносини з Господом?` 

Люди стали свідками влади Ісуса, яка виявилася в чуді нагодування народу. Він справді мав владу над світом природи. Можливо, саме це спонукало Петра звернутися до Христа зі сміливим проханням: «Господи, коли це Ти, накажи, щоб я пройшов до Тебе по воді!» (Матв. 14:28). Який вияв віри! 

Тоді Ісус визнав цю віру та звелів Петру йти по воді, що той і зробив. Це також було проявом віри Петра. Проте йти по воді, коли море спокійне, – це одне, Петро ж ступив на воду під час бурі. 

Зазвичай ця історія є прикладом того, як важливо не відводити свій погляд від Ісуса. Але вона містить і інші уроки. Петро, безперечно, вірив у Ісуса, інакше ніколи б не висловив такого прохання і не вчинив так. Проте як тільки почав іти, він злякався і почав тонути. 

Чому? Хіба Ісус не міг втримати Петра на поверхні води незалежно від його страху? Однак Спаситель дозволив учневі досягти крайньої точки, коли йому не залишалося нічого, як тільки закричати: «Господи, спаси мене!» (Матв. 14:30). Після цього Ісус простягнув руку і виконав прохання Петра. Факт, що «Ісус, простягнувши руку, схопив його» (Матв. 14:31), хоч міг просто втримати учня на поверхні без фізичного контакту, безумовно, допоміг Петрові усвідомити, наскільки важливо навчитися довіряти Ісусові. 

`Ми також можемо взятися за якусь справу з великою вірою, покладаючись на силу нашого Господа, але коли ситуація виходить з-під контролю, нам необхідно пам’ятати слова Ісуса, звернені до Петра: «Маловірний, чому ти засумнівався?» (Матв. 14:31).` 
