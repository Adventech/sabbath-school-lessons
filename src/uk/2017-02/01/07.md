---
title:  ДЛЯ ПОДАЛЬШОГО ДОСЛІДЖЕННЯ
date:   31/03/2017
---

Прочитайте із книги Е. Уайт «Христос – надія світу» розділи «Заклик біля моря» (с. 244-251) та «Ніч на озері» (с. 377-382).

Починаючи з моменту визнання рибалкою своєї гріховності і далі, коли він сміливо заявив Ісусові: «Ти є Христос, Син Бога Живого!» (Матв. 16:16), коли відрікся від свого Господа та припустився помилки як церковний лідер, Петро, безумовно, залишався ключовою фігурою. Перебуваючи під натхненням Святого Духа, він написав свої послання на підставі не тільки теорії, а й власного досвіду. Апостол пізнав і спасенну, і перетворювальну благодать Христа.

«До свого жахливого падіння Петро завжди був попереду, вирізнявся категоричністю, а в моменти емоційного пориву часто говорив нерозважливо. Він завжди був готовий поправляти інших та висловлювати свою думку ще до того, як сам міг ясно усвідомити свій стан і свої слова. Але Петро навернувся, і навернений Петро дуже відрізнявся від Петра поривистого, нетерплячого, імпульсивного. Хоч він залишився таким же палким, благодать Христа стримувала його запальність. Він уже не був поривчастим, самовпевненим, зарозумілим, натомість став спокійним, володів собою та прислухався до порад. Після такої зміни Петро міг пасти ягнят і овець Христової отари» (Е. Уайт. Свідчення для Церкви, т. 5, с. 334, 335). 

Усі ми певною мірою схожі на Петра. Хто з нас не відстоював, подібно до Петра, свою віру? І хто з нас не помилявся так само гірко, як Петро? 

#### Питання для обговорення: 

`Навіть після ганебного зречення від Христа Петро виконав одну з ключових ролей не тільки в ранній Церкві, а й у християнстві взагалі, ставши одним з новозавітних авторів. Що цей факт говорить про Божу благодать? Як на прикладі відродження Петра ми можемо навчитися правильно поводитися з тими, хто в тій чи іншій формі відрікся від Господа?` 

`Обговоріть у класі небезпеки для Церкви, які приховує в собі компроміс. Як нам дізнатися, де можна поступитися, а де не можна за жодних обставин? Наведіть приклад компромісу в історії Церкви, який призвів до катастрофи. Які уроки ми можемо почерпнути із цих подій?` 

`Петро дорого заплатив за свій життєвий досвід. Чи можемо ми навчитися на його помилках, щоб уникнути власних?` 