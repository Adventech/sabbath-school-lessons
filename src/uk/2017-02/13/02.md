---
title:  СТРАЖДАННЯ ІСУСА І НАШЕ СПАСІННЯ
date:   18/06/2017
---

Прочитайте наведені вірші та зверніть увагу на те, що вони повідомляють про спасіння:

`1 Петра 1:2`

`1 Петра 1:8, 9`

`1 Петра 1:18, 19`

`1 Петра 2:22-25`

`1 Петра 3:18`

Петро переважно говорить про спасіння в контексті міркувань про страждання Ісуса як замісної Жертви за грішників. Наприклад, коли апостол пише про страждання Ісуса в 1 Петра 2:22-24, він використовує мову, аналогічну мові в Ісаї 53:5, 6, 9. Вислів: «Він Сам Своїм тілом підняв наші гріхи на дерево, щоб ми, вмерши для гріхів, жили для праведності; Його ранами ви оздоровлені» (1 Петра 2:24), передає ідею замісної жертви.

Для здійснення певних жертвоприношень, описаних у Старому Завіті, грішники приводили свої жертви до храму і покладали на них руки. За допомогою цієї символічної дії гріх переносили з грішника на тварину, яка потім помирала замість грішника (див. Левит 4:29, 30, 33, 34; 14:10-13). Опоганений гріхами ізраїльтян жертовник очищався в День викуплення (див. Левит 16:16-19).

Кров жертви відігравала важливу роль у викупленні від гріха. Християни викуплені дорогоцінною кров’ю Ісуса (див. 1 Петра 1:18, 19). Павло також говорить про заміщення: Ісус, Котрий не знав гріха, став гріхом замість нас (див. 2 Кор. 5:21). Як зазначено в 1 Петра 3:18, Христос постраждав за наші гріхи, Праведник за неправедних – за нас.

Як і Павло в текстах Римл. 3:21, 22, Петро наголошує на необхідності віри. Він пише своїм читачам: «Вірите в Нього [Ісуса], хоча не бачите нині, радієте... бо досягаєте мети вашої віри – спасіння душ!» (1 Петра 1:8, 9). Спасіння не можна заробити благочестивою поведінкою (хоч благочестива поведінка буде неодмінним наслідком прийняття спасіння); Бог дарує нам спасіння, якщо ми віримо в подвиг Ісуса заради нас та приймаємо Його як свого особистого Спасителя. Ми здобуваємо впевненість у Ньому, а не в нас самих. Якби ми покладалися на себе, хіба це була б справжня впевненість?

`Чому Ісус, наш Заступник, – найбільша надія на спасіння? Яке підбадьорення ми можемо черпати із цієї чудової істини?`
