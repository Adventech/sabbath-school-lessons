---
title:  ПОРЯДОК У СУСПІЛЬСТВІ І ЦЕРКВІ
date:   21/06/2017
---

Прочитайте наступні тексти. Що Петро говорить про важливість державної влади та церковного керівництва? Як християни повинні ставитися до цих інституцій? Як слід застосовувати його слова до нашої ситуації сьогодні, незалежно від місця нашого проживання?

`1 Петра 2:11-21`

`1 Петра 5:1-5`

Петро жив у той час, коли християни часто зазнавали переслідувань з боку держави й релігійної влади. Цей факт надає особливого значення словам Петра і Павла щодо належної ролі владних інституцій (див. 1 Петра 2:13-17; Римл. 13:1-7). Згідно з розумінням апостолів, влада поставлена Самим Богом, аби приборкувати зло. Звичайно, часом влада сама може стати втіленням зла. Християни зіткнулися з цим уже за часів Петра, і в наступні роки ситуація тільки погіршилася.

Але в цілому ідея полягає в тому, що справедлива влада – це інструмент підтримки правопорядку та гарант безпеки. Навіть сьогодні ми бачимо приклади, як деякі люди зневажають закон і порядок, тому необхідне втручання влади для виправлення ситуації. Хороша влада є одним із Божих благословень для людства.

Петро поділяє переконання Павла, що хороше церковне керівництво також важливе. Павло наполягає, що в церковному богослужінні «все нехай відбувається пристойно й організовано» (1 Кор. 14:40). І Петро просить церковних лідерів: «Пасіть те Боже стадо, що є у вас» (1 Петра 5:2). Вони повинні робити це з покорою й турботою. Місцеві церкви мають потребу в хорошому керівництві. Посвячені лідери сприяють правильному баченню та забезпечують узгодженість дій, дозволяючи іншим використовувати свої духовні дари на Божу славу.

`У тексті 1 Петра 5:5 апостол закликає віруючих виявляти покору. Що особисто ви можете зробити, аби виявляти покору й мудрість у взаємовідносинах із людьми?`
