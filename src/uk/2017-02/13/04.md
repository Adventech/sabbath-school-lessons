---
title:  НАДІЯ НА ДРУГИЙ ПРИХІД
date:   20/06/2017
---

Прочитайте наступні тексти і зверніть увагу на те, що в них сказано про майбутні події:

`1 Петра 1:4`

`1 Петра 1:17`

`1 Петра 4: 5, 6`

`1 Петра 4:17`

`2 Петра 3:1-10`

Однією з головних проблем для перших читачів та слухачів послань Петра були переслідування. Петро потішає християн, наголошуючи: незважаючи на переслідування, які ускладнюють життя, на Небі вірних чекає нагорода, яку ніхто не забере. На самому початку свого Першого послання апостол пише, що християни мають нетлінну спадщину, яка зберігається для них на Небесах (див. 1 Петра 1:4).

Автор особливо підкреслює дві майбутні події – останній суд та знищення зла вогнем. Він запевняє християн: хоч їх переслідують, проте справедливість переможе і вірні отримають вічну нагороду.

Петро згадує про суд у трьох різних випадках (див. 1 Петра 1:17; 4:5, 6, 17). Він каже, що Бог Отець неупереджено судить усіх людей відповідно до їхніх учинків (див. 1 Петра 1:17). Апостол зазначає, що Сам Ісус судитиме живих і мертвих (див. 1 Петра 4: 5). Він також висловлює дивовижну думку, що суд почнеться з дому Божого (див. 1 Петра 4:17).

Петро повідомляє, що «нечестиві» будуть знищені вогняною стихією, яка охопить усю Землю (див. 2 Петра 3:7).

Водночас апостол відповідає на заперечення людей, які сумніваються в Другому приході Христа (див. 2 Петра 3:1-10). Він підкреслює, що Господь довго терпить, щоб якомога більше людей покаялися і спаслися. Він також пише, що невідворотність прийдешньої розплати має переконати кожного жити святим і непорочним життям.

Звертаючи увагу на актуальні питання та практичне християнське життя, Петро незмінно вказує своїм читачам на предмет їхньої надії. Тому якими б не були обставини життя на даний момент, християнам слід зростати у вірі й послуху.

`Чому ми маємо зростати у вірі й послуху, незалежно від обставин нашого життя? Чи є в нас альтернатива цьому?`
