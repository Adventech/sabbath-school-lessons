---
title:  ГОЛОВНІ ТЕМИ В ПОСЛАННЯХ ПЕТРА
date:   17/06/2017
---

### Біблійні тексти для дослідження:
Ісаї 53:5, 6, 9; Левит 16:16-19; 11:44; Римл. 13:1-7; 1 Кор. 14:40; 2 Тим. 3:16.

> <p>Пам’ятний вірш:</p>
> «Він Сам Своїм тілом підняв наші гріхи на дерево, щоб ми, вмерши для гріхів, жили для праведності; Його ранами ви оздоровлені» (1 Петра 2:24).

Перше і Друге послання Петра були написані з практичною метою. У своєму Першому посланні апостол розглядає проблему переслідувань, яких зазнавали християни. У Другому посланні він звертає увагу на проблему фальшивих учень. Петро писав із силою і владою, намагаючись підбадьорити своїх читачів, а також попередити їх про майбутні труднощі.

Петро розглядає обидві проблеми з богословської точки зору, і це важливо. Страждання, викликані переслідуваннями, спонукали апостола роздумувати про страждання і смерть Ісуса, результатом яких стало наше спасіння. Лжевчителі постануть перед реальним судом після повернення Ісуса на Землю. Це деякі з тем, котрі Петро пояснює у своїх двох посланнях.

В останньому уроці ми розглянемо п’ять тем, викладених автором: страждання Ісуса заради нашого спасіння; наш відгук на істину про те, що Бог судитиме наші дії на останньому суді; наша надія на повернення Ісуса; порядок у суспільстві й Церкві; керівництво Священного Писання в нашому житті.
