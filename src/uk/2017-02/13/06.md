---
title:  ВЕРХОВЕНСТВО ПИСАННЯ
date:   22/06/2017
---

Прочитайте наступні тексти. Що вони повідомляють про роль Біблії в нашому житті й вірі?

`1 Петра 1:10-12`

`2 Петра 1:16-20`

`2 Петра 3:2`

`2 Петра 3:16`

У своєму Другому посланні Петро протистоїть лжевчителям. Він направляє своїх читачів до двох авторитетних джерел: «Аби ви згадали слова, які раніше сказали святі пророки, і заповідь Господа й Спасителя, передану вашими апостолами» (2 Петра 3:2). Сьогодні ми також можемо звертатися до слів «святих пророків», тобто до Старого Завіту. Крім того, ми маємо у своєму розпорядженні натхненні свідчення апостолів, викладені в Новому Завіті. Матвій, Марко, Лука й Іван залишили нам історію життя, смерті й воскресіння Ісуса. У книзі Дії розповідається про діяльність апостолів. І, звичайно ж, ми можемо прочитати натхненні послання апостолів. Павло переконливо пише про авторитет Слова Божого (2 Тим. 3:16). Петро також направляє своїх читачів до Писання як до авторитетного джерела віровчення і моралі.

У тексті 2 Петра 3:16 апостол попереджає своїх читачів та слухачів: хоч Писання – це джерело істини, однак без пильної уваги до вістки, яку бажає донести до нас Святий Дух, навіть Біблія може бути неправильно сприйнята. А це може призвести до плачевних наслідків.

Слова апостола нагадують нам про основні принципи вивчення Біблії. Будь-який текст Писання слід читати з молитвою, у контексті певного розділу, книги й усієї Біблії. Яку вістку автор хотів передати читачам? Ми повинні розглядати текст у світлі історичних обставин, за яких він був написаний. (У разі Першого і Другого послань Петра це була Римська імперія першого століття нашої ери). Біблію необхідно читати, шукаючи духовного прозріння й усвідомлюючи, що спасіння можна отримати завдяки жертовній смерті Христа (1 Петра 1:10-12). І, нарешті, ми повинні читати її, співвідносячи написане з нашим власним життям (1 Тим. 4:16). Яку істину бажає донести до нас Бог? Яким чином ми можемо застосувати прочитане Слово в нашому житті, щоб зробити свій внесок у збудування Царства Божого?
