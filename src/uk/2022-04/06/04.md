---
title:  "«Звершилося!»"
date:   01/11/2022
---

`Прочитайте Івана 19:1–30. Яка важлива вістка міститься для нас у вигуку Ісуса: «Звершилося»?`

Нарешті настала вирішальна мить для Христа, для людства та для всього Всесвіту. У глибокій агонії Він боровся проти сил темряви. Господь повільно пройшов через Гетсиманський сад, через Свої незаслужені страждання й зійшов на гору Голгофу. Злі ангели намагалися здолати Його. Доки Ісус висів на хресті, первосвященики, книжники та старійшини глузували з Нього: «Інших спасав, а Себе Самого не може спасти?! Він, Цар ізраїльський, нехай зійде тепер з хреста – і повіримо в Нього» (Матв. 27:42).

Чи міг Христос зійти з хреста та спастися? Так, міг, але не захотів. Його безумовна любов до всього людства, зокрема й до цих насмішників, не дозволила Йому здатися. «Насмішники були серед тих, кого Ісус хотів спасти; і Він не міг зійти з хреста і врятувати Себе, адже Його тримали не цвяхи, а Його воля спасти їх» (Alfred Plummer. An Exegetical Commentary on the Gospel According to S. Matthew (London: Elliot Stock, 1910). Р. 397).

У хресних стражданнях Ісус переміг царство сатани, хоч саме він спровокував усі події, що призвели до хреста, зокрема й зраду Юди (Івана 6:70; 13:2, 27). «Хоч євангеліст і не намагається описати це, смерть Ісуса є водночас підступами сатани та вчинком, завдяки якому Христос здобув перемогу над сатаною» (George E. Ladd. The Theory of the New Testament, rev. ed. (Cambridge, UK; Lutterworth Press, 1994). Р. 192).

Вигукнувши на хресті: «Звершилося!» (Івана 19:30), Христос мав на увазі не тільки те, що Його агонія добігла кінця, а й те, що Він виграв боротьбу вселенського масштабу проти сатани і його злих сил. «Усі Небеса святкували перемогу Спасителя. Сатана зазнав поразки і зрозумів, що втратив своє царство» (Е. Уайт. Бажання віків. С. 758).

Тут видно дивовижний контраст: принижений Божий Син здобув для нас і для Всесвіту найбільшу й найславетнішу перемогу.

`Подумайте про те, яким жахливим має бути гріх, що викупити його могла лише смерть Христа. Що ця істина говорить нам про те, наскільки наші діла є марними для досягнення заслуг перед Богом? Зрештою, хіба є хоч щось, що ми можемо додати до подвигу Христа заради нас? Поділіться своїми відповідями на уроці Суботньої школи.`