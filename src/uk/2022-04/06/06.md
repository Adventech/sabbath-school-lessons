---
title:  "Значення хреста"
date:   03/11/2022
---

`Прочитайте 1 Кор. 1:18–24. Що Павло говорить про хрест і як він протиставляє його «мудрості цього світу»? Чому навіть сьогодні, коли матеріалізм (ідея про те, що вся реальність виключно матеріальна, а Бог і духовна реальність не існують) очолює «мудрість світу», така важлива вістка Голгофського хреста?`

Хрест Христа – центр історії спасіння. «Навіть вічності буде недостатньо, щоб осягнути глибини любові, виявленої на Голгофському хресті. Саме там безмежна любов Христа й безмежний егоїзм сатани стояли віч-на-віч» (Stephen N. Haskell. The Cross and Its Shadow (South Lancaster, MA: Bible Training School, 1914). Р. V).

Тимчасом як Христос смиренно запропонував Себе як викупну Жертву за людство, сатана егоїстично кинув Його в безодню страждань та агонію. Христос помер не просто природною смертю, з якою доводиться стикатися кожній людині. Він помер другою смертю, тому всім, хто прийняв Його, ніколи не доведеться зазнати її.

Нам необхідно пам’ятати кілька важливих істин, що відкривають значення Голгофського хреста. По-перше, хрест – це найбільше одкровення Божої справедливості щодо гріха (Римл. 3:21-26). По-друге, хрест – найбільше одкровення любові Бога до грішників (Римл. 5:8). По-третє, хрест – велике джерело сили, здатне розірвати ланцюги гріха (Римл. 6:22, 23; 1 Кор. 1:17–24). По-четверте, хрест – наша єдина надія на вічне життя (Филп. 3:9–11; Івана 3:14–16; 1 Івана 5:11, 12). По-п’яте, хрест – єдина протиотрута проти майбутнього повстання у Всесвіті (Об’явл. 7:13–17; 22:3).

Жодну із цих найважливіших істин про Голгофський хрест не можна відкрити завдяки мудрості цього світу. Навпаки, і в давнину, і зараз проповідь про хрест – це «безумство» для світської мудрості, яка часто не визнає навіть найбільш очевидної істини: Творець існує (Римл. 1:18–20).

Проповідь про хрест – «безумство» з погляду мудрості світу. Світська мудрість не може пізнати Ісуса та спасіння, яке Він пропонує нам завдяки Своїй викупній смерті на хресті.

`Які б цінності не пропонувала нам «мудрість премудрих», чому її не можна змішувати з нашою вірою в Ісуса і тією надією, яку ми знайшли через «безумство проповіді» (1 Кор. 1:21)?`