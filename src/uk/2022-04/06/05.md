---
title:  "Він помер за нас"
date:   02/11/2022
---

`Прочитайте Івана 3:14–18 та Римл. 6:23. Згідно із цими текстами, що зробив для нас Христос за допомогою Своєї смерті?`

Коли Ісус підійшов до річки Йордан для хрещення, Іван Хреститель вигукнув: «Ось Агнець Божий, що на Себе бере гріх світу!» (Івана 1:29). Цією заявою він визнав Христа Божим Агнцем, на Якого вказували всі старозавітні жертви.

Самі собою жертви тварин не могли усунути гріхи (Євр. 10:4). Вони давали лише умовне прощення, яке залежало від ефективності майбутньої жертви Христа на хресті. «Якщо ж визнаємо свої гріхи, то Він, вірний і праведний, щоби простити нам гріхи й очистити нас від усякої неправедності» (1 Івана 1:9).

`Прочитайте Івана 3:16, 17. Яку велику надію можна почерпнути із цих віршів, особливо якщо ви відчуваєте, що заслуговуєте на осуд за свої вчинки?`

Подумайте: Ісус, який створив Усесвіт (Івана 1:1–3), приніс Себе в жертву за гріхи кожного з нас, щоб нам не довелося бути засудженими за те, за що ми могли бути справедливо засуджені. Це велика обітниця Євангелія.

Ісус Христос сказав: «Бо так Бог полюбив світ, що дав Свого Єдинородного Сина», щоб Він помер за нас (Івана 3:16). Проте ми ніколи не повинні забувати, що Христос добровільно приніс Себе в жертву за нас (Євр. 9:14). Лютер називав хрест «жертвою, на якій Христос, поглинений вогнем безмежної любові, що горить у Його серці, приніс Отцю живу та святу жертву Свого тіла та Своєї крові з ревним заступництвом, великим риданням і слізьми (Євр. 5:7)» (Luther’s Works. Vol. 13 (St. Louis, MO: Concordia Publishing House, 1956). P. 319). Христос помер один раз за всіх (Євр. 10:10) і «назавжди сів праворуч Бога» (вірш 12); Його жертва цілком достатня і ніколи не втрачає своєї сили.

Ба більше: «Якби лише одна душа прийняла Євангеліє Його благодаті, то задля спасіння цієї однієї душі Христос обрав для Себе сповнене важкої праці та приниження життя й ганебну смерть» (Е. Уайт. Служіння зцілення. С. 134).

`Ще раз прочитайте Івана 3:16, замінивши слова «світ» і «кожний» на своє ім’я. Як навчитися покладатися на цю чудову обітницю, особливо якщо нас спокушають згрішити?`