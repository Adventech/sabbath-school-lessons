---
title:  "Від заснування світу"
date:   30/10/2022
---

`Прочитайте Об’явл. 13:8; Дії 2:23; 1 Петра 1:19, 20. Чому сказано, що Христос був Агнцем, заколеним від заснування світу?`

«Тож поклонилися йому всі мешканці землі, імена яких не записані в книзі життя Агнця, заколеного від заснування світу» (Об’явл. 13:8). Важливо, що Христос «заколений від заснування світу». Очевидно, цей вислів необхідно розуміти в символічному сенсі (книга Об’явлення сповнена символів), адже Христос був розп’ятий лише через чотири тисячі років після створення Землі. Цей вірш свідчить, що План спасіння було розроблено ще до створення світу. І в центрі цього Плану була хресна смерть Ісуса, Агнця Божого.

`Прочитайте Тита 1:2. Коли було затверджено План спасіння, в основі якого лежить смерть Христа?`

«План нашого викуплення не був запізнілою відповіддю, він був створений не після гріхопадіння Адама. Цей план став «відкриттям тайни, яка споконвіку замовчувалася...» (Римл. 16:25). У ньому розкриті принципи, котрі споконвіку були основою Божого престолу» (Е. Уайт. Бажання віків. С. 22).

Цей План уперше був відкритий Адаму та Єві в Едемському саду (Бут. 3:15, 21), і його прообразом слугувало кожне жертвоприношення протягом усього старозавітного періоду. Наприклад, випробовуючи віру Авраама, Бог замінив Ісаака бараном на цілопалення (Бут. 22:11–13). Ця заміна стала яскравим символом замісної природи викупної жертви Христа на хресті.

Отже, центральне місце у всьому Плані спасіння посідає замісна смерть Ісуса. Протягом століть жертвоприношення тварин були символом смерті Ісуса на хресті як «Агнця Божого, що на Себе бере гріх світу!» (Івана 1:29).

`Жертвоприношення тварин жахливі й жорстокі. Тоді чому ці кровопролиття посідали центральне місце у Старому Завіті, символізуючи собою смерть Христа за нас і жахливу ціну, яку довелося заплатити за гріх?`