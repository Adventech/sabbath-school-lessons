---
title:  "Бути готовими до Його приходу"
date:   15/12/2022
---

Ми живемо в божевільному світі, у якому занадто багато штучних потреб і відволікальних факторів. Якщо не бути обережними, вони можуть забрати в нас весь час і спотворити наші пріоритети. Це не просто ще один наслідок проживання в нашому глобалізованому кіберсвіті. Християни будь-якого віку тією чи іншою мірою повинні остерігатися спроб сатани відвернути їх від того, що справді важливе в житті.

Якщо забути про обережність, усім нам загрожує небезпека відвернутися від Господа й зосередитися на світських, тілесних речах, які не здатні нас повністю задовольнити і можуть призвести до нашої духовної загибелі.

`Прочитайте 2 Петра 3:14 та 1 Івана 3:1–3. Яку різницю можна побачити між підготовкою до Другого приходу й готовністю до цієї славної події?`

Часто думка про те, що підготовка до Другого приходу все ще продовжується, стає виправданням для зволікання. Таке уявлення може легко призвести до того, що хтось розслабиться через припущення злого раба: «Мій пан запізнюється!» (Матв. 24:48).

`Прочитайте Псал. 95:7, 8; Євр. 3:7, 8, 15; 4:7. Як ці вірші наголошують, що нам потрібно бути готовими до Другого приходу просто зараз?`

З біблійної точки зору час спасіння – це завжди сьогодні й ніколи не буде завтра. Якщо не буде серйозного перетворення нашого серця, ми залишимося такими, якими є зараз. Час сам собою не перетворює ненавернену людину. Якщо людина не буде постійно зростати в благодаті та з вірою просуватися вперед, вона може відпасти, стати запеклою, скептичною, цинічною і навіть повністю втратити віру.

Можна сказати, що кожен день нашого життя – це наше життя в мініатюрі. Тому завдяки Божій благодаті потрібно планувати майбутнє, але при цьому жити щодня так, щоб сьогодні бути готовими до повернення Ісуса. Особливо тому, що, зважаючи на непередбачені життєві обставини, «сьогодні» може бути нашим останнім днем.

`Як ви можете сьогодні бути готовими до повернення Ісуса? Обговоріть свою відповідь у класі Суботньої школи.`