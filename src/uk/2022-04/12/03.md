---
title:  "Тіло як храм"
date:   12/12/2022
---

Дуалістична теорія про смертне тіло з безсмертною душею породила різні теорії про людське тіло. Наприклад, для давньогрецьких філософів людське тіло було в’язницею душі, і звільнити її могла лише смерть. У відповідь на цю язичницьку концепцію багато християн сьогодні вірять, що тіло – тимчасове житло безсмертної душі, яка буде возз’єднана з ним під час воскресіння. А пантеїсти вважають людське тіло божественним і вірять, що Бог та Всесвіт – те саме. Для них усе, що існує, – Бог, а людське тіло – частина єдиної універсальної Божественної субстанції. Оточені суперечливими теоріями, ми маємо твердо дотримуватися біблійного вчення щодо природи людини.

`Прочитайте 1 Кор. 6:19, 20 та 10:31. Як розуміння того, що наші тіла «належать Богові» і є «храмом Святого Духа», може позитивно вплинути на наш спосіб життя?`

І Адам, і Єва були створені за образом і подобою Бога (Буття 1:26, 27), що позначилося не тільки на їхньому характері, а й на їхньому фізичному образі. Оскільки цей образ був зіпсований і навіть прихований наявністю гріха, План викуплення полягає у відновленні людей до їхнього первісного стану (зокрема і їхнього фізичного здоров’я) тією мірою, якою це можливо для істот, не здатних скуштувати від древа життя.

Таке відновлення – це життєвий процес, який завершиться тільки під час Другого приходу Христа, коли тлінне зодягнеться в нетління, а смертне – у безсмертя (1 Кор. 15:53, 54).

Апостол Іван написав своєму другу Гаєві: «Любий, молюся, щоб тобі добре велося в усьому і щоб ти був здоровий, як добре ведеться твоїй душі» (3 Івана 2).

Якщо ми визнаємо, що людина є неподільною істотою і що релігія охоплює всі аспекти людського життя, тоді слід розглядати своє фізичне здоров’я як релігійний обов’язок. Нам необхідно керуватися натхненним принципом: «Отже, коли їсте, коли п’єте чи щось інше робите, все робіть на славу Божу» (1 Кор. 10:31). Однак пам’ятайте, що ми ще живемо у світі, де праведники можуть робити все можливе, але при цьому страждають від наслідків гріховної людської природи та гріховного оточення. Тому ми маємо довіряти Богові й робити все можливе зі свого боку, а результати залишити Йому.