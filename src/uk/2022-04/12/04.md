---
title:  "Розум Христа"
date:   13/12/2022
---

Деякі люди вірять: якщо людина змінить навколишнє середовище, вона теж зміниться. Звичайно, нам слід уникати місць та обставин, які можуть зробити нас більш уразливими для спокус (Псал. 1:1; Прип. 5:1–8). Однак проблему спокус і гріха можна розв’язати лише шляхом перетворення власного серця (тобто розуму). Христос показав суть цієї проблеми, промовивши: «Адже зсередини, з людського серця виходять злі думки, розпуста, крадіжки, вбивства, перелюб, захланність, лукавство, обман, безсоромність, заздрість, богозневага, гордощі, безумство» (Марка 7:21, 22). Це означає наступне: щоб змінити свою поведінку, необхідно змінити свій розум.

`Прочитайте 1 Кор. 2:16; Псал. 25:3, 4; Римл. 12:2; Филп. 4:8; Колос. 3:2. Що означає мати «розум Христа»?`

Господь обіцяв, що в «Новому Заповіті» Він вкладе Свій Закон у думки Свого народу й напише його на їхніх серцях (Єрем. 31:31–33, пор. Євр. 8:8-10; 10:16). Тому не дивно, що в Нагірній проповіді Христос розширив і поглибив значення Божих Заповідей до рівня думок та намірів (див. Матв. 5:17–48). Отже, здобути перемогу над спокусою можна тільки завдяки перетворювальній Божій благодаті, і нам потрібно звертатися до цієї обітниці вже на рівні своїх думок і намірів, щоб зупинити гріховні думки.

Однак у нинішньому житті, хоч би якими вірними ми не були, нам ніколи не досягнути цілковитої безгрішності. Якщо ж ми у Христі, то повністю покриті Його праведністю. Хоч ми ще недосконалі, нас вважають уже досконалими в Ньому (Филп. 3:12–15). «З’єднуючись із Христом, ми здобуваємо розум Христа. Чистота й любов сяють у характері; лагідність та істина панують у житті. Змінюється вираз обличчя. Христос, Який перебуває в душі людини, виявляє Свою перетворювальну силу, і зовнішні вчинки людини свідчать про мир і радість, що панують у його душі» (Е. Уайт. Вибрані вісті. Кн. 1. С. 337).

Тільки щоденне посвячення, щоденна смерть свого «я», щоденні рішучі зусилля віри, щоби бути слухняними Ісусові, можуть змінити наше життя.

`Уявіть собі, яким би було ваше життя, якби можна було позбутися навіть своїх гріховних думок. Який єдиний можливий спосіб досягнути цього?`