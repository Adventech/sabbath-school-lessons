---
title:  "Керівництво Духа"
date:   14/12/2022
---

Святий Дух – могутній Посередник Бога, Який вливає Божу любов в наші серця (Римл. 5:5), веде нас до справжнього досвіду спасіння (Івана 16:7–11) і до повної істини (Івана 16:13), дає нам сили виконувати місію Євангелія (Дії 1:8). Оскільки саме Святий Дух протидіє руйнівній роботі сатани, не дивно, що ворог усіма засобами намагається спотворити наше розуміння природи й діяльності Божого Духа. Тимчасом як деякі заперечують Його Особу, інші цінують дари Духа більше за Його перетворювальну силу.

`Прочитайте Дії 8:4–24. Симон, чаклун із Самарії, хотів отримати дари Святого Духа, не будучи відродженим Духом. Як таке саме ставлення проявляється і в наші дні?`

Діти Божі – це ті, кого веде Божий Дух (Римл. 8:14) до повноти істини Божого Слова (Івана 16:13; 17:17). Ісус попередив: «Не кожний, хто каже Мені: Господи, Господи! – увійде до Царства Небесного, але той, хто виконує волю Мого Отця, Який на небесах. Багато хто скаже Мені того дня: Господи, Господи, чи не Твоїм Ім’ям ми пророкували, чи не Твоїм Ім’ям бісів ми виганяли, чи не Твоїм Ім’ям численні чудеса чинили? Тоді скажу їм: Я ніколи не знав вас! Відійдіть від Мене ви, які чините беззаконня!» (Матв. 7:21-23). Це означає, що Святий Дух ніколи нікого не відводить від Божого Слова, яке Він Сам надихнув, а завжди прагне, щоб ми дотримувалися істини.

Той Самий Святий Дух, Який веде нас до повноти істини, також дає нам силу вести інших до цієї чудової істини (Матв. 28:18–20; Дії 1:8). Виконуючи цю священну місію, ми користуємося Його особливою допомогою. Тому щоранку ми потребуємо схилити коліна перед Господом і відновити свою обітницю посвячення Йому. Коли ми робимо це, Він дарує нам присутність Свого Духа з Його силою, що оживляє та освячує.

Однак ми повинні бути відкриті для Його керівництва, щодня свідомо вибираючи те, що, як ми знаємо з Писання, правильно, і уникати того, що, згідно з Біблією, є неправильним. Тільки прагнучи жити так, як нам слід жити, ми будемо відкриті для отримання обіцяної нам Богом сили Святого Духа.

`Чому так важливо щоранку молитися, щоби бути відкритими для керівництва Святого Духа в нашому житті?`