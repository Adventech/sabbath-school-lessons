---
title:  "Свобода волі – основа любові"
date:   26/09/2022
---

`Прочитайте 1 Івана 4:7–16. Що цей уривок говорить нам про свободу волі людини як умову для прояву й розвитку її любові?`

Штучні квіти можуть бути гарні, але вони не ростуть і не цвітуть, як справжні. Роботи запрограмовані на те, щоб розмовляти й виконувати безліч завдань, однак у них немає ні життя, ні емоцій. Життя та свобода волі – необхідні умови для того, щоб отримувати любов, розвивати її і ділитися нею.

Отже, наш люблячий Бог створив ангелів (зокрема й Люцифера) і людей зі свободою робити свій вибір, зокрема й іти хибним шляхом. Інакше кажучи, Бог створив Усесвіт як досконале, гармонійне середовище, у якому Його творіння могло зростати в любові й мудрості.

У 1 Івана 4:7–16 апостол наголошує: «Бог є любов», і Він явив нам любов, пославши Свого Сина померти за наші гріхи. Ми виявляємо свою подяку за Його безмежну любов, люблячи Його й одне одного. Така любов, джерело якої в Богові, була б найбільш переконливим доказом того, що Господь перебуває в нас, а ми – у Ньому. Заклик виявляти Божу любов завдяки любові одне до одного має сенс тільки тоді, коли він адресований творінню, здатному зробити свій вибір – зрощувати й виявляти цю любов або ж, навпаки, жити егоцентричним життям. Однак свободою вибору можна легко зловжити. Це сумний факт, прикладом якого є трагічний заколот Люцифера на Небесах.

Навіть усвідомлюючи важливість свободи волі, деякі люди все ж таки запитують: якщо Бог знав, що Люцифер повстане, навіщо Він створив його? Хіба створення Люцифера не покладає на Господа остаточної відповідальності за походження гріха? Це дуже складне запитання для роздумів, адже воно залежить від багатьох факторів, зокрема й від того, що означає слово «відповідальний». Походження та природа гріха – це таємниця, яку ніхто не може осягнути до кінця.

Та навіть створення Люцифера не зумовило існування гріха. Господь лише припустив можливість його існування, а потім, на хресті, узяв на Себе остаточне покарання за цей гріх, що дозволило Йому зрештою викорінити його. Зло приносить біль, але у своїх роздумах про це ніколи не можна забувати, що Сам Бог заплатив найвищу ціну за існування гріха та зла (Матв. 5:43–48; Римл. 5:6–11), і Він постраждав від них більше, аніж хтось із нас.

`Свобода волі – священний Божий дар, який має серйозні наслідки не тільки для вас, а й для інших. Які важливі рішення ви приймете в найближчому майбутньому, використовуючи цей дар, і якими будуть наслідки вашого вибору?`