---
title:  "Поширення невір’я"
date:   29/09/2022
---

`Прочитайте Об’явл. 12. Як повстання проти Бога перейшло з Небес на Землю?`

Падіння Люцифера не було просто зіткненням суперечливих ідей. В Об’явл. 12 ідеться про те, що на Небі сталася війна між Люцифером з його ангелами та Христом і Його ангелами. У цьому розділі Люцифер названий великим драконом, давнім змієм, дияволом і сатаною, обвинувачем наших братів (вірші 9, 10). Христос згадується як «Михаїл» (вірш 7), що означає «подібний до Бога».

Ґрунтуючись на згадці про архангела Михаїла (Юди 9), деякі тлумачі вважають, що Він лиш ангельська істота. Однак у книзі Даниїла наприкінці кожного видіння виступає Христос і Його вічне Царство: як камінь, що відірвався від гори без допомоги рук (2:34, 45); як Син Людський (7:13); як Вождь війська і Владика над владиками (8:11, 25) і як великий князь Михаїл (12:1). Отже, оскільки в Біблії Ангелом Господнім нерідко представлений Сам Господь (Вих. 3:1–6; Дії 7:30–33 та ін.), Михаїл також має бути Божественною Особою, тобто Самим Христом.

В Об’явл. 12 міститься загальний огляд безперервної боротьби, (1) що розпочалася на Небесах з повстання Люцифера і третини небесних ангелів, (2) досягла своєї кульмінації в рішучій перемозі Христа на хресті та (3) продовжується донині проти Божого Останку.

Розмірковуючи про початок цієї боротьби, Еллен Уайт пояснює: «Бог у Своїй великій милості довго терпів Люцифера. Він не позбавив його високого становища, коли той вперше виявив дух незадоволення, і навіть тоді, коли почав висувати свої безпідставні претензії перед вірними ангелами. Він ще довго залишався на Небесах. Йому знову й знову пропонували прощення за умови, що він покається і підкориться» (Велика боротьба. С. 495).

Ми не знаємо, як довго тривала ця боротьба в небесних сферах. Незалежно від її інтенсивності й тривалості найважливішим її аспектом є те, що сатана і його ангели «не перемогли: не знайшлося для них більше місця на небі» (Об’явл. 12:8; див. також Луки 10:18). І проблема людства полягає в тому, що бунтівники були скинуті на Землю.

`У чому ми можемо побачити реальність цієї боротьби на Землі? У чому наша єдина надія на перемогу над ворогом у цій битві?`