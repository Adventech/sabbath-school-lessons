---
title:  "Ціна гордості"
date:   28/09/2022
---

У Божому Слові можна побачити дві основних теми, протиставлених одна одній. Одна з них – тема Салима, гори Сіон, Єрусалима й Нового Єрусалима, який уособлює Боже Царство. Інша – тема Вавилона, що символізує володіння сатани. Бог неодноразово закликав Свій народ вийти із язичницького Вавилона та служити Йому в Обітованому краї.

Наприклад, Аврам (пізніше Авраам) був покликаний вийти з Ура Халдейського до Ханаанського краю (Бут. 11:31–12:9). Наприкінці свого довгого вигнання євреї покинули Вавилон повернулися до Єрусалима (Ездри 2). І в книзі Об’явлення записаний Божий заклик до Його народу вийти з Вавилона останнього часу (14:8), щоб зрештою перебувати з Богом на горі Сіон і в Новому Єрусалимі (14:1; 21:1–3, 10).

`Прочитайте Ісаї 14:12–15. Які далекосяжні наслідки для Всесвіту й нашого світу мала виявлена ​​на Небесах гордість Люцифера?`

У Біблії місто Вавилон символізує силу, протилежну Богові та Його Царству, а цар Вавилона (з особливим натяком на Навуходоносора) стає символом гордості й зарозумілості. Бог відкрив цареві Навуходоносору, що Вавилон – лише золота голова великого боввана, який символізує імперії, що змінюють одна одну (Дан. 2:37, 38). Кинувши виклик Божому об’явленню, цар наказав зробити боввана із чистого золота (символ того, що його царство буде правити світом вічно) і навіть зажадав, щоб усі поклонялися йому (Дан. 3). Як і цар Тира (Єзек. 28:12–19), цар Вавилона також став символом Люцифера.

В Ісаї 14:3–11 зображено падіння гордовитого й жорстокого царя Вавилона. Потім події переміщаються з історичного царства до небесних осель, і ми бачимо, що такий самий гордий і зарозумілий дух призвів до падіння Люцифера (вірші 12–15). Грішний херувим планував поставити свій престол вище Божих зір та уподібнитися Всевишньому (вірші 13, 14). Це було початком ворожнечі, у якій егоїзм і суперництво Люцифера кинули виклик безкорисливій любові й самовідданому правлінню Бога. Ворог не побоявся виставити Бога таким, яким був сам диявол, і поширити свою брехню серед інших ангелів. Ось де криється таємниця появи зла у Всесвіті.

`Чому так легко пишатися та хвалитися своїми досягненнями і становищем? Як зосередженість на Голгофі захищає нас від потрапляння до цієї пастки?`