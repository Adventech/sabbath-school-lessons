---
title:  "Творіння – прояв любові"
date:   25/09/2022
---

Природа в її нинішньому стані несе двозначне послання, у якому поєднуються добро та зло. На трояндовому кущі цвітуть прекрасні ароматні квіти, але також є гострі шипи, які ранять. Тукан може спочатку вразити своєю красою, а потім налякає, нападаючи на гнізда інших птахів і поїдаючи їхніх беззахисних пташенят. Навіть люди можуть раптово проявити доброту, а наступного разу виявляти злість, ненависть і навіть насильство. Не дивно, що в притчі про пшеницю й кукіль слуги запитують господаря поля: «Пане, хіба не добірне насіння ти сіяв на своєму полі? Звідки ж узявся кукіль?» (Матв. 13:27). І господар відповів: «Людина-ворог це зробила» (вірш 28). Бог створив Усесвіт досконалим, але ворог опоганив його таємничим насінням гріха.

`Прочитайте 1 Івана 4:8, 16. «Бог є любов». Що цей факт говорить нам про мотиви та природу Божої творчої діяльності?`

«Бог є любов». Цей вислів свідчить принаймні про три основних факти. По-перше, за своєю природою любов не може снувати ізольовано, а має проявлятися (хіба існує любов, яка не виявляється?). Бог виражає Свою любов серед Трійці – між трьома Особами Божества – і завдяки взаєминам з усім творінням. По-друге, усе, що робить Господь, є проявом Його безумовної незмінної любові. Сюди належать Його творчі діяння, викупні дії і навіть виконання обвинувальних вироків. Справді, «любов Бога виявилася в Його справедливості не менше, ніж у Його милості. Справедливість – основа Його престолу та плід Його любові» (Е. Уайт. Бажання віків. С. 762). По-третє, оскільки Бог є любов і всі Його діяння виражають любов, Він не може бути винуватцем існування гріха, який суперечить Його характеру.

Та чи справді Богові потрібно було творити Всесвіт? Зважаючи на Його суверенітет, можна було би відповісти «ні», адже створення Всесвіту було виявом Його свободи волі. Однак за Своєю люблячою природою Господь бажав створити Всесвіт і так виразити Свою любов. І – о диво! – Він створив такі форми життя, як-от людей, які здатні не лише відповідати на любов Бога, а й ділитися, виражати любов, і не тільки до Господа, а й до інших (Марка 12:30, 31).

`Подивіться на створений світ. Як ви можете побачити в ньому відображення Божої любові, незважаючи на руйнівні наслідки гріха? Як ми можемо навчитися знаходити надію в проявах Божої любові, явленої у творінні?`