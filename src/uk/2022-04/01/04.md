---
title:  "Таємнича невдячність"
date:   27/09/2022
---

`Прочитайте Єзек. 28:12–19. Що цей уривок повідомляє про загадкове походження гріха?`

Більша частина книги Єзекіїля написана символічною мовою. У багатьох уривках конкретні суб’єкти й об’єкти (наприклад, люди, тварини, предмети) і місцеві події використано для представлення й опису ширших світових або історичних реалій. В уривку Єзек. 28:1–10 Господь говорить про царя Тира (сам Тир був квітучим давнім фінікійським портовим містом) як про багатого гордого правителя, який, будучи просто «людиною», називав себе богом і вважав, що сидить на Божому престолі.

Далі (вірші 12–19) ця історична реальність стає аналогією для опису падіння Люцифера в небесних оселях. Тому цар Тира, який був людиною, що жила «в серці морів» (вірші 2, 8), тепер символізує «помазаного Херувима», який мешкає «на святій горі Божій… посеред огнистого каміння» (вірш 14).

Найважливіше твердження всієї цієї розповіді міститься в тексті Єзек. 28:15: «Ти був бездоганним у своїх дорогах від дня твого створення, аж поки не знайшлася на тобі несправедливість». Отже, і це важливо, досконалість Люцифера включала можливість чинити неправильно, оскільки він як моральна істота володів свободою волі, частиною того, що означає бути досконалою розумною істотою.

Люцифер був створений досконалим, досконалою була і його здатність вільно вибирати. Однак, порушивши цю досконалість і зловживаючи свободою волі, він розбестився, вважаючи себе величнішим, ніж був насправді.

Незадоволений тим, яким Господь створив його і якими почестями обдарував, Люцифер перестав бути вдячним Богові й захотів отримати більше визнання, ніж заслуговував насправді. Як це могло статися з досконалою ангельською істотою, яка жила в досконалому Всесвіті, залишається загадкою.

«Гріх – загадкове явище, незрозуміле. Для його виникнення не було причини. Прагнення пояснити це означає шукати причину виникнення гріха, а це призвело б до його виправдання. Гріх з’явився в досконалому Всесвіті, що робить його непростимим» (Ellen G. White. The Truth About Angels. P. 30).

`У 1 Сол. 5:18 Павло закликає нас дякувати за все. Як ці слова можуть допомогти нам подолати невдячність до Бога й жалість до себе, особливо в складні часи?`