---
title:  "Обманута змієм"
date:   03/10/2022
---

`Прочитайте Бут. 3:1–7. Якими критеріями керувалася Єва, обираючи між словом Бога та словом змія?`

Третій розділ книги Буття містить один із яскравих прикладів психології спокуси. Бог попередив Адама та Єву: якщо вони скуштують заборонений плід, то неодмінно помруть (Бут. 2:16, 17). Використавши змія як посередника, сатана застосував кілька прийомів риторики, аби змусити Єву згрішити.

По-перше, він узагальнив конкретну заборону Бога. Сатана запитав жінку: «Чи Бог наказав: Не їжте з усякого дерева раю?» (Бут. 3:1). Єва заперечила, що заборона стосується лише одного конкретного дерева і що вони помруть, якщо з’їдять плід цього дерева або торкнуться його.

Потім сатана спростував Божу заяву. Він категорично заявив: «Умерти – не вмрете!» (вірш 4).

І, нарешті, сатана звинуватив Бога в навмисному приховуванні важливих знань від неї та її чоловіка. Ошуканець сказав: «Бо відає Бог, що дня того, коли будете з нього ви сти, ваші очі розкриються, і станете ви, немов Боги, знаючи добро й зло» (вірш 5).

Цікавість Єви привела її на зачаровану територію сатани. Там їй довелося робити вибір: або залишитися вірною стримувальному наказу Бога, або прийняти спокусливі вмовляння сатани. Сумніваючись у слові Бога, вона керувалася власними почуттями (це метод особистого спостереження), аби вибрати між двома твердженнями, які суперечили одне одному.

По-перше, Єва побачила, що «дерево добре на їжу». По-друге, з естетичного погляду воно «принадне для очей». По-третє, з огляду на логічний аналіз, це було «пожадане дерево, щоб набути знання». Тому Єва вирішила, що має причини прислухатися до слів змія та спробувати плід забороненого дерева. На жаль, саме це вона й зробила.

Деякі люди стверджують, що всі форми знання є прийнятними, доки ми «держимося доброго» (1 Сол. 5:21). Однак трагічний досвід Адама та Єви в Едемському саду показує, що знання саме собою може бути дуже згубним. Є те, про що нам краще не знати.

`Як наведена вище історія показує, наскільки легко можна аргументувати й виправдати свій гріховний вибір?`