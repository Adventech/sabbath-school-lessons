---
title:  "Перша обітниця євангелія"
date:   06/10/2022
---

`Прочитайте Бут. 3:15, 21. Яка надія для всього людства міститься в цих текстах?`

Третій розділ книги Буття описує жахливу трагедію, яка охопила світ після гріхопадіння. Усе змінилося – Адам і Єва побачили контраст між тим, яким був світ раніше та яким він став.

Однак серед їхнього розчарування й розпачу Бог дарував м упевненість у сьогоденні й надію на майбутнє. Насамперед в особливій Божій обітниці месіанської надії для людей змій почув свій смертний вирок. Господь промовив: «Я покладу ворожнечу між тобою й між жінкою, між насінням твоїм і насінням її. Воно зітре тобі голову, а ти будеш жалити його в п’яту» (Бут. 3:15).

Слово «ворожнеча» (євр. ейва́) означає не лише тривалу вселенську боротьбу між добром і злом, а й особисту відразу до гріха, яка з милості Божої дарована людському розуму. За своєю природою ми – грішні істоти (Ефес. 2:1, 5), «раби гріха» (Римл. 6:20). Однак благодать, яку Христос вносить у життя кожної людини, породжує в нас ворожнечу проти сатани. І саме ця «ворожнеча», цей Божественний дар з Едему, дозволяє нам прийняти Його спасенну благодать. Без такої благодаті й оновлювальної сили людство продовжувало б залишатися бранцем сатани, слугою, завжди готовим виконувати його накази.

Потім Господь використав жертвоприношення тварин, аби проілюструвати Свою обітницю про Прихід Месії (див. Бут. 3:21). «Коли Адам, згідно з особливим Божим повелінням, приніс жертву за гріх, це було для нього надзвичайно болісною церемонією. Своєю рукою він мав відібрати життя, котре міг дати тільки Бог, і принести жертву за гріх. Уперше в житті він став свідком смерті. Дивлячись на жертву, що стікала кров’ю, мучилася в передсмертній агонії, він мав вірою споглядати Сина Божого, прообразом Котрого була ця жертва і Котрий мав померти як Жертва за людину» (Е. Уайт. Історія викуплення. С. 50).

`Прочитайте 2 Кор. 5:21 та Євр. 9:28. Згідно із цими текстами, що вперше було відкрито нашим прабатькам в Едемі?`

Адам і Єва покинули Едемський сад, знаючи, що рано чи пізно помруть (Бут. 3:19, 22–24). Однак вони вийшли із саду не оголені й не підперезані фіґовим листям (вірш 7). Сам Бог зробив «Адамові та жінці його одежу шкуряну – і зодягнув їх» (вірш 21). Цей одяг символізував Його праведність (див. Зах. 3:1–5; Луки 15:22). Уже тоді в Едемі людству було відкрите Євангеліє.