---
title:  "Наслідки гріха"
date:   05/10/2022
---

`Спираючись на тексти Бут. 3:7–19 й Римл. 5:12, скажіть, які були основні наслідки гріха?`

Зачарована переконливими словами змія, Єва не передбачала далекосяжних наслідків того шляху, яким пішла. Саме собою поїдання забороненого плоду не мало такого великого значення, як те, що він насправді представляв. Актом непо­ слуху Єва порушила свою вірність Богові, а це означало, що віднині вона вірна сатані.

У третьому розділі книги Буття описано гріхопадіння Адама та Єви і представлені деякі з його найтрагічніших наслідків. На думку богословів, першу пару людей охопила теофобія (боязнь Бога), тому вони сховалися від Нього (вірш 8). З погляду психосоціальної поведінки вони відчули сором і почали звинувачувати одне одного (вірші 7, 9–13). З точки зору фізіології їм потрібно було працювати в поті лиця, відчувати страждання й біль і зрештою померти (вірші 16-19). А з екологічного погляду всі земні творіння потрапили під вплив старіння та смерті (вірші 17, 18).

Едемський сад більше не був тим чудовим приємним місцем, яким його знали наші прабатьки. «Коли Адам і його дружина зауважили у зів’ялій квітці й опалому листі перші ознаки смерті, вони сумували із цього приводу більше, ніж люди сьогодні тужать за своїми померлими. Смерть ніжних, тендітних квітів і справді викликала сум, але коли прекрасні дерева почали скидати зі себе листя, це повною мірою відкрило їм сувору істину про те‚ що смерть – це доля кожної живої істоти» (Е. Уайт. Патріархи і пророки. С. 62).

Адам і Єва не померли відразу, їхнє життя ще тривало, але того дня вони отримали свій смертний вирок. Господь сказав Адамові: «У поті свого лиця ти їстимеш хліб, аж поки не вернешся в землю, бо з неї ти узятий. Бо ти порох, – і до пороху вернешся» (Бут. 3:19). Гріхопадіння принесло трагічні наслідки всьому людству. Апостол Павло пояснює: «Бо як через одну людину гріх увійшов у світ, а з гріхом і смерть, так у всіх людей увійшла смерть, тому що всі згрішили» (Римл. 5:12).

Сумно й болісно, адже, як і все людство протягом усіх століть, ми також страждаємо від наслідків того, що сталося в Едемі. Наскільки ж вдячними ми повинні бути за те, що завдяки Ісусові й Голгофі маємо надію на вічне життя у світі, де більше ніколи не буде гріха!

`Розмірковуючи про трагічний досвід Єви, якого висновку ми можемо дійти щодо наслідків наших гріховних учинків?`