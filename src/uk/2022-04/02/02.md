---
title:  "Суперечливі твердження"
date:   02/10/2022
---

Створений Господом світ був досконалий (Бут. 1:31). Адам і Єва нічого не знали про смерть. Пам’ятаючи про це, уявімо, як Бог прийшов до Едемського саду й попередив: «Із кожного дерева в Раю ти можеш їсти. Але з дерева знання добра й зла – не їж від нього, бо в день їди твоєї від нього ти напевно помреш!» (Бут. 2:16, 17).

`Як уривок Бут. 2:16, 17 свідчить про реальність свободи волі в умовах Едему? Навіщо Бог попереджав би їх, якби вони не могли вільно вибирати?`

Минув певний час після того, як перші люди отримали Боже попередження. Використавши змія як посередника, сатана влаштувався на гілках забороненого дерева в Едемі, які гнулися від тяжкості плодів. Єва побачила, як змій радісно їсть заборонений плід і не вмирає. «Він скуштував заборонений плід» (Е. Уайт. Патріархи і пророки. С. 54), і з ним нічого не сталося.

`Прочитайте Бут. 3:1–4. Поставте себе на місце Єви. Чому слова змія могли здатися переконливими?`

З погляду людської логіки аргумент змія звучав значно переконливіше, аніж Боже попередження. Адже в їхньому світі не було свідчень того, що гріх і смерть узагалі існують. До того ж Єва бачила, що змій скуштував заборонений плід і насолоджувався ним. Чому ж Єва має стримуватися? Наказ Бога здався їй таким обмежувальним і безглуздим.

На жаль, обираючи одне з двох суперечливих тверджень, Єва проігнорувала три основних принципи: (1) людський розум не завжди є найбезпечнішим способом оцінки духовних питань; (2) Боже Слово може здаватися нам нелогічним і безглуздим, але воно завжди істинне й заслуговує на довіру; (3) є те, що саме собою не є злом чи неправильним, однак Бог вибрав це як випробування нашого послуху.

Ми повинні розуміти, що досвід Єви в Едемському саду – непоодинокий випадок у часі. Щодня та щомиті нам потрібно вибирати між Божим Словом (яке для багатьох може бути непопулярним) і спокусливими закликами навколишньої культури. Вибір, який ми робимо, матиме наслідки для вічності.

`Як ясне вчення Біблії суперечить звичаям цього світу?`