---
title:  "Для подальшого дослідження"
date:   07/10/2022
---

Е. Уайт «Патріархи і пророки», розділи «Спокушення і падіння» (С. 52-62), «План викуплення» (с. 63-70); «Виховання та освіта», розділ «Пізнання добра і зла» (С. 23–27).

Останнім часом було проведено дослідження так званого досвіду клінічної смерті. Цей досвід полягає в тому, що люди «помирають» – їхні серця перестають битися, і вони перестають дихати. Однак потім вони повертаються до життя й діляться фантастичними історіями про перехід в інший світ і зустріч зі світлими духами. Дехто навіть говорить, що зустрів там своїх давно померлих родичів. Багато людей (навіть християн, які не розуміють істини про смерть) вважають, що ці історії є ще одним доказом теорії про безсмертя душі. Однак (і це має бути найсерйознішим попередженням) більшість тих, хто пережив цей досвід, стверджує: духовні істоти, яких вони зустріли між життям і смертю, говорили їм утішні, приємні слова про любов, мир і добро, але не сказали жодного слова про спасіння в Христі, про гріх і суд. Якщо цим людям було дано дізнатися смак потойбічного християнського життя, хіба вони не повинні були отримати хоча б мінімум базових біблійних істин? Крім того, учення згаданих духовних істот дуже нагадує догмати руху «Новий вік», і це пояснює, чому в багатьох випадках люди, які пережили клінічну смерть, стали менш схильні до християнства, ніж були до своєї «смерті». Ба більше, чому ніхто з християн, переконаних у тому, що їхні навколосмертні переживання були провісником християнського раю, перебуваючи там, ніколи нічого не чули про Христа, на відміну від сентиментальних промов у стилі «Нового віку»? Річ у тому, що ці люди були обмануті тим самим обманщиком, який спокусив Єву в Едемі, причому за допомогою тієї самої неправди (див. Урок 11).

**Питання для обговорення**

`1. Як досвід Адама та Єви показує, що Боже прощення не обов’язково скасовує всі наслідки гріха? Чому завжди потрібно пам’ятати про цю важливу істину?`

`2. Дерево пізнання добра і зла було «зачарованою територією» ворога для Адама та Єви. На які «зачаровані території» можемо потрапити ми?`

`3. Сатана намагається змусити Божий народ повірити, що «вимоги Христа не такі вже й суворі, як їм здалося, коли вони тільки повірили, і що, пристосовуючись до світу, вони зможуть справляти більший вплив на світських людей» (Е. Уайт. Свідчення для проповідників. С. 474). Що нам робити, щоб не потрапити в цю хитру пастку?`