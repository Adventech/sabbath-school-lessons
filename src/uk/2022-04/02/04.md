---
title:  "«Не вмрете!»"
date:   04/10/2022
---

`Прочитайте Бут. 3:4. Якими різними способами цей обман повторювався протягом століть?`

Одним із яскравих проявів цієї омани є віра в безсмертя душі. Це уявлення лягло в основу багатьох давніх релігій і філософій. У Стародавньому Єгипті воно стало причиною практик муміфікації та створення намогильних споруд, наприклад, пірамід.

Ця теорія також стала одним з основних стовпів грецької філософії. Наприклад, у праці Платона «Держава» Сократ запитує Главкона: «Хіба ви не знаєте, що наша душа безсмертна й ніколи не загине?» В іншій праці Платона, «Федоні», Сократ міркує аналогічно, говорячи, що «душа безсмертна й нетлінна, і наші душі продовжуватимуть існувати і в Аїді». Ці філософські концепції сформували більшу частину західної культури й навіть післяапостольського християнства. Проте насправді вони виникли значно раніше, ще в Едемському саду, х створив сам сатана.

Спокушуючи Єву в Едемі, сатана запевнив її: «Не вмрете!» (Бут. 3:4). Цим рішучим твердженням ворог поставив власне слово вище за Боже Слово.

`На відміну від учення про безсмертя душі, чого навчають наведені тексти і як їх можна використовувати для протидії омані? Екл. 9:5-10; Івана 5:28, 29; Псал. 146:4; Матв. 10:28; 1 Кор. 15:51–58).`

Сатанинська теорія природного безсмертя душі збереглася навіть у сучасному світі. Книги, фільми й телепрограми продовжують просувати ідею про те, що, помираючи, людина просто переходить до іншого стану свідомості. Як прикро, що цей сатанинський обман проголошує так багато християнських проповідників. Навіть наука не залишилася осторонь. У Сполучених Штатах є фонд, який намагається створити особливу технологію, що, як заявляють його представники, дозволить нам встановлювати зв’язок із померлими. Померлі, на їхню думку, усе ще живі, але існують як ПМЛ – «постматеріальні люди». Оскільки ця омана така поширена, не дивно, що вона відіграватиме вирішальну роль в останніх подіях людської історії.

`Як ця омана проявляється в нашій культурі? Чому ми маємо покладатися на Боже Слово, а не на свої почуття?`