### Про смерть і вмирання: наша надія на майбутнє

Бог створив людей, щоб вони могли насолоджуватися вічністю у близьких взаєминах з Ним і Його творінням. Однак ці взаємини були спотворені гріхом, який проник у небесні оселі (Ісаї 14:12–15; Єзек. 28:12–19; Об’явл. 12:7–12), і подальшим падінням Адама та Єви (Бут. 3:1–19; Римл. 5:12). На жаль, смерть почала панувати не лише над людством, а й над усією Землею. Сьогодні прояви смерті можна побачити в листі, що падає з дерев, у зів’ялих квітах, в агонії безвинних домашніх тварин і наших рідних, яких вона так жорстоко в нас забирає. Наш світ сповнений страждання та сліз.

Бажаючи кращої долі, люди вигадали безліч «райських куточків», де хотіли б жити. Наприклад, 1933 року англійський письменник Джеймс Хілтон випустив книгу «Втрачений горизонт», яку через кілька років екранізували з тією самою назвою. У фільмі відображена доля пасажирів літака. У ньому закінчилося пальне, і зрештою він врізався в засніжені Гімалаї. Під час катастрофи пілот гине, а тих небагатьох, хто вижив, місцеві тибетці витягають з-під уламків і потім супроводжують до райської долини Шангрі-Ла. Ізольовані від зовнішнього світу, жителі цієї долини зростають у любові й мудрості, а їхнє майже вічне життя минає в гармонії та радості.

Звичайно, це лише фантастика.

Ми – смертні люди, тому нам потрібна впевненість у сьогоденні й надія на майбутнє. Як сказав швейцарський теолог Еміль Бруннер: «Як кисень для легень, так і надія для людського життя. Заберіть кисень – і настане смерть, відніміть надію – і все людство завмре, ніби йому не вистачало повітря. Через відчуття безглуздості й безцільності існування з’являється відчай, що призводить до паралічу інтелектуальних і духовних сил. Як доля людського організму залежить від наповнення киснем, так і доля людства залежить від його запасу надії» (Emil Brunner. Eternal Hope (London: Lutterworth Press, 1954). Р. 7). Справді, біблійна надія підтримує нас під час екзистенційних криз<sup>*</sup>, з якими ми стикаємося на шляху до вічності.

На відміну від вигаданої Шангрі-Ла із «Втраченого горизонту», наша надія на вічне життя заснована не на «хитрих вигадках» (2 Петра 1:16), а на гідній довіри Божій обітниці про досконалий світ без сліз, болю та смерті (Об’явл. 21:1–5). Ця дорогоцінна обітниця надихнула апостольську Церкву, і багато християн протягом століть плекали її і покладалися на неї. Не втрачаючи своєї сили, ця обітниця надає сенсу й показує мету нашого нинішнього життя. Вона дозволяє нам упевнено дивитися в майбутнє. Вона запевняє нас: усі, кого ми любимо і хто помер у Христі, воскреснуть із мертвих, щоб успадкувати вічне життя.

У цьому Посібнику з вивчення Біблії ми розглянемо Велику боротьбу між добром і злом з погляду двох основних тем. Перша тема – походження й існування гріха та смерті. Друга тема – безперервна діяльність Бога, спрямована на розв’язання цих проблем і повернення світу до його початкового досконалого стану. Також особливу увагу ми приділимо питанню смертної природи людини й тому, як воскресіння Христа сприяє безсмертю. Ми не повинні боятися смерті, оскільки Христос помер за нас і переміг силу смерті. Адже ми маємо впевненість, що Він зберігає «ключі від смерті й від аду» (Об’явл. 1:18).

У поточному кварталі ми розглянемо болючі теми смерті через призму надії, запропонованої нам в Ісусові.

_Альберто Р. Тімм, доктор філософії в Університеті Ендрюса, заступник директора організації Ellen G. White Estate, Inc., член Комітету Інституту біблійних досліджень (BRICOM) та Комітету Інституту геофізичних досліджень (GRICOM). Раніше був президентом Латиноамериканської адвентистської теологічної семінарії._

---
<sup>*</sup>Екзистенційна криза – стан тривоги, відчуття глибокого психологічного дискомфорту на запитання про сенс існування (прим. експерта).
