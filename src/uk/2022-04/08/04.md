---
title:  "«Я воскрешу його»"
date:   15/11/2022
---

Одне з чудес Ісуса – коли Він нагодував п’ять тисяч людей невеликою кількістю хліба й риби (Івана 6:1–14). Побачивши, що народ збирається проголосити Його Царем (вірш 15), Ісус перешкодив цьому і наказав Своїм учням вирушити на інший берег Галилейського моря. Пізніше, підійшовши до човна морем, Він приєднався до учнів. Наступного дня в синагозі Капернаума зібрався натовп людей, серед яких були й учасники вчорашнього чуда, і ті, які почули їхнє свідчення. Для них Ісус виголосив сильну проповідь про Хліб життя з особливим акцентом на дарі вічного життя (Івана 6:22–59).

`Прочитайте Івана 6:26–51. Як Ісус пов’язав дар вічного життя з остаточним воскресінням праведників?`

У Своїй проповіді Ісус виділив три основних поняття, що стосуються вічного життя. По-перше, Він сказав про Себе: «Хлібом Божим є Той, Хто сходить з неба і дає світові життя» (Івана 6:33, 58). Заявивши, що «Я [гр. Его ейми] хліб життя!» (вірші 35, 48), Ісус представив Себе як Великий «Я Той, що є» Старого Завіту (Вих. 3:14). По-друге, Спаситель пояснив, що вічне життя доступне через Нього: «Хто приходить до Мене, – не буде голодувати, і хто вірить у Мене, – ніколи не буде спраглим» (Івана 6:35). По-третє, Ісус пов’язав дар вічного життя з остаточним воскресінням, тричі запевнивши Своїх слухачів: «Я воскрешу його останнього дня» (вірші 40, 44, 54).

Ісус також дав дивовижну обітницю: «Знову й знову запевняю вас, що хто вірить у Мене, той має вічне життя» (вірш 47). Тому дар вічного життя – реальність уже тепер. Та це не означає, що віруючий ніколи не помре, оскільки саме вислів «воскрешу його» (вірш 40) передбачає повернення до життя після смерті.

Усе ясно: без Христа немає вічного життя. Та навіть прийнявши Христа й упевнившись у вічному житті, ми досі залишаємося смертними людьми і тому схильні до природної смерті. Під час Другого приходу Ісус воскресить нас у нетлінних тілах, подарувавши вічне життя, яке вже належить нам. Цей дар гарантований нам не через передбачуване природне безсмертя душі, а завдяки праведності Ісуса, яка дарована нам через віру в Нього.

`Поміркуйте над обітницею Ісуса: якщо ми віримо в Нього, то вже маємо вічне життя! Як ця чудова обітниця може допомогти нам упоратися з болючою (хоч і тимчасовою) реальністю нашої смертності?`