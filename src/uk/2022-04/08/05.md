---
title:  "При Божій сурмі"
date:   16/11/2022
---

Солуняни були переконані, що вічне життя отримають тільки ті, хто залишиться живим до Другого приходу. «Солуняни з запалом сприйняли думку про те, що Христос скоро прийде, аби перетворити живих віруючих і взяти їх до Себе. Вони старанно оберігали життя своїх друзів, щоб ті не померли і не втратили благословення, котре сподівалися отримати під час Приходу свого Господа. Однак один за одним їхні улюблені відходили від них, і з болем у серці солуняни востаннє дивилися на своїх померлих, не насмілюючись сподіватися на зустріч з ними в майбутньому житті» (Е. Уайт. Дії апостолів С. 258).

`Прочитайте 1 Сол. 4:13–18. Як Павло виправив цю помилку?`

Існує тенденція вбачати у вислові «то й померлих в Ісусі Бог приведе з Ним» (1 Сол. 4:14) більше, ніж насправді йдеться у тексті. Багато тих, хто приймає теорію природного безсмертя душі, припускають, що Христос під час Свого Другого приходу приведе із Собою з Неба душі померлих праведників, які вже перебувають на Небесах з Богом. Так ці душі зможуть возз’єднатися зі своїми воскреслими тілами. Проте таке тлумачення не узгоджується із загальним ученням Павла щодо цього питання.

Прочитайте слова неадвентистського богослова про справжнє значення цього вірша: «Причина, з якої солунські християни могли мати надію, сумуючи за померлими членами своєї церкви, полягає в тому, що Бог “приведе” їх, тобто Він воскресить цих померлих віруючих при поверненні Христа, вони будуть “з Ним”. Очевидно, що ці померлі віруючі не перебуватимуть у якомусь невигідному становищі, коли Христос воскресить їх, але будуть “з Ним”. Отже, вони розділять з живими віруючими славу, пов’язану з Його поверненням» (Jeffrey AD Weima. 1–2 Thessalonians. Baker Exegetical Commentary on the New Testament (Grand Rapids, MI: Baker Academic, 2014). Р. 319).

Якби душі померлих праведників уже були з Господом на Небесах, Павлу не треба було б говорити про остаточне воскресіння як надію для християн, він міг просто згадати, що праведники вже з Богом. Натомість він пише, що «померлі в Ісусі» (1 Сол. 4:14) воскреснуть з мертвих наприкінці часів.

Надія на остаточне воскресіння втішила засмучених солунян. Ця сама надія може допомогти і нам впевнено зустріти болючі моменти, коли смерть забирає у свої холодні обійми наших близьких.