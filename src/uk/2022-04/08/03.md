---
title:  "«Я незабаром приходжу!»"
date:   14/11/2022
---

`Прочитайте Івана 14:1–3. Минуло вже майже 2000 років, як Ісус пообіцяв повернутися за нами. Як ми можемо допомогти людям зрозуміти, що, хоч минуло багато століть із часів цієї обітниці, вона залишається актуальною і для нашого покоління?`

Чотири рази в книзі Об’явлення Ісус сказав: «Я незабаром приходжу!» (Об’явл. 3:11; 22:7, 12, 20). Очікування Його скорого Приходу підтримувало місію апостольської Церкви і протягом століть сповнювало надією життя багатьох християн. Проте покоління помирали одне за одним, а ця обіцяна подія так і не відбулася. Тому багато християн запитує: скільки ще нам доведеться проповідувати, що Ісус скоро прийде? Можливо, ці слова породили нереалістичні очікування? (Див. 2 Петра 3:4).

Багато християн скаржилося на таке тривале зволікання, запізнення (пор. Матв. 25:5). Однак чи запізнення це? Який час був «придатним» для повернення Христа: 50 років тому, 150, 500? Що справді важливо, то це біблійна обітниця: «Не бариться Господь з обітницею, хоч це деякі вважають за зволікання, але є довготерпеливий до нас, не бажаючи, аби хтось загинув, а щоб усі прийшли до каяття» (2 Петра 3:9).

Хоч з моменту вознесіння Ісуса минуло багато століть, обітниця про Його Прихід залишається актуальною навіть сьогодні. Чому? Тому що все, що в нас є, – це коротке життя (Псал. 90:10), за яким слідує сон у могилі (Екл. 9:5, 10), а потім остаточне воскресіння без будь-якої можливості змінити нашу долю (Євр. 9:27). Щодо кожного з померлих (як обговорювалося в третьому уроці), оскільки всі вони сплять і перебувають у несвідомому стані, Другий прихід Христа відбудеться для них неначе за мить після смерті. Для всіх нас (як і для всього Божого народу всіх поколінь) Христос повернеться не більше ніж за мить після смерті. Це дуже швидко, чи не так?

Кожен день наближає нас до славного з’явлення Господа Ісуса Христа на хмарах небесних. Хоч ми не знаємо, коли це станеться, але можемо бути впевнені: Він прийде! Саме це має найбільше значення.

`Один пастор під час проповіді сказав, що йому все одно, коли Христос повернеться, оскільки найбільше значення для нього має істина, що Господь справді прийде. Чи погоджуєтеся ви з таким судженням? Як ця істина може допомогти нам долати розчарування через, як нам здається, зволікання Ісуса?`