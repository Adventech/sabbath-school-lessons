---
title:  "Зустріч у вічності"
date:   17/11/2022
---

`Прочитайте 1 Кор. 15:51–55. Про яку «таємницю» говорить Павло у вірші 51?`

Деякі популярні проповідники припускають, що ця «таємниця» є «таємним вознесінням» церкви, яке має відбутися за сім років до славного Другого приходу Христа. У цьому «таємному вознесінні» вірних християн раптово, тихо і таємно вознесуть на Небеса, тимчасом як решта залишиться тут, гадаючи, що з ними сталося. Очевидно, можна раптово опинитися в машині без водія, адже він вознесеться до раю, і все, що залишиться від нього, – це одяг. Багато бестселерів і фільмів (наприклад, «Залишені») пропагували це помилкове вчення, впливаючи на мільйони людей.

Звичайно, жоден біблійний текст не підтримує таку штучну відмінність між вознесінням і Другим приходом. «Таємниця», про яку говорить Павло, – це перетворення живих праведників, аби вони приєдналися до воскреслих праведників під час Другого приходу Христа. Це і є «вознесіння». Немає жодного «таємного вознесіння», адже Другий прихід побачать усі живі люди (Об’явл. 1:7), і як воскресіння мертвих, так і перетворення живих відбудеться при останній сурмі під час Приходу Христа (1 Кор. 15:51, 52).

Другий прихід Христа сприятиме найдивовижнішій зустрічі в історії. Живі праведники переміняться «миттєво» (1 Кор. 15:52). Вони будуть прославлені під звук Божого голосу, а ставши безсмертними, вони разом із воскреслими святими піднімуться назустріч Господу в повітрі. Ангели «зберуть Його вибраних з чотирьох вітрів, з одного кінця неба до другого» (Матв. 24:31).

«Святі ангели принесуть матерям їхніх малих діток. Друзі, давно розлучені смертю, зустрінуться, щоби більше ніколи не розлучатися, і з радісним співом усі разом піднімаються до Божого міста» (Е. Уайт. Велика боротьба. С. 645).

`Яка дивовижна обітниця! Вона так відрізняється від усього відомого нам, що її важко зрозуміти. Та подумайте про неосяжність космосу, а також про неймовірну складність життя на Землі. Усе творіння свідчить про дивовижну силу Бога. Що все це говорить нам про могутність Господа, Який перетворить живих і воскресить мертвих під час Другого приходу Ісуса?`