---
title:  "Надія за межами тимчасового життя"
date:   13/11/2022
---

Давньогрецький історик Геродот (V століття до н. е.) писав про одне плем’я, у якому період жалоби починали відразу ж при народженні дитини, оскільки передчували страждання, з якими зіткнеться немовля в дорослому житті. Хоч яким би дивним не здавався цей ритуал, він не позбавлений сенсу.

Минули тисячоліття, і на початку ХХ століття в Америці з’явилася реклама: «Навіщо жити, якщо тебе поховають за десять доларів?»

Життя може бути досить складним, навіть якщо ми віримо в Бога й надіємося на вічність. Однак уявіть, як важко тим, хто не має надії ні на що, крім швидкоплинного неспокійного земного існування. Багато світських письменників говорили про безглуздість існування людини, оскільки ми не просто вмираємо, а ще й живемо з усвідомленням неминучості смерті. У світлі такого усвідомлення життя людини, яке й так часто важке і сумне, здається просто нікчемним. Один мислитель називав людей нічим іншим, як «шматками плоті, що розкладається, на кістках, які розвалюються». Досить страшний опис, але з логікою не посперечаєшся.

Звичайно, на відміну від усіх цих ідей у нас є біблійна обітниця вічного життя в Ісусові. І це надихає: у нас є надія на Христа і на всі Його обітниці, здобуті для нас Його смертю й воскресінням. Інакше на що нам ще сподіватися?

`Прочитайте 1 Кор. 15:12–19. Що Павло говорить про те, як тісно воскресіння Христа пов’язане з надією на наше воскресіння?`

Павло недвозначно заявляє: наше воскресіння нерозривно пов’язане із воскресінням Христа. А якщо ми не воскреснемо, отже, і Христос не воскрес, а якщо Христос не воскрес, то що? «Якщо ж Христос не воскрес, тоді віра ваша марна: ви все ще в гріхах ваших». Інакше кажучи, померши, ми залишимося мертвими назавжди, тому все життя безглузде. Павло говорить майже те саме у вірші 32: «…Яка мені від того користь? Якщо мертві не встають, то їжмо й пиймо, бо завтра помремо».

Якщо нинішнє існування у вигляді вуглецевої прото­ плазми – це все, що в нас є, і відведені 70 років (або трохи більше, якщо не курити і не їсти занадто багато гамбургерів у Макдональдсі) – це все, що можливе для нас, то ми в плачевному становищі. Не дивно, що Еллен Уайт додає: «Небеса для нас найдорожче, і якщо ми втратимо Небеса, то втратимо все» (Сини та дочки Бога. С. 349).

`Подумайте про те, наскільки дорогими для нас є надія і віра. Чому треба робити все від нас залежне, щоб з Божої милості зберегти їх?`