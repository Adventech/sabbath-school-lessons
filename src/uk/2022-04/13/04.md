---
title:  "Тисячолітній суд"
date:   20/12/2022
---

Біблія повідомляє, що під час Другого приходу Христа відбудуться такі події:

1. Святі, які залишилися живими, та воскреслі святі в нетлінному тілі «підхоплені на хмари, на зустріч з Господом у повітрі» (1 Сол. 4:16, 17).

2. Усі святі будуть взяті на Небеса, щоби бути в небесній оселі, яку Ісус Сам приготував для них (Івана 14:1–3).

3. Тільки в кінці тисячоліття, після винищення безбожних, диявола та його ангелів, знищення грішної Землі, Новий Єрусалим стане вічною оселею святих (Об’явл. 21:1–3, 9–11). Отже, протягом тисячоліття, доки Земля буде спустошена, святі царюватимуть із Христом на Небесах (Єрем. 4:23; Об’явл. 20:4).

`Прочитайте 1 Кор. 6:2, 3 та Об’явл. 20:4–6, 11–13. Чому святі мають бути присутні при другій фазі остаточного суду?`

Увесь процес суду призначений для того, щоб: 1) виправдати характер Бога, зняти з Нього всі звинувачення сатани в тому, що Він несправедливо ставиться до Свого творіння; 2) підтвердити неупередженість виправдання праведників; 3) продемонструвати справедливість покарання безбожних; 4) розсіяти всі сумніви, які можуть призвести до нового повстання у Всесвіті. У слідчому суді над праведниками, який відбудеться перед Другим приходом, бере участь лише небесне військо (Дан. 7:9, 10). Проте під час тисячолітнього суду над безбожними та грішними ангелами також братимуть участь святі (1 Кор. 6:3; Юди 6; Об’явл. 20:4–6).

Судове розслідування, яке передувало Другому приходу, розпочалося 1844 року, коли «поставили престоли... суд усівся, і розгорнулися книги» (Дан. 7:9, 10). Проте тисячолітній суд розпочнеться після того, як святі будуть узяті на Небо, займуть свої місця на престолах і суд віддадуть їм. Потім знову відкриються небесні книги, і «судили мертвих, як записано в книгах, за їхніми ділами» (Об’явл. 20:12). Цей процес дає святим можливість оцінити небесні літописи й побачити справедливе ставлення Бога. Він не тільки дає людям ту відплату, на яку вони заслуговують на підставі власних рішень, а також пояснює їм, чому Він це робить.

`Біблія свідчить: перш ніж хтось із померлих грішників воскресне, щоб зустріти другу смерть, спасенні будуть залучені до суду; ніхто не буде покараний, доки ми також не побачимо справедливості й чесності Бога. Що це говорить нам про Його характер? Поділіться своїми відповідями на уроці Суботньої школи.`