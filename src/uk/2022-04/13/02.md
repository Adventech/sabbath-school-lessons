---
title:  "Остаточний вирок"
date:   18/12/2022
---

Для багатьох ідея суду означає засудження. І хоч це частина процесу, не слід забувати, що ідея останнього суду має позитивний бік, оскільки цей суд також включає виправдання праведників. У книзі Даниїла йдеться про те, що суд останнього часу буде на користь святих Всевишнього (див. Дан. 7:22). Божий суд включає і засудження, і виправдання, як свідчить старозавітний текст: «Ти почуєш із небес, і зробиш, і розсудиш Своїх рабів, – осудиш несправедливого, щоб дати його дорогу на його голову, і всправедливиш праведного, щоб віддати йому за його справедливістю» (1 Цар. 8:32).

`Прочитайте Матв. 25:31–46 та Івана 5:21–29. Як Христос показав, що на останньому суді буде і засудження, і виправдання?`

Деякі стверджують, що слова «хто вірить у Нього, не буде засуджений» (Івана 3:18) і «хто… вірить у Того, Хто послав Мене, має вічне життя і на суд не приходить, але перейшов він від смерті до життя» (5:24) означають, що ті, хто перебуває в Христі, узагалі не підлягають суду. Однак ці висловлювання означають, що віруючі не будуть засуджені на суді. Наведені тексти слід розуміти як «не буде засуджений» (3:18) і «на засудження не приходить» (5:24).

Це означає, що наша доля визначається вже зараз, у нинішньому житті. Ті, хто перебуває в Христі, отримають виправдання на суді, а ті, хто відкинув Господа, залишаються засудженими. Змальовуючи суд (Матв. 25:31–46), Христос згадав не лише козлів (безбожних), а й овець (праведників). Апостол Павло також говорив про це: «Адже всі ми маємо з’явитися перед судовим престолом Христа, щоб кожний одержав згідно з тим, що в тілі робив: добро чи зло» (2 Кор. 5:10).

Розмірковуючи про суд, слід пам’ятати, що ми спасенні благодаттю (Ісаї 55:1; Ефес. 2:8–10), виправдані вірою (Бут. 15:6; Римл. 5:1) і засуджені за ділами (Екл. 12:14; Матв. 25:31–46; Об’явл. 20:11–13). В основі процесу суду лежить моральний Закон Бога, стисло викладений у Десяти Заповідях (Екл. 12:13, 14; Якова 1:25; 2:8–17). Наші діла – це зовнішнє свідчення про істинність нашого досвіду спасіння, отже, вони також оцінюються під час суду.

Пам’ятайте: немає такого Божого наказу, згідно з яким одні довільно обрані для спасіння, інші – для смерті. Кожен несе моральну відповідальність за свій вибір і свою долю.

Останній суд – це процес, під час якого Господь не вирішує прийняти або відкинути нас, а підсумовує наш вибір прийняли ми Його чи ні – вибір, про який свідчать наші діла.