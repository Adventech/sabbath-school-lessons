---
title:  "Друга смерть"
date:   22/12/2022
---

Бог веде людську історію до кульмінації останнього часу. Наприкінці тисячоліття всі померлі невіруючі піднімуться зі своїх могил, аби почути вирок (Об’явл. 20:5, 11–15). Потім, коли судовий процес завершиться і до нього більше нічого буде додати, безбожні визнають справедливість Бога. «Маючи перед собою всі факти Великої боротьби – як вірні Богові мешканці Всесвіту, так і послідовники сатани одностайно визнають: «Справедливі й правдиві дороги Твої, о Царю святих». І сам сатана змушений визнати справедливість Бога та схилитися перед верховною владою Христа» (Е. Уайт. Велика боротьба. С. 670, 671).

`Прочитайте Мал. 4:1; Об’явл. 20:14, 15; 21:8. Яким буде остаточний результат дії «вогняного озера» та «другої смерті»?`

Сатана, його ангели та всі грішники будуть знищені, Усе­світ буде очищений від гріха і його наслідків. Проте навіть остаточне знищення безбожних – це акт Божої любові не лише до святих, а й до самих безбожних. Вони самі вважали б за краще померти, аніж жити в присутності Бога, Який є «нищівний вогонь» для грішника (Євр. 12:29).

«Вони не витримали б цього всього на Небі, і в них виникло б тільки одне бажання – утекти із цього святого місця. Вони радше обрали б смерть, щоб тільки сховатися від лиця Того, Хто вмер задля їхнього спасіння. Доля беззаконних буде вирішена їхнім власним вибором. Бог буде справедливим і милосердним, якщо вони не потраплять на Небо, бо вони самі відкинули Його» (Е. Уайт. Велика боротьба. С. 542).

Отже, остаточне знищення гріха та грішників (на відміну від небіблійної теорії про вічні страждання в пеклі) є справедливим пропорційним покаранням за будь-яке скоєне людьми зло. Це знищення також підтверджує, що гріх мав початок і буде кінець. Усесвіт повернеться до своєї первісної досконалості, яка існувала доти, доки таємничо, без будь-яких передумов і причин не виникли гріх, зло й непослух.

Слава Господу за те, що Він як «справедливий Суддя» (2 Тим. 4:8) прийме справедливе рішення дарувати безсмертя праведним і вічну загибель нерозкаяним.

`Чому було б неправильно, якби врешті-решт Бог спас усіх? Поясніть свою відповідь.`