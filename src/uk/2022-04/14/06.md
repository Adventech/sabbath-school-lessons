---
title:  "Його ім’я на їхніх чолах"
date:   29/12/2022
---

`Прочитайте Об’явл. 22:3–5. Чи можемо ми мати впевненість, що будемо серед тих, у кого на чолі написане Ім’я Бога?`

Після повстання Люцифера й падіння наших прабатьків Бог міг би знищити двох грішників. Проте, керований безумовною любов’ю до Свого творіння, Бог утілив милосердний План спасіння для всіх, хто приймає дароване спасіння. Хоч цей План існував ще до створення Землі (Ефес. 1:3, 4; 2 Тим. 1:9; Титу 1:2; Об’явл. 13:8), але вперше був представлений людству в Едемі відразу після гріхопадіння. Потім цей План було відкрито у прообразах єврейського святилища (Вихід 25). Та найповніше він був виражений у житті, смерті та воскресінні Ісуса (див. Римл. 5).

У центрі Плану спасіння – обітниця вічного життя, заснована на заслугах Ісуса, – обітниця для всіх, хто вірою приймає дароване на хресті велике спасіння. І до, і після хреста – спасіння завжди було через віру, а не діла, хоч діла є вираженням нашого спасіння.

`Як приклад спасіння вірою Павло наводить Авраама, який жив задовго до Першого приходу Христа: «Якщо Авраам оправдався ділами, то він має похвалу, але не перед Богом. Бо що каже Писання? Повірив Авраам Богові – і це зараховано йому за праведність!» (Римл. 4:2, 3). Як ці вірші допомагають зрозуміти, що таке спасіння через віру?`

Ми можемо бути впевненими у спасінні, якщо прийняли Ісуса, посвятили себе Йому, покладаємося на Його обітниці (зокрема й обітницю нового життя в Ньому), на Його заслуги та ні на що інше. Авраам повірив, і це зараховано йому за праведність, те саме й для нас.

Саме це означає, що Ім’я Бога написане на нашому чолі. Якщо ми маємо цей напис зараз і не відвертаємося від Нього, тоді він залишиться на нашому чолі й на новому небі й новій землі.