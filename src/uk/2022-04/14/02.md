---
title:  "Нові небеса й нова земля"
date:   25/12/2022
---

Деякі послідовники грецької філософії вважали, що будьякий фізичний об’єкт – це щось погане. Тому для них було немислимо уявити майбутній справжній рай із реальними людьми. На їхню думку, справжнім раєм може бути лише духовний стан, вільний від вад, які можна виявити у фізичному світі. Вони стверджували: якщо щось матеріальне, воно не може бути духовним, і якщо щось духовне, це не може бути матеріальним. Біблія ж говорить про реальні Небеса, але без обмежень, спричинених гріхом.

`Прочитайте Ісаї 65:17–25; 66:22, 23; 2 Петра 3:13; Об’явл. 21:1–5. Яка основна ідея наведених уривків?`

Книга Ісаї зображує цікаву перспективу того, якою була б Земля, якби ізраїльський народ залишався вірним своєму завіту з Богом (Ісаї 65:17–25; 66:22, 23; пор. П. Зак. 28). Згідно з Божим планом, усе довкілля з його різноманітними проявами життя дедалі більше наближалося б до первісного стану, що снував до появи гріха.

Проте, попри очікування, цей план не здійснився. Тому було затверджено новий план, але тепер уже із Церквою, яка складається з євреїв і язичників з усіх народів (Матв. 28:18–20; 1 Петра 2:9). Отже, пророцтва Ісаї необхідно перечитувати, маючи на увазі Церкву (2 Петра 3:13; Об’явл. 21:1–5).

«У Біблії спадщина спасенних названа «батьківщиною» (Євр. 11:14-16). Там Небесний Пастир водить Свою отару до джерел живої води. Там дерево життя щомісяця приносить свої плоди, і листя його слугує на користь народові. Там течуть вічні потоки, чисті, як кришталь, а дерева, що ростуть біля них, гойдаючи віттям, кидають свою тінь на стежки, приготовлені для викуплених Господа. Просторі рівнини м’яко переходять у прекрасні пагорби, а гори Божі велично підносять свої вершини. На цих мирних рівнинах, на берегах живих потоків діти Божі, які так довго були мандрівниками й подорожніми, нарешті знайдуть свою Вітчизну» (Е. Уайт. Велика боротьба. С. 675).

`Багато світських письменників, позбавлених надії на вічність, що представлена ​​в Біблії, нарікали на безглуздість існування. Хоч вони помилялися щодо майбутнього, чому важко сперечатися з їхньою точкою зору про безглуздість життя без надії на майбутнє? Поділіться своїми відповідями на уроці Суботньої школи.`