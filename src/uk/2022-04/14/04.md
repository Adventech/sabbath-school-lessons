---
title:  "У присутності Бога"
date:   27/12/2022
---

Біблія говорить, що Бог «живе в неприступному світлі» (1 Тим. 6:16) і «Бога ніхто ніколи не бачив» (Івана 1:18; 1 Івана 4:12). Чи означає це, що святі на Небесах ніколи не побачать Бога Отця? Зовсім ні! Цілком очевидно, що ці тексти стосуються людей після гріхопадіння, оскільки в Божому Слові є кілька вказівок на те, що на Небесах святі справді побачать Його.

`Прочитайте Матв. 5:8; 1 Івана 3:2, 3; Об’явл. 22:3, 4. Що ці уривки повідомляють про найвищий привілей побачити Бога?`

Той самий апостол Іван, який написав, що «Бога ніхто ніколи не бачив» (Івана 1:18; 1 Івана 4:12), також написав: «побачимо Його таким, який Він є» (1 Івана 3:2), «побачать Його обличчя» (Об’явл. 22:4). Можна дискутувати, чи ці уривки стосуються Бога Отця чи Христа. Проте всі сумніви розсіюються у світлі твердження Самого Христа: «Блаженні чисті серцем, бо вони Бога побачать» (Матв. 5:8). Який привілей для викуплених поклонятися Богові в Його Храмі! Однак найбільшим привілеєм для всіх буде бачити Його обличчя.

«Народ Божий має перевагу безпосередньо спілкуватися з Отцем і Сином. «... Тепер бачимо, як у дзеркалі, неясно» (1 Кор. 13:12). Ми бачимо образ Божий, відображений як у дзеркалі, у творінні природи, у Його взаєминах з людьми; але тоді ми побачимо Його віч-на-віч, уже не «неясно». Ми будемо перебувати в Його присутності й бачити Його славу» (Е. Уайт. Велика боротьба. С. 676, 677).

Зверніть увагу на зв’язок між чистотою і можливістю побачити Бога. «Чисті серцем» побачать Бога, хто побачив Бога, «очищає себе, як і Він чистий» (1 Івана 3:3). Ці вірші свідчать, що Бог уже зараз змінює наші серця, щоби підготувати до Небес.

Хоча право викуплених на Небеса підтверджено смертю Ісуса, ми все ж таки проходимо через процес духовного очищення, який допоможе нам підготуватися до вічного дому. У процесі очищення найважливішим є послух Його Слову.

`Прочитайте 1 Петра 1:22. Як цей текст розкриває зв’язок між послухом та очищенням? Як відбувається таке очищення? За словами Петра, у чому ще виявляється наш послух?`