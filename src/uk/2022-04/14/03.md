---
title:  "У Божому храмі"
date:   26/12/2022
---

Деякі люди говорять про самі Небеса як про святилище Бога. Проте в книзі Об’явлення йдеться про конкретне Святилище/Храм у Новому Єрусалимі, де розташовані престол Бога та скляне море (Об’явл. 4:2–6; 7:9–15; 15:5–8). У цьому Храмі безліч святих з усіх народів, поколінь, народностей і племен будуть вічно поклонятися Богові (Об’явл. 7:9–17).

`Порівняйте уривки з книги Об’явлення: Об’явл. 7:9–15 з Об’явл. 21:3, 22. Як узгодити опис великої кількості викуплених, які служать Богові «вдень і вночі в Його храмі» (7:15), з твердженням Івана: «Храму я не бачив» у Новому Єрусалимі (21:22)?`

Небесне святилище (Храм) завжди було місцем, де небесні воїнства поклоняються Богові. Однак з появою гріха це Святилище стало також місцем, звідки людству запропоновано спасіння. «Коли проблема гріха буде розв’язана, Небесне святилище знову повернеться до своєї початкової функції. В Об’явл. 21:22 Іван Богослов повідомляє, що він не бачив Храму в місті, бо Господь Бог Усемогутній та Агнець – його Храм. Та чи означає це, що більше немає Дому Господа, куди Його творіння могло б прийти і мати з Ним особливе спілкування? Зовсім ні!» (Richard M. Davidson. «The Sanctuary: To Behold the Beauty of the Lord»).

Книга Об’явлення приділяє особливу увагу Тому, Кому поклоняються, і тим, хто поклоняється Йому. Це небесне поклоніння зосереджено на Богові й Агнцеві (Об’явл. 5:13; 7:10). Як і має бути завжди, у центрі поклоніння перебуває Христос.

Ті, хто поклоняється, – «це ті, котрі прийшли з великої скорботи й випрали свій одяг, і вибілили його в крові Агнця» (Об’явл. 7:14). Це живі свідки викупної та перетворювальної Божої сили. Вони співають хвалу Господу за те, Хто Він є і що зробив для них.

`В Об’явл. 21:3 написано: «Ось Божа оселя з людьми; і Він поселиться з ними, і вони будуть Його народом, і сам Бог буде з ними – їхній Бог». Ці вірші перекликаються з багатьма іншими уривками (Єрем. 32:38; Єзек. 37:27; Зах. 8:8; Євр. 8:10). Що означає для нас зараз на Землі, що Бог буде нашим Богом, а ми будемо Його народом? Як нам жити відповідно до цієї дивовижної істини?`