---
title:  "Смерті та сліз уже не буде"
date:   28/12/2022
---

Теорія про безсмертну душу, яка вічно страждає у вічно палаючому пеклі, суперечить біблійному вченню про те, що на новому небі й новій землі «не буде смерті, ні страждань, ні голосіння, ні болю» (Об’явл. 21:4). Якби теорія вічного палючого пекла була істинною, то «друга смерть» не викорінила б гріха та грішників у Всесвіті, а лише помістила б їх у вічне пекло печалі та плачу. У такому разі Всесвіт ніколи не буде повністю відновлений до своєї первісної досконалості. Та слава Господу за те, що Біблія малює зовсім іншу картину!

`Прочитайте Ісаї 25:8; Об’явл. 7:17; 21:4. Яку втіху й надію можуть подарувати нам ці тексти серед випробувань і страждань нинішнього світу?`

Життя може бути дуже важким, несправедливим, жорстоким. Смерть безжально забирає у свої холодні обійми дорогих людей. Деякі люди непомітно входять у наше життя, крадуть наші почуття, а потім ідуть, ніби й нічого не сталося. Як жахливо бути зрадженим тим, кого ми любили й кому довіряли!

Бувають моменти, коли, залишившись із розбитим серцем, ми можемо навіть поставити запитання, чи варто жити. Проте Бог завжди намагається витерти сльози з нашого обличчя. Утім деякі з найважчих подій ще викликатимуть сльози до того славного дня, коли смерть, смуток та плач зникнуть (Об’явл. 21:1–5).

Ми можемо бути впевнені: на останньому суді Бог до кожної людини поставиться справедливо і з любов’ю. Усі наші близькі, які померли в Христі, воскреснуть із мертвих, щоб перебувати з нами у вічності. Ті, хто відкинув дар вічного життя, урешті-решт назавжди загинуть і їм не доведеться жити на «неприємних» Небесах або в пеклі, що вічно палає. Найбільшу втіху приносить нам милосердне ставлення Бога до всіх. Коли смерть остаточно перестане існувати, викуплені радісно вигукуватимуть: «Смерте, де твоя перемога? Де твоє, смерте, жало?» (1 Кор. 15:54, 55).

Господь обіцяв, що на новому небі й на новій землі Він зробить чудо: «Я створю нове небо та землю нову, і не згадаються речі колишні, і не прийдуть на серце!» (Ісаї 65:17). Це не означає, що Небеса будуть місцем амнезії, але минуле згодом буде витіснене з пам’яті нев’янучою радістю Небес.

`Хто не відчув на собі несправедливої руйнації людського життя? Як ми можемо навчитися довіряти і, наскільки це можливо, радіти Божій доброті й любові, особливо у важкі часи?`