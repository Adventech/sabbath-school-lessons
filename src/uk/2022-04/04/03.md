---
title:  "«Із влади шеолу»"
date:   17/10/2022
---

`Прочитайте Псал. 49. Чому псалмист був такий упевнений у своєму остаточному воскресінні (вірш 16), на відміну від тих, хто загинув без цієї впевненості (вірші 6–14)?`

У псалмі 49 ідеться про хибну впевненість нерозумних, які «на багатство своє покладають надію, і своїми достатками хваляться» (вірш 7), які «іменами своїми звуть землі» (вірш 12) і живуть тільки для того, щоби прославляти себе (вірш 19). Вони поводяться й чинять так, ніби їхні будинки та слава снуватимуть вічно (вірш 11, 18).

Однак нерозумні забувають, що їхня слава зникне й вони уподібняться до худоби, яка гине (вірш 13). «Вони зійдуть в шеол, і смерть їх пасе, немов вівці, а праведники запанують над ними від рання; подоба їхня знищиться, шеол буде мешканням для них...» (вірш 15).

Як сказав Йов багато століть тому: «Я вийшов нагий із утроби матері своєї, і нагий повернусь туди, в землю!» (Йова 1:21; див. також 1 Тим. 6:7). Псалмист вказує, що і нерозумні, мудрі помирають, залишаючи своє багатство іншим (Псал. 49:11). Проте між ними є разючий контраст. З одного боку – нерозумний, який гине, хоч і намагається набути впевненості у своїх минущих придбаннях і досягненнях. А мудрі за обмеженнями короткочасності людського життя та в’язницею могили бачать славну нагороду, яку приготував для них Господь (1 Петра 1:4). Маючи таке бачення, псалмист міг упевнено сказати: «Та визволить Бог мою душу із влади шеолу, бо Він мене візьме!» (Псал. 49:16).

Це твердження псалмиста відповідає надії Старого Завіту й не припускає, що душа негайно вирушить на Небеса в момент смерті. Псалмист просто говорить, що не залишиться назавжди в могилі. Прийде час, коли Бог звільнить його від смерті й забере в небесні оселі.

Тут знову виражена тверда впевненість у майбутньому воскресінні, яке дарує надію і сенс нинішньому існуванню. Тому мудрий отримає незрівнянно славнішу вічну нагороду, ніж усе, що нерозумний міг би придбати за це коротке життя.

`Чи стикалися ви з тими, хто недалекоглядно покладається на власні досягнення й багатство? Як зосередженість на Голгофському хресті може допомогти нам не стати жертвою тієї самої омани?`