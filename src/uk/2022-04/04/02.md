---
title:  "«Я Бога побачу»"
date:   16/10/2022
---

`Прочитайте Йова 19:25–27 і порівняйте з Івана 1:18 та 1 Тим. 6:16. Коли і за яких обставин Йов очікував побачити Бога?`

Життя несправедливе. Особливо це помітно через страждання праведників і процвітання безбожних (див. Псал. 73:12–17; Мал. 3:14–18). Хоч Йов був «невинний та праведний, і він Бога боявся, а від злого втікав» (Йова 1:1), Господь дозволив сатані уразити його найжахливішими бідами. Фізично його тіло було зруйноване болісною хворобою (2:1–8). У матеріальному плані він утратив свою худобу й майно (1:13–17), а у своєму будинку – усіх слуг і навіть своїх дітей (1:16, 18). В емоційному плані він також страждав: друзі звинувачували його в тому, що він нерозкаяний грішник і заслужив горе (4:1–5:27; 8:1–22; 11:1–20 та ін.). Навіть його дружина заявила: «Ти ще міцно тримаєшся в невинності своїй? Прокляни Бога – і помреш!» (2:9).

Йов не усвідомлював, що став епіцентром прихованої боротьби світового масштабу – конфлікту між Богом і сатаною. Вражений цією боротьбою, Йов проклинає день, коли народився, і шкодує, що взагалі з’явився на світ (3:1–26). Проте його безумовна вірність Богові проявляється в словах: «Ось Він мене вб’є, і я надії не матиму, – але перед обличчям Його про дороги свої сперечатися буду!» (13:15). Навіть перед обличчям смерті він зберігав упевненість у тому, що останнє слово залишиться не за смертю. З твердою вірою він заявив: хоч і помре, останнього дня Викупитель відновить його, і він, Йов, у власному тілі побачить Бога (19:25–27). «Це безпомилковий проблиск ідеї воскресіння» (The SDA Bible Commentary. Vol. 3. P. 549).

Яка чудова надія під час такої трагедії! Оточений хворобами й болем, економічним крахом, закидами соціуму й емоційним занепадом, Йов усе ще міг очікувати настання того дня, коли воскресне з мертвих і побачить свого улюбленого Викупителя. Слова Йова про воскресіння були сповнені тієї самої впевненості, що й слова Марти століття потому: «Знаю, що воскресне у воскресінні останнього дня» (Івана 11:24). Йов, як і Марта, тримався за цю обітницю завдяки своїй вірі. Хоч, на відміну від Йова, Марта незабаром отримала переконливий доказ своєї віри у воскресіння.

`Як ми можемо навчитися довіряти Богові, навіть якщо життя здається жорстоким і несправедливим?`