---
title:  "Ті, що сплять у земному поросі"
date:   20/10/2022
---

Старий Завіт містить багато інформації про воскресіння мертвих. У наступних уроках ми будемо досліджувати, що про це говорить Новий Завіт. У старозавітних героїв була та сама надія на остаточне воскресіння, що й у нас. Марта, яка жила за часів Ісуса, мала саме цю надію (Івана 11:24). Безсумнівно, уже тоді євреї знали про воскресіння останніх днів, навіть якщо не всі вірили в це (див. Дії 23:8).

`Прочитайте розділ 12 книги Даниїла. Яку надію на воскресіння містять слова цього великого пророка?`

У Дан. 12:1 згадано про Михаїла, «великого князя», ідентифікація Якого викликає багато суперечок. Оскільки кожне з великих видінь у книзі Даниїла завершується появою Христа

Його Царства, те саме має стосуватися і цього конкретного уривка. У книзі Даниїла є багато згадок про ту саму Божественну Істоту: «Вождь війська» (8:11), «Владика над владиками» (8:25), «Владика Месія» (9:25) і «Михаїл, великий князь» (12:1). Тому й Михаїла слід ідентифікувати як Христа.

Усі досі розглянуті нами уривки зі Старого Завіту (Йова 19:25–27; Псал. 49:15; 71:20; Ісаї 26:19) говорять про воскресіння праведників. Проте в Дан. 12 ідеться про воскресіння як праведних, так і безбожних. Коли повстане Михаїл, «багато хто з тих, що сплять у земному поросі, збудяться, одні на вічне життя, а одні на наруги, на вічну гидоту» (вірш 2).

Дух пророцтва повідомляє, що в цьому вірші йдеться про особливе воскресіння певних людей (як вірних, так і невірних) напередодні повернення Христа.

«Могили розкриються: «І багато з тих, що сплять у земному поросі, збудяться, одні на вічне життя, а одні на наруги, на вічну гидоту» (Дан. 12:2). І всі померлі, які повірили у Трьохангельську вістку, виходять з могил прославленими, щоб стати свідками Божого завіту миру з тими, які виконували Його Закон. Тоді воскреснуть і ті, “котрі прокололи Його” (Об’явл. 1:7), і ті, котрі знущалися з Нього в Його передсмертних муках, воскреснуть також злобні вороги Його правди і Його народу, щоб побачити Його в славі та стати свідками тих почестей, котрі будуть виявлені вірним слухняним дітям Божим» (Е. Уайт. Велика боротьба. С. 637).