---
title:  "«Померлі твої оживуть»"
date:   19/10/2022
---

`Прочитайте Ісаї 26:14, 19. У чому різниця між тими, хто загине навіки (вірш 14; див. також Мал. 4:2), і тими, хто отримає вічне життя (вірш 19)?`

Книга Ісаї показує разючий контраст між величчю Бога та слабкістю, уразливістю людини (див. Ісаї 40). Ми подібні до трави, яка засихає, і квітки, що в’яне, а Слово Боже повіки стоятиме (вірші 6–8). Однак, незважаючи на нашу гріховну природу, спасенна Божа благодать доступна всім людям, зокрема язичникам, які укладають з Ним завіт і дотримуються суботи (Ісаї 56).

У книзі Ісаї тема надії на воскресіння значно розширюється. Якщо раніше про воскресіння згадувалося швидше з особистого погляду (Йова 19:25–27; Псал. 49:15; 71:20), то пророк Ісая говорить про нього як від себе особисто, так і від громади віруючих, які уклали завіт з Богом (Ісаї 26:19).

У розділі 26 книги Ісаї протиставлено різні долі безбожних і праведних. З одного боку, безбожні залишаться мертвими й ніколи більше не воскреснуть, принаймні після «другої смерті» (Об’явл. 21:8). Вони будуть повністю знищені, і згадка про них зітреться назавжди (Ісаї 26:14). Цей уривок підтверджує вчення про те, що немає душ або духів, які вижили б, які залишилися б живими після смерті. Щодо остаточного знищення безбожних Господь сказав в іншому місці Біблії: вони будуть повністю спалені, не залишиться «ні кореня, ані галузки» (Мал. 4:1).

З іншого боку, померлі праведники воскреснуть, щоб отримати благословенну нагороду. У розділі 25 своєї книги Ісая наголошує, що Господь Бог знищить смерть назавжди і «витре сльозу… із обличчя усякого» (вірш 8). У розділі 26 ми знаходимо слова: «Померлі твої оживуть, воскресне й моє мертве тіло, тому пробудіться й співайте, ви мешканці пороху, бо роса Твоя – це роса зцілень, і земля викине мертвих!» (вірш 19). Усі воскреслі праведники братимуть участь у радісній гостині, яку Господь приготує для всіх народів (Ісаї 25:6). Остаточне воскресіння збере разом усіх праведників різного віку, зокрема ваших близьких, які померли у Христі.

`Уявіть, що в нас немає жодної надії, жодної впевненості, жодної причини думати, що наша смерть – це не кінець усього. А ще гірше знати, що всі, кого ми любимо, по­ мруть, і незабаром буде так, ніби ми ніколи не існували й наше життя взагалі нічого не означало. Як ця доля контрастує з надією, яку ми маємо?`