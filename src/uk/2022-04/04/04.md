---
title:  "«З безодень землі»"
date:   18/10/2022
---

`Прочитайте Псал. 71. Що мав на увазі псалмист, коли просив Бога витягти його «з безодень землі» (вірш 20)?`

У псалмі 49 ми знайшли зворушливі слова про надію на воскресіння, на противагу хибній впевненості нерозумного, який покладається на своє багатство. У псалмі 71 псалмист, оточений ворогами та брехливими обвинувачами, шукає прихистку й надії в Бога (вірші 10, 11).

Під час випробувань псалмист знаходить утіху та впевненість у тому, що згадує, як Бог дбав про нього в минулому. По-перше, він розуміє, що Господь підтримував його з наро­ дження, навіть від утроби матері (вірш 6). Потім він визнає, що Бог навчав його від юнацтва (вірш 17).

З упевненістю, що Господь був його скелею і твердинею, псалмист благає: «Стань для мене за скелю мешкальну, куди міг би я завжди ховатись!» (вірш 3); «Не кидай мене на час старости, коли зменшиться сила моя, не лиши Ти мене» (вірш 9); «Не віддалюйся, Боже, від мене, Боже мій, – поспішися ж на поміч мені!» (вірш 12). І потім додає: «Ти мені показав був великі та люті нещастя, та знов Ти оживиш мене, і з безодень землі мене знову Ти витягнеш» (вірш 20).

Слова «з безодень землі» можна розуміти буквально, як натяк на майбутнє фізичне воскресіння псалмиста. Та, зважаючи на контекст, логічніше припустити, що йдеться про метафоричний опис стану глибокої депресії, ніби земля поглинула його (порівняйте з Псал. 88:6; 130:1). Тому можна сказати, що «це насамперед образний вислів, який також натякає на фізичне воскресіння» (Andrews Study Bible note on Ps. 71:20).

Важливо зрозуміти: у якій би ситуації ми не перебували, Бог поруч і піклується про нас. Зрештою, наша надія простягається за межі цього тимчасового життя в майбутнє життя – вічне життя, яке ми отримаємо в Ісусові, коли Він прийде й воскресить нас.

`Усі ми переживали жахливі миті зневіри, коли Бог, здавалося, покинув нас. Як думки про минулі досвіди з Ним можуть допомогти нам іти далі з вірою і надією?`