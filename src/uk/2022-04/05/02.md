---
title:  "Воскресіння Мойсея"
date:   23/10/2022
---

`Прочитайте Юди 9 і Луки 9:28–36. Які докази тілесного воскресіння Мойсея ви знайшли в цих текстах?`

Деякі отці Грецької церкви Олександрії стверджували: коли Мойсей помер, було видно двох Мойсеїв: один був живий у дусі, а інший – мертвий у тілі; один Мойсей вознісся на Небо з ангелами, інший був похований у землі (див. Origen, Homilies on Joshua 2.1; Clement of Alexandria, Stromata 6.15). Ця відмінність між вознесінням душі й похованням тіла може мати сенс для тих, хто вірить у грецьку концепцію безсмертної душі, проте в Біблії немає такого поняття. Текст Юди 9 підтверджує біблійне вчення про воскресіння тіла Мойсея, оскільки суперечка була «про тіло Мойсея», а не про душу.

У П. Зак. 34:5–7 ідеться про те, що Мойсей помер у віці 120 років, і Господь поховав його в затишному місці в долині Моавського краю. Однак Мойсей недовго залишався в могилі. «Уперше Христос зійшов, аби повернути життя померлому. Коли Князь життя та сяйливі ангели наблизилися до могили, сатана відчув тривогу за своє правління… Христос не став сперечатися із сатаною… Проте Божий Син усе це залишив Своєму Отцеві, сказавши: «Хай Господь докорить тобі» (Юди 9)… Це… мало завжди слугувати запевненням у воскресінні. Сатана втратив здобич – померлий праведник житиме знову» (Е. Уайт. Патріархи і пророки. С. 478).

Явне свідчення про воскресіння Мойсея було дано під час преображення Христа. Мойсей з’явився на горі разом із пророком Іллею, який вознісся, не побачивши смерті (2 Цар. 2:1–11). Мойсей та Ілля навіть розмовляли з Ісусом (див. Луки 9:28–36). «І ось, два мужі розмовляли з Ним: були то Мойсей та Ілля, котрі з’явилися у славі й говорили про відхід Його, який мав статися в Єрусалимі» (вірші 30, 31). Тут, безперечно, ідеться про тілесне з’явлення Мойсея – це доказ прийдешньої перемоги Христа над гріхом і смертю. Перед Ісусом з’явилися Мойсей та Ілля, а не їхні духи (адже Ілля не помер).

`Мойсей не зміг увійти в земний Ханаан (П. Зак. 34:1–4), але був узятий до небесного Ханаану. Як цей факт підтверджує істину про те, що Бог «силою, яка діє в нас, може зробити значно більше всього, що ми просимо або думаємо» (Ефес. 3:20)?`