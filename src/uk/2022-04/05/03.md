---
title:  "Два випадки зі старого завіту"
date:   24/10/2022
---

`Прочитайте 1 Цар. 17:8–24 та 2 Цар. 4:18–37. Які подібності й відмінності можна знайти в цих двох воскресіннях?`

У розділі 11 Послання до євреїв ми читаємо, що вірою «жінки одержували своїх померлих через воскресіння» (вірш 35). Саме це сталося під час воскресінь з мертвих, які описані у наведених вище текстах. Перше воскресіння (див. 1 Цар. 17:8–24) відбулося під час великого відступництва в Ізраїлі під впливом царя Ахава та його язичницької дружини Єзавелі. Коли сильна посуха спустошувала землю, Бог наказав Іллі піти до Сарепти, міста поза Ізраїлем. Там він зустрів бідну фінікійську вдову, яка збиралася приготувати останню убогу їжу для себе та свого сина, а потім померти. Проте їхні життя були врятовані завдяки чуду – борошно й олія не закінчувалися до завершення посухи. Через деякий час син удови захворів і помер. У відчаї мати звернулася до Іллі, і він благав Господа. «І вислухав Господь голоса Іллі, і вернулася душа дитини в неї, – і вона ожила» (вірш 22).

Друге воскресіння (див. 2 Цар. 4:18–37) відбулося в Шунамі, невеликому селі на південь від гори Гільбоа. Єлисей допоміг бідній удові виплатити борги, чудом наповнивши безліч посудин олією (вірші 1–7). Пізніше в Шунамі він зустрів відому заміжню жінку, яка не мала дітей. Пророк сказав їй, що вона матиме сина, і все сталося, як і було передбачено. Дитина виросла і була здорова, але одного разу захворіла й померла. Жінка-шунамітянка зійшла на гору Кармел і попросила Єлисея піти з нею до померлого сина. Єлисей ревно молився до Господа, і дитина ожила.

У цих жінок було різне походження, але та сама спасенна віра. Фінікійська вдова прихистила пророка Іллю в надзвичайно важкий час, коли для нього не було безпечного місця в Ізраїлі. Жінка-шунамітянка та її чоловік підготували спеціальну кімнату, де пророк Єлисей міг зупинитися, проходячи через їхнє місто. Коли двоє дітей померли, їхні вірні матері звернулися до Божих пророків і з радістю побачили, як їхні діти ожили.

`Це прекрасні історії, але скільки схожих випадків не закінчилося так само чудово? Що цей сумний факт говорить нам про те, наскільки важливим для нашої віри є воскресіння, обіцяне наприкінці часів?`