---
title:  "Лазар"
date:   27/10/2022
---

`Прочитайте Івана 11:1–44. Як Ісус «прославився» через хворобу та смерть Лазаря (вірш 4)?`

Тут Ісус також використовує метафору сну, говорячи про смерть. «Наш друг Лазар заснув, – піду розбудити його» (вірш 11). Деякі подумали, що Він говорить про буквальний сон (вірші 11–13), і тоді Ісус прямо сказав, що Він має на увазі: «Лазар помер» (вірші 12–14). Коли Ісус прибув до Витанії, Лазар був мертвий чотири дні, його тіло вже розкладалося (вірші 17, 39). Коли тіло розкладається настільки, що «чути запах», уже немає жодних сумнівів щодо смерті людини.

Коли Ісус сказав Марті: «Твій брат воскресне!» (вірш 23), вона підтвердила свою віру в остаточне воскресіння. Однак Христос заявив: «Я є воскресіння і життя; хто вірить у Мене, – хоч і помре, буде жити. І кожний, хто живе й вірить у Мене, – не помре повік. Чи віриш ти в це?» (вірші 25, 26). Далі Ісус додав: «Коли будеш вірити, – побачиш Божу славу» (вірш 40). Марта повірила й побачила Божу славу у воскресінні свого брата.

Біблія повідомляє, що життя було створене словом Господнім (Псал. 33:6) і за Його словом життя може бути відтворене, як у випадку з Лазарем. Після короткої молитви Ісус наказав: «Лазарю, вийди сюди!» (вірш 43). Тієї є миті люди, які зібралися, побачили життєдайну силу Бога, ту саму силу, яка створила наш світ і яка наприкінці епохи покличе мертвих до життя при воскресінні.

`Воскресивши Лазаря, Ісус довів, що має силу, яка перемагає смерть. Для нас, смертних істот, хіба може бути більший вияв Божої слави? Прочитайте Івана 11:25, 26. У вірші 25 Ісус говорить про смерть віруючих, а в наступному – про віруючих, які не помруть повік. Яку істину виклав Ісус? Чому знання того, що смерть – це несвідомий сон, таке важливе для розуміння слів Христа? І чому Його слова дарують таку велику надію нам, засудженим до могили істотам?`