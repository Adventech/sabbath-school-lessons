---
title:  "Донька Яіра"
date:   26/10/2022
---

Воскресіння, здійснені Ісусом до Його смерті та воскресіння, не обмежувалися якоюсь конкретною етнічною групою чи соціальним класом. Мойсей був найбільшим лідером Божого народу з тих, що будь-коли існували (П. Зак. 34:10–12). А бідна фінікійська вдова навіть не була ізраїльтянкою (1 Цар. 17:9). Жінка-шунамітянка посідала чільне місце у своїй громаді (2 Цар. 4:8), але також не була єврейкою. Удова з Наїна мала єдиного сина, від якого залежала (Луки 7:12). Проте Яір був начальником синагоги, імовірно, у Капернаумі (Марка 5:22). Незалежно від свого походження й соціального статусу всі вони були благословенні життєдайною Божою силою.

`Прочитайте Марка 5:21–24, 35–43. Що ми можемо дізнатися про смерть зі слів Христа: «Дитина не померла, а спить!» (вірш 39)?`

Дванадцятирічна донька Яіра смертельно захворіла. Тому він прийшов до Ісуса та благав Його відвідати їхній дім і покласти на неї Свої руки, які дарують зцілення. Та перш ніж вони змогли дістатися туди, хтось уже приніс сумну вістку: «Донька твоя померла, навіщо ще турбувати Вчителя?» (вірш 35). Тоді Христос сказав засмученому батькові: «Не бійся, тільки вір!» (вірш 36). Тепер усе, що міг зробити батько, – цілковито довіритися Ісусові.

Підійшовши до дому, Господь сказав присутнім: «Чому ви метушитеся й плачете? Дитина не померла, а спить!» (вірш 39). Присутні посміялися з Нього, бо (1) вони знали, що дівчинка мертва, (2) і не розуміли значення Його слів. «Утішна метафора, за допомогою якої Христос зображував смерть як “сон”, здається, була Його улюбленим способом описати це переживання (Матв. 9:24; Луки 8:52, див. також Івана 11:11–15). Смерть – це сон, але настільки глибокий сон, що тільки великий Життєдавець може розбудити від нього, бо тільки Він має ключі від смерті (див. Об’явл. 1:18; пор. Івана 3:16; Римл. 6:23)» (Біблійний коментар АСД Т. 5. С. 609).

Після воскресіння дівчинки свідки того, що сталося, «жахнулися всі відразу від великого потрясіння» (Марка 5:42). Не дивно, адже вони вважали смерть остаточною і незворотною. Побачити щось подібне на власні очі – це, безперечно, дивовижний досвід, який перетворює життя.

`Слова Ісуса «не бійся, тільки вір» (Марка 5:36) є значущими і для нас сьогодні. Як навчитися не боятися й вірити навіть у ситуаціях, коли ми зневірилися?`