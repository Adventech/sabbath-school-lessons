---
title:  "Син удови з Наїна"
date:   25/10/2022
---

Біблія повідомляє, що Ісус «ходив, роблячи добро й оздо­ ровлюючи всіх поневолених дияволом, тому що Бог був з Ним» (Дії 10:38). Усі Євангелія розповідають про Ісуса, Який слугував нужденним і стражденним душам, тому багато євреїв повірили, що Він був обіцяним Месією.

«Були такі селища, де в жодному будинку не було вже чути зітхань, стогону хворих, тому що Він, проходячи через них, зцілив усіх немічних. Діла Ісуса були доказом Його Божественного помазання. Любов, милосердя та співчуття виявлялися в кожному вчинку Його життя; Його серце переповнював глибокий жаль до людських синів. Він прийняв людську природу, щоб допомогти людям у всіх їхніх потребах. Нужденні та прості люди не боялися приходити до Нього. Малі діти горнулися до Ісуса. Вони охоче сиділи на колінах у Вчителя, вдивляючись в Його задумливі очі, що випромінювали любов» (Е. Уайт. Дорога до Христа. С. 11, 12).

`Прочитайте Луки 7:11–17. У чому полягає важлива відмінність між цим воскресінням і згаданими в уроці вчора?`

Під час Свого служіння в Галилеї Ісус зцілював хворих і виганяв демонів. Одного разу Він і Його послідовники наблизилися до воріт Наїна, через які проходила похоронна процесія. У відкритій труні лежав єдиний син удови, яка невтішно плакала. Сповнений співчуття до скорботної матері, Ісус сказав їй: «Не плач!» Потім, повернувшись до померлого, наказав: «Юначе, кажу тобі: встань! Мертвий підвівся і почав говорити. Тож Ісус віддав його матері» (Луки 7:13–15). Присутність Ісуса змінила весь сценарій, і багато людей, свідків цього дива, зрозуміли не тільки те, що сталося щось надприродне, а й те, що серед них був Хтось особливий (вони називали Його «Великим пророком»).

І фінікійська вдова (1 Цар. 17:8–24), і жінка-шунамітянка (2 Цар. 4:18–37) просили допомоги в Іллі та Єлисея. Однак удові з Наїна допоміг Сам Христос, хоч вона навіть не просила про це. Це означає, що Бог піклується про нас, навіть коли ми не можемо або відчуваємо себе негідними просити Його про допомогу. Ісус побачив проблему й розв’язав її, що було властиве Йому протягом усього Його служіння.

`Справжня релігія передбачає турботу про сиріт і вдів (Якова 1:27). Як ми можемо сьогодні послужити тим, хто страждає?`