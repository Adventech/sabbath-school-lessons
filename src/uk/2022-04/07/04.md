---
title:  "Багато хто воскрес із Ним"
date:   08/11/2022
---

`«І ось завіса храму роздерлася надвоє – згори додолу; земля затряслася, скелі порозпадалися, гроби повідкривалися, багато тіл померлих святих встали і, вийшовши з гробів після Його воскресіння, ввійшли до святого міста і явилися багатьом» (Матв. 27:51–53). Що ця неймовірна розповідь повідомляє нам про воскресіння Ісуса та про супутні події?`

Один землетрус ознаменував смерть Ісуса (Матв. 27:50, 51), а другий – Його воскресіння (Матв. 28:2). У мить смерті Ісуса «земля затряслася, скелі порозпадалися, гроби повідкривалися, багато тіл померлих святих встали і, вийшовши з гробів після Його воскресіння, ввійшли до святого міста і явилися багатьом» (Матв. 27:51–53). Ці святі воскресли як свідки воскресіння Христа і як прообрази тих, хто воскресне при остаточному воскресінні. Отже, одразу після воскресіння Ісуса багатьом євреям було дано переконливе свідчення, щоб вони повірили в Його воскресіння та прийняли Його як свого Спасителя, що багато хто й зробив, зокрема й багато священників (Дії 6:7).

«Під час Свого служіння Ісус повертав мертвих до життя. Він воскресив сина вдови з Наїна, дочку начальника синагоги

Лазаря. Однак вони не були зодягнуті в безсмертя. Воскреснувши, вони залишалися підвладними смерті. А ті, хто вийшов з могил при воскресінні Христа, були пробуджені для вічного життя. Вони вознеслися разом з Ним як трофеї Його перемоги над смертю й могилою… Ці люди увійшли до Єрусалима та з’явилися багатьом, проголошуючи: Христос воскрес із мертвих, і ми воскресли з Ним. Так була увічнена священна істина про воскресіння» (Е. Уайт. Бажання віків. С. 786).

З людської точки зору первосвященики й фарисеї мали великі переваги. Вони мали релігійну владу в країні й навіть змогли переконати римську владу і натовп допомогти їм у своїх планах. Однак вони забули, що «над людським царством панує Всевишній, і дає його тому, кому хоче» (Дан. 4:29). Їхній обман викрили та спростували воскреслі святі.

`Чому ми маємо підстави вірити в остаточну перемогу Бога для нас, доки все ще боремося в цьому грішному світі?`