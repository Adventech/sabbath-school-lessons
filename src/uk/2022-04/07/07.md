---
title:  "Для подальшого дослідження"
date:   11/11/2022
---

Е. Уайт «Бажання віків», розділи «У гробниці Йосипа» (С. 769-778), «Господь воскрес!» (С. 779-787), «Чого ти плачеш?» (С. 788-794), «Дорогою до Еммауса» (С. 795-801), «Мир вам!» (С. 802-808).

Більшість наших сучасників не вірить у воскресіння Ісуса. Однак історичні свідчення настільки переконливі, що навіть ті, які відкидають реальність воскресіння, змушені визнати: багато людей свідчило про те, що вони бачили воскреслого Ісуса. Тому аргументи проти воскресіння – це лише спроба пояснити, що могло змусити всіх цих різних людей повірити в те, що вони бачили воскреслого Христа.

Деякі стверджують, що всі учні бачили воскреслого Ісуса в галюцинаціях. Інші говорять, що Христос насправді не помер, а лише знепритомнів і повернувся до життя після того, як був знятий із хреста, а коли Він знову з’явився, Його послідовники подумали, що Він воскрес із мертвих. І хочете – вірте, хочете – ні, знайшлися й такі, хто стверджував, що Ісус мав брата-близнюка, якого учні прийняли за воскреслого Христа. Інакше кажучи, історичні свідчення про воскресіння Ісуса настільки переконливі, що люди вигадують навіть такі аргументи, щоби спростувати його. Оскільки саме воскресіння має настільки важливе значення, нам дано вагомі причини, щоб вірити в нього.

«Голос Того, Хто вигукнув із хреста: «Звершилося!», був почутий і мертвими. Він проник через кам’яні стіни гробниць закликав сплячих підвестися. Так само відбудеться й тоді, коли голос Христа пролунає з Неба. Цей голос проникне в могили, відкриє домовини, і мертві в Христі підведуться. При воскресінні Спасителя відкрилися лише деякі гробниці, але під час Його Другого приходу всі померлі праведники почують Його голос і вийдуть до славного безсмертного життя. Та сама сила, яка воскресила Христа із мертвих, воскресить Його Церкву та прославить її разом з Ним понад усякий уряд, понад усяку владу, понад усяке ім’я, яким іменують не тільки в цьому світі, але й у світі майбутньому» (Е. Уайт. Бажання віків С. 787).

**Питання для обговорення**

`1. «Звершилося!» (Івана 19:30) і «Він воскрес» (Матв. 28:6) – два найбільш значущі твердження, які колись звучали на Землі. Як вони доповнюють одне одного в історії спасіння? Яка велика надія міститься в цих словах для нас?`

`2. Спочатку релігійні лідери вирішили, що біля гробниці має стояти варта, щоб учні не вкрали тіло Ісуса. Пізніше вони заплатили охоронцям за їхні брехливі свідчення, що тіло вкрали учні. Як ці факти допомагають зрозуміти, що гробниця Христа була порожня? Чому ця порожня гробниця така важлива для нас, християн?`