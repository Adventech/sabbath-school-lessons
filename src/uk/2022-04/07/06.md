---
title:  "Перший плід"
date:   10/11/2022
---

`Прочитайте 1 Кор. 15:20 у контексті уривка П. Зак. 26:1–11. У якому сенсі Павло говорить про воскреслого Христа, що Він «первісток з покійних», або «перший плід серед тих, хто помер» (інший переклад)?`

Принесення перших плодів було давнім землеробським звичаєм Ізраїлю, який має глибоке релігійне значення. Цей священний звичай визнавав Бога як милостивого Провидця, Який довірив Своїм управителям землю, на якій зростали готові до жнив посіви (Вих. 23:19; 34:26; Левит 2:11–16; П. Зак. 26:1–11). Перші плоди не лише свідчили про початок збирання врожаю, а й показували його якість.

За словами Уейна Грудема, «називаючи Христа першим плодом (гр. апархе), Павло використовує метафору із сільського господарства, аби показати, що ми будемо подібні до Христа. Як «перші плоди» врожаю, який дозріває, показують, якою буде решта цього врожаю, так і Христос як “первісток” показує, якими будуть наші воскреслі тіла, коли під час останніх Божих “жнив” Він воскресить нас із мертвих і приведе на Небо» (Wayne Grudem. Systematic Theology (Grand Rapids, MI: Zondervan, 1994). Р. 615).

Необхідно пам’ятати, що Ісус вийшов із могили в славному людському тілі, але на ньому залишалися сліди розп’яття (Івана 20:20, 27). Чи означає це, що воскреслі Божі діти також матимуть на тілі фізичні сліди своїх страждань? Чи буде апостол Павло після воскресіння, як і раніше, мати у своєму тілі колючку (2 Кор. 12:7) і рани Господа Ісуса (Гал. 6:17)?

До своєї смерті «[Павло] мав постійно носити сліди Хрис­ тової слави у своїх очах, засліплених небесним світлом (див. Дії 9:1–9)» (Е. Уайт. Історія викуплення. С. 275). Та це не означає, що Павло або будь-хто із викуплених матиме сліди своїх страждань на тілі після воскресіння (1 Кор. 15:50–54). Щодо Христа, то «Ісус покаже руки зі слідами Свого розп’яття, які залишаться в Нього на всю вічність. Кожен слід від цвяхів розповість про дивовижне викуплення людини і про ту високу ціну, яку за неї було заплачено» (Е. Уайт. Ранні твори. С. 179). Його сліди розп’яття гарантують, що всі сліди наших страждань назавжди зникнуть.

`Христос завжди носитиме шрами Свого розп’яття. Що це говорить про любов Бога до нас і ціну нашого спасіння? Як сліди розп’яття на тілі Ісуса також свідчать, скільки Божественна Трійця вклала в наше спасіння?`