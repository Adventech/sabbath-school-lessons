---
title:  "Свідки воскреслого Христа"
date:   09/11/2022
---

`Прочитайте Івана 20:11–29 та 1 Кор. 15:5–8. Як відреагували учні, уперше зустрівши воскреслого Христа?`

Два ангели біля порожньої гробниці сказали Марії Магдалині й іншим жінкам, що Ісус воскрес (Матв. 28:1, 5–7; Марка 16:1–7; Луки 23:55; 24:1–11). Однак незабаром їм з’явився Сам Ісус і вони вклонилися Йому (Матв. 28:1, 9, 10; Івана 20:14–18). Він також явився Петрові (Луки 24:34; 1 Кор. 15:5), двом учням на шляху до Еммауса, чиї серця палали під час розмови з Ним (Марка 16:12; Луки 24:13–35). Коли Ісус увійшов до світлиці, учні спочатку збентежилися та злякалися, але потім наповнилися радощами й подивом (Луки 24:33–49; Івана 20:19–23). Через тиждень Ісус увійшов крізь зачинені двері до тієї самої кімнати, і тоді навіть Хома повірив у Його воскресіння (Івана 20:24–29).

Протягом сорока днів між воскресінням і вознесінням Ісус «з’явився одночасно понад п’ятистам братам» (1 Кор. 15:6) і Якову (1 Кор. 15:7). Ісус приєднався до кількох учнів на березі Тиверіадського моря і поснідав з ними, після чого поговорив із Петром (Івана 21:1–23). Були й інші зустрічі Ісуса з людьми (Дії 1:3) до Його вознесіння (Луки 24:50–53; Дії 1:1–11). Павло також вважав себе свідком воскреслого Христа, Який з’явився йому на дорозі в Дамаск (1 Кор. 15:8; пор. Дії 9:1–9).

Коли інші учні вперше сказали відсутньому Хомі, що вони бачили воскреслого Господа, він промовив: «Поки не побачу на Його руках ран від цвяхів і не вкладу мого пальця в рани від цвяхів, не вкладу своєї руки в Його бік, – не повірю!» (Івана 20:25). Через тиждень, коли Ісус знову з’явився учням і Хома також був серед них, Господь сказав: «Поклади сюди свій палець, поглянь на Мої руки, простягни свою руку і доторкнися до Мого боку, – і не будь невіруючий, але віруючий!» (вірш 27). Тоді Хома вигукнув: «Господь мій і Бог мій!» А Ісус додав: «Тому що ти побачив Мене, ти повірив? Блаженні ті, які не бачили й повірили!» (вірш 29).

`«Блаженні ті, які не бачили й повірили!» Хоч ви самі не бачили воскреслого Христа, які є причини вірити в Нього?`