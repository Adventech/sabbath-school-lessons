---
title:  "Опечатана гробниця"
date:   06/11/2022
---

Здавалося, що місія Христа завершилася поразкою – Його смертю на хресті. Сатані вдалося спровокувати Юду зрадити Спасителя (Луки 22:3, 4; Івана 13:26, 27), а первосвященників і старійшин – вимагати Його смерті (Матв. 26:59; 27:20). Після арешту Ісуса «всі учні, залишивши Його, втекли» (Матв. 26:56), а Петро тричі відрікся від Нього (Матв. 26:69–75). Тепер Ісус лежав у висіченій у скелі гробниці, закритій великим каменем і опечатаній римською вартою (Матв. 27:57–66). За всім спостерігали й невидимі Божі ангели, а також демонічні сили. «Якби міг, сатана тримав би Христа замкненим у гробниці» (Ellen G. White. Manuscript Releases. Vol. 12. P. 412).

Під час земного служіння Христос пророкував не лише про Свою хресну смерть, а й про Своє воскресіння. Використовуючи особливу мову, у якій частина дня означає цілий день, Ісус повідомив: «Адже так, як Йона був у череві кита три дні й три ночі, так буде Син Людський у серці землі три дні й три ночі» (Матв. 12:40).

Неодноразово Ісус наголошував, що помре, але третього дня воскресне (Матв. 16:21; 17:22, 23; 20:17–19). Первосвященики й фарисеї знали про ці заяви та вжили заходів, які, як вони сподівалися, запобігатимуть Його воскресінню.

`Прочитайте Матв. 27:62–66. Як ці дії лише допомогли надати світові більше доказів воскресіння Ісуса?`

Усі запобіжні заходи, ужиті, щоб навіки замкнути Ісуса в гробниці, тільки зробили Його перемогу над смертю і злими силами ще більш переконливою.

Люди, які вжили цих заходів, звичайно ж чули про чудеса Ісуса, а також були свідками деяких із них. І все ж вони вирішили, що варта біля гробниці здатна зупинити Того, Хто зміг зробити стільки чудес!

До того ж ці начальники поставили варту біля гробниці на випадок… чого? Учні вкрали б тіло, а потім заявили б, що Ісус воскрес із мертвих? А коли люди запитають учнів, де ж воскреслий Ісус, вони б сказали: просто повірте нам на слово?

Дії юдейських лідерів показали, наскільки вони боялися Ісуса навіть після Його смерті. У глибині душі вони боялися, що Він воскресне.