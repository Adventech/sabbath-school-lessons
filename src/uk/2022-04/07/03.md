---
title:  "«Він воскрес»"
date:   07/11/2022
---

Перемога Христа над сатаною і його злими силами була закріплена на хресті та підтверджена порожньою гробницею. «Коли Ісуса поклали в гробницю, сатана тріумфував. Він наважився сподіватися, що Спаситель не прийме знову Свого життя. Диявол заявив претензії на тіло Господа й поставив свою варту навколо гробу, намагаючись зробити Христа своїм в’язнем. Він лютував, коли його ангели тікали під час наближення небесного вісника. Коли ж він побачив Христа, Котрий переможно виходив із гробниці, то зрозумів, що його царству прийде кінець, а сам він неминуче загине» (Е. Уайт. Бажання віків С. 782). І хоча Христос-Людина помер, Його Божественність не померла. У Своїй Божественності Христос мав силу розірвати кайдани смерті.

`Прочитайте Матв. 28:1–6; Івана 10:17, 18; Римл. 8:11. Хто брав безпосередню участь у воскресінні Ісуса?`

Під час Свого служіння в Самарії-Піреї Ісус заявив, що має владу віддати Своє життя і знову прийняти його (Івана 10:17, 18). Марті Він сказав: «Я є воскресіння і життя» (Івана 11:25). В інших уривках ідеться про Його воскресіння як про Боже діяння (Дії 2:24; Римл. 8:11; Гал. 1:1; Євр. 13:20). У цій славній події був задіяний навіть могутній Господній ангел (Матв. 28:1, 2).

Тим часом в уривку Матв. 28:11–15 ідеться про марні спроби фарисеїв і книжників продовжувати боротьбу проти воскреслого Ісуса. Римська охорона розповіла їм «все, що сталося» (Матв. 28:11). Отже, варта бачила воскресіння. А якщо ні, що тоді означали їхні слова? Ангел спустився з Небес, відкотив камінь, сів на нього, і варта знепритомніла? А потім, прокинувшись, вони усвідомили, що гробниця порожня? Можливо, поки воїни були непритомні, ангел забрав тіло Ісуса? Може, це зробили учні? Чи хтось інший вкрав тіло? Що б не сталося, тіло Ісуса зникло.

Ангел, який сходить з Неба, воїни непритомніють від страху, а гробниця порожня – усього цього було достатньо, щоб збентежити релігійних лідерів. І те, що вони «дали достатньо грошей воїнам» (Матв. 28:12), аби змусити їх мовчати, означало: усе почуте сильно їх турбувало. Безперечно, їм розповіли про воскресіння Ісуса.

`Дехто не вірить, що першими, хто побачив воскреслого Христа, були римляни. Чому? Як ця істина символізує майбутнє: Євангеліє також прийшло й до язичників?`