---
title:  "«Жива душа»"
date:   09/10/2022
---

`Прочитайте Бут. 1:24–27; 2:7, 19. Які подібності й відмінності ви помічаєте в описі того, як Бог створив тварин і людей?`

`Згідно з Бут. 2:7, якою є біблійна формула природи людини?`

У розповіді йдеться про те, що шостого дня творіння Гос­ подь Бог створив наземних тварин і перших людей, чоловіка й жінку (Бут. 1:24–27). «І вчинив Господь Бог із землі всю польову звірину, і все птаство небесне» (2:19). Він також створив людину з пороху земного (див. вірш 7).

Хоч і тварини, і людина були створені із землі, створення людини відрізнялося від створення тварин. По-перше, Бог створив із пороху фізичне тіло людини, а потім «дихання життя вдихнув у ніздрі її, – і стала людина живою душею» (вірш 7). Вона була фізичною істотою до того, як стала живою. По-друге, Бог створив людей (як чоловіка, так і жінку) за образом і подобою Божою (1:26, 27).

У Бут. 2:7 пояснюється: вдихнувши «дихання життя» у фізичне тіло Адама, Бог перетворив його на живу істоту (євр. нефеш хайя), або буквально на «живу душу». Це означає, що кожен з нас не має душі, яка могла б існувати окремо від тіла. Кожен із нас – це жива істота, чи жива душа. Твердження, що ця «душа» є свідомою сутністю, яка може існувати окремо від людського тіла, є язичницькою, а не біблійною ідеєю. Розуміючи природу людини, як вона представлена ​​в Божому Слові, ми можемо протистояти популярним уявленням про нематеріальну душу й уникнути всіх небезпечних помилок, що ґрунтуються на цих судженнях.

Жодна частина людського єства не може існувати як свідомий елемент, будучи відокремленою від людини загалом. Бог дивовижно створив нас, і нам не слід припускати те, що виходить за рамки пояснення цього конкретного питання в Біблії. Не тільки сама природа життя є загадкою (учені досі не можуть дійти єдиної думки про те, що означає бути живим). Ще загадковішою є природа свідомості. Як кілька грамів матеріальної тканини (клітин і гормонів) у нашому мозку створюють і зберігають таке нематеріальне, як думки й емоції? Навіть учені, які глибоко досліджують цю тему, визнають, що насправді це й досі невідомо.

`Яке диво – життя! Чому важливо радіти дару не просто життя, а й вічного життя – ще більшому диву?`