---
title:  "«Дух вернеться знову до Бога»"
date:   11/10/2022
---

`Прочитайте Бут. 2:7 і Екл. 12:1–7. Який контраст ви бачите між цими двома біблійними уривками? Як вони можуть допомогти нам краще зрозуміти стан людини після смерті? Див. також Бут. 7:22.`

Біблія навчає, що сама людина – це душа (Бут. 2:7), і ця душа перестає існувати, коли помирає тіло (Єзек. 18:4, 20).

А як же «дух»? Хіба він не продовжує існувати в повній свідомості після смерті тіла? Багато християн вірять у це і навіть намагаються виправдати свою думку, цитуючи текст Екл. 12:7: «І вернеться порох у землю, як був, а дух вернеться знову до Бога, що дав був його». Однак це твердження не означає, що дух мертвих свідомо існує у присутності Бога.

Уривок Екл. 12:1–7 дуже драматично описує процес старіння, який завершується смертю. Вірш 7 говорить про смерть як про процес, зворотний процесу творіння, який згаданий у Бут. 2:7. Там сказано, що шостого дня творіння «створив Господь Бог людину із пороху земного. І дихання життя вдихнув у ніздрі її, – і стала людина живою душею». Проте Екл. 12:7 повідомляє, що «вернеться порох у землю, як був, а дух вернеться знову до Бога, що дав був його». Отже, дихання життя, яке Бог вдихнув у ніздрі Адама і яке Він також дав усім іншим людям, повертається до Бога як життєва енергія.

Необхідно пам’ятати, що в Екл. 12:7 описаний процес умирання всіх людей, незважаючи на те, праведні вони чи безбожні. Якщо духи всіх померлих залишаються в присутності Бога як свідомі істоти, то чи стосується це також беззаконників? Ця ідея не узгоджується із загальним ученням Святого Письма. Оскільки той самий процес умирання відбувається як з людьми, так і з тваринами (Екл. 3:19, 20), смерть є не що інше, як припинення їхнього існування як живих істот. Саме про це псалмист сказав: «Ховаєш обличчя Своє – то вони перелякані, забираєш їм духа – вмирають вони, та й вертаються до свого пороху» (Псал. 104:29).

`Існує думка, що смерть – це просто частина життя. Однак чи правильно це? Смерть – протилежність життя, ворог життя. Яка велика надія міститься в словах: «Останній ворог, який буде знищений, – це смерть» (1 Кор. 15:26)?`