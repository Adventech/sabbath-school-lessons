---
title:  "Спочити з батьками своїми"
date:   13/10/2022
---

`Прочитайте Бут. 25:8; 1 Сам. 7:12; 1 Цар. 2:10; 22:40. Що ці тексти можуть додати до вашого розуміння смерті?`

Старий Завіт висловлює ідеї про смерть і поховання різними способами. Один із них – уявлення про те, що померлий приєднується до свого народу. Наприклад, про Авраама написано, що він «спочив та й умер… у старощах добрих, старий і нажившись. І він прилучився до своєї рідні» (Бут. 25:8). Аарон і Мойсей також «долучилися» до своєї рідні (П. Зак. 32:50).

`Що відкриває про природу смерті факт, що і благочестиві, і безбожні царі після смерті потрапили в могилу – у те саме місце? 2 Цар. 24:6; 2 Хронік 32:33.`

Інший спосіб описати смерть – сказати, що померлий спочиває зі своїми предками. Про смерть царя Давида Біблія говорить: «І спочив Давид з батьками своїми, і був похований у Давидовім Місті» (1 Цар. 2:10). Той самий вислів вжито і щодо кількох інших єврейських царів, як вірних, так і невірних.

Тут можна назвати принаймні три значущих аспекти. По-перше, рано чи пізно настане час, коли нам треба буде відпочити від стомливої праці та страждань. По-друге, ми не перші й не єдині, хто йде цим небажаним для нас шляхом, адже наші предки вже пішли попереду нас. По-третє, будучи похованими поруч із ними, ми залишаємося разом навіть у несвідомому стані смерті. Для деяких сучасних індивідуалістичних культур цей факт може не мати великого сенсу, але в давнину це було дуже важливо.

Померлі у Христі можуть бути поховані поруч зі своїми близькими, але навіть у такому разі між ними немає спілкування. Вони залишатимуться непритомними до славного дня, коли пробудяться від глибокого сну, щоб возз’єднатися зі своїми близькими, які спочивали в Ісусові.

`Уявімо, що мертві справді перебувають у свідомості та спостерігають за життям на Землі, особливо за своїми близькими, які часто страждають через їхню смерть. Що б відчували ці померлі? Чому правда про те, що мертві перебувають у несвідомому стані, може бути втіхою для живих?`