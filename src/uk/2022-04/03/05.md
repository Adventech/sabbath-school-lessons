---
title:  "«Померлі нічого не знають»"
date:   12/10/2022
---

`Прочитайте Йова 3:11–13; Псал. 114:25; 146:4; Екл. 9:5, 10. Що говорять наведені уривки про стан людини після смерті?`

Деякі коментатори Біблії стверджують, що наведені вище тексти написані поетичною мовою, тому їх не можна використовувати для визначення стану людини в момент смерті. Іноді біблійні тексти справді можуть бути двозначними, але із цими віршами все інакше. Вони написані зрозумілою мовою, а їхні ідеї цілковито узгоджуються із загальним ученням Старого Завіту щодо цього питання.

У третьому розділі книги Йова патріарх проклинає день свого народження через страждання, що випали на його долю (переживаючи такі жахливі моменти, хто не пошкодував би, що взагалі народився?). Він розуміє: якби помер при своєму народженні, то просто спав би та спочивав (вірші 11, 13).

Псалом 114/115 визначає місце, де перебувають мертві, як місце мовчання, бо «не мертві хвалитимуть Господа» (вірш 25). Хіба це схоже на те, що померлі, вірні та вдячні, перебувають на Небесах, поклоняючись Богові?

Згідно із псалмом 146, зі смертю припиняється вся розумова діяльність людини: «Вийде дух його – і він до своєї землі повертається, – того дня його задуми гинуть!» (вірш 4). Це деальний біблійний опис того, що відбувається після смерті.

А в розділі 9 книги Еклезіяста додано, що «померлі нічого не знають», а в могилі немає «ні роботи, ні роздуму, ані знання, ані мудрості!» (вірші 5, 10). Усі наведені тексти підтверджують біблійне вчення про те, що померлі нічого не усвідомлюють, не відчувають і не пам’ятають.

Біблійне вчення про несвідомий стан людини після смерті не має викликати у християн паніку. По-перше, не існує вічного палючого пекла або тимчасового чистилища, приготованого для тих, хто помер неспасенним. По-друге, на померлих у Христі попереду чекає дивовижна нагорода. Тому «для віруючого смерть не має особливого значення... Для християнина смерть – лише сон, мить мовчання й темряви. Життя сховане з Христом у Богові, і “коли з’явиться Христос – ваше життя, тоді й ви з’явитеся з Ним у славі” (Колос. 3:4)» (Е. Уайт. Бажання віків. С. 787).

`Подумайте про померлих у Христі. На смертному ложі смерті вони заплющують очі й для них не має значення, пролежать вони в могилі 1500 років чи п’ять місяців. Наступне, що вони усвідомлять, – Другий прихід Христа. Хіба не можна сказати, що в якомусь сенсі померлі мають перевагу над живими?`