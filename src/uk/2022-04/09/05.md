---
title:  "Проповідь духам у в’язниці"
date:   23/11/2022
---

`Прочитайте 1 Петра 3:13–20. Як Христос проповідував «духам, які були у в’язниці… за днів Ноя»? (Див. також Бут. 4:10).`

Коментатори, які вірять у природне безсмертя душі, зазвичай вказують, що Христос проповідував «духам… у в’язниці» (1 Петра 3:19), коли Він ще був у гробниці. Вони вважають, що Його безтілесний дух вирушив у пекло та проповідував безтілесним духам допотопних людей.

Однак це фантастичне уявлення неприйнятне з погляду Біблії, оскільки для мертвих немає другої можливості спасіння (Євр. 9:27, 28). Тоді чому Ісус проповідував тим, хто більше не мав шансів на спасіння?

Ця теорія суперечить біблійному вченню про те, що до остаточного воскресіння померлі залишаються в могилі в непритомному стані (Йова 14:10–12; Псал.146:4; Екл. 9:5, 10; 1 Кор. 15:16–18; 1 Сол. 4:13–15).

Крім того, якщо в цьому вірші справді йшлося про те, що Ісус, залишивши тіло в гробниці, зійшов у пекло та проповідував нечестивим людям допотопного часу, чому тільки вони чули Його послання? Хіба разом з ними в пеклі не горіли інші заблудлі? Чому Його проповідь чули лише допотопні люди?

Також безглуздо припускати, що Христос проповідував грішним ангелам, які були неслухняні за днів Ноя. Тимчасом як «духи… у в’язниці» названі неслухняними «колись» (1 Петра 3:19, 20), Біблія говорить про злих ангелів як про неслухняних і сьогодні (Ефес. 6:12; 1 Петра 5:8). Ба більше, грішних ангелів Бог «затримав у вічних кайданах під темрявою для суду великого дня» (Юди 6) без жодної можливості спасіння.

Слід зазначити, що в 1 Петра 3 «духи… у в’язниці» з вірша 19 названі у вірші 20 «непокірними» людьми за «днів Ноя». Термін дух (гр. пне́ума) використовується в цьому тексті та в інших місцях Нового Завіту (1 Кор. 16:18; Гал. 6:18) щодо живих людей, які можуть почути запрошення та прийняти спасіння. Слова «у в’язниці» стосуються не буквальної в’язниці, а в’язниці гріха, у якій перебуває грішна людська природа (Римл. 6:1-23; 7:7-25).

Проповідь Христа нерозкаяним допотопним людям була здійснена через Ноя, який отримував настанови від Бога (Євр. 11:7) і став «проповідником праведності» для своїх сучасників (2 Петра 2:5). Слова Петра були написані в контексті того, що означає бути вірним Богові, вони не є коментарем до вчення про стан мертвих.