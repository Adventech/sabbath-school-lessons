---
title:  "«Сьогодні ти будеш зі Мною в раю!»"
date:   21/11/2022
---

Один з біблійних текстів, що найбільше використовуються для підтвердження вчення про безсмертя душі, записаний у Луки 23:43: «А Він сказав йому: Запевняю тебе: сьогодні ти будеш зі Мною в раю!» Коли ми читаємо цей вірш майже у всіх перекладах (за деякими винятками), складається враження, що того самого дня, коли Христос помер, Він і розбійник будуть разом у раю. Не дивно, адже ці переклади зроблені біблеїстами, які вірять у догму про природне безсмертя душі. Та хіба це найкращий переклад цього тексту?

`Порівняйте Луки 23:43 з Івана 20:17 та 14:1–3. Як слід розуміти обітницю, дану розбійникові на хресті, у світлі слів Ісуса, звернених до Марії Магдалини, і обіцянки, даної Його учням?`

Припущення, що Христос і розбійник вирушили того самого дня до раю (або на Небо), суперечить словам Ісуса, сказаним Марії Магдалині після Його воскресіння. Ці слова Христа підтверджують, що Він ще не зійшов до Свого Отця на Небесах (Івана 20:17). Припущення, що Ісус і розбійник, який розкаявся, вирушили на Небо того самого дня, також суперечить обіцянці Спасителя, даній Його учням, що вони будуть узяті на Небо тільки під час Його Другого приходу (Івана 14:1–3).

Щодо тексту Луки 23:43 виникає запитання: чи пов’язувати прислівник «сьогодні» (гр. семерон) з дієсловом, що йде за ним («бути»), або ж з дієсловом, що передує йому («запевняти»)? Уїлсон Пароскі визнає, що «з граматичної точки зору» визначити точний варіант майже неможливо. «Однак Лука має певну тенденцію використовувати цей прислівник із попереднім дієсловом. Це зафіксовано в 14 з 20 випадків уживання слова семерон в Євангелії від Луки та книзі Дії апостолів» (Wilson Paroschi. “The Significance of a Comma: 23:43, Analysis of Luke 23:43”, in Ministry. June 2013. Р. 7).

Отже, правильне написання тексту Луки 23:43 було би: «Запевняю тебе сьогодні: ти будеш зі Мною в раю!» У цьому випадку ідіоматичний вислів «запевняю тебе сьогодні» підкреслює актуальність та урочистість твердження: «…Ти будеш зі Мною в раю!» Інакше кажучи, Ісус обіцяє розбійнику, що він буде спасенний.

`Ще раз прочитайте історію про розбійника, який розкаявся (Луки 23:39–43). Христос обіцяв йому вічне життя, незважаючи на його гріхи, незважаючи на те, що йому не було чого запропонувати Богові. Як ця історія відкриває велику істину про спасіння вірою? У чому ми схожі на цього розбійника? Чим ми відрізняємося?`