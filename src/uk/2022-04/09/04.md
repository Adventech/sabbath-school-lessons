---
title:  "Звільнитися і бути з Христом"
date:   22/11/2022
---

`Прочитайте Филп. 1:21–24 та 1 Сол. 4:13–18. Коли Павло очікував бути «з Христом» (Филп. 1:23) і «з Господом» (1 Сол. 4:17)?`

Павло прагнув жити «в Христі» зараз (2 Кор. 5:17) і «з Господом» після Його Другого приходу (1 Сол. 4:17). Навіть смерть не могла похитнути впевненість апостола в тому, що він належить Спасителеві й Господу. Як він написав у Посланні до римлян, «ні смерть, ні життя» не зможуть «нас відлучити від Божої любові, яка в Ісусі Христі, нашому Господі» (8:38, 39). «Якщо живемо, – для Господа живемо; якщо вмираємо, – для Господа вмираємо. Отже, чи живемо, чи вмираємо, – ми є Господні!» (Римл. 14:8).

Пам’ятаючи про це, Павло говорив про померлих віруючих як про «померлих в Ісусі» (1 Сол. 4:14), які воскреснуть під час Другого приходу Христа, щоб отримати вічне життя (1 Кор. 15:16–18; 1 Сол. 4:13–18).

Коли Павло згадав про «бажання звільнитися і бути з Христом» (Филп. 1:23), чи мав він на увазі, що після смерті його душа вознесеться, щоби свідомо перебувати з Христом? Зовсім ні. У цьому тексті «Павло висловлює своє бажання залишити нинішнє неспокійне існування і бути з Христом, не згадуючи проміжок часу між цими двома подіями. Цей вірш не говорить, що Павло очікував потрапити на Небеса відразу після смерті. Апостол ясно говорив, що не отримає своєї нагороди до Другого приходу (2 Тим. 4:8). По суті, Павло свідчить, що після своєї смерті наступне, що він усвідомить, буде Другий прихід і воскресіння: «Будемо підхоплені на хмари, на зустріч з Господом у повітрі, – і так завжди будемо з Господом» (1 Сол. 4:17). Також слід зазначити, що автори Біблії іноді одночасно посилаються на дві події, які можуть бути розділені тривалим періодом часу» (Andrews Study Bible. Р. 1555).

Та чому Павло вважав би за краще померти, а не жити? Тому що тоді він нарешті зміг би відпочити від своїх проблем, не відчуваючи більше болю (1 Кор. 9:27). І він помер з упевненістю, що отримає «вінець праведності» при Другому приході (2 Тим. 4:6–8). Хоч Павло, напевно, не хотів помирати, він знав, що після смерті на нього чекає спокій у могилі.

`У часи горя хто не замислювався про те, як добре було б заплющити очі й заснути смертним сном, щоб потім відкрити їх і «бути з Христом»? Як ця думка допомагає нам зрозуміти, про що Павло писав филип’янам?`