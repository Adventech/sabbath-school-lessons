---
title:  "Душі під престолом"
date:   24/11/2022
---

`Прочитайте Об’явл. 6:9–11. Як можуть «душі» померлих мучеників закричати «під престолом»?`

Відкриття п’ятої апокаліптичної печатки представляє незвичайну сцену. Душі мучеників образно зображені «під престолом», вони просять Бога про помсту (Об’явл. 6:9–11). Деякі коментатори схильні ідентифікувати цей «престол» як жертовник куріння, згаданий в описі сьомої печатки (Об’явл. 8:1–6). Проте посилання на «кров» (замість «ладану») в Об’явл. 6:9–11 натякає на жертовник цілопалення, до підніжжя якого виливали кров жертв і роги якого мазали кров’ю (Левит 4:18, 30, 34). Як кров жертв зазвичай виливали до підніжжя жертовника, так і кров мучеників символічно пролилася на жертовник Бога, коли вони загинули, залишаючись вірними Божому Слову та свідченню Ісуса (Об’явл. 6:9; див. також 12:17; 14:12).

Символічні й «душі» під жертовником. Якщо розуміти їх буквально, то можна дійти висновку, що мученики не зовсім щасливі на Небесах, оскільки все ще кричать про помсту. Тоді вони навряд чи насолоджуються нагородою спасіння. Жага помсти може зробити нещасним земне життя. Чи після смерті ці душі також нещасні?

До того ж важливо пам’ятати, що Іванові Небеса не були представлені такими, якими вони є насправді. «Там немає білих, червоних, чорних коней із войовничими вершниками. Ісус не з’являється там у вигляді агнця з кровоточивою ножовою раною. Чотири звірі не є справжніми крилатими істотами, як вони зображені… Так само немає «душ», які лежать біля підніжжя жертовника на Небесах. Уся сцена була символічною картиною» (The SDA Bible Commentary. Vol. 7. P. 778).

Джордж Е. Ледд, не адвентист, написав (ніби він був адвентистом): «У цьому випадку [Об’явл. 6:9–11] жертовник, безперечно, є жертовником, на який була пролита жертовна кров. Той факт, що Іван бачив душі мучеників під жертовником, не має нічого спільного зі станом померлих; це просто яскравий спосіб уявити факт, що вони постраждали в ім’я свого Бога» (A Commentary on the Revelation of John (Grand Rapids, MI: Eerdmans, 1972), Р. 103).

`Хто (особливо з тих, які стали жертвами несправедливості) не закликав до справедливості, яка ще не запанувала? Чому треба вірити, що зрештою справедливість, якої так не вистачає в нашому світі, переможе? Яку втіху можна отримати із цієї чудової обітниці?`