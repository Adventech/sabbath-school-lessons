---
title:  "Багач і Лазар"
date:   20/11/2022
---

`Прочитайте Луки 16:19–31. Чому ця історія не є буквальним описом потойбічного життя?`

Деякі дослідники припускають, що уривок Луки 16:19–31 слід тлумачити буквально, тобто як опис стану мертвих. Проте ця думка призвела б до небіблійних висновків і суперечила би багатьом уривкам, які ми вже розглянули.

З розповіді очевидно, що рай і пекло розташовані досить близько, щоб їхні мешканці могли розмовляти одне з одним (вірші 23–31). Можна також припустити, що в потойбіччі, доки тіло лежить у могилі, залишається свідома форма душі з «очима», «пальцем» і «язиком», яка навіть відчуває спрагу (вірші 23, 24).

Якби цей уривок був описом стану людини після смерті, то Небеса, безумовно, не були б місцем радості та щастя, оскільки спасенні могли б спостерігати за нескінченними стражданнями своїх неспасенних близьких і навіть спілкуватися з ними (вірші 23-31). Хіба може мати бути щасливою на Небесах, споглядаючи муки своєї улюбленої дитини в пеклі? У такому контексті було б майже неможливе виконання Божої обітниці про те, що страждання, голосіння і біль зникнуть назавжди (Об’явл. 21:4).

Через такі суперечності багато сучасних дослідників Біблії розглядають історію про багача й Лазаря як притчу, у якій не кожну деталь можна тлумачити буквально. Американський теолог і біблеїст Джордж Е. Ледд, не будучи адвентистом, підтримує розуміння, що ця історія була «притчею, у якій використовувалося сучасне єврейське мислення, і вона не призначена для того, щоб навчати про стан померлих» (“Eschatology” in The New Bible Dictionary, edited JD Douglas (Grand Rapids, MI: Eerdmans, 1962). Р. 388).

Притча про багача й Лазаря є різким контрастом між добре одягненим «багатим чоловіком» і «бідним, на ім’я Лазар, який лежав перед його ворітьми в струпах» (Луки 16:19, 20). Притча навчає, що (1) статус і соціальне визнання не є критеріями для майбутньої нагороди; (2) вічна доля кожної людини вирішується в цьому житті й не може бути змінена в потойбіччі (вірші 25, 26).

`«Він же сказав йому: Якщо Мойсея і пророків не слухають, не повірять і тому, хто з мертвих воскресне» (Луки 16:31). Який урок ми можемо почерпнути для себе із цих важливих слів Ісуса щодо авторитету Біблії та нашого ставлення до неї?`