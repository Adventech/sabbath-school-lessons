---
title:  "Реінкарнація"
date:   06/12/2022
---

Язичницьке уявлення про безсмертну душу лежить в основі небіблійної теорії реінкарнації, чи переселення душі. Цю теорію прийняли деякі основні світові релігії. Тимчасом як більшість християн вірить в існування безсмертної душі, яка після смерті перебуває в раю чи пеклі, ті, хто вірить у реінкарнацію, вважають, що така безсмертна душа проходить через безліч циклів смерті й нового народження на Землі.

Дехто вважає реінкарнацію процесом духовної еволюції, який дозволяє духу досягати ще вищих рівнів знання й моральності на шляху до досконалості. Індуси вірять, що вічна душа проходить через розвиток свідомості, або «сансару» («блукання»), у шести класах життя: водні види, рослини, рептилії та комахи, птахи, тварини й люди, зокрема й жителі Небес.

`Прочитайте Євр. 9:25–28 та 1 Петра 3:18. Якщо Ісус помер лише один раз (Євр. 9:28; 1 ​​Петра 3:18) і всі люди помирають «один раз» (Євр. 9:27), чому навіть деякі «християни» вірять у реінкарнацію?`

Багато людей вірить не в те, у що слід вірити, а в те, у що хочуть вірити. Якщо будь-яка теорія приносить їм екзистенційний спокій і комфорт, цього достатньо, щоб віддати їй свій голос. Однак ті, хто серйозно ставиться до Біблії, відкинуть будь-яку можливість прийняти теорію реінкарнації.

Отже, ця теорія:

_по-перше,_ суперечить біблійному вченню про смертність душі й воскресіння тіла (1 Сол. 4:13–18);

_по-друге,_ заперечує вчення про спасіння благодаттю через віру в Ісуса Христа (Ефес. 2:8–10) і замінює його людськими ділами;

_по-третє,_ суперечить біблійному вченню про те, що вічна доля вирішується раз і назавжди й обумовлена ​​рішеннями людини в цьому житті (Матв. 22:1–14; 25:31–46);

_по-четверте,_ зменшує значення й актуальність Другого приходу Христа (Івана 14:1–3);

_по-п’яте,_ пропонує посмертні можливості виправити скоєні в житті помилки та гріхи, що суперечить Біблії (Євр. 9:27).

Інакше кажучи, у християнській вірі немає місця для ідеї реінкарнації.