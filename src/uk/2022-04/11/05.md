---
title:  "Некромантія і поклоніння предкам"
date:   07/12/2022
---

Слово «некромантія» походить від грецьких термінів некрос (мертвий) і мантейя (ворожіння). Некромантія, що практикується з давніх-давен, – це форма викликання уявних духів померлих для отримання відповідей на свої запитання, часто про майбутні події.

Поклоніння предкам – це звичай шанування померлих предків, оскільки вважають, що вони й надалі залишаються членами сім’ї і їхній дух може впливати на справи живих. Ці язичницькі звичаї можуть бути дуже привабливими для тих, хто вірить у безсмертну душу й сумує за своїми померлими близькими.

`Прочитайте 1 Сам. 28:3–25. Які духовні уроки проти будь-­якого спілкування з духами померлих можна засвоїти з досвіду Саула з жінкою-медіумом в Ен-Дорі?`

У Біблії ясно сказано, що всі спірити, медіуми, чаклуни й некроманти в давній ізраїльській теократії були гидотою для Господа і їх слід було знищувати через побиття камінням (Левит 19:31; 20:6, 27; П. Зак. 18:9-14). Тому Саул знищив усіх медіумів і спіритів в Ізраїлі (1 Сам. 28:3, 9).

Однак потім, будучи відкинутим Господом, Саул сам вирушив до ханаанського міста Ен-Дор, щоб зустрітися з жінкою-­ворожкою (1 Сам. 28:6, 7, 15; пор. І. Нав. 17:11; Псал. 83:11). Він попросив її викликати покійного пророка Самуїла, який, імовірно, явився цій жінці й поговорив із Саулом (1 Сам. 28:13–19). Оманливий дух, який прикинувся Самуїлом, сказав Саулові: «А взавтра ти та сини твої будете разом зо мною» (1 Сам. 28:19). Передбачаючи смерть Саула, цей оманливий дух, прийнявши образ Самуїла, хотів підтвердити небіблійну теорію природного безсмертя душі. Саул повірив у цей обман, але йому не слід було звертатися до того, що він раніше засуджував.

Більше двох століть потому пророк Ісая написав: «А коли вам скажуть: «Запитайте духів померлих та чародіїв, що цвірінькають та муркають», то відповісте: «Чи ж народ не **_звертається_** до свого Бога? **_За_** живих **_питатися_** мертвих?» До Закону й свідоцтва! Як вони не так кажуть, як це, то немає для них зорі ранньої!» (Ісаї 8:19, 20; див. також Ісаї 19:3).

`Як часто в стані стресу ми робимо те, що, як нам відомо, неправильно? Чому віра, молитва й послух Божому Слову – наш єдиний надійний захист від таких помилок?`