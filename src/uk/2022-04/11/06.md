---
title:  "Духи померлих та інші явища"
date:   08/12/2022
---

Диявол може обманювати людей не лише за допомогою некромантії, а й через інші явища. Наприклад, це може бути поява померлого члена сім’ї, друга або знайомого. При цьому зовнішній вигляд і голос дуже схожі на такі, як у померлого. Усі ці хитрощі сатана використає для обману тих, хто не твердо дотримується Божого Слова. Еллен Уайт попереджає: «Ці оманливі духи, які видають себе за апостолів, заперечують те, що писали справжні апостоли під натхненням Святого Духа» (Велика боротьба. С. 557). І ще: «Заключним актом цієї великої драми спокуси буде спроба сатани видати себе за Христа» (Там само. С. 624).

`Прочитайте 2 Кор. 11:14, 15 та Ефес. 6:10–18. Що буде нашим захистом від такої сатанинської омани?`

Апостол Павло попереджає, що «наша боротьба не з тілом кров’ю, але з началами, з владами, зі світовими правителями темряви цього віку, з піднебесними духами злоби» (Ефес. 6:12). Ми можемо захиститися від цих обманів, лише зодягнувшись в «усю Божу зброю», описану в Ефес. 6:13–18.

Сатанинські образи можуть бути дуже страшні й оманливі, але вони не здатні ввести в оману тих, кого захищає Бог хто покладається на Його Слово. З доктринальної точки зору віруючі в біблійне вчення про умовне безсмертя людей знають, що будь-яке спілкування з мертвими має сатанинське походження і його потрібно рішуче уникати й відкидати за допомогою могутньої Божої благодаті. Незалежно від того, наскільки реальним і переконливим здається таке явище, необхідно твердо дотримуватися вчення про те, що померлі спочивають у могилі.

Однак уявіть собі, що ви втратили кохану людину, а потім та сама людина з’являється перед вами. Вона показує, що так само сильно любить вас, розповідає, як сумує, і говорить те, що може знати тільки вона. Вона також повідомляє, що зараз перебуває у кращому місці. Подумайте: якщо ви не зовсім упевнені в біблійному вченні про стан мертвих, як легко можете піддатися цьому обману! Адже ваше серце так хоче цьому вірити.

`Що означає зодягатися в «усю Божу зброю»? Як ми можемо зробити це на практиці в усіх сферах нашого життя, а не лише в боротьбі з оманами останнього часу?`