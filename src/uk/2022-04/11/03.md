---
title:  "Навколосмертний досвід"
date:   05/12/2022
---

Один із найпопулярніших сучасних аргументів на користь «підтвердження» теорії природного безсмертя душі – це «навколосмертний досвід». У своїй книзі «Життя після життя. Дослідження феномена продовження життя після смерті тіла» Реймонд Моуді представив результати свого п’ятирічного дослідження більш ніж 100 людей, які пережили «клінічну смерть» і повернулися до життя. Ці люди стверджували, що бачили люблячу теплу істоту, яка світилася, перед тим як повернутися до життя. Такі твердження вважали «дивовижним свідченням про виживання людського духу після смерті». За минулі роки було опубліковано безліч інших подібних книг, які пропагують цю ідею (див. Урок 2).

`Прочитайте розповіді про воскресіння в наведених уривках: 1 Цар. 17:22–24; 2 Цар. 4:34–37; Марка 5:41–43; Луки 7:14–17; Івана 11:40–44. Чи йдеться в них про свідоме існування душі чи духу, доки воскреслі були мертві? Чому це важливо знати?`

Усі передсмертні переживання, описані в сучасній літературі, стосуються людей, яких вважали клінічно мертвими, але які насправді не померли, на відміну від Лазаря, який був мертвий протягом чотирьох днів і чиє тіло розкладалося (Івана 11:39). Ні Лазар, ні інші воскреслі з мертвих у біблійні часи ніколи не згадували про якийсь потойбічний досвід чи то в раю, чи в чистилищі, чи в пеклі. Хоч це мовчазний аргумент, але він цілковито узгоджується з біблійним ученням про несвідомий стан мертвих!

Та що можна сказати про «навколосмертний досвід», про який так часто говорять сьогодні? Якщо ми приймаємо біблійне вчення про несвідомий стан мертвих (Йова 3:11–13; Псал. 114:25; 146:4; Екл. 9:10), то відповідь буде така: це або природна психохімічна галюцинація в екстремальних умовах, або надприродний сатанинський обман (2 Кор. 11:14). Відповідь про сатанинський обман справді може бути поясненням, адже в деяких випадках згадані люди стверджують, ніби розмовляли зі своїми померлими родичами! Проте «навколосмертний досвід» міг бути наслідком поєднання обох факторів.

Оскільки цей обман є поширеним і переконливим для багатьох, дуже важливо твердо дотримуватися вчення Божого Слова, незважаючи на будь-який досвід, який може бути в нас чи інших, якщо він суперечить біблійному вченню.

`Цікаво зазначити: «навколосмертний досвід» тепер часто супроводжується схваленням «науки». Що це говорить про те, наскільки обережними треба бути навіть щодо того, що нібито «доводить» наука?`