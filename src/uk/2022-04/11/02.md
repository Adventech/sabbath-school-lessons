---
title:  "Містика"
date:   04/12/2022
---

Наш світ захлеснули сильні хвилі містицизму. Слово «містицизм» – складний термін, що містить величезну різноманітність ідей. З релігійного погляду це слово означає союз індивідуума з божеством або абсолютом у якомусь духовному переживанні чи трансі. Такий опис характеризує досвід поклоніння навіть у деяких церквах. Явища можуть відрізнятися формою та інтенсивністю, але завжди є тенденція замінювати авторитет Божого Слова власним суб’єктивним досвідом. У будь-якому разі це призводить до того, що Біблія втрачає більшу частину своєї доктринальної функції, і зрештою християнин стає вразливим перед власними переживаннями. Така суб’єктивна релігія не захищає від омани, особливо від омани останнього часу.

`Прочитайте Матв. 7:21–27. Що означає збудувати духовний дім «на скелі» чи «на піску» у світлі слів Самого Ісуса?`

У постмодерному християнському світі існує сильна тенденція применшувати значущість біблійних доктрин, розглядаючи їх як утомливі відлуння застарілої форми релігії. У цьому процесі вчення Христа деякі штучно замінюють Особою Христа, наприклад, стверджуючи, що якась біблійна історія не може бути правдою, оскільки Ісус, як вони сприймають Його, ніколи б не допустив, щоб це сталося так, як написано. Зрештою, особисті почуття та вподобання стають критеріями для тлумачення Святого Письма й навіть прямого заперечення ясного вчення Біблії. Часто йдеться про послух Богові, який, як сказав Ісус, надзвичайно важливий для будівництва дому на скелі.

Деякі люди вважають: не має значення, у які доктрини вони вірять, головне – вірити в Ісуса Христа. Проте такі люди стоять на небезпечному ґрунті. Римські інквізитори, які засудили до смерті безліч протестантів, вірили в Ісуса Христа. Ті, хто виганяв бісів Ім’ям Христа (Матв. 7:22), теж вірили в Нього. «Однією з найбільших спокус сатани є твердження про те, що не має великого значення, у що люди вірять. Він знає, що прийнята з любов’ю істина освячує душу того, хто приймає її. Тому безперервно намагається підмінити її фальшивими теоріями, байками своїм власним “євангелієм”» (Е. Уайт. Велика боротьба. С. 520).

`Як ми можемо боротися зі своєю людською схильністю потрапляти під вплив своїх емоцій та бажань і чинити всупереч Божому Слову?`