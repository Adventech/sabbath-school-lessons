---
title:  "Рай із безтілесними душами"
date:   30/11/2022
---

Хоча протестанти не приймають учення про чистилище, багато хто вірить, що душі померлих праведників уже насолоджуються раєм у Божій присутності. Деякі стверджують, що ці «душі» – лише безтілесні духи. Інші вірять, що це духи, укриті духовним тілом слави.

Яким би не був очікуваний метафізичний стан живих мерців, ці теорії суперечать біблійному вченню про остаточне воскресіння й суд. Для чого потрібні воскресіння і суд (Об’явл. 20:12–14), якщо душі праведників уже насолоджуються раєм, а грішники – страждають у пекельному вогні?

`Прочитайте Дії 2:29, 34, 35 та 1 Кор. 15:16–18. Яке світло проливають ці уривки на питання про стан померлих, що чекають на воскресіння?`

Біблія навчає, що всі люди, які вже перебувають на Небесах, були або вознесені живими, як Енох (Бут. 5:24) та Ілля (2 Цар. 2:9–11), або воскресли з мертвих, як Мойсей (Юди 9) воскреслі з Христом (Матв. 27:51–53).

Згадка про душі «під престолом», які кричать до Бога про помсту (Об’явл. 6:9–11), є просто метафорою справедливості й не доводить теорію природного безсмертя душі. А якщо ні, то навряд чи ці люди отримають задоволення від своєї вічної нагороди. Могила – це місце спокою мертвих, які ніби уві сні очікують на остаточне воскресіння, коли їх свідоме існування буде відновлено. Усі померлі, навіть померлі праведники, не є безтілесними душами, які ширяють у небі, терпляче чекаючи возз’єднання зі своїми тілами при остаточному воскресінні.

Що мав на увазі Павло, говорячи: якщо немає воскресіння мертвих, то «ті, які впокоїлися в Христі, загинули» (1 Кор. 15:18)? Як вони можуть загинути, якщо перебувають у небесному блаженстві з моменту своєї смерті? Центральна новозавітна доктрина про воскресіння мертвих під час Другого приходу Христа анулює хибне вчення про те, що померлі праведники возносяться до своєї вічної нагороди відразу після смерті. Проте цю ідею можна часто почути, особливо на похороні.

`Як ми можемо допомогти людям зрозуміти, що вчення про сон померлих насправді є «доброю вісткою», адже вони відпочивають, не відчуваючи болю чи страждань?`