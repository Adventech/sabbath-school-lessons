---
title:  "Для подальшого дослідження"
date:   02/12/2022
---

Еллен Уайт «Велика боротьба», розділ «Таємниця безсмертя» (С. 531–550), «Чи можуть розмовляти з нами мертві?» (С. 551-562).

«На хибній теорії про природне безсмертя ґрунтується вчення про свідомий стан після смерті, котре, як і вчення про вічні муки, суперечить ученню Біблії, здоровому глузду й людяності. Згідно із цією загальноприйнятою думкою, спасенні на Небі знають про все, що відбувається на Землі, особливо про життя своїх друзів, яких вони залишили тут. Та хіба померлі можуть почуватися щасливими, коли вони бачать страждання живих, бачать гріхи їхніх улюблених, а також їхні скорботи, розчарування в житті? Чи могли б вони почуватися щасливими на Небі, дивлячись на це все? І наскільки ж безглуздою є віра в те, що, як тільки дихання покидає тіло, душа непокаянного відразу ж потрапляє в пекельне полум’я! Яких душевних мук повинні зазнати ті, хто бачить, як друзі помирають непідготовленими до смерті й потрапляють у вічні муки!» (Е. Уайт. Велика боротьба. С. 545).

**Питання для обговорення**

`1. Якщо поговорити з представниками багатьох християнських конфесій про стан мертвих і природу пекла, можна виявити, наскільки непохитні вони у своєму переконанні, що спасенні негайно вирушають на Небеса, а ті, хто не покається, перебувають у вічних пекельних муках. Як ви вважаєте, чому вони так думають? Віру, що померлі вже перебувають поруч із Господом, ще можна зрозуміти. Та чому існує така сильна прихильність до жахливої ​​ідеї, ніби грішні вічно страждають у пеклі? Що цей факт свідчить про силу традицій? Обговоріть на уроці Суботньої школи.`

`2. Більшість християнських конфесій проголошує небіблійну теорію природного безсмертя душі. Що ми як Церква можемо зробити (крім того, що вже робимо), щоб проголосити світові біблійний погляд на смерть і стан померлих?`

`3. Хоч поема Данте «Божественна комедія» була лише художньою вигадкою, вона справила сильний вплив, закріплюючи в умах людей хибні ідеї про стан «душі» після смерті. Який урок ми можемо засвоїти із цього прикладу щодо того, наскільки легко християнське богослов’я піддається впливу сторонніх учень? Які ще нехристиянські ідеї впливають на християнське богослов’я навіть сьогодні і як ми можемо захистити себе від них?`