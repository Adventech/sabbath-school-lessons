---
title:  "Безсмертні черв’яки?"
date:   27/11/2022
---

`Порівняйте тексти Марка 9:42–48 та Ісаї 66:24. Як ви розумієте слова «їхній черв’як не гине» (Марка 9:48)?`

Деякі інтерпретують іменник в однині «черв’як» (Марка 9:48) як натяк на безтілесну душу/дух нечестивців, які після смерті вирушають у пекло, де ніколи не вмирають і терплять вічні муки.

Проте це тлумачення суперечить біблійному уявленню про смерть як сон, а також ігнорує старозавітний контекст цього уривка. Насправді «однина “черв’як” використовується як збірне для “черв’яків” і не означає одного черв’яка. Ідеться про черв’яків, які харчуються плоттю, що розкладається» (Robert G. Bratcher and Eugene A. Nida. A Translator’s Handbook on the Gospel of Mark (London: United Bibles Societies, 1961). Р. 304).

У Євангелії від Марка 9:48 Ісус цитує текст Ісаї 66:24: «І вийдуть вони та й побачать ті трупи людей, що відпали від Мене, бо їхня черва не помре й не погасне огонь їхній, стануть вони за гидоту для кожного тіла!»

Ця страшна метафорична сцена зображує поле битви, де на землі лежать повалені вороги Бога. Тіла, не спалені вогнем, поглинуть черв’яки або, можливо, спочатку черв’яки, а потім вогонь. У будь-якому разі немає жодних згадок про те, що будь-яка душа уникла руйнування тіла й вирушила до пекла.

Та що ж це за «черв’яки», які ніколи не вмирають? Метафорична мова Ісаї 66:24 не свідчить, що ці черв’яки безсмертні. Особлива увага приділяється тому, що черв’яки не залишають свого руйнівного завдання незавершеним. Інакше кажучи, вони продовжують пожирати тіла безбожних, доки вони не будуть знищені. Навпаки, вірні Божі діти будуть з радістю перебувати на новому небі й новій землі, поклоняючись Господу в Його присутності (Ісаї 66:22, 23). Говорячи про такі протилежні долі, не дивно, що Ісус заявив: для людини було б значно краще увійти до Царства Божого без важливої частини свого тіла – без руки, ноги або навіть без ока, аніж мати досконале тіло, яке буде знищене черв’яками й вогнем (Марка 9:42–48).

`Зрештою, можна або спастися, або загинути. Середини немає. Ми можемо мати або вічне життя, або нас спіткає вічна загибель. Який вибір ми зробимо сьогодні? Як ця реальність – вічне життя чи вічна загибель – вплине на наш вибір?`