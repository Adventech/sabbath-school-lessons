---
title:  "Вогні пекла"
date:   28/11/2022
---

У своєму буклеті для дітей «Вигляд пекла» англійський римсько-католицький священник Джон Ферніс (1809–1865) проілюстрував вічні муки за допомогою величезної металевої кулі, яка більша за небо й землю. З напису можна дізнатися, що раз на сто мільйонів років пролітає птах і торкається великої залізної кулі пір’ям свого крила. Автор стверджує, що горіння грішників у пеклі продовжиться навіть після того, як залізна куля зітреться від таких випадкових торкань пір’ям!

Сумно те, що і сьогодні багато протестантів вірить у таку долю для заблудлих.

`Прочитайте Мал. 4:1 і Юди 7. Як ці тексти допомагають нам краще зрозуміти словосполучення «вогонь вічний» (Матв. 18:8) та «невгасимий вогонь» (Марка 9:43)?`

Слово «вічний» (євр. олам; давн.-гр. аіоніос) має різні значення залежно від безпосереднього контексту. Наприклад, щодо Бога (П. Зак. 33:27) слово «вічний» відображає Його нескінченну вічність. Щодо людей (Вих. 21:6) це слово необхідно розуміти в контексті їхньої обмеженої тривалості життя. Коли ж зустрічаємо слова «вічний вогонь» (Матв. 18:8; 25:41), це означає, що вогонь не згасне, доки цілковито не поглине те, що горить. Тобто «вічний вогонь» буде вічним у тому сенсі, що він повністю поглине безбожних, не залишивши ні «кореня, ані галузки» (Мал. 4:1).

Теорія вічного покарання безбожних має серйозні наслідки. Якщо покарання безбожних триває вічно, зло ніколи не буде викоренене. Усе людське життя походить від Бога (П. Зак. 32:39; Псал. 37:9), Який не хоче «смерті несправедливого, а тільки щоб вернути несправедливого з дороги його, і буде він жити!» (Єзек. 33:11). Чому ж Господь продовжував давати життя безбожним, аби вони страждали в нескінченних муках? Хіба для Нього не було би справедливим просто припинити хнє існування? Якщо безбожні будуть покарані «за їхніми ділами» (Об’явл. 20:12), чому ж коротке людське життя спричиняє вічне покарання?

Усі біблійні посилання на «вічний вогонь» слід розглядати як натяки на «вогняне озеро» з розділу 20 книги Об’явлення, яке виникне після тисячолітнього царства (див. Урок 13). Тому теорія про вже існуюче, вічно палаюче пекло суперечить Біблії.

`Якими б сумними не були вогні пекла, як правда про пекло відкриває нам любов Бога, особливо на відміну від ідеї вічних мук?`