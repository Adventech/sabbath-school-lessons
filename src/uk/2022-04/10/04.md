---
title:  "Святі в чистилищі"
date:   29/11/2022
---

Римсько-католицька церква вважає, що померлі, які не заслуговують на пекло, але ще не готові до раю, можуть очиститися від гріхів у чистилищі, а потім піднятися звідти до раю. Їхні страждання в чистилищі можна зменшити молитвами й покаянням близьких, а також пожертвами за душу померлого.

Катехізис Католицької церкви недвозначно говорить про чистилище: «Ті, хто помирає в Божій благодаті та дружбі, але не зовсім очищеним, хоч їм і забезпечене вічне спасіння, після смерті зазнають очищення, щоб отримати святість, необхідну для входження в небесну радість» (Катехізис Католицької церкви онлайн. Версія від 01.12.2021). У ньому також йдеться, що їхні страждання можна полегшити молитвами близьких, а також ділами від імені померлих. «Церква рекомендує також діла милосердя, молитви про відпущення гріхів і покаяння, які підносять на благо душ померлих».

`Прочитайте Екл. 9:10; Єзек. 18:20–22; Євр. 9:27. Як ці вірші заперечують теорію про чистилище?`

Догмат про чистилище поєднує язичницьке уявлення про пекло з язичницькою практикою молитви за померлих. Ця догма неприйнятна для тих, хто вірить у такі біблійні вчення:

1. Померлі лежать у своїх могилах (Екл. 9:10).

2. Праведність однієї грішної людини неможливо передати іншій грішній людській істоті (Єзек. 18:20–22).

3. Наш єдиний Посередник – Ісус Христос (1 Тим. 2:5).

4. За смертю людини йде останній суд без будь-якого другого, посмертного шансу покаятися в гріхах (Євр. 9:27).

Ба більше, антибіблійна теорія чистилища спотворює характер Бога. Справді, «робота сатани з моменту його падіння полягає в тому, щоб неправильно представляти нашого Небесного Отця.

Він запропонував догмат про безсмертя душі… Ідея вічно палаючого пекла була породженням сатани; чистилище – його винахід. Ці вчення фальсифікують характер Бога, представляючи Його суворим, мстивим, деспотичним і таким, що не прощає» (Ellen G. White. Manuscript 51 (Dec. 10), 1890). Померлі сплять, чекаючи Другого приходу Христа, але, згідно із цією догмою, вони перебувають у чистилищі та страждають там, доки комусь не вдасться їх витягти.

`Як учення про чистилище й вічні муки відкриває важливість біблійного вчення? Чому важливо не тільки те, у Кого ми віримо, а й те, у що віримо?`