---
title:  "Біблійний погляд"
date:   01/12/2022
---

`Прочитайте 1 Івана 5:3–12. Чому апостол Іван пише, що «вічне життя» мають тільки ті, хто вірить у Божого Сина?`

Біблійне вчення про умовне безсмертя людини – на відміну від небіблійної теорії природного безсмертя душі – ясно викладено в 1 Івана 5:11, 12. Щоб зрозуміти зміст цього важливого уривка, необхідно пам’ятати, що тільки Бог має безсмертя (1 Тим. 6:15, 16) і є єдиним Джерелом життя (Псал. 36:10; Колос. 1:15–17; Євр. 1:2).

Коли гріх увійшов у світ через непослух Адама та Єви (Бут. 3), вони та всі їхні нащадки (зокрема й ми) потрапили під прокляття фізичної смерті та втратили дар вічного життя. Однак наш люблячий Бог здійснив План спасіння для людей, аби відновити вічне життя, яке мало належати їм від самого початку. Як сказав Павло: «Оскільки Він вибрав нас у Ньому раніше від створення світу, щоб ми були святі й непорочні перед Ним у любові» (Ефес. 1:4).

Апостол Павло пояснює: «Бо як через одну людину гріх увійшов у світ, а з гріхом і смерть», так і через «одну Людину, Ісуса Христа», милостивий дар вічного життя став доступним усім людям (Римл. 5:12–21). Тут Павло недвозначно посилається на буквального Адама. Неможливо що-небудь зрозуміти в Біблії без буквального Адама, який, згрішивши, приніс гріх і смерть у світ.

Апостол Іван додає: «А свідчення це, що Бог дав нам вічне життя, і це життя – в Його Сині. Хто має Сина, той має життя; хто не має Божого Сина, той не має життя» (1 Івана 5:11, 12).

Уся картина стає чіткішою у світлі слів Ісуса: «Воля Мого Отця є та, щоб кожний, хто бачить Сина й вірить у Нього, мав вічне життя, – і Я воскрешу його останнього дня» (Івана 6:40); «Я є воскресіння і життя; хто вірить у Мене, – хоч і помре, буде жити» (Івана 11:25).

Вічне життя – це дар Бога через Христа, дар, доступний нам уже зараз, але повною мірою ми скористаємося ним лише після остаточного воскресіння праведників. Висновок простий: якщо вічне життя дароване лише тим, хто вірить у Божого Сина, то невіруючі не мають вічного життя (1 Івана 5:11, 12). Теорія ж природного безсмертя душі обіцяє вічне життя – чи то в раю чи в пеклі – усім людям, навіть тим, хто не вірить у Божого Сина. Яким би популярним не було це вчення, воно не є біблійним.