---
title:  Прокляття Хама
date:   24/04/2022
---

`Прочитайте Бут. 9:18–27. Яка вістка міститься в цій незвичайній історії?`

Дії Ноя в його винограднику перегукуються з діями Адама в Еденському саду. Ці дві історії містять загальні мотиви: вживання плода, наслідком чого стає нагота; потім покриття, прокляття і благословення. Ной відновлює зв’язок зі своїм корінням ‒ Адамом і, на жаль, продовжує ту сумну історію.

Бродіння (ферментація) соку плодів не було частиною Божого початкового творіння. Бродіння, що призводить до сп’яніння, могло статися внаслідок екологічних умов, що змінилися після потопу. До потопу клімат по всій Землі був однаковим і приємним для життя (див. Бут. 2:6; 8:22), тому виноградний сік не псувався й не бродив.

Отож Ной міг випити переброджений виноградний сік, не знаючи, до яких наслідків це призведе. Якби Ной знав про це, то був би винен і, отже, Бог не наділив би його духом проро­ цтва, який виявився в провіщенні подальшого життя його синів.

Ной випив цього ферментованого соку, потім втратив самовладання і зняв із себе одяг. Той факт, що Хам «побачив» його наготу, містить натяк на Єву, яка також «побачила» заборонене дерево (див. Бут. 3:6). Ця паралель передбачає, що Хам не просто випадково, крадькома, «побачив» наготу свого батька. Він походжав і говорив про це, навіть не намагаючись розв’язати проблему батька. Негайна ж реакція його братів, які вкрили батька, тоді як Хам залишив його оголеним, побічно засудила дії Хама.

Тут ідеться про повагу до батьків. Нездатність виявляти повагу до батьків, які представляють ваше минуле, вплине на ваше майбутнє (див. Вих. 20:12; пор. з Ефес. 6:2). Звідси і прокляття, яке вплине на майбутнє Хама і його сина Ханаана.

Безумовно, використання цього тексту для виправдання расистських теорій щодо когось є грубою теологічною помилкою й етичним злочином. Це пророцтво обмежується виключно Ханааном, сином Хама. Біблійний автор має на увазі деякі аморальні практики ханаанеян (див. Бут. 19:5–7, 31–35).

Крім того, це прокляття містить обітницю благословення, обігруючи ім’я «Ханаан», яке походить від дієслова канá, що означає «підкоряти». Саме через підпорядкування Ханаана народ Божий, нащадки Сима, увійдуть в Обітовану землю й підготують шлях для Першого приходу Месії, який «розпросторить Яфета» «в наметах… Симових» (Бут. 9:27). Це пророча алюзія на поширення Божого завіту на всі народи, які приймуть звернену до світу вістку Господа про спасіння (див. Дан. 9:27; Ісаї 66:18–20; Римл. 11:25). Прокляття Хама, по суті, стане благословенням для всіх народів, зокрема тих нащадків Хама і Ханаана, які приймуть спасіння, запропоноване їм Богом.

`Які уроки ми можемо почерпнути для себе з історії Хама? Чому ми потребуємо Божої благодаті кожної миті нашого життя?`