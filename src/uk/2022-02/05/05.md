---
title:  «Тож зійдімо»
date:   27/04/2022
---

`Прочитайте Бут. 11:5–7 і Псал. 139:7–12. Чому Бог зійшов на Землю? Яка подія слугувала причиною такої Божественної реакції?`

Іронія в тому, що, хоч люди піднімалися вгору, Бог повинен був зійти до них. Сходження Господа ‒ це підтвердження Його верховенства. Бог завжди буде за межами нашої людської досяжності. Будь-яке зусилля людей піднятися до Нього й зустрітися з Ним на Небесах марне і безглузде. Безсумнівно, Ісус зійшов до нас саме через бажання спасти нас; для Нього не було іншого способу викупити нас.

Іронія в розповіді про Вавилонську вежу простежується у висловлюванні: «І зійшов Господь, щоб побачити місто та башту» (Бут. 11:5). Богу не потрібно було сходити вниз, щоб побачити (див. Псал. 139:7–12; пор. з 2:4), однак Він зробив це. Зазначена концепція підкреслює участь Бога в житті людства.

`Прочитайте Луки 1:26–33. Що уривок повідомляє про сходження Господа до нас?`

Сходження Господа також нагадує нам про принцип справедливості через віру і про дію Божої благодаті. Яку б роботу ми не виконували для Бога, Він усе одно повинен буде зійти вниз, щоб зустрітися з нами. Нас приведуть до Нього й до спасіння не наші дії, а саме наближення Бога до нас. Фактично двічі в уривку Бут. 11:5–7 сказано, що Господь сходить, маючи на увазі, наскільки Він був стурбований тим, що відбувається в тому місті.

Згідно з вищевказаним уривком, Бог хотів покласти край глибоко вкоріненій гріховній згуртованості цих людей, яка, з огляду на їхній гріховний стан, могла призвести лише до дедалі більшого зла. Ось чому Він вирішив змішати мови людей; це поклало б край їхнім планам, які їх об’єднували.

«Лихі задуми будівничих Вавилонської вежі закінчилися ганьбою і поразкою. Пам’ятник їхньої гордині став пам’ятником безумству. Однак люди й далі йдуть тим самим шляхом, — покла­даючись на себе й відкидаючи Божий Закон. Цей принцип намагався втілити в життя сатана серед небожителів; ним керувався і Каїн, коли приносив свою жертву» (Е. Уайт. Патріархи пророки. С. 123).

`Який ще приклад людської зарозумілості ми бачимо в розповіді про Вавилонську вежу і як урешті-решт вона зазнає невдачі? Які особисті уроки ми можемо почерпнути з цієї історії?`