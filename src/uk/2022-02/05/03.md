---
title:  Генеалогія Буття
date:   25/04/2022
---

Хронологічні дані про вік Ноя дають змогу нам зрозуміти, що він слугує сполучною ланкою між цивілізаціями, котрі існували до і після потопу. Останні два тексти попередньої розповіді (див. Бут. 9:28, 29) повертають нас до останньої ланки родоводу Адама (5:32). Оскільки Адам помер, коли Ламеху, батькові Ноя, було 56 років, Ной, напевно, чув розповіді про Адама, які міг передати своїм нащадкам до і після потопу.

`Прочитайте Бут. 10. Яка мета цього родоводу в Біблії? (Див. також Луки 3:23–38).`

Біблійна генеалогія виконує три функції. По-перше, вона підкреслює історичну природу біблійних подій, пов’язаних із реальними людьми, які жили, померли й чиї дні полічені досить точно. По-друге, вона демонструє безперервність подій від давнини до епохи автора, установлюючи чіткий взаємозв’язок між минулим і сьогоденням. По-третє, генеалогія нагадує нам про людську вразливість, про трагічні наслідки прокляття гріха і його смертельну небезпеку для всіх наступних поколінь.

Зверніть увагу на те, що класифікація «хамітів», «семітів» і «яфетитів» не дотримується чітких критеріїв. 70 народів перегукуються із 70 членами сім’ї Якова (Бут. 46:27) і 70 старійшинами Ізраїлю в пустелі (Вих. 24:9). Ідея певної відповідності між 70 народами і 70 старшими передбачає місію Ізраїлю щодо цих народів: «Як Всевишній народам спадок давав, коли Він розділяв синів людських, Він поставив границі народам за числом Ізраїлевих синів» (П. Зак. 32:8). Аналогічно Ісус посилає 70 учнів благовістити в різних містах і місцевостях (Луки 10:1).

Ця інформація свідчить про прямий взаємозв’язок між Адамом і патріархами; усі вони ‒ історичні особистості, реальні люди, починаючи з Адама. Це також допомагає нам зрозуміти, що патріархи мали безпосередній доступ до свідків, у яких були власні спогади про стародавні події.

`Прочитайте Матв. 1:1–17. Що в уривку повідомляється про реальність усіх цих людей як історичних осіб? Чому для нас важливо знати й вірити, що вони були реальними людьми?`