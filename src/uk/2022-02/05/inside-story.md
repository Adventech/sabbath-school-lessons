---
title:  Місіонерська історія
date:   29/04/2022
---

#### Від рабства – до свободи (Об’єднані Арабські Емірати)
_Гурені Лукваро_

Прадіп Ліянаге, що проживає з родиною в місті Шардже (столиця ОАЕ), ніколи не думав про Ісуса. Однак усе змінилося, коли його тринадцятирічний син приєднався до клубу «Слідопит». Хлопчик приходив із занять клубу радісний та з ентузіазмом розповідав почуті біблійні історії. Незабаром батьки захотіли ближче познайомитися з Біблією й почали вивчати біблійні уроки з пастором адвентистської громади.

Настав день, коли дружина Прадіпа та його син прийняли Ісуса й уклали завіт з Богом. Прадіп теж хотів хреститися, але не міг цього зробити, бо продовжував курити. Усі його спроби залишити згубну звичку були даремними.

У цей час на посаду директора Відділу здоров’я місіонерського поля Перської затоки була обрана Кеті Колумен. Облаштовуючись у своєму новому кабінеті, вона не знайшла офіційної печатки Відділу здоров’я, необхідної для роботи з документами. Кеті зателефонувала колишньому директорові, і той передав їй печатку та ще кілька коробок із матеріалами. У коробках були різні адвентистські програми зі здоров’я, зокрема «Дихайте вільно» – програма звільнення від нікотинової залежності.

Коли Кеті розбирала матеріали, їй зателефонував пастор церкви, яку відвідував Прадіп зі своєю сім’єю. «Чи могли б ви організувати проведення програми „Дихайте вільно“ для одного із членів моєї громади?» ‒ поцікавився він.

Кеті зрозуміла: Бог хоче, щоб вона допомогла цій лю­дині. Кеті зв’язалася з Прадіпом і разом з ним пройшла дев’ятитижневу програму. Він звільнився від звички курити і через два місяці після закінчення програми прийняв хрещення – у суботу 13 березня 2021 року.

«Господь допоміг мені кинути курити. Моє здоров’я покращилося, моя сім’я стала щасливішою, а на роботі я почав працювати продуктивніше», ‒ каже Прадіп.

Він активно розповідає іншим про Ісуса. Завдяки його свідченню про те, як він кинув курити, три сім’ї, які не належать до Церкви, дозволили своїм дітям відвідувати клуб «Слідопит».

«Ісус запрошує кожного зі Своїх послідовників яскраво світити для Нього. Він закликає нас жити перетвореним життям, щоб інші, бачачи його, дізналися про любов Ісуса», ‒ каже Марк Коулман, президент місіонерського поля Перської затоки, до якого входять Об’єднані Арабські Емірати, Бахрейн, Кувейт та чотири інші країни Перської затоки.

_Ця історія ілюструє місіонерську мету № 2 Стратегічного плану Адвентистської Церкви на період 2020 – 2025 роки під назвою «Ідемо разом»: «Посилити та різнобічно розвивати місіонерське служіння Церкви у великих містах у межах „вікна 10/40“ серед неохоплених і недостатньо охоплених груп населення»._