---
title:  Усі народи і Вавилон
date:   23/04/2022
---

### Біблійні тексти для дослідження
Бут. 1:28; 9:1, 18–11:9; Луки 10:1; Матв. 1:1–17; Луки 1:26–33; Псал. 139:7–12.

> <p>Пам’ятний вірш</p>
> «І тому-то названо ймення йому: Вавилон; бо там помішав Господь мову всієї землі. І розпорошив їх звідти Господь по поверхні всієї землі» (Бут. 11:9).

Після потопу біблійна розповідь зміщує акцент з однієї особи, Ноя, на трьох його синів: «Сима, Хама та Яфета» (Бут. 10:1). Особлива увага до Хама, батька Ханаана (вірші 6, 15), вводить поняття «Ханаана», Обітованої землі (12:5), ‒ очікування Авраама, благословення якого пошириться на всі народи (вірш 3).

Однак цей зв’язок перериває будівництво Вавилонської вежі (11:1–9). І знову порушуються Божі плани щодо людства. Те, що передбачалося як благословення, зародження всіх народів, стає приводом для ще одного прокляття. Народи об’єднуються, щоб спробувати посісти місце Бога; Він відповідає судами; через змішання, що виникло, люди розсіюються по всьому світу (вірш 8), здійснюючи в такий спосіб Божий початковий план «наповнити землю» (9:1). Урешті-решт, незважаючи на гріховність людей, що піддалися розпусті, Господь перетворює зло на добро; останнє слово, як завжди, за Ним. Прокляття Хама в наметі його батька (9:20–25) і прокляття народів, що змішалися біля Вавилонської вежі (11:9), стануть урешті-решт благословенням для цих народів.