---
title:  Викуплення у вигнанні
date:   28/04/2022
---

`Прочитайте Бут. 11:8, 9; 9:1 (пор. з 1:28). Чому розпорошення людей Господом має характер викуплення?`

Божий задум і благословення для людей полягали в тому, що вони будуть «розмножуватися та наповнювати землю», поширюючись по всій Землі (див. 9:1; пор. з 1:28). Усупереч Божому плану будівельники Вавилона вважали за краще перебувати разом, згуртувавшись як єдиний народ. Одна з причин, з якої вони вирішили побудувати місто, полягала в тому, щоб вони не «розпорошилися по поверхні всієї землі» (11:4). Ці люди відмовилися перебиратися кудись в інше місце, можливо, вважаючи, що разом будуть сильнішими.

На жаль, люди прагнули використовувати свою об’єднану силу на зло, а не на добро. Вони прагнули «вчинити для себе ймення» ‒ це яскраве відображення їхніх зарозумілості й гордості. Справді, щоразу, коли люди відкрито кидають виклик Богу й хочуть «вчинити для себе ймення», ми можемо бути впевнені: це не вдасться.

Отже, засудивши їхню очевидну непокору, Господь «розпорошив їх… по поверхні всієї землі» (11:9), ‒ сталося саме те, чого вони намагалися уникнути.

Цікаво, що назва «Вавилон», яка означає «брама Бога», пов’язана з дієсловом _балáл_ ‒ «змішувати» (11:9). Будівельники Вавилона хотіли досягти воріт Господа й думали про себе як про Бога, саме тому їхня мова була змішана, і вони стали значно слабшими, ніж раніше.

«Мешканці Вавилону вирішили встановити незалежне від Бога правління. Хоч серед них були люди, які мали страх перед Господом, однак і вони були введені в оману хитрощами нечестивих, втягнуті в їхні підступні плани. Заради своїх вірних дітей Господь зволікав зі Своїми судами, даючи людям час виявити свій справжній характер. І коли це трапилося‚ сини Божі намагалися переконати їх відмовитися від власного задуму‚ але люди об’єдналися у своїх зухвалих діях‚ спрямованих проти Неба. Якщо б їм було дозволено діяти без перешкод, вони деморалізували б світ‚ котрий переживав ще своє дитинство. Їхня співдружність народилася в бунті проти Бога‚ а царство було встановлене задля самозвеличення; Бог у ньому був позбавлений і керівництва, і честі» (Е. Уайт. Патріархи і пророки. С. 123).

`Чому ми повинні бути дуже обережними щодо прагнення «вчинити для себе ймення»?`