---
title:  Одна мова
date:   26/04/2022
---

`Прочитайте Бут. 11:1–4. Чому люди «всієї землі» так прагнули об’єднатися?`

Фраза «вся земля» вказує на невелику кількість людей, що жили після потопу. Причина такого об’єднання чітко вказана: вони хочуть побудувати вежу, щоб досягти небес (вірш 4). Фактично їхні справжні наміри ‒ посісти місце Самого Бога-­Творця. Опис намірів і дій цих людей перегукується з Божими намірами й діями в розповіді про творіння: «І сказали вони» (вірші 3, 4, пор. з 1:6, 9, 14 і т. ін.); «Наробімо/вчинімо» (вірші 3, 4, пор. з 1:26). Їхній намір чітко окреслений: «Вчинімо для себе ймення» (вірш 4) ‒ цей вислів використовується виключно щодо Бога (Ісаї 63:12, 14).

Як бачимо, будівельники Вавилона мали нестримне бажання посісти місце Бога-Творця. (Ми знаємо, хто надихнув їх на це, чи не так? Див. Ісаї 14:14). Спогад про потоп, безсумнівно, відіграв роль у їхньому проєкті. Вони будували вежу, аби врятуватися в разі ще одного потопу, незважаючи на Божу обітницю. Пам’ять про потоп, хоч і спотворена, збереглася у вавилонській традиції у зв’язку з будівництвом міста Бавеля (Вавилона). Саме ці наполегливі спроби досягти небес й узурпувати Бога характеризують дух Вавилона.

Ось чому розповідь про Вавилонську вежу є важливим мотивом і в книзі Даниїла. Згадка про Шинеарський край на початку розповіді про Вавилонську вежу (Бут. 11:2) знову з’являється на початку книги Даниїла, щоб позначити місце, куди Навуходоносор приніс посуд Єрусалимського храму (див. Дан. 1:2). Серед багатьох інших уривків цієї книги епізод із

Навуходоносором, що встановлює золоту статую, імовірно, на тому ж місці, у тій самій «долині», є найяскравішим прикладом такого способу мислення. У своїх видіннях про кінець Даниїл бачить той самий сценарій, коли народи Землі збираються разом, щоб об’єднатися проти Бога (див. Дан. 2:43, 44; 11:40–45; пор. з Об’явл. 16:14–16), хоч тут ця спроба не вдається, як і у випадку з Вавилоном.

`Відомий світський французький письменник минулого століття сказав, що велика мета людства – намагатися «бути Богом». Що в нас є таке, починаючи з Єви в Едені (Бут. 3:5), що може залучити до цієї небезпечної неправди?`