---
title:  Згубне ідолопоклонство
date:   01/06/2022
---

`Прочитайте Бут. 34:30–35:15. Які уроки щодо істинного поклоніння ми можемо почерпнути з цього уривка?`

Відразу після невдоволення Якова, що його мир з ханаанцями опинився під загрозою, і після того, як два його сини отримали догану (Бут. 34:30), Бог спонукає Якова залишити Сихем і повернутися до Бет-Елу, щоб оновити його завіт. Окрім того, Господь повідомляє йому: щойно патріарх добереться туди, йому потрібно буде побудувати жертовник.

Перше, що записано після Божого повеління, ‒ Яків наказує своїм людям викинути ханаанських ідолів, захоплених під час розграбування міста Сихема, і домашніх богів, яких украла Рахіль (31:19, 32). Усе це також має вирішальне значення для ідеї завіту з Богом.

Цих ідолів зберігали й, імовірно, їм поклонялися, незважаючи на відданість Якова Богу. Патріарху було недостатньо залишити Сихем, щоб уникнути впливу ханаанців. Він мав позбутися ідолів у стані і в серцях його людей.

Процес покаяння містить більше, ніж фізичний переїзд з одного місця до іншого чи перехід з однієї церкви до іншої. Найважливіше наше прагнення ‒ Божою благодаттю очистити своє серце від ідолопоклонства, незалежно від нашого місця проживання, оскільки можемо зробити ідолів практично з будь-чого.

Коли Яків підкоряється Богові й діє відповідно до Його повелінь, Господь утручається, і «великий страх» (35:5) впливає на всіх навколишніх, тому вони не наважуються нападати на Якова. Отже, патріарх готовий поклонятися з усім «народом, що був з ним» (вірш 6), вважаючи, що єдність сім’ї відновлено. Яків дає цьому місцю назву Бет-Ел, на згадку про побачену уві сні драбину ‒ знак того, що об’єднання між Небом і Землею, перерване протягом певного часу, тепер відновлено.

Цього разу акцент зроблений на Богові Бет-Елу, а не на самому місці. Ця особиста нота знову звучить, коли Господь нагадує Якову про його ім’я Ізраїль (вірш 10) і благословляє його подвійною обітницею. Благословення Якова, по-перше, означає плодючість, передачу месіанського насіння й наро­ дження безлічі народів (вірш 11); по-друге, воно вказує на Обітовану землю (вірш 12).

`Як ідолопоклонство може непомітно проникнути в наші серця і як ми можемо запобігти цьому?`