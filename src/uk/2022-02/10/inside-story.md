---
title:  Місіонерська історія
date:   03/06/2022
---

#### Одна відповідь на дві молитви
_Ендрю Мак-Чесні_

Студент першого курсу богословського факультету Заокського адвентистського університету вбіг до молитовної кімнати, упав на коліна і почав молитися: «Господи, за що Ти благословляєш мене? Я такий грішний».

Двадцятирічний Вадим Антюшин вважав, що не заслужив на такі щедрі Божі благословення. Він почував себе недостойним навчатися в університеті і бути пастором Церкви адвентистів сьомого дня. Вадим щойно розпочав свій перший семестр занять, а за кілька хвилин до цього несподівано отримав у подарунок 100 доларів США. Для нього це була значна сума. «Господи, я не гідний такого подарунку, ‒ молився Вадим. ‒ Ти даєш мені все необхідне, і я нічого не потребую. Підкажи мені, як розпорядитися цими грошима». Вадим обміняв долари на російські рублі, відокремив десятину, і в нього ще залишилося шість тисяч карбованців.

Вадим приєднався до невеликої групи студентів, котрі збиралися раз на тиждень для молитви. Через кілька днів на цій зустрічі однокурсник Вадима просив молитися про його фінансове становище. Вадим мовчки слухав. Він не знав, якої суми не вистачало його однокурсникові, щоб заплатити за навчання. Тієї ночі Вадим молився: «Господи, я хотів би віддати гроші своєму однокурсникові. Будь ласка, благослови цей план згідно із Твоєю волею».

Наступного дня Вадим відкликав того хлопця і запитав:

‒ Скільки тобі потрібно заплатити, щоб не було боргу за навчання?

‒ Шість тисяч карбованців, ‒ відповів той.

Вадим був приголомшений тим, як Бог відповів на його молитви. Господь відповів не лише на його молитву, а й на молитву його однокурсника. Згодом хлопці стали найкращими друзями.

«Ми разом пройшли через багато випробувань. Дякую Богові, що в мене з’явився такий друг. Я вдячний Богові за те, що Він дбає про наші потреби, перш ніж вони в нас виникають. Перш ніж ми попросимо, Він знає, що нам дати і через кого. Головне – довіряти Йому», – розповів Вадим в інтерв’ю.

«А Тому, Хто силою, яка діє в нас, може зробити значно більше всього, що ми просимо або думаємо, ‒ Йому слава в Церкві й у Христі Ісусі на усі покоління і на віки віків, амінь!» (Ефес. 3:20, 21).

_Ця історія ілюструє дві мети Стратегічного плану Адвентистської церкви на період 2020 – 2025 роки під назвою «Ідемо разом». Мета № 5: “Навчати віруючих та їхні сім’ї жити так, щоб вони були сповнені Святим Духом” і мета № 7: “Допомагати підліткам і молодим людям відводити Богові перше місце та демонструвати біблійний світогляд”._