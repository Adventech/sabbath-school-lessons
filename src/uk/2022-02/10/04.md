---
title:  Трагедія в Сихемі
date:   31/05/2022
---

Тепер, коли Яків примирився зі своїм братом, він хоче мирно оселитися в землі Ханаанській. Уперше його мандрівка характеризується словом _шалéм_, «спокійно» (Бут. 33:18), від слова _шалóм_, «мир».

Придбавши у місцевих жителів ділянку землі (вірш 19), він споруджує там жертовник, свідчачи про свою віру й усвідомлення цілковитої залежності від Господа. Адже кожне жертвоприношення було актом поклоніння.

Проте вперше у своєму житті Яків-Ізраїль стикається з проблемами, пов’язаними з поселенням цієї землі. Яків, подібно до Ісака в Ґерарі (Бут. 26:1–33), намагається знайти спосіб мирно вжитися з ханаанцями.

`Прочитайте Бут. 34. Яка трапилася подія, що порушила плани патріарха щодо мирного існування?`

Історія цього огидного інциденту підкреслює двоїстість героїв і їхніх дій. Чуттєвий Сихем, що вчинив насильство над Діною, також зображений як щирий та люблячий Діну чоловік, який хоче загладити свою вину. Він навіть готовий пройти обряд обрізання, передбачений завітом.

Тим часом Симеон і Левій, які представляють себе прихильниками Бога і Його заповідей, вдаються до підступу й обману (вірш 13) і готові вбивати й грабувати (вірші 25–27). Їхні дії були не тільки непристойні, але й могли спричинити значно більше проблем.

Що стосується Якова, він занепокоєний, прагнучи лише миру. Коли Якова повідомляють про зґвалтування його доньки, він нічого не говорить (вірш 5). Однак, почувши, що зробили його сини, він відкрито дорікає їм через можливі наслідки: «Ви зробили мене нещасливим, бо зробили мене зненавидженим у мешканців цього краю землі, у ханаанина й периззеянина. Ми люди нечисленні, а вони зберуться на мене, та й поб’ють мене, і буду знищений я та мій дім» (вірш 30).

`У розділах 33 і 34 книги Буття ми знову й знову бачимо підступність і обман, а також прояви доброти й милості. З огляду на це, які висновки можна зробити про природу людини?`