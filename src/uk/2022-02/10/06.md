---
title:  Смерть Рахілі
date:   02/06/2022
---

`Прочитайте Бут. 35:15–29. З якими ще нещастями Яків зіткнувся у своїй дисфункціональній сім’ї?`

Щойно Яків залишає Бет-Ел, три взаємопов’язаних події відзначають останній етап його шляху до Обітованої землі: народився останній син Якова; помирає Рахіль; Рувим, первіс­ ток Якова від Лії, переспав з наложницею Якова. Хоч у тексті не сказано, чому молодий чоловік учинив таке зло, проте в останніх рекомендаціях Якова синам він відкриває причину: «Ти пінився був, як вода» (49:4).

«Переваги, які зазвичай надавали Рувиму як первістку Якова, треба забрати в нього через слабкість його характеру. Слово, перекладене як “пінився був, як вода”, у переносному значенні ‒ поступка емоціям... легковажність і гордість. Так Яків описав моральну слабкість характеру Рувима, через яку він утратив привілей первістка… Його подальша історія свідчить про фундаментальну нестабільність характеру. Ця основна слабкість позбавляла його можливості стати лідером, оскільки лідерство часто вимагає твердості й рішучості» (Коментар АСД. Т. 1. С. 479).

Народження останнього сина Якова пов’язане з Вифлеємом (35:18, 19), розташованим у межах Обітованої землі. Це народження ‒ перше виконання Божої обітниці про майбутнє Ізраїлю. Повитуха пророчо звертається до Рахілі тими ж словами, які використовував Бог, щоб запевнити Авраама: «Не бійся» (35:17, пор. з 15:1).

Цікаво, що Яків змінює ім’я, яке перед смертю дала Рахіль своєму синові, Бен-Оні, яке означає «син моєї скорботи» і вказує на її біль, на Веніямин, що означає «син правої руки». Можливо, Яків мав на увазі південний напрямок, щоб висловити свою надію на Обітовану землю й на всі обітниці Бога, які Він виконає там для Свого народу.

Однак у цей час Рувим вступає в статеві стосунки з Білгою ‒ наложницею свого батька, служницею Рахілі (35:25; 30:3). Це ще один приклад людської гріховності.

Дивно, але Яків не реагує на таку жахливу наругу, хоч йому розповідають про це (35:22). Можливо, у цей момент свого життя Яків сподівається, що Бог виконає Своє слово, незважаючи на гріх і зло, які трапляються навколо нього.

Саме цей конкретний урок віри міститься в списку 12 синів Якова, праотців народу ізраїльського (35:22–26), не найприємніших і не найдобріших людей, як ми побачимо. Та попри всі проблеми, неблагополуччя і навіть відверте зло, через цю сім’ю мала виконатися воля Божа.

`Навіть незважаючи на людські помилки, кінцеві цілі Бога будуть досягнуті. Уявіть, що сталося б, якби люди спів­ працювали з Господом і корилися Йому. Наскільки легше, тобто з меншими людськими стражданнями, стресом і зволіканням, виконувалася б Божа воля?`