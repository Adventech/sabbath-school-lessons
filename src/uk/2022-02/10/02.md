---
title:  Боротьба з Богом
date:   29/05/2022
---

Пішовши від Лавана, Яків незабаром переживає ще один дос­від з Богом. Знаючи, що наближається його брат Ісав, а з ним «чотири сотні людей» (32:7), Яків палко благає Господа про допомогу, визнавши: «Я не вартий усіх отих милостей, і всієї вірности, яку Ти чинив був Своєму рабові» (вірш 11). Яків справді почав осягати, що таке благодать. І як відповів Господь?

`Прочитайте Бут. 32:23–32; Осії 12:3, 4. Яке духовне значення цієї дивовижної історії?`

Із цілком зрозумілих причин Яків занепокоєний тим, що відбувається; зробивши все можливе, щоб захистити свою сім’ю, він розбиває табір на ніч. Потім на нього зненацька нападає «якийсь Муж» (Бут. 32:25, іш ‒ «чоловік, муж»). Цей термін може мати особливий підтекст, який указує на Божественну присутність (див. Ісаї 53:3). Даниїл застосував це слово щодо небесного вісника (Дан. 10:5). Це слово також використовував Ісус Навин для опису «вождя Господнього війська», Котрий був Самим Господом ЯГВЕ (І. Нав. 5:13–15).

Справді, у розпал боротьби Яків, очевидно, зрозумів, що бореться із Самим Богом, як показали його слова: «Не пущу Тебе, коли не поблагословиш мене» (Бут. 32:27). Однак те, що він міцно вхопився за Бога, і відмова відпустити Його також свідчать про прагнення патріарха бути прощеним і прийнятим Господом.

«Тепер Яків ясно усвідомив свою помилку‚ яка призвела його до гріха‚ примусивши вдатися до обману, аби заволодіти правом первородства. Тоді він не довіряв Божим обітницям‚ а власними силами намагався досягти того‚ що Бог здійснив би Свого часу та Своїми шляхами» (Е. Уайт. Патріархи і пророки. С. 197, 198).

Доказом того, що Яків був прощений, стала зміна його мені ‒ з того, що нагадує про його гріх, на те, що знаменує його перемогу. «І сказав [Ангел]: “Не Яків буде називатися вже ймення твоє, але Ізраїль; бо ти боровся з Богом та з людьми, ‒ і подужав“» (Бут. 32:29).

`Який ваш особистий досвід боротьби з Богом? Що означає боротися з Богом і чому іноді важливо, щоб у нас був такий досвід?`