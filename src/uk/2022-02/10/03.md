---
title:  Зустріч братів
date:   30/05/2022
---

З Пенуїлу, місця, де Яків «бачив був Бога лицем у лице» (Бут. 32:31), тепер він вирушає назустріч своєму братові, з яким не бачився 20 років. Яків знає, що брат іде з 400 чоловіками (33:1). Патріарх стурбований, тому готує себе і свою сім’ю до того, що може трапитися.

`Прочитайте Бут. 33. Який зв’язок між двома досвідами Якова: побачити «Бога лицем у лице» в Пенуїлі і побачити обличчя свого брата? Яке значення має такий зв’язок щодо наших взаємин з Богом і стосунками з нашими «братами»?`

Яків сім разів кланяється перед своїм братом (див. Бут. 33:3), тричі називає його «пан мій» (вірші 8, 13, 15), а себе ідентифікує як його «раб» (вірш 5, пор. з Бут. 32:5, 19, 21). І що показово: сім поклонів Якова вторять семи благословенням його батька (27:27–29).

Створюється враження, що наміром Якова було сплатити свій борг брату й повернути викрадене в нього благословення (див. Бут. 33:11). Побачивши свого брата, Ісав, усупереч усім очікуванням, побіг до Якова і, замість того щоб убити його, «цілував його. І вони заплакали» (вірш 4).

Пізніше Яків сказав: «Я побачив обличчя твоє, ніби побачив Боже лице» (вірш 10). Причина такої незвичайної заяви Якова полягає в усвідомленні того, що Ісав пробачив йому. Єврейське дієслово _рацá_, «уподобати» (вірш 10), ‒ це теологічний термін, що стосується будь-якої жертви, «вгодної» Богові, «вподобаної» Ним, що, своєю чергою, передбачає Божественне прощення (див. Левит 22:27; Амоса 5:22).

Пережите Яковом Боже прощення в Пенуїлі, де він побачив обличчя Господа, тепер повторюється в прощенні з боку брата, яке патріарх ототожнює з тим, що «бачив був Бога лицем у лице». Яків переживає другий Пенуїл, перший досвід готував до другого. Яків був прощений Богом і своїм братом. Воістину тепер він повинен був зрозуміти, і навіть більше, ніж раніше, що таке благодать.

`Що ви дізналися про благодать з досвіду прощення вас іншими (окрім прощення Бога)?`