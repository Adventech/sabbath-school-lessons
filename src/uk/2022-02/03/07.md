---
title:  Для подальшого дослідження
date:   15/04/2022
---

Фраза, що повторюється: «І ходив Енох з Богом» (5:22, 24) означає близьке щоденне спілкування з Господом. Особисті взаємини Еноха з Богом були настільки особливими, що «забрав його Бог» живим до Себе (вірш 24). Ця остання фраза, однак, є унікальною в генеалогії Адама й не підтримує ідеї про негайний перехід до загробного життя в раю тих, хто «ходить з Богом». Зверніть увагу на те, що Ной також ходив з Богом (6:9), але він помер, як і всі інші люди, зокрема Адам і Метушалах. Слід зазначити, що Біблія не наводить жодних причин для обґрунтування цієї особливої ​​милості. «Енох став проповідником праведності, розповідаючи людям про те, що відкрив йому Бог. Богобоязливі люди прагнули спілкування із цим святим мужем, щоб вислухати його повчання й помолитися з ним. Він звершував також громадське служіння‚ несучи Божу вістку всім, хто прислухався до слів застереження. Він трудився не тільки для сифітів. У землі, куди пішов Каїн, аби сховатися від Господа‚ Божий пророк також розповідав про чудові події, які бачив у видіннях. «Ось‚ — говорив він‚ — прийшов Господь з десятками тисяч Своїх святих ангелів, щоб учинити суд над усіма й звинуватити кожну душу в усіх вчинках їхньої безбожності» (Юди 14, 15)» (Е. Уайт. Патріархи і пророки. С. 86).

**Запитання для роздумів:**

`1. Чому Каїн убив свого брата? Прочитайте коментар Елі Візеля: «Чому він це зробив? Можливо, хотів залишитися один: єдина дитина, а після смерті батьків ‒ єдиний чоловік. Один, як Бог, і, можливо, один на місці Бога ...Каїн убив, щоб стати Богом... Будь-яка людина, котра вважає себе Богом, урешті-решт стає вбивцею інших» _(Elie Wiesel. Messengers of God: Biblical Portraits and Legends (New York: Random House. 1976). Р. 58)_. Наскільки ми повинні бути обережними, щоб не відображати позиції Каїна?`

`2. Порівняйте тривалість життя людей до і після потопу (Бут. 5 і 11). Як ми можемо пояснити таке скорочення тривалості життя людини? Як таке виродження суперечить передумовам сучасного дарвінізму?`