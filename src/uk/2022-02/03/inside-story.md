---
title:  Місіонерська історія
date:   15/04/2022
---

#### Прощений за ґратами (частина 2)
_Ендрю Мак-Чесні_

Наступної суботи ув’язнений Матіас уже з усмішкою привітав Данте. Однак через кілька хвилин Матіас почав нервувати. Він розповів про своє дитинство й доросле життя, а також про багаторічну боротьбу із гріховними бажаннями.

‒ Я не відчуваю, що заподіяв комусь зло, ‒ сказав він. ‒ Вийшовши з в’язниці, я чинитиму те саме.

Матіас уважно подивився на Данте, чекаючи на його реакцію.

Данте розумів: Матіас його випробовує, щоб за його реакцією судити і про Бога.

Данте подумки помолився: «Ісусе, дай мені мудрості. Допоможи явити Твою благодать. Ти простив мене і можеш простити Матіаса».

Матіас, бачачи, що Данте зволікає з відповіддю, запитав:

‒ Що ти зробив би зі мною, якби спіймав на місці злочину?

Данте спокійно відповів:

‒ Якщо Бог подарував мені благодать і спасіння, то може подарувати благодать і спасіння й тобі.

Матіас був шокований такою відповіддю.

‒ Ти мене не засуджуєш? ‒ запитав він.

Розгорнувши Біблію, Данте прочитав:

‒ «Тож не роблю те добре, яке хочу, але те недобре, яке не хочу, ‒ те роблю. Якщо ж я роблю те, чого не хочу, то вже не я це роблю, а той гріх, що живе в мені» (Римл. 7:19, 20). Ми часто помиляємося у своїх діях, ‒ продовжив він. ‒ Ми не робимо того, чого хочемо, і робимо те, чого не хочемо. Можливо, ти не почуваєшся винним, бо безсилий контролювати свої дії?

Данте простягнув Матіасу Біблію і показав пальцем на Римл. 7:19, 20, а потім на Римл. 8:1, 2: «Тож нема тепер жодного осуду тим, які в Ісусі Христі ходять не за тілом, а за Духом. Бо Закон Духа, тобто життя в Христі Ісусі, визволив тебе від закону гріха і смерті».

‒ Бог не засуджує тебе, ‒ сказав Данте. ‒ Він любить тебе і хоче допомогти. Ти можеш розпочати нове життя. Тобі потрібно просто дозволити Божому Духові змінити тебе.

На обличчі Матіаса відобразився глибокий смуток. Легковажне ставлення і зневага зникли. Данте зрозумів, що Матіас уперше відчуває глибоке почуття вини. Відтоді все змінилося. Матіас перестав глузувати з Бога й Біблії.

«Ми почали вивчати Біблію, – згадує Данте. ‒ Матіас більше не хотів залишатися таким, яким був, він вирішив перейти на бік Бога».

Сьогодні понад десять ув’язнених, зокрема й Матіас, щосуботи відвідують на території в’язниці біблійні заняття, організовані Данте та ще дев’ятьма студентами Адвентистського коледжу Сагунто. Ваші приношення на місію Суботньої школи допомагають адвентистським освітнім закладам у всьому світі навчати таких людей, як Данте, котрі діляться дорогоцінними обітницями про благодать і спасіння через Ісуса Христа.