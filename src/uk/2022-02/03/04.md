---
title:  Злочин
date:   12/04/2022
---

`Прочитайте Бут. 4:3–8. Що призвело Каїна до вбивства брата? Див. також 1 Івана 3:12`.

Реакція Каїна двояка: «І сильно розгнівався Каїн, і обличчя його похилилось» (4:5). Очивидно, гнів Каїна був спрямований проти Бога й проти Авеля. Каїн був злий на Бога, вважаючи, що став жертвою несправедливості, а також злився й на Авеля, бо заздрив йому. З якої причини заздрив? Просто через жертвоприношення Авеля? Звісно, за лаштунками відбувалося щось більше, ніж те, що відкрито в наведених кількох текстах. Хай там як, та Каїн був пригнічений, оскільки його приношення не було прийняте.

Два Божих запитання в Бут. 4:6 пов’язані з двома станами Каїна. Зверніть увагу: Господь не звинувачує Каїна. Як і у випадку з Адамом, Він ставить запитання не тому, що не знає відповідей, а тому, що бажає спонукати Каїна досліджувати своє серце і зрозуміти причину свого стану. Як завжди, Господь прагне викупити Свій грішний народ, навіть коли люди відкрито підводять Його. Поставивши запитання Каїну, Бог дає йому поради.

По-перше, Він спонукає Каїна «добре робити», чинити правильно. Це заклик до покаяння і зміни своєї позиції. Бог обіцяє Каїну, що він буде «прийнятий» і прощений. Господь запевняє, що може прийняти його, але це має бути зроблено на умовах Бога, а не Каїна.

З іншого боку, «а коли недобре, то в дверях гріх підстерігає. І до тебе його пожадання, а ти мусиш над ним панувати» (вірш 7). Божа порада розкрила корінь гріха, котрий у самому Каїні. Тут Господь знову дає пораду Каїну, прагнучи спрямувати його на правильний шлях.

Друга порада Бога стосується ставлення до гріха, який лежить біля дверей і «до тебе його пожадання». Господь рекомендує самоконтроль: «А ти мусиш над ним панувати». Цей самий принцип озвучений у Посланні Якова, коли апостол пояснює, що «кожний випробовується власною пожадливістю, що затягує і вловлює» (Якова 1:14). Євангеліє дає нам обітницю не лише про прощення гріха, а й про перемогу над ним (див. 1 Кор. 10:13). Зрештою, Каїну не було кого звинувачувати у своєму гріху, окрім себе. Чи не так зазвичай відбувається й у нашому житті?

`Що ця сумна історія повідомляє про свободу волі й про те, що Бог не змушує нас до послуху?`