---
title:  Покарання Каїна
date:   13/04/2022
---

`Прочитайте Бут. 4:9–16. Чому Бог ставить запитання: «Де Авель, твій брат?» Який зв’язок між гріхом Каїна і тим, що він став «мандрівником та заволокою… на землі» (вірш 12)?`

Запитання Бога до Каїна перегукується з Його запитанням до Адама в Едені: «Де ти?»

Каїн, однак, не визнає свого гріха; він заперечує факт скоєного злочину («Чи я сторож брата свого?»), чого не робив Адам, хоч і намагався перекласти вину на інших. А Каїн відкрито заперечує, кидаючи виклик Богу. Поставивши третє запитання: «Що ти зробив?», Господь навіть не чекає відповіді. Він нагадує Каїну, що знає все, адже голос крові Авеля «взиває» до Нього «з землі» (вірш 10), ‒ цей образ означає, що Бог знає про вбивство й відреагує на нього. Авель перебуває в землі ‒ у цьому ми бачимо безпосередній взаємозв’язок із гріхопадінням і Божим вироком Адаму (див. 3:19).

`Прочитайте Бут. 4:14. Що означають слова Каїна «я буду ховатись від лиця Твого»?`

Кров Авеля була пролита на землю, саме тому тепер земля була проклята (вірш 12). Унаслідок цього Каїн змушений стати «заволокою» далеко від Бога. Тільки почувши Божий вирок, Каїн визнає значення Божої присутності, тому що без Нього побоюється за своє життя. Навіть після безжального вбивства Каїном свого брата й непокірності вбивці, Господь, як і раніше, виявляє до нього милосердя. Навіть попри те, що «вийшов Каїн з-перед лиця Господнього» (вірш 16), Він усе ж таки надав йому певного захисту. Біблія не повідомляє, що це був за «знак» (вірш 15), але яким би не був, він з’явився лише з Божої ласки до нього.

`Каїн сказав: «Я буду ховатися від лиця Твого» (Бут. 4:14). Та чи можливо це? У чому трагедія такої ситуації? Назвіть єдиний спосіб, у який ми, грішники, можемо уникнути цієї ситуації?`