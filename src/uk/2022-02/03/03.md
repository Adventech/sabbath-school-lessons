---
title:  Два жертвоприношення
date:   11/04/2022
---

Контраст між Каїном і Авелем, відображений в їхніх іменах, стосувався не лише їхніх особистостей; він також виявлявся в їхніх видах діяльності. Каїн займався землеробством, що вимагає важкої фізичної праці, а Авель був «пастух отари» (Бут. 4:2); ця діяльність передбачала чуйність і милосердя.

Хоч Каїн був землеробом, а Авель ‒ пастухом овець, ці різні види діяльності не пояснюють природу двох жертвоприношень (плоди землі від Каїна й вівця від Авеля); вони пояснюють дві різні психологічні позиції, два способи мислення, пов’язані з цими двома приношеннями: Каїн працював, щоб «отримати» плоди, які виростить, тоді як Авель намагався «зберегти» вівцю, яку отримав.

`Прочитайте Бут. 4:1–5 і Євр. 11:4. Чому Бог прийняв жертву Авеля й відкинув приношення Каїна? Як нам зрозуміти, що тут сталося?`

«Без пролиття крові не могло бути прощення гріхів. Тому принесення в жертву перворідних отари було виявом їхньої [Каїна й Авеля] віри в кров Христа як обітованого Спасителя. Вони також мали приносити Господеві перші плоди землі як подячну жертву» (Е. Уайт. Патріархи і пророки. С. 71).

Тимчасом як Авель виконав Божі вказівки й приніс плоди землі, а також тваринну жертву цілопалення, Каїн цього не зробив. Він не приніс у жертву тварину, а тільки зробив приношення «від плоду землі». Це був акт відкритої непокори, на відміну від позиції його брата. Цю історію часто розглядають як класичний випадок спасіння через віру (Авель і його кровна жертва) на противагу спробі заслужити спасіння ділами (Каїн і його плоди землі).

Хоч приношення, безумовно, мали духовне значення, вони не мали жодних магічних властивостей. Вони завжди були просто символами, образами, що вказують на Бога, Котрий забезпечував грішника не лише їжею, а й дарував йому викуплення.

`Прочитайте Михея 6:7 і Ісаї 1:11. Як ми можемо застосувати принцип, відображений у цих текстах, у нашому житті та поклонінні?`