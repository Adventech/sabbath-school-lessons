---
title:  Деградація людства
date:   14/04/2022
---

`Прочитайте Бут. 4:17–24. Якою була спадщина Каїна? Як злочин Каїна відкрив шлях дедалі більшому беззаконню людства?`

Прапраправнук Каїна, Ламех, посилається на злочин Каїна в контексті власного злодіяння. Порівняння між злочинами Каїна і Ламеха повчальне. Тимчасом як Каїн замовчує свій єдиний записаний злочин, Ламех, схоже, вихваляється своїм, висловлюючи це в пісні (вірші 23, 24). Тимчасом як Каїн у розмові з Господом натякає на Його милість до нього, Ламех узагалі не згадує про неї. Тимчасом як Каїн «буде усемеро пімщений», Ламех вважає, що він буде «пімщений» «у сімдесятеро й семеро» (вірш 24). Це свідчить, що він добре обізнаний щодо своєї винності.

Крім того, Каїн моногамний (вірш 17), а Ламех запроваджує полігамію, оскільки в Біблії конкретно сказано, що він «взяв собі... дві жінки» (вірш 19). Це підсилення і звеличування зла, безумовно, вплине на подальші покоління каїнітів.

Відразу за цим випадком прояву зла в родині каїнітів біблійний текст описує нову подію, що протидіє каїнітській тенденції. «І пізнав Адам ще свою жінку» (вірш 25), унаслідок чого народився Сиф; цим ім’ям Єва хотіла сказати, що Бог поклав «інше насіння» замість Авеля.

Фактично історія імені Сиф передує Авелю. Ім’я Сиф походить від давньоєврейського дієслова шѝт, «покласти» (3:15), яким вводиться пророцтво про Месію. Насіння, від якого походитиме Месія, буде передане по лінії сифітів. Отже, у біблійному тексті зроблений запис про месіанську лінію, що починається із Сифа (5:3), містить Еноха (5:21), Метушалаха й закінчується Ноєм (6:8).

Фраза «Божі сини» (6:2) стосується лінії Сифа, оскільки вони були покликані зберігати істину про Бога. З іншого боку, вислів «людські дочки» (6:2), вочевидь, має негативний відтінок. Саме під впливом цих «людських дочок» Божі сини «взяли собі жінок із усіх, яких вибрали» (6:2), що вказує на неправильний напрямок, у якому йшло людство.

`Прочитайте Бут. 6:1–5. Яке переконливе свідчення про розбещення! Чому ми повинні робити все можливе, щоб з Божою силою викорінити гріх зі свого життя?`