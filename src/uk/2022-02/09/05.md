---
title:  Благословення сім’ї
date:   25/05/2022
---

Для Якова останні сім років вигнання були важким тягарем, однак це був і найбільш плідний період. Там у Якова народяться 11 з 12 дітей, які стануть прабатьками Божого народу.

Цей розділ ‒ центр історії Якова (Бут. 25:19–35:26), що розпочинається й закінчується ключовою фразою: Бог «відкрив її утробу» ‒ Лії (29:31) і Рахілі (30:22). Щоразу, коли за таким ствердженням відбуваються народження, це свідчить: вони є результатом Божої чудотворної дії.

`Прочитайте Бут. 29:31–30:22. Як ми сьогодні розуміємо значення зображених в уривку подій?`

Бог відкрив утробу Лії, і в неї народився син Рувим, ім’я якого містить дієслово _раá_, що означає «бачити». Оскільки Бог «побачив», що Яків не любить Лію (29:31), ця дитина була для неї компенсацією за біль і страждання.

Своєму другому синові Лія дає ім’я Симеон, яке містить дієслово _шамá_, «почув», оскільки Бог почув глибину її болю, приниження і зглянувся над нею, подібно до того, як Він почув про страждання Аґари (29:33).

Ім’я Симеон у єврейській мові також співзвучне з ім’ям сина Аґари ‒ Ізмаїл, що означає «прислухавсь Господь» (16:11). Народивши свого четвертого сина, Лія називає його Юда, що означає «хвала». Жінка більше не згадує про свій біль і навіть про своє благословення. Вона просто зосереджує увагу на Богові й славить Його за благодать.

Як не дивно, лише коли Лія не може народити знову, Бог «згадує» про Рахіль і відкриває її утробу (30:22). Рахіль, кохана дружина Якова, повинна була чекати сім років після заміжжя, щоб народити свого первістка (29:18, 27; пор. з 30:25). Вона дала йому ім’я Йосип, щоб зазначити: Бог «забрав [_асáф_] мою ганьбу!» І «додасть [_ясáф_] Господь мені іншого сина!» (30:23, 24). Якими б неправильними були деякі з цих дій, Господь все ж таки міг використовувати їх, аби створити народ з насіння Авраама.

`Як ця історія свідчить про те, що Божі цілі будуть виконані на Небі й на Землі, попри людські слабкості та помилки?`