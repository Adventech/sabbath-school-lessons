---
title:  Драбина Якова
date:   23/05/2022
---

Щойно дізнавшись, що Яків отримав його благословення від батька, Ісав розуміє, що брат «обманив» його (27:36), і вирішує вбити його (вірш 42). Ревека переживає й хоче запобігти цьому злочину, який буде фатальним для обох синів (вірш 45). За підтримки Ісака (28:5) вона переконує Якова тікати до її родичів (27:43). На шляху до Месопотамії Яків бачить уві сні Бога на місці, яке назве Бет-Ел, «дім Божий», і там дасть Господу обітницю.

`Прочитайте Бут. 28:10–22. Порівняйте з Бут. 11:1–9. Чим Бет-Ел відрізняється від Вавилону? Який урок щодо наших взаємин з Богом ми можемо почерпнути з досвіду Якова в Бет-Елі порівняно з тим, що сталося у Вавилоні?`

Уві сні Яків бачить незвичайну драбину, яка з’єднана з небом. Одне й те саме єврейське дієслово (нацáв) використовується як для вказівки на саму драбину, що «поставлена» (28:12), так і на Господа, Який «став» (вірш 13).

Драбина з’єднує небо і землю. Будівельники Вавилонської вежі споруджували її, щоб досягти небес, проте марно. А драбина, показана Якову, справді веде «до брами небесної». Тимчасом як Вавилонська вежа є людськими спробами піднятися й досягти Бога, драбина Бет-Еля показує, що доступ до Бога може бути досягнутий лише через сходження Бога до нас, а не за допомогою людських зусиль.

Що стосується «каменя», на який Яків поклав свою голову й побачив сон, він стає символом Бет-Еля, «дому Божого» (див. 28:17; пор. з віршем 22), а це вказує на храм, святилище, центр Божої спасенної діяльності для людства.

Проте Яків не обмежується духовним вираженням свого поклоніння і почуття благоговіння перед Богом. Яків хотів відповісти конкретно, явно, через зовнішнє вираження. Тому він вирішує «дати десятину» Господу, але не для того, щоб отримати Боже благословення, а як вияв вдячності за дар Божий. Тут знову простежується ідея десятини задовго до виникнення народу ізраїльського.

`Прочитайте ще раз Бут. 28:22. «Десятину» дають зо «всього, що даси Ти мені». Яку важливу думку ми повинні почерпнути зі слів Якова про десятину?`