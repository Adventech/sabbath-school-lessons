---
title:  Яків іде
date:   26/05/2022
---

У цій історії Яків (який обманув батька і брата, щоб отримати право первородства, і вкрав благословення, яке Ісак мав намір дати своєму старшому синові), не вживав ніяких заходів щодо Лавана й вірно служив йому. Яків знає, що тесть обманув його, однак він дозволив цьому статися. Пасивність Якова важко зрозуміти з огляду на його темперамент. Яків міг обуритися або принаймні чинити опір Лавану, або укласти з ним угоду. Та він цього не зробив. Яків просто робив те, що просив Лаван, наскільки б несправедливо це не було.

Проте після народження першого сина Рахілі, Йосипа, Яків нарешті досяг чотирнадцятого року своєї «служби» Лавану (30:26) і тепер вирішує залишити тестя, щоб повернутися до Обітованої землі. Однак Яків турбується про те, щоб забезпечити «власний дім» (вірш 30).

`Прочитайте Бут. 30:25–32. Які аргументи використовує Яків у розмові з Лаваном? Яка відповідь Лавана?`

Це був дуже довгий обхідний шлях для Якова, котрий давно залишив свій дім. Імовірно, його початковим наміром не було так довго залишатися далеко від своєї країни, але події утримували його упродовж довгих років. Тепер настав час повертатися додому, але з яким достатком і майном (30:28–32) він повернеться?

Проте неприродна поступливість Якова вказує на те, що він змінився й засвоїв урок віри. Тобто Яків чекав Божого сигналу повертатися. Лише коли Господь звертається до нього, Яків вирішує піти.

Бог відкриває Себе Якову як «Бог Бет-Елу». Він наказує Якову залишити дім Лавана й повернутися «до землі твого народження» (31:13), використовуючи майже ті самі слова, якими закликав Аврама піти «від родини своєї» (12:1).

Побачити, що вже настав час повертатися, також допомогло Якову ставлення синів Лавана й самого Лавана (31:1, 2). «Яків давно залишив би своїх лукавих родичів, якби не боявся зустрічі з Ісавом. Тепер він відчув ще й небезпеку з боку Лаванових синів, котрі дивилися на його багатство як на власне й могли б спробувати відібрати його силою» (Е. Уайт. Патріархи і пророки. С. 193).

Тому Яків узяв свою сім’ю, майно й пішов, розпочавши в такий спосіб нову сторінку у великій сазі про Божий народ завіту.