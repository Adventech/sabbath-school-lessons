---
title:  Яків та Ісав
date:   22/05/2022
---

`Прочитайте Бут. 25:21–34. Порівняйте двох біблійних героїв – Якова та Ісава. Які риси Якова зробили його гідним благословення Ісака?`

Ми розуміємо, що вже від утроби матері Яків та Ісав різні й боротимуться один з одним. Ісав зображений як спритний мисливець, «чоловік поля», а Яків ‒ «мирний» чоловік, що сидить в наметі й розмірковує. Єврейське слово там, перекладене як «мирний», ‒ це те саме дієслово, що застосовується щодо Йова й перекладається як «невинний» (див. Йова 1:8); однокореневе слово _тамíм_, з таким самим значенням, використовується щодо Ноя (див. Бут. 6:9).

Різниця в характері Ісава та Якова стає очевиднішою пізніше в їхньому житті (27:1–28:5). Коли Ісав приходить додому втомлений і голодний, Яків готує йому сочевицю. Для Ісава негайне фізичне задоволення їжею важливіше, ніж майбутнє благословення, пов’язане з його правом первородства (пор. з Євр. 12:16, 17).

«Обітниці‚ дані Авраамові та повторені його синові, стали для Ісака й Ревеки джерелом великих надій і бажань. Ісав та Яків знали про ці обітниці. Вони були навчені цінувати первородство‚ надаючи йому великої ваги, оскільки воно передбачало не тільки успадкування значної частини земного багатства, а й духовні переваги. Хто отримував його, той ставав священником своєї родини, і з його нащадків мав вийти Викупитель світу» (Е. Уайт. Патріархи і пророки. С. 177).

Для Якова, на відміну від його брата, важливе лише майбутнє духовне значення благословення. Однак пізніше, за намовою матері (див. Бут. 27), Яків відкрито й свідомо обманює батька, навіть використовуючи при цьому ім’я «Господа, Бога твого» (вірш 20). Це був жахливий обман, хоч Яків вдався до нього заради того, що вважав благом.

Наслідки виявилися трагічними, додавши нові пласти дисгармонії в і без того дисфункціональну сім’ю.

`Яків хотів чогось доброго, цінного, і це було чудово (особливо порівняно зі ставленням його брата). Проте для досягнення своєї мети він використав обман. Як ми можемо уникнути такої пастки вчинити погано задля «доброго» результату?`