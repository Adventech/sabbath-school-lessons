---
title:  Місіонерська історія
date:   27/05/2022
---

#### Безцінний подарунок
_Теда Пієнаар_

Під час подорожей я завжди беру із собою Біблію. Чекаючи на свій рейс в аеропорту, я за своїм звичаєм розгорнула Священне Писання. Молодий чоловік, що сидів поруч, побачивши книгу, запитав:

‒ Це Біблія?

‒ Так, це Біблія, ‒ відповіла я.

‒ Ви вірите в те, що в ній написано? ‒ запитав він.

‒ Так, абсолютно! ‒ підтвердила я.

Він розповів, що в дитинстві бабуся та дідусь читали йому Біблію, але для нього біблійні історії здавалися вигадкою, особ­ливо розповідь про Творіння. Я поділилася своїм досвідом, який змінив моє життя. Його зацікавила моя історія.

‒ Чи можна мені потримати вашу Біблію? ‒ попросив він.

Було хвилююче спостерігати, як він розглядає мою Біблію. Я помітила, що вона його зацікавила. Коли він повернув її, я прочитала вголос кілька обітниць із Ісаї 43. Він уважно слухав.

Ми разом летіли в літаку. Перед тим, як літак приземлився, я сказала:

‒ Дозвольте вам зробити подарунок!

У мене в сумці було кілька книг «Дорога до Христа». Він погодився.

‒ Якщо у вас виникнуть будь-які запитання, телефонуйте мені, ‒ сказала я і написала на обкладинці свій номер телефону.

На мій подив, через день після мого повернення додому до Ірландії він написав повідомлення: «Я благополучно дістався додому». Я почала молитися за нього. За кілька днів він повідомив, що зустрів у Намібії жінку, яка теж розповіла йому про Бога. «Спочатку бабуся з дідусем, потім ви, тепер ця жінка», ‒ дивувався він.

«Я не вірю в збіги обставин, – відповіла я. ‒ Якщо відчуєте, що Бог звертається до вас, не чиніть опору».

Ми час від часу листувалися. Якось він надіслав мені фотографію церкви. «Я живу поряд із цією церквою», ‒ написав він. Я відповіла, що хочу надіслати йому поштою книгу про сторію християнської церкви. Він погодився. Наступного дня я відіслала йому «Велику боротьбу».

Я продовжувала молитися за нього. Якось під час молитви мені спало на думку: «Він попросив потримати твою Біблію. Подаруй йому її».

Я так і зробила. У посилку, крім своєї Біблії, поклала листа зі словами: «Це найдорожче, що в мене є. Бог віддав Свого єдиного Сина ‒ найдорожче, що мав, задля нашого спасіння. Сподіваюся, ви прочитаєте цю книгу, адже немає нічого ціннішого за неї».

_Ця історія ілюструє мету № 5 Стратегічного плану Адвентистської Церкви на період 2020 – 2025 роки під назвою «Ідемо разом». Мета звучить так: «Навчати віруючих та їхні сім’ї жити так, щоб вони були сповнені Святим Духом»._