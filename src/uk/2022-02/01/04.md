---
title:  Субота
date:   29/03/2022
---

`Прочитайте Бут. 2:2, 3 і Вих. 20:8–11. Чому сьомий день, субота, пов’язаний із творінням? Як цей зв’язок впливає на наше дотримання суботи?`

Саме тому, що Бог завершив («скінчив», Бут. 2:2) Свій процес творіння, Він заснував суботу. Отже, святкуючи суботу, ми засвідчуємо нашу віру в те, що Бог завершив тоді Свою працю й оцінив її як «вельми добре». Дотримуватися суботи ‒ це означає об’єднатися з Богом у визнанні цінності й краси Його створінь.

Ми можемо відпочивати від наших справ так само, як Бог відпочивав від Своїх. Дотримуватися суботи ‒ це сказати

«так» Божому творінню, що «вельми добре» та містить і наші фізичні тіла. Усупереч деяким стародавнім (і сучасним) віруванням, ніщо у Святому Письмі, Старому чи Новому Завіті, не принижує тіло як зло. Це вчення язичницьке, а не біблійне. Навпаки, ті, хто дотримується суботи, вдячні за Боже творіння, зокрема за їхнє тіло, саме тому вони можуть насолоджуватися творінням і піклуються про нього.

Субота, що знаменує собою перше «завершення» в історії людства, також є ознакою надії для людства, котре страждає, світу, що стогне. Цікаво, що вислів «закінчив... роботу», перекладений у Бут. 2:2 як «скінчив… працю», знову з’являється після завершення будівництва святилища («закінчив... справи», Вих. 40:33 (сучасний переклад)) і храму Соломона («покінчив... роботу», «покінчена праця», 1 Цар. 7:40, 51) ‒ ось обидва місця, де був викладений урок Євангелія і спасіння.

Після гріхопадіння субота наприкінці тижня вказує на чудо спасіння, яке відбудеться тільки через чудо нового творіння (див. Ісаї 65:17; Об’явл. 21:1). Субота ‒ ознака в кінці нашого «людського тижня», що стражданням і випробуванням цього світу також прийде кінець.

Ось чому Ісус оздоровлював хворих і в суботу (див. Луки 13:13–16). Усупереч усіляким традиціям, яких дотримувалися юдейські релігійні лідери, Ісус, зцілюючи в суботу, указав ізраїльському народу і нам на той час, коли будь-якому болю, усім стражданням і смерті буде покладено край, що є остаточним завершенням процесу спасіння. Отже, кожна субота вказує нам на надію викуплення.

`Відпочиваючи суботнього дня, як ми знаходимо спокій і спасіння, котрі маємо тепер в Ісусі та які врешті-решт здійсняться при створенні Нового Неба і Нової Землі?`