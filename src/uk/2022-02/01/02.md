---
title:  Бог творіння
date:   27/03/2022
---

`Прочитайте Псал. 100:1–3. Яка відповідь людини Богу-­Творцю і чому?`

У Бут. 1 міститься перша вістка розповіді про творіння ‒ вістка про Бога. Ми простежуємо це в тексті: «На початку Бог створив» (Бут. 1:1). У першому рядку тексту слово «Бог» розміщене в середині й виділяється найсильнішим наголосом у єврейському традиційному літургійному співі, щоб підкреслити особливу роль Бога. Отже, розповідь про створення розпочинається з акценту на Богові, Авторі творіння.

Фактично книга Буття розпочинається з двох різних розповідей про Бога-Творця. У першій розповіді (Бут. 1:1–2:4) Він представлений як нескінченно далекий від людей, трансцендентний Бог, _Елогíм_, ім’я Якого свідчить про Його верховенство. Ім’я _Елогíм_ означає перевагу і міць, а використання множини цього імені виражає ідею величі й трансцендентності.

У другій розповіді про творіння (Бут. 2:4–25) Бог представлений як близький і особистий, іманентний Бог _ЯГВЕ_, ім’я Котрого, на думку багатьох, означає близькість і взаємини. Отже, загалом текст розповіді про творіння є непрямим закликом поклонятися Богу: по-перше, усвідомлювати безмежну велич і владу Бога й водночас визнавати нашу залежність від Нього, адже Він створив нас, «і Його ми» (Псал. 100:3). Ось чому багато псалмів часто пов’язують поклоніння із творінням (див. Псал. 95:1–6; 139:13, 14; пор. з Об’явл. 14:7).

Ці дві розповіді про Бога ‒ з одного боку, величного й могутнього, а з іншого ‒ близького, Котрий любить нас і спілкується з нами, ‒ містять важливу думку про те, як ми повинні наближатися до Нього в поклонінні. Трепет і благоговіння супроводжуються радістю й упевненістю в близькості Господа, у Його прощенні та любові (див. Псал. 2:11). Навіть послідовність згаданих двох розповідей про Бога істотно важлива: переживання близькості Бога й таємності Його присутності виникає за усвідомленням Його величі. Лише усвідомивши велич Господа, ми можемо оцінити Його благодать і з трепетом насолоджуватися Його чудовою, сповненою любові присутністю в нашому житті.

`Подумайте про безмежну силу Бога, Котрий підтримує Всесвіт і до того ж може бути таким близьким до кожного з нас. Чому ця дивовижна істина така важлива для нас?`