---
title:  Місіонерська історія
date:   01/04/2022
---

#### Глузування через суботу
_Ендрю Мак-Чесні_

Лаїса живе в Мозамбіку. Однокурсники глузували над нею через те, що вона пропускала заняття в університеті по суботах.

«Ти прийшла до університету навчатися чи дотримуватися якихось незрозумілих учень?» ‒ запитували одні. «Хочеш ‒ вір, але не потрібно бути релігійним фанатиком», ‒ переконували інші.

Лаїса прийшла до Бога в першому семестрі першого курсу свого навчання в державному університеті. Один із предметів ‒ курс машинобудування ‒ дівчині важко було опанувати. Її однокурсник Белізаріо, адвентист сьомого дня, познайомив дівчину із християнською музикою. Слухаючи пісні, що прославляли Бога, Лаїса наповнювалася миром та легше осилювала велике навчальне навантаження. Потім вони з Белізаріо почали досліджувати уроки з вивчення Біблії.

Лаїса вирішила дотримуватися суботи після того, як прочитала три тексти зі Святого Писання: «Пам’ятай день суботній, щоб святити його» (Вих. 20:8); заклик Господа: «Якщо ради суботи ти стримаєш ногу свою, щоб не чинити своїх забаганок у день Мій святий, і будеш звати суботу приємністю» (Ісаї 58:13); та слова Ісуса: «Якщо любите Мене, ви будете дотримуватися Моїх заповідей» (Івана 14:15).

Лаїсі було непросто публічно заявити в університеті про свою віру. Вона боялася глузування й реакції викладачів на прохання звільнити її від занять по суботах. Дівчина також бентежилася, що скажуть її батьки. Однак до кінця другого семестру першого курсу Лаїса відкрито заявила, що стане адвентисткою. Її найгірші побоювання справдилися. Однокурсники глузували з неї. Викладачі відмовлялися переносити заняття із суботи на інший день, через що її успішність різко знизилася. «Якщо тобі тут не подобається, забирай документи та йди», ‒ говорили викладачі. Проте найбільше страждань їй завдавали батьки: мама лютувала, а батько взагалі зрікся дочки.

Лаїса була розгублена, дуже переживала й багато молилася. І відповідь надійшла. Якось у суботу до церкви, яку вона відвідувала, приїхав студент з Адвентистського університету Мозамбіку. Дівчина була рада дізнатися, що адвентисти мають свій університет у її країні. Залишалося найскладніше ‒ умовити маму, щоб вона дозволила їй перейти до Адвентистського університету. На перше прохання дочки мама відповіла відмовою. Тоді Лаїса, подібно до цариці Естер, вирішила три дні постити й молитися, щоб Господь втрутився й пом’якшив серце мами. І Бог відповів: мама дозволила Лаїсі змінити навчальний заклад.

Минуло трохи часу, і Лаїса повідомила мамі, що їй більше не потрібна фінансова допомога. Вона влаштувалася працювати в бібліотеку, заробіток у якій покривав вартість навчання. Для мами це було свідченням про дбайливого Небесного Отця. «Справді, Господь тобі не вітчим, а Отець», ‒ сказала мама.

Сьогодні Лаїсі 22 роки. Вона навчається на другому курсі за спеціальністю «нутриціологія» (наука про харчування) та планує стати місіонером у Мозамбіку, де недоїдання ‒ одна з найсерйозніших суспільних проблем.

Частина приношень тринадцятої суботи три роки тому допомогла Мозамбікському адвентистському університету розширити відділення нутриціології ‒ з’явилися нові аудиторії та обладнання.