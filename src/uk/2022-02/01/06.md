---
title:  Обов’язок людства
date:   31/03/2022
---

Щойно створивши першу людину, Бог підніс їй три дари: Еденський сад (Бут. 2:8), їжу (вірш 16) і дружину (вірш 22).

`Прочитайте Бут. 2:15–17. Який обов’язок людини щодо творіння і щодо Бога? Як ці два обов’язки пов’язані один з одним?`

Перший обов’язок людини стосується природного середовища, у яке Бог її помістив: «порати його [рай] та його доглядати» (Бут. 2:15). Дієслово _авáд_, «порати», указує на працю. Недостатньо отримати дар. Ми повинні працювати над ним, щоб він приносив плоди, ‒ цей урок Ісус повторить у Своїй притчі про таланти (Матв. 25:14–30). Дієслово _шамáр_, «доглядати», указує на відповідальність за збереження отриманого.

Другий обов’язок стосується їжі людини. Ми повинні пам’ятати, що людям їжу дав Бог (див. Бут. 1:29). Він також сказав Адаму, що «ти можеш їсти» (Бут. 2:16). Люди не створили ані дерев, ані плодів на них. І дерева, і їжа були даром ‒ даром благодаті.

Однак тут також міститься наказ: люди мали отримати Божий щедрий дар «із кожного дерева» і насолоджуватися ним. Однак як частину цієї благодаті Бог додає обмеження. Людям було заборонено їсти з одного конкретного дерева. Насолода без будь-яких обмежень призведе до смерті. Цей принцип був правильним в Еденському саду, і здебільшого той самий принцип діє і сьогодні.

Третій обов’язок людини (чоловіка) стосується жінки, Божого третього дару: «Покине тому чоловік свого батька та матір свою, та й пристане до жінки своєї» (Бут. 2:24). Ця незвичайна заява ‒ красномовний вислів, що підкреслює відповідальність людини щодо подружнього завіту й щодо мети бути «одним тілом», тобто єдиним цілим (порівняйте з Матв. 19:7–9).

Причина, з якої саме чоловік (а не жінка) повинен був залишити своїх батьків, може бути пов’язана ось із чим: коли в Біблії йдеться про людей, то переважно використовується чоловічий рід; однак це повеління стосується і жінки. Так чи інакше, узи шлюбу, хоч і є даром від Бога, передбачають відповідальність людини після отримання такого дару; цей обов’язок покладено і на чоловіка, і на жінку, і вони повинні сумлінно його виконувати.

`Подумайте про все, що Бог дав вам. Які ваші обов’язки щодо цих дарів?`