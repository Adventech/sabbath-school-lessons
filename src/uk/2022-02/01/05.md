---
title:  Створення людства
date:   30/03/2022
---

Створення людей ‒ остання Божа дія в розповіді Буття. Люди ‒ кульмінація всього земного творіння, мета, для якої була створена Земля.

`Прочитайте Бут. 1:26–29; 2:7. Який зв’язок між цими двома різними варіантами розповіді про створення людства?`

Бог створив людей на Свій образ ‒ це одне з найбільш сміливих тверджень Біблії. Тільки люди були створені за образом Бога. Хоча «вчинив Бог земну звірину за родом її» (Бут. 1:25), «Бог на _Свій_ образ людину створив» (Бут. 1:27; курсив автора). Деякі коментатори обмежують цю формулу духовною природою людей, яку інтерпретують так: «образ Бога» окреслює лише адміністративну функцію представлення Бога або духовну функцію взаємин з Богом чи одне з одним.

Хоч ці уявлення частково правильні, однак вони не враховують важливої фізичної реальності цього творіння. Справді, два слова «образ» і «подоба», що описують процес у Бут. 1:26, містять обидва виміри. Якщо єврейське слово _целéм_, «образ», стосується конкретної форми фізичного тіла, то слово _демýт_, «подоба», стосується особистісних якостей, які можна порівняти з Божественною Особистістю.

Отже, єврейське поняття «образ Бога» необхідно розуміти у світлі біблійного вчення про цілісність людської природи. Святе Письмо стверджує, що люди (чоловіки і жінки) були створені за образом Бога як фізично, так і духовно. Еллен Уайт зазначає: «Коли Адам вийшов із рук Творця, його фізична, розумова й духовна природа мала подобу його Митця» (Виховання та освіта. С. 15).

Фактично це розуміння цілісного «образу Божого», що має зовнішню схожість, знову підтверджується в іншій розповіді про творіння. Там сказано: «...Стала людина живою душею» (Бут. 2:7) ‒ (_нефéш_) ‒ унаслідок двох Божественних дій: Бог «створив [з пороху земного]» і Бог «вдихнув». Зверніть увагу, що слово «дух» часто стосується духовного виміру, але воно також тісно пов’язане з біологічною здатністю дихати, що виявляється в тій частині людини, яка була створена «з пороху земного». Це «дихання життя», тобто дух (духовний) і життя (фізичне).

Пізніше Бог виконає третю дію, цього разу, щоб створити жінку з тіла чоловіка (див. Бут. 2:21, 22) і в такий спосіб підкреслити, що вона має ту саму природу, що й чоловік.