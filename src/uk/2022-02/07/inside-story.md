---
title:  Місіонерська історія
date:   13/05/2022
---

#### Молитва вчителя
_Ендрю Мак-Чесні_

Шкільна подруга сказала Селіні, що їй слід поклонятися Ісусові. «Тобі просто необхідно піти до церкви, бо коли Ісус повернеться, Він забере лише Свій народ», – пояснила дівчинка. Вона також розповіла, що в селі є лише дві церкви – Церква адвентистів сьомого дня та церква іншої конфесії. Селіна обрала церкву іншої конфесії, її привабила велика гарна будівля.

Через деякий час один з родичів, хлопчик її віку, запросив Селіну до адвентистської церкви. Друзі Селіни відмовляли її: «Не ходи туди. Раптом тобі там сподобається і ти більше не повернешся?» «Чому ви вирішили, що я залишу свою улюблену церкву і вас?» ‒ відповіла Селіна.

Суботнього ранку вона прийшла до церкви. Їй сподобалося все: прославлення, проповідь, молитва пастора, але особливе враження на неї справила дружелюбність членів церкви. Було таке відчуття, що на неї тут давно чекали. Дізнавшись, що пастор проводитиме серію євангельських зустрічей, вона не роздумуючи вирішила відвідати їх. Селіна зі здивуванням слухала, як пастор розповідав про звіра із сьомого розділу книги Даниїла та про події перед Другим приходом Ісуса. Зустрічі закінчилися, і Селіна зрозуміла, що її місце в цій церкві. Через короткий час вона прийняла хрещення та приєдналася до Церкви адвентистів сьомого дня.

Селіна Нкває стала шкільною вчителькою. Найбільше вона хотіла працювати в адвентистській школі і не лише викладати дітям різні предмети, а й відкривати любов Ісуса. У їхній країні не було адвентистських шкіл, тому вона працювала в державних школах упродовж 34 років. Вийшовши на пенсію, Селіна ревно молилася, щоб свідчити про Бога своєму народу. Вона організувала низку євангельських заходів, завдяки яким кілька людей уклало завіт з Богом. Однак мрія викладати в адвентистській школі все ще жила в її серці.

Якось чоловік Селіни побачив оголошення в газеті про те, що потрібні вчителі в нову адвентистську школу «Східні ворота» в місті Францистауні (Південна Африка), побудовану на приношення тринадцятої суботи в 2015 році. Селіна надіслала резюме, і була прийнята на роботу вчителем початкової школи. Бог відповів на її молитви. «Щодня ми збираємося усім педагогічним колективом і молимося, аби Бог допоміг дітям побачити Його характер у нас, а нам ‒ явити Його характер дітям», ‒ розповідає Селіна.

_Ця історія ілюструє дві мети Стратегічного плану Адвентистської Церкви на період 2020 – 2025 роки під назвою «Ідемо разом». Мета № 4: «Посилити діяльність установ Церкви адвентистів сьомого дня щодо підтримки свободи, цілісного здоров’я й надії людей через Ісуса та відновлення в них образу Божого» та мета № 6: «Збільшити показники зростання Церкви, збереження та повернення віруючих, а також участі в церковному житті дітей, підлітків і молоді»._