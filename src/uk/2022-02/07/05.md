---
title:  Син обітниці
date:   11/05/2022
---

В останній сцені обрізання брав участь кожен: не тільки Ізмаїл, але й усі чоловіки в домі Авраама були обрізані (див. Бут. 17:23–27). Слово _коль_ («всі») повторюється чотири рази (вірші 23, 27). Саме на цьому всеосяжному тлі Бог являється Авраамові, щоб підтвердити обітницю про сина Ісака.

`Прочитайте Бут. 18:1–15 і Римл. 9:9. Які уроки гостинності ми можемо почерпнути з того, як Авраам приймав своїх гостей? Як ви поясните Божу відповідь на гостинність Авраама?`

Спочатку Авраам не знав, ким були ці подорожні (див. Євр. 13:2). «Він сидів при вході в намет під час денної спеки» (Бут. 18:1), а оскільки відвідувачі в пустелі рідко бувають, він, імовірно, дуже хотів зустрітися з ними. Авраам побіг до мужів (вірш 2), хоч йому було 99 років. Він назвав одного із цих мандрівників _Адонай_, «Господи» (вірш 3), титул, який часто використовують щодо Бога (Бут. 20:4; Вих. 15:17). Патріарх дбав про них, готуючи їжу (Бут. 18:6, 7). Він стояв поруч із гостями, уважний до їхніх потреб і готовий служити їм (вірш 8).

Поведінка Авраама щодо незнайомців стане у віках прикладом гостинності (див. Євр. 13:2). Фактично побожне ставлення Авраама відображає філософію гостинності. Прояв поваги та турботи до подорожніх ‒ це не просто жест ввічливості. Біблія наголошує: цей релігійний обов’язок, який Бог сприймає як виконаний особисто щодо Нього (пор. з Матв. 25:35–40). У цій історії Бог більше ототожнюється з голодним нужденним чужинцем, ніж із великодушною людиною, що приймає мандрівників.

З іншого боку, Божественне входження в людську сферу означає Його милість і любов до людей. Така поява Бога передбачає Христа, Котрий залишив Свій небесний дім, «прийняв образ раба... і з вигляду був як людина», щоб досягти людства (див. Филп. 2:7, 8). Поява тут Бога ‒ доказ безсумнівності Його обітниці (див. Бут. 18:10). Він бачить Сару, що ховається «у наметі», і знає її найпотаємніші думки (вірш 12). Господь знає, що вона розсміялася, і слово «сміятися» ‒ Його останнє слово. Попри її скептицизм, Він виконає Своє слово.

`Детальніше зупиніться на ідеї, що «Бог більше ототожнюється з голодним і нужденним чужинцем, ніж з великодушною людиною, що приймає мандрівників». Чому нам важливо пам’ятати про цю концепцію?`