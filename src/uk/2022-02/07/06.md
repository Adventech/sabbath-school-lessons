---
title:  Лот у Содомі
date:   12/05/2022
---

`Прочитайте Бут. 18:16–19:29. Як пророче служіння Авраама впливає на його відповідальність за долю Лота?`

Щойно Аврааму знову була підтверджена Божа обітниця про сина. Однак замість того, щоб насолоджуватися доброю вісткою, він залучає Бога до палкої дискусії щодо долі Лота в Содомі. Авраам ‒ не тільки пророк, якому Бог відкриває Свою волю; він також пророк, що заступається за нечестивих. Єврейський вислів «стояв перед Господнім лицем» (Бут. 18:22) ‒ це діома, що означає молитву.

Фактично Авраам «торгується» з Богом, аби врятувати Содом, де проживає його племінник. Патріарх зменшує імовірну кількість: від 50 праведників до 10, і Бог врятував би народ Содому, якби лише 10 содомлян були праведними.

Читаючи історію про те, що сталося, коли два ангели прийшли до Лота, щоб попередити його про прийдешнє покарання (див. Бут. 19:1–10), ми бачимо, наскільки грішними й злими стали содомляни. Це справді були нечестиві люди, як і багато навколишніх народів, що стало однією з головних причин, чому згодом вони були вигнані зі своєї землі (див. Бут. 15:16).

«Аж ось настала для Содома остання ніч. Уже нависли хмари відплати‚ кидаючи свою тінь на приречене місто. Проте люди не помічали цього. Вони продовжували мріяти про багатство й насолоди тоді, коли ангели-губителі вже наближалися до Содома. Цей останній день нічим не відрізнявся від попередніх. Вечірні сутінки згущалися над прекрасним‚ упевненим у своїй безпеці містом. Неперевершений за своєю красою краєвид купався в променях призахідного сонця. Вечірня прохолода спонукала мешканців міста залишити свої оселі, і натовпи шукачів задоволень блукали в пошуках розваг» (Е. Уайт. Патріархи і пророки. С. 157, 158).

Урешті-решт Бог урятував лише Лота, його дружину і двох його дочок (див. Бут. 19:15), майже половину мінімуму, що складається з 10. Зяті, які не сприйняли серйозно попередження Лота, залишилися в місті (вірш 14).

Потім прекрасні міста рівнини були зруйновані. Єврейське дієслово _хафáх_, «повалити», використане в цьому уривку кілька разів (вірші 21, 25, 29), і характеризує руйнування нечестивих міст (див. П. Зак. 29:23; Амоса 4:11). Ідея полягає в тому, що країну «повернули в зворотному напрямку». Подібно до того як потоп «повернув у зворотному напрямку» початкове творіння (Бут. 6:7), руйнування Содому стало «поверненням у зворотному напрямку» Еденського саду (Бут. 13:10). У руйнуванні Содому нам також дане провіщення руйнування в кінці часу (див. Юди 7).