---
title:  Віра Авраама
date:   08/05/2022
---

`Прочитайте Бут. 15:1–21 і Римл. 4:3, 4, 9, 22. Як Аврам показує, що означає жити вірою? У чому сенс жертвоприношення, яке Бог наказав здійснити Авраму?`

Перша відповідь Бога на занепокоєння Аврама про спадкоємця (вірші 1–4) полягає в тому, що в нього буде син з його нутра (вірш 4). Ту ж мову використовує пророк Натан щодо насіння майбутнього месіанського царя (див. 2 Сам. 7:12). Бог запевнив Аврама в цьому, «і ввірував Аврам Господеві» (вірш 6), адже розумів, що виконання Божої обітниці залежало не від його власної праведності, а від Божої (вірш 6, пор. з Римл. 4:5, 6).

Такий погляд незвичайний, особливо в тій культурі. У релігії стародавніх єгиптян, наприклад, вирок виносили на основі підрахунку людських діл праведності, зіставляючи з праведністю богині Маат, що уособлювала божественну праведність. Отож потрібно було заслужити «спасіння».

Потім Бог влаштовує церемонію жертвоприношення, яку повинен звершити Аврам. По суті, жертва вказує на смерть Христа за наші гріхи. Люди спасаються благодаттю, даром Божої праведності, які символізують ці жертви. Однак ця конкретна церемонія несе особливі вісті для Аврама. Напад хижих птахів на жертовних тварин (вірші 9–11) означає, що нащадки Аврама страждатимуть від рабства «чотири сотні літ» (вірш 13) або чотири покоління; потім у четвертому поколінні нащадки Аврама «повернуться сюди» (вірш 16).

Остання сцена церемонії жертвоприношення драматична: «Появилась мов димуюча піч, та смолоскип огняний перейшов поміж тими кусками жертви» (вірш 17). Це неймовірне чудо свідчить про Божу готовність виконати Свою обітницю завіту дати землю нащадкам Аврама (вірш 18).

Межі Обітованої землі «від річки Єгипту аж до річки великої, до річки Єфрата» (вірш 18) нагадують нам про межі Еденського саду (пор. з Бут. 2:13, 14). Отже, у цьому пророцтві йдеться не лише про вихід і батьківщину для Ізраїлю. На далекому обрії пророцтва, у захопленні нащадками Авраама країни Ханаан вимальовується ідея про остаточне спасіння народу Божого, який повернеться до Еденського саду.

`Як ми можемо навчитися зосереджувати свою увагу на Христі та Його праведності як на нашій єдиній надії на спасіння? Що відбувається, якщо ми починаємо підраховувати свої добрі діла?`