---
title:  Сумніви Авраама
date:   09/05/2022
---

`Прочитайте Бут. 16:1–16. Яке має значення рішення Аврама ввійти до Аґар, навіть попри дану йому Богом обітницю? Як дві жінки, Аґар і Сара, уособлюють два погляди на віру (Гал. 4:21–31)?`

Коли Аврам засумнівався (див. Бут. 15:2), Бог недвозначно запевнив його, що в нього буде син. Та досі, через роки, у Аврама немає сина. Навіть після останнього яскравого Божого пророцтва Аврам, здається, утратив свою віру: він більше не вірить, що в нього буде можливість мати сина від Сари. Сара, відчуваючи, що надії немає, виявляє ініціативу й переконує чоловіка вдатися до звичайної практики того часу на стародавньому Близькому Сході: узяти сурогатну матір. Для цієї мети призначена Аґар, служниця Сари. Така стратегія виявилася дієвою. Як не дивно, ця людська стратегія видавалася більш ефективною, ніж віра в Божі обітниці.

Уривок, що описує стосунки Сари й Аврама, перегукується з історією про Адама та Єву в Еденському саду. Ці два епізоди мають низку спільних мотивів (Сара, як і Єва, активна; Аврам, подібно до Адама, пасивний) і мають спільні дієслова та фрази («послухався Аврам голосу Сари», «взяла», «дала»). Зазначена паралель між двома цими історіями передбачає несхвалення Богом такого способу дій.

Апостол Павло посилається на історію патріарха, щоб підкреслити свою думку щодо зіставлення діл і благодаті (див. Гал. 4:23–26). В обох розповідях результат той самий: негайна вигода, пов’язана з людськими ділами, не узгодженими з волею Бога, призводить до майбутніх неприємностей. Зверніть увагу на те, що Бог нібито відсутній протягом усіх цих дій. Сара говорить про Бога, але ніколи не говорить з Ним; і Бог не говорить з жодним з них. Така відсутність Бога дивна, особливо після активної присутності Бога в попередньому розділі.

Потім Бог з’являється Аґарі, але лише після того, як вона залишила дім Аврама. Ця несподівана поява підтверджує факт Божої присутності, попри людські зусилля діяти без Нього. Згадка про «Ангола Господнього» (Бут. 16:7) ‒ це титул, який часто ототожнюється з Господом, Ягве (див. Бут. 18:1, 13, 22). Цього разу саме Бог виявляє ініціативу й оголошує Аґарі, що вона народить сина, Ізмаїла, ім’я якого означає «Бог чує» (16:11). За іронією долі, історія, котра закінчилася ідеєю слухання (_шамá_), перегукується зі слуханням на початку тієї сторії, коли Аврам «послухався» (_шамá_) голосу Сари (вірш 2).

`Чому ми легко виявляємо такий самий брак віри, який виявив Аврам?`