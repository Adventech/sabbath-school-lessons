### КНИГА ПОЧАТКУ

Книга Буття розповідає про Ісуса ‒ нашого Творця, Вседержителя і Викупителя. Апостол Іван, зосереджуючи увагу на тексті Буття, розповіді про створення світу, написаній Мойсеєм за півтора тисячоліття до нової ери, указує на Ісуса: «На початку було Слово, і Слово було в Бога, і Слово було Бог. Воно на початку було в Бога. Все через Нього постало, і без Нього не постало нічого з того, що постало. У Ньому було життя, ‒ і життя було Світлом людей» (Івана 1:1–4).

Про що повідомляє Іван? «На початку» все, що було створене, усе, чого колись не було, виникло завдяки Ісусові. Усе творіння ‒ від галактик, що стрімко рухаються в космічному просторі в яскравому світлі вогнів, до філігранної ДНК, дивовижно вплетеної в клітину, і квантових хвиль ‒ усе це створив і підтримує Ісус. Книга Буття ‒ перша розповідь у Святому Письмі як про це творіння, так і про його викуплення. Тут міститься єдиний у світі «офіційний» звіт про наше походження.

Грецьке слово _ге́незис_ означає «початок» і походить від єврейського _береши́т_, «на початку», ‒ першого слова книги Буття, а отже, і першого слова усієї Біблії! Буття дає нам основу, на яку спираються всі наступні Писання. Оскільки книга Буття ‒ перша й основна для решти інших, вона є однією з найбільш цитованих або згадуваних книг в інших Писаннях.

Буття важливе, оскільки більше за будь-який інший твір допомагає нам зрозуміти, хто ми такі як людські істоти. Ця істина особливо значуща сьогодні, коли нас, людей, вважають не більш ніж випадковістю, випадковими творіннями суто матеріалістичного Всесвіту. Чи, як висловився один фізик, ми, люди, є «організованим порохом» (що певною мірою правильно, хоч, на його думку, організували його «сліпі» закони природи!). Проте Буття відкриває нам наше справжнє походження: ми істоти з визначеною метою й досконало створені за образом Божим у досконалому світі. Буття також пояснює гріхопадіння, тобто чому наш світ більше не досконалий і чому ми, люди, теж не досконалі. Проте ця книга втішає нас Божою обітницею спасіння у світі, який не дає нам нічого, окрім страждань і смерті.

Буття вражає своїми драматичними історіями про чудеса (творіння, дивовижні народження, веселка) і суди (потоп, Содом і Гомора), що свідчать про святу присутність і втручання Бога. Крім того, ця книга містить зворушливі історії про любов (Яків і Рахіль), ненависть (Яків і Ісав), народження (Ісак, Яків, сини Якова), смерть (Сарра, Рахіль, Яків, Йосип), убивства (Каїн, Симеон і Левій) і прощення (Ісав і Яків, Йосип і його брати). Буття також містить уроки з етики (Каїн, Вавилон), віри (Авраам, Яків), надії й обітниці про викуплення (мідний змій, Обітована земля).

Упродовж кварталу ми не лише читатимемо й досліджуватимемо книгу Буття, але й насолоджуватимемося її прекрасними історіями й більше дізнаватимемося про те, як краще ходити з Господом творіння, Богом Авраама, Ісака і Якова.

Утім, географічні пересування в цій книзі ‒ з Едену до Вавилону, Обітованої землі, Єгипту й далі до перспективи Обітованої землі ‒ нагадують нам про наші поневіряння, плекаючи нашу надію на справжню Обітовану землю, на Нове Небо й Нову Землю. Простеживши за різними героями книги Буття, ми виявимо: незалежно від того, наскільки відрізняються час, місце, культура й обставини, здебільшого історії про них ‒ це історії про нас.</p>

_Жак Б. Дюкан, доктор богослов’я, почесний професор єврейської мови й екзегези Старого Завіту в Теологічній семінарії АСД, Університет Ендрюса._