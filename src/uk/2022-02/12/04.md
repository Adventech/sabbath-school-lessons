---
title:  Йосип і Веніямин
date:   14/06/2022
---

Яків не міг легко відпустити Веніямина ‒ його єдиного сина, що залишився від Рахілі. Він боявся втратити його, оскільки вже втратив Йосипа (43:6–8). Лише коли не стало жі (вірш 2) і коли Юда пообіцяв, що гарантує повернення Веніямина (вірш 9), Яків нарешті погодився на другий візит до Єгипту й дозволив Веніямину піти зі своїми братами.

`Прочитайте Бут. 43. Як присутність Веніямина вплинула на перебіг подій?`

Присутність Веніямина домінувала в цих подіях. Коли всі брати постають перед Йосипом, Веніямин – єдина людина, яку бачить Йосип (вірш 16). Веніямин – єдиний, хто названий «братом» (вірш 29). Веніямина називають на ім’я, а всі інші брати не ідентифікуються; про них просто згадують як про «цих людей» (вірш 16).

Йосип називає Веніямина «мій син», висловлюючи особливу ​​прихильність (вірш 29; пор. з 22:8). Благословення Йосипа вказує на «милість» (вірш 29), перегукуючись із його благанням про милість, яка не була надана (42:21). Йосип бажає Веніямину милості, якої сам не отримав від решти своїх братів.

Тимчасом як брати Йосипа бояться, що їх кинуть до в’язниці через гроші, знайдені в їхніх мішках, Йосип готує для них бенкет через присутність Веніямина. Здається, що Веніямин позитивно вплинув на всю ситуацію загалом. Коли всі брати розсаджені відповідно до їхього віку та правил про почесті, саме Веніямина, наймолодшого, обслуговують у п’ять разів більше, ніж решту братів (43:33, 34). Однак такий фаворитизм не дратує їх, на відміну від того часу, коли Йосип був фаворитом свого батька багато років тому, що призвело до їхніх жахливих учинків як щодо брата, так і щодо батька (37:3, 4).

«Виявляючи Веніяминові знаки уваги, Йосип мав на меті довідатися, чи не ставляться вони до меншого брата з такими ж заздрістю й ненавистю, які колись виявляли до нього? Усе ще не підозрюючи, що Йосип розуміє їхню мову, брати продовжували перемовлятися між собою. Отже, він мав змогу дізнатися про їхні справжні почуття. Однак Йосип ще раз хотів випробувати їх‚ і перед тим, як спорядити в дорогу, наказав покласти свою срібну чашу в мішок наймолодшого брата» (Е. Уайт. Патріархи і пророки. С. 228, 229).