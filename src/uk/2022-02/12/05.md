---
title:  Чаша для ворожіння
date:   15/06/2022
---

`Прочитайте Бут. 44. Чому Йосип поклав чашу для ворожіння в мішок Веніямина, а не в мішок іншого брата?`

Ця історія паралельна до попередньої. Як і раніше, Йосип дає конкретні вказівки; і знову їхні мішки наповнюють їжею. Однак цього разу Йосип дає дивний наказ: покласти його дорогоцінну чашу в мішок Веніямина.

Унаслідок цього події розгортаються зовсім по-іншому. Якщо під час попередньої подорожі брати повернулися до Ханаану, щоб узяти із собою Веніямина, тепер вони мають повернутися до Єгипту, щоб зустрітися з Йосипом. Якщо в попередній ситуації всі брати знайшли одне й те саме у своїх мішках, тепер тільки у Веніямина знайдено чашу Йосипа. Несподівано Веніямина, який як почесний гість мав доступ до чаші Йосипа, тепер підозрюють і звинувачують у крадіжці дорогоцінного предмета. За це він неминуче потрапить до в’язниці.

Те, що Йосип використовував чашу для ворожіння (нахаш ‒ «ворожити», «пророкувати»), не означало, ніби він вірив у її силу. Йосип «ніколи не претендував на те‚ що володіє силою віщування, але хотів примусити їх повірити, що він може читати таємниці їхнього життя» (Е. Уайт. Патріархи і пророки. С. 229).

Чаша для ворожіння була для Йосипа приводом викликати відчуття надприродного й у такий спосіб пробудити в серцях братів почуття провини перед Богом. Саме так Юда інтерпретує важливу вістку Йосипа, оскільки згадує про їхню неправду, яку знайшов Бог (44:16). Крім того, крадіжка дорогоцінної чаші виправдала б суворе покарання й у такий спосіб перевірила б погляди інших братів.

Зауважте, якою була сила емоцій та реакції братів. Усі вони об’єднані одним і тим самим болем, боячись за Веніямина, який, як і Йосип, буде втрачений і стане рабом у Єгипті, хоч він також невинний. Ось чому Юда пропонує себе в раби «замість» Веніямина (44:33), так само, як і баран був принесений у жертву «замість» невинного Ісака (пор. з 22:13). Юда пропонує себе як жертву, заміну, призначення якої полягає саме в тому, аби впоратися з «нещастям», яке спіткало б його батька (44:34).

`Який принцип любові, прикладом якого є відповідь Юди, передбачається в процесі заміщення? Як така любов пояснює біблійне богослов’я спасіння? (Див. Римл. 5:8).`