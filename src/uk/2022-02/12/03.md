---
title:  Зустріч Йосипа з братами
date:   13/06/2022
---

`Прочитайте Бут. 42. Про що йдеться в розділі? Як описані події розкривають Боже провидіння, що діє навіть усупереч гріху і зловживанням людей?`

Голод змушує Якова відрядити синів до Єгипту купити хліба. За іронією долі, саме Яків ініціював цей проєкт (вірш 1). Нещасний старий, що став жертвою обставин, які не залежали від нього, мимоволі запускає дивовижний ланцюг подій, що привели його до возз’єднання з улюбленим сином, якого він так довго оплакував.

Промисел Божий у цій зустрічі простежується у двох основних моментах. По-перше, у виконанні снів Йосипа. Подія, передбачена у пророчих снах Йосипа: «Ваші снопи... вклоняються снопові моєму» (37:7), нині здійснюється. Йосип названий «володарем над тим краєм» (42:6) і «пан того краю» (вірші 30, 33). Могутнє становище Йосипа контрастує зі становищем його нужденних братів, які «уклонилися йому обличчям до землі» (вірш 6), ‒ тих самих десять братів, які глузували з Йосипа через його сни й сумнівалися в їхньому виконанні (37:8).

По-друге, у тому, що ця зустріч описана як відповідь. Лінгвістичні та тематичні відголоси між цими двома подіями підкреслюють характер справедливої ​​відплати. Фраза «і говорили вони один одному» (42:21) також була використана, коли вони почали змовлятися проти Йосипа (37:19). Перебування братів у в’язниці (42:17) перегукується з перебуванням Йосипа у в’язниці (40:3, 4). Фактично брати Йосипа пов’язують те, що відбувається з ними зараз, з тим, що вони зробили зі своїм братом близько 20 років тому. «І говорили вони один одному: “Справді винні ми за нашого брата, бо ми бачили недолю душі його, коли він благав нас, а ми не послухали… Тому-то прийшло це нещастя на нас!”» (42:21).

Слова Рувима: «А оце й кров його жадається…» (вірш 22), що перегукуються з його минулим попередженням: «Не проливайте крови» (37:22), посилюють зв’язок між тим, із чим вони тепер зіткнулися, і тим, що вчинили.

`Більшість із нас, безсумнівно, чинили те, про що жалкуємо. Як ми можемо виправити, наскільки це можливо, вчинене? Чому прийняття Божих обітниць про прощення через Ісуса таке важливе для нас (див. Римл. 5:7–11)?`