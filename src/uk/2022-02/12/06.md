---
title:  «Я Йосип, ваш брат»
date:   16/06/2022
---

`Прочитайте Бут. 45. Які уроки любові, віри й надії можна знайти в цій історії?`

Саме в той момент, коли Юда говорив про «нещастя», яке спіткає _авí_, «мого батька» (44:34), Йосип «голосно заплакав» (45:2), а потім «відкрився» своїм братам. Цей вислів, який часто використовується щодо Божого Самовідкриття (Вих. 6:3; Єзек. 20:9), припускає, що Бог також явив Себе тут. Тобто Господь показав, що Його провидіння керує, навіть попри людські слабкості.

Брати Йосипа не можуть повірити в те, що чують і бачать. Тому Йосип змушений повторити: «Я Йосип, ваш брат» (45:4), лише вдруге, коли вони чують конкретні слова «якого ви продали були до Єгипту» (вірш 4), вони вірять у це.

Потім Йосип заявляє: «Бог послав мене» (вірш 5). Ця згадка про Бога має подвійну мету. Вона не тільки переконує братів у тому, що Йосип не відчуває до них поганих почуттів; це також глибоке сповідання віри й висловлення надії, адже Господь обернув їхні недобрі вчинки на добро для «великого числа спасенних» і збереження життя наступних поколінь (вірш 7).

Потім Йосип переконує братів піти до батька, щоб підготувати його до переїзду до Єгипту. Він супроводжує свій заклик конкретними словами щодо місця, де вони «осядуть», тобто землі Ґошен, відомої своїми багатими пасовищами, – це «доб­ ро єгипетського краю». Йосип також дбає про перевезення: надані колісниці, які зрештою переконають Якова, що сини не обманювали його, розповідаючи про свої переживання (вірш 27). Яків сприймає все побачене як свідчення того, що Йосип живий, і цього йому достатньо, аби знову ожити (пор. з 37:35; 44:29).

Тепер усе гаразд. Дванадцять синів Якова живі. Яків уже названий «Ізраїлем» (45:28), і Боже провидіння виявилося могутнім чином.

`Так, Йосип був милостивим до своїх братів. Але як нам навчитися бути милостивими до тих, чиє зло щодо до нас не перетворюється на добро, як для Йосипа?`