---
title:  Місіонерська історія
date:   17/06/2022
---

#### «Я піду»
_Ендрю Мак-Чесні_

Новина про трагічну смерть американської дівчини-волонтерки Кірстен Уолкотт під час ранкової пробіжки на тихоокеанському острові Яп блискавично поширилася в кампусі Південного адвентистського університету, де вона навчалася. За ці роки університет відрядив багатьох студентів-волонтерів до віддалених регіонів як місіонерів, і тепер студенти розділилися на два табори.

«Ми більше нікуди не підемо. Це надто небезпечно», ‒ заявили одні.

Інші згадали слова отця ранньої християнської Церкви Тертуліана, процитовані в книзі «Велика боротьба»: «Що більше ви нас будете знищувати, то більше людей ставатиме на наші місця, бо кров християн ‒ це насіння» (С. 42).

«Ми підемо! ‒ сказали вони. – Ми шануватимемо віру Кірстен». Серед них був Уїнстон Кроуфорд, 33-річний студент богословського факультету. Через кілька днів після цієї розмови він дізнався, що потрібний доброволець для викладання англійської мови в Росії. Він подав заявку й отримав запрошення викладати в одному з московських університетів.

Доки готувалися документи, він багато читав про Росію. За дванадцять днів до його вильоту, 10 квітня 2010 року, унаслідок терористичного акту в московському метро загинуло сорок осіб. «Куди я їду?» ‒ подумав Уїнстон.

Потім він згадав про Павла, якого багато разів били і залишали помирати. Павло не був боягузом. Уїнстон згадав слова з Обʼявл. 21:8, де сказано, що боязкі не успадкують вічного життя. Він згадав Кірстен. «Чому я так злякався? ‒ думав молодий чоловік. – Бог закликає мене служити. Я піду!» Уїнстон вирушив до Росії. Він став ближче до Христа, а те, який вплив справив на своїх студентів, стане відомо лише у вічності. Той рік змінив його життя.

_Ця історія ілюструє місіонерську мету № 1 Стратегічного плану Адвентистської Церкви на період 2020 – 2025 роки під назвою «Ідемо разом». Мета звучить так: «Відродити концепцію всесвітньої місії та жертовного місіонерського служіння як спосіб життя, котрий залучає до свідчення про Христа і до справи формування Його послідовників не лише пасторів, а й усіх членів Церкви – і молодих, і старших»._