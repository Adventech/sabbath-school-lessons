---
title:  Завіт (Частина друга)
date:   21/04/2022
---

`Прочитайте Бут. 8:21–9:1. Яке значення Божого зобов’язання зберегти життя? Як Боже благословення сприяє виконанню цього зобов’язання?`

Зобов’язання Бога зберегти життя було актом благодаті, а не результатом людських заслуг. Господь вирішив зберегти життя на Землі попри лихі дії людства (вірш 21). У тексті 22 буквально сказано: «По всі дні землі»; тобто доки існує ця нинішня Земля, пори року змінюватимуться й життя підтримуватиметься. Отже, Бог не відмовився від Свого творіння.

По суті, наступний текст, у якому йдеться про Боже благословення, повертає нас до початкового творіння з його благословенням (1:22, 28; 2:3). У певному розумінні Господь давав людству шанс розпочати все заново.

`Прочитайте Бут. 9:8–17. Яке значення має веселка? Як цей «знак заповіту» (вірш 12) пов’язаний з іншим знаком завіту – суботою?`

Фраза «Я укладу/встановив заповіт» повторюється тричі (9:9, 11, 17), указуючи на кульмінацію й виконання Божої початкової обітниці (6:18). Тексти 9:9, 11, 17 паралельні текстам про шостий день у розповіді про творіння, а тексти 9:13–16 паралельні текстам про сьомий день, суботу, у розповіді про творіння. Семикратне повторення слова «заповіт» усередині розділу 9 перегукується із суботою. Як і субота, веселка є «знаком заповіту» (9:12, 13, 16; пор. з Вих. 31:12–17). Як і субота, веселка має універсальний характер; вона поширюється на весь світ. Подібно до того як субота (знак творіння) призначена для всіх і всюди, обітниця про те, що іншого всесвітнього потопу не буде, також призначена для всіх і всюди.

`Наступного разу, коли ви побачите веселку, поміркуйте про всі дані нам Божі обітниці. Чому ми можемо довіряти цим обітницям і як веселка підтверджує це?`