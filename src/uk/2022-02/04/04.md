---
title:  Завершення потопу
date:   19/04/2022
---

У Бут. 7:22–24 описано непереборний і всеосяжний вплив вод, від яких «винищив Бог усяку істоту» (вірш 23). «І прибувала вода на землі сто і п’ятдесят день» (вірш 24). Саме в таких умовах цілковитого знищення й безнадійності «згадав Бог» (8:1). Ця фраза ‒ у центрі текстів про потоп, що підкреслює: указана ідея є головною новиною історії про потоп.

`Прочитайте Бут. 8:1. Що означає вислів: «І згадав Бог про Ноя»?`

Дієслово _захáр_, «пам’ятати», означає: Бог не забув і це більше, ніж просто розумова вправа. У біблійному контексті вислів «і згадав Бог» означає виконання Його обітниці й часто вказує на спасіння (див. Бут. 19:29). У контексті потопу словосполучення «і згадав Бог» означає, що вода «заспокоїлась» (8:1) і через певний час Ной зможе залишити ковчег (вірш 16).

Хоч прямої команди на вихід ще не дано, Ной бере на себе ініціативу й посилає спочатку ворона, а потім голуба, щоб перевірити ситуацію. Нарешті, коли голуб не повертається, він розуміє, що «висохла вода з-над землі. І Ной зняв даха ковчегу й побачив» (8:13).

Поведінка Ноя містить практичні уроки. З одного боку, вона вчить нас довіряти Богу, навіть якщо Він ще не говорить прямо; з іншого боку, віра не заперечує цінності розмірковувань і перевірки. Віра не виключає обов’язку думати, шукати й аналізувати, чи правильно те, про що ми дізналися.

І все ж таки Ной виходить лише тоді, коли Бог, нарешті, наказує йому зробити це (вірші 15–19). Тобто, навіть знаючи, що вихід назовні безпечний, Ной усе одно покладається на Бога й чекає Його сигналу, перш ніж вийти з ковчега. Він терпляче чекав у ковчегу. «Оскільки Ной увійшов до нього за Божим повелінням, то й тепер чекав указівки, щоб залишити його. Нарешті з Небес зійшов ангел, відчинив масивні двері, звелівши патріархові і його родині вийти й вивести тварин» (Е. Уайт. Патріархи і пророки. С. 105).

`Прочитайте Бут. 8:1; 19:29; Псал. 106:4. Що означає вислів «І Бог згадав»? Що ця істина нині означає для нас, тобто, як Бог показав вам, що Він «пам’ятає» вас?`