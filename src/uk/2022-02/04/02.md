---
title:  Приготування до потопу
date:   17/04/2022
---

`Прочитайте Бут. 6:13–7:10. Який урок ми можемо почерпнути із цієї дивовижної розповіді про ранню історію людства?`

Як і Даниїл, Ной ‒ пророк, який провіщає кінець світу. Давньоєврейське слово, що означає «ковчег» (тевá) (Бут. 6:14), ‒ те ж саме рідкісне слово, запозичене з єгипетської мови й використане щодо «папірусової скриньки», у якій сховали немовля Мойсея. Він був збережений для того, щоб вивести Ізраїль з Єгипту (Вих. 2:3).

До того ж деякі побачили в конструкції ковчега паралелі з ковчегом скинії (Вих. 25:10). Як ковчег під час потопу дав змогу людству вижити, так і ковчег завіту, знак Божої присутності серед Його народу (Вих. 25:22), указує на Божу діяльність щодо спасіння Його народу.

Фраза: «І зробив Ной усе, ‒ як звелів йому Бог, так зробив він» (Бут. 6:22) завершує розділ, присвячений приготуванню до потопу. Дієслово асá, «зробив», що стосується дій Ноя, перегукується з дієсловом асá, «зроби», у повелінні Божому, з якого розпочався цей розділ (вірш 14), і повторюється п’ять разів (вірші 14–16). Цей відгомін повеління Божого у відгуку Ноя передбачає абсолютну покору Ноя тому, що Бог наказав йому зробити, асá. Цікаво, що ця фраза також використана в контексті виготовлення скинії завіту, зокрема й ковчега завіту (Вих. 39:32; 40:16).

«Бог указав Ноєві точні розміри ковчега й дав ясні детальні вказівки щодо його спорудження. Людській мудрості було не до снаги здійснити проєкт споруди‚ яка відзначалася б такою великою потужністю та витривалістю. Її Творцем був Бог‚ а Ной ‒ великим будівничим» (Е. Уайт. Патріархи і пророки. С. 92).

Паралель між двома «ковчегами» підтверджує їхню загальну функцію викуплення. Отже, послух Ноя зображено як частину Божого Плану спасіння. Ной був урятований тому, що віра спонукала його виконати повеління Бога (див. Євр. 11:7). Його віра ‒ один з перших прикладів віри, що виявляється в послуху, і це єдино значуща віра (див. Якова 2:20).

Отже, хоч Ной «знайшов милість у Господніх очах» (Бут. 6:8), саме у відповідь на цю вже дану йому благодать Ной був вірний і слухняний повелінням Божим. Чи не так повинно бути з усіма нами?

`Прочитайте 2 Петра 2:5–9. Чому була врятована лише сім’я Ноя? Який урок щодо нашої ролі в попередженні світу про прийдешній суд ми можемо почерпнути з історії Ноя?`