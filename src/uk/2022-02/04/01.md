---
title:  Потоп
date:   16/04/2022
---

### Біблійні тексти для дослідження
Бут. 6:13–7:10; 2 Петра 2:5–9; Бут. 7; 8; 9:1–17; Римл. 6:1–6; Псал. 106:4.

> <p>Пам’ятний вірш</p>
> «Бо так, як було за днів Ноя, таким буде прихід Сина Людського» (Матв. 24:37).

«І побачив Господь, що велике розбещення людини на землі, і ввесь нахил думки серця її ‒ тільки зло повсякденно» (Бут. 6:5). Дієслово «побачив» у наведеному тексті повертає читача до кожного етапу Божого початкового творіння. Однак те, що Бог бачить зараз замість _тов_ («добра»), ‒ це _ра_ («зло»). Тому Він жалкує про те, що створив світ, який тепер переповнений _ра_ (вірші 6, 7).

Проте Боже жалкування також містить елементи спасіння. Єврейське слово «пожалкував» (_нахáм_) (вірш 6) перегукується з іменем Ноя (_Нóах_), що означає «потіха» (5:29). Отже, Божа відповідь на це беззаконня, з одного боку, містить заяву про правосуддя, про загрозу знищення беззаконників, а з іншого ‒ обіцяє «потіху», милість і спасіння слухняним.

Таке «двоголосся» вже було чути у випадку з Каїном і Авелем/Сифом; воно повторювалося через протиставлення двох генеалогічних ліній: Сифа («Божі сини») і Каїна («людські сини»). Тепер ми знову чуємо його, коли Бог указує на відмінність між Ноєм та рештою людей.