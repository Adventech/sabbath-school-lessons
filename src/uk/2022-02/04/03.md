---
title:  Подія потопу
date:   18/04/2022
---

Дієслово _асá_, «робити», яке стосується дій Ноя, також є ключовим словом у розповіді про створення світу в книзі Буття (1:7, 16, 25, 26, 31; 2:2–4). Учинки Ноя, у яких виявлявся його послух Господу, подібні до Божих дій під час творіння. Такий взаємозв’язок допомагає нам зрозуміти, що у всесвітньому потопі виявилося не лише Божественне покарання людства, але і його спасіння Господом.

`Прочитайте Бут. 7. Чому опис потопу нагадує нам розповідь про творіння? Які уроки ми можемо почерпнути з паралелей між цими двома подіями?`

Під час уважного прочитання розповіді про потоп можна виявити, що тут використано багато слів, спільних з історією творіння: «семеро», «сім» (Бут. 7:2, 3, 4, 10, пор. з 2:1–3); «самця та самицю» (7:2, 3, 9, 16, пор. з 1:27); «за родом її» (7:14, пор. з 1:11, 12, 21, 24, 25); «худоба», «птаство», «все, що плазує» (див. 7:8, 14, 21, 23, пор. з 1:24, 25); «дух життя» (7:15, 22; пор. з 2:7).

Тому історія потопу сприймається як щось подібне до історії творіння. Такі відгомони розповіді про творіння допомагають зрозуміти: Бог-Творець має право й руйнувати (П. Зак. 32:39). Однак ці відгомони також несуть вістку надії: потоп повинен стати новим творінням, з вод, що веде до нового існування.

Рух вод потопу показує, що ця подія повертає в зворотному напрямку акт творіння в Бут. 1. На відміну від Бут. 1, де зображено відділення води вгорі від води внизу (вірш 7), потоп містить їхнє возз’єднання, оскільки вони прориваються за межі своїх кордонів (7:11).

Цей процес передає парадоксальну вістку: Бог повинен зруйнувати те, що було раніше, щоб забезпечити згодом можливість нового творіння. Творіння Нової Землі вимагає руйнування колишньої, старої. Подія потопу є прообразом майбутнього спасіння світу в кінці часу: «І я побачив нове небо і нову землю. Бо перше небо і перша земля проминули» (Об’явл. 21:1; пор. з Ісаї 65:17).

`Що в нашій природі необхідно зруйнувати, щоб це було створене наново? (Див. Римл. 6:1–6).`