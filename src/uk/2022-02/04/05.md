---
title:  Завіт (Частина перша)
date:   20/04/2022
---

Настав момент, коли обіцяний завіт буде виконаний. «І складу Я заповіта Свого з тобою, і ввійдеш до ковчегу ти, і сини твої, і жінка твоя, і жінки твоїх синів із тобою» (Бут. 6:18). На противагу Божественній загрозі винищити (вірш 17) цей завіт є обітницею життя.

`Прочитайте Бут. 8:20. Вийшовши з ковчега, що Ной зробив насамперед і чому?`

Подібно до Адама і Єви, які, безсумнівно, поклонялися Богові в суботу відразу після шести днів творіння, Ной поклонявся Богу відразу після потопу, що був сам собою ще однією подією творіння. Однак між цими двома актами поклоніння є відмінність. На відміну від Адама і Єви, які безпосередньо поклонялися Господу, Ною довелося вдатися до жертви. Тут уперше в Писанні згадується жертівник. Ця жертва ‒ «цілопалення» (_олá_), найдавніше жертвоприношення, яке найчастіше здійснювали. Для Ноя це жертвоприношення було подячним (пор. з Числ. 15:1–11), так він хотів висловити вдячність Творцеві за своє спасіння.

`Прочитайте Бут. 9:2–4. Як потоп вплинув на раціон людини? Який принцип закладений у Божих обмеженнях?`

Унаслідок потопу рослинна їжа більше не була настільки доступною, як раніше. Тому Бог дозволив людям їсти м’ясо тварин. Така зміна в харчуванні призвела до зміни взаємин між людьми і тваринами, на відміну від тих, які були між ними при первісному творінні. У розповіді про творіння йдеться про те, що люди і тварини дотримувалися однієї і тієї ж рослинної дієти й не загрожували одне одному. У світі після потопу вбивство тварин заради їжі спричинило появу стосунків страху і трепету (Бут. 9:2). Щойно люди і тварини почали поїдати одне одного, у них розвинулися стосунки, що абсолютно відрізнялися від тих, якими вони насолоджувалися в Едені.

Однак Боже допущення мало два обмеження. По-перше, не всі тварини були придатні для їжі. Перше обмеження полягало в розмежуванні між «чистими і нечистими» тваринами, яке було частиною порядку творіння (див. 8:19, 20; пор. з 1:21, 24). Друге обмеження, яке було явним і новим, полягало в утриманні від вживання крові, адже в крові ‒ життя («душа») (9:4).