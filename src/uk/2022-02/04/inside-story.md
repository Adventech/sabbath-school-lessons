---
title:  Місіонерська історія
date:   22/04/2022
---

#### «Буде поблагословлений рід безневинних»
_Ендрю Мак-Чесні_

Після заходу сонця родина Рейнеке, що мешкає в центральній частині Південної Африки, залишала роботу на кукурудзяному полі і збиралася навколо великого кухонного столу за вечерею у своєму невеликому фермерському будинку. Батько, мати та їхні семеро синів й чотири доньки щовечора на вечерю готували кукурудзяну кашу, картоплю, гарбуз та м’ясо. Після цього діти прибирали зі столу, а батько розгортав Біблію, аби провести сімейне богослужіння.

Цього вечора батько розгорнув Біблію і прочитав: «Пам’ятай день суботній, щоб святити його! Шість днів працюй і роби всю працю свою, а день сьомий ‒ субота для Господа, Бога твого: не роби жодної праці ти й син твій, та дочка твоя, раб твій та невільниця твоя, і худоба твоя, приходько твій, що в брамах твоїх…» (Вих. 20:8–20).

«Послухайте, ‒ спантеличено сказав батько. ‒ Тут сказано: шість днів працюй, а сьомого дня відпочивай». Ідея відпочинку сьомого дня була для нього новою. Уся сім’я святкувала неділю.

Батько зробив позначку на полях своєї Біблії. Поряд зі словами «шість днів працюй» він написав: «Час орати». Поряд зі словами «не роби жодної праці» написав: «Час відпочивати». Так уся сім’я почала дотримуватися суботи. Згодом ще троє сусідів приєдналися до них у святкуванні суботи.

Через деякий час літературний євангеліст, адвентист сьомого дня, зайшов на ферму і продав голові сім’ї невелику книжку під назвою «Завіт Бога з людиною».

Завдяки цій книзі батько і мати вперше дізналися про Адвентистську Церкву, члени якої так само, як і вони, поклоняються Богові сьомого дня тижня – у суботу. У нас немає точних історичних свідчень про те, що подружжя Рейнеке приєдналося до Церкви адвентистів сьомого дня, але ми знаємо напевно: четверо з їхніх одинадцятьох дітей стали адвентистами. Один з їхніх онуків, Гедеон Рейнеке, ‒ пастор, який допомагає курирувати місіонерську роботу в Південній Африці та чотирнадцяти інших країнах як виконавчий секретар Південного Африкансько-Індоокеанського дивізіону.

Гедеон розповідає, що своєю адвентистською спадщиною він завдячує дідусеві й бабусі, котрі просто читали Біблію та підкорялися їй. «Я молюся, аби переказ цієї історії привів до Ісуса Христа ще багатьох людей», ‒ каже він.

Приношення тринадцятої суботи цього кварталу будуть спрямовані на підтримку проповіді Євангелія в Південному Африкансько-Індоокеанському дивізіоні. Дякуємо вам за ваші щедрі приношення.