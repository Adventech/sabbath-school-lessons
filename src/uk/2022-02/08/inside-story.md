---
title:  Місіонерська історія
date:   20/05/2022
---

#### Дві зустрічі, подаровані Богом
_Теда Пієнаар_

Я ніколи не вирушаю в дорогу, не запитавши Бога про Його волю на поїздку. Я живу в Ірландії, моя сім’я – у Південній Африці, а сестра – в Намібії. Я відвідую їх приблизно раз на рік. Під час перельотів я читаю Біблію, книги Еллен Уайт та уроки Суботньої школи. Також я завжди беру із собою книги «Дорога до Христа», щоб комусь подарувати. Читання книг допомагає скоротати час у дорозі та приводить до цікавих знайомств. Коли я подорожую, Господь завжди посилає мені людей, з якими я можу поговорити про Нього.

Якось, чекаючи на свій рейс в аеропорту Дубліна (Ірландія), я розмовляла з чоловіком, який сидів на сусідньому кріслі. Він виявився службовцем ірландської поліції. Кожні два-три місяці він літав додому з Дубліна до Кейптауна (Південна Африка), щоб відвідати рідних. Потім, коли ми вже увійшли до літака, поряд зі мною сіла молода жінка й відразу ж почала розмову.

‒ Я мало не запізнилася на рейс, ‒ сказала вона. ‒ Давно я так не нервувала!

‒ Слава Богові! Отже, це була Його воля, щоб ви встигли на цей літак, – відповіла я.

Незадовго до зльоту стюардеса попросила мою сусідку пересісти. Як виявилося, вона сіла не на своє місце. Як ви думаєте, хто сів на її місце? Так, поліцейський, з яким ми розмовляли в аеропорту.

‒ Цікаво, чи не так? ‒ зауважила я. ‒ Я вірю, що Бог передбачив нашу зустріч.

‒ Ви вірите в Бога? ‒ запитав чоловік.

Дізнавшись, що я адвентистка сьомого дня, він здивувався:

‒ Оце так! Моя дружина багато років намагалася привести мене до церкви. Вона також адвентистка сьомого дня.

‒ Я дуже рада познайомитися з вами, ‒ сказала я. Увесь переліт ми розмовляли про Бога. Коли ми приземлилися, я подарувала новому знайомому книгу «Дорога до Христа».

‒ Моя дружина не раз пропонувала мені прочитати цю книгу. Мабуть, настав час зробити це, ‒ з усмішкою промовив він.

Я дякую Богові за зустріч із людьми, яким розповіла про Нього. В Ірландії переважно світське суспільство, тому не так просто поговорити з кимось про Бога. Та якщо ми довіряємо Йому і бажаємо бути Його свідками, Він пошле на нашому шляху тих, хто буде готовий слухати.

_Ця історія ілюструє дві мети стратегічного плану Адвентистської Церкви на період 2020 – 2025 роки під назвою «Ідемо разом». Мета № 2: «Посилити й різнобічно розвивати місіонерське служіння Церкви у великих містах у межах „вікна 10/40“ серед неохоплених та недостатньо охоплених груп населення, а також серед представників нехристиянських конфесій» та мета № 5: «Навчати віруючих та їхні сім’ї жити так, щоб вони були сповнені Святим Духом»._