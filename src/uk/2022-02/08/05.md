---
title:  Дружина для Ісака
date:   18/05/2022
---

Розділ 24 книги Буття розповідає про одруження Ісака після смерті Сарри. Ці дві історії взаємопов’язані.

`Прочитайте Бут. 24. Чому Авраам стурбований тим, щоб його син не одружився на дівчині з ханаанського народу?`

Коли Авраам зажадав придбати землю для поховання своєї дружини, з огляду на Божу обітницю його нащадкам щодо успадкування цієї землі, він наполягає, щоб Ісак не ​​оселявся за межами Обітованої землі (24:5–7). Повідомлення про те, що Ісак ввів свою наречену до намету Сарри й що Ревека втішила Ісака «по смерті матері» його (вірш 67), указують на біль Ісака через втрату матері. Ця історія сповнена молитов і відповідей на них, а також містить багато уроків щодо Божого провидіння і людської свободи. Вона розпочинається зі слів Авраама. Зажадавши від свого слуги заприсягтися «Господом, Богом неба й Богом землі» (24:3), Авраам насамперед визнає Бога як Творця (1:1; 14:19), що безпосередньо стосується народження нащадків Авраама, зокрема й Самого Месії.

Згадка «Свого ангела» і Господа, «Бога неба» (24:7 – ­переклад Р. Турконяка) вказує на Ангела Господнього, Який прийшов з Небес, щоб спасти Ісака від заколення (22:11, 12). Бог, Котрий контролює Всесвіт, Ангел Господній, який втрутився, аби спасти Ісака, візьме на Себе керівництво в цьому питанні щодо шлюбу.

Однак Авраам залишає відкритою можливість того, що жінка не відгукнеться на Божий заклик. Могутній Господь не змушує людей бути слухняними Йому. Хоч Божий план полягав у тому, щоб Ревека пішла за Елі-Езером, вона зберігає свою свободу вибору. Тобто, якби жінка не захотіла піти, її б не змушували.

Отже, тут ми бачимо ще один приклад великої таємниці: Бог дав людям свободу волі, свободу вибору, яку Він не зневажатиме. (Якби Господь вчинив так, це не було б свободою волі). Однак, незважаючи на реальність людської свободи волі й безлічі жахливих рішень, прийнятих людьми з цією свободою, ми досі можемо вірити, що врешті-решт любов і доброта Бога восторжествують.

`Чому настільки втішно знати: хоч не на все, що відбувається у світі, є Божа воля, проте Він керує всім? Як, наприклад, пророцтва, подібні до описаних у Дан. 2, підтверджують цю думку?`