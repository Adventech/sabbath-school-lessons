---
title:  Смерть Сарри
date:   17/05/2022
---

У Бут. 22:23 міститься повідомлення про народження Ревеки, яке випереджає майбутній шлюб між Ісаком та Ревекою (розділ 24). Аналогічно повідомлення про смерть і поховання дружини Авраама, Сарри (розділ 23), випереджає його майбутній шлюб із Кетурою (25:1–4).

`Прочитайте Бут. 23. Яку роль відіграє розповідь про смерть і поховання Сарри у виконанні Божої обітниці, даної Аврааму?`

Хоч нам не відомо, як багато знала Сарра про події на горі Морія, ми можемо дійти висновку, що вона, імовірно, врешті-­ решт дізналася про це. Сарра була не з тих жінок, які зберігають мовчання в питаннях, які для них значущі або викликають у них тривогу (порівняйте з Бут. 16:3–5; 18:15; 21:9, 10). Її відсутність і мовчання, і навіть час її смерті, яскравіше свідчать про ї ставлення до цих подій, ніж її фізична присутність. Факт, що згадано похилий вік Сарри (23:1), на відгомін похилого віку Авраама (24:1), відкриває її важливість для цієї історії.

Фактично Сарра ‒ єдина жінка, число років якої згадується в Старому Завіті, що може свідчити про її участь у цій історії навіть після того, як усе завершилося. Зосередження уваги на придбанні місця для поховання Сарри (чому присвячена більша частина розділу), а не на її смерті, підкреслює зв’язок з Обітованою землею.

Уточнення, що вона померла «у Краї ханаанському» (23:2), підкреслює: смерть Сарри нерозривно пов’язана з Божою обітницею про цю землю. Сарра ‒ перша померла з роду Авраама, яка похована в Обітованій землі. Турбота Авраама, «прибульця й ​​захожого» (вірш 4), про місце поховання дружини і його наполеглива дискусія із синами Хета свідчать, що патріарх зацікавлений не лише в придбанні місця для поховання; він насамперед стурбований тим, щоб оселитися в цій землі назавжди.

`Прочитайте Бут. 23:6. Що цей текст повідомляє про репутацію Авраама серед навколишніх народів? Чому це важливо для розуміння місії, дорученої йому Господом?`