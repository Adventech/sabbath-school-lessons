---
title:  Гора Морія
date:   15/05/2022
---

`Прочитайте Бут. 22:1–12 і Євр. 11:17. У чому глибинний сенс цього випробування? Які духовні уроки можна почерпнути із цієї дивовижної події?`

Розділ 22 книги Буття став класикою світової літератури, надихаючи не лише богословів, а й філософів, художників, поетів. Однак нам важко до кінця зрозуміти сенс Божественного випробування для Авраама. Наказ Господній суперечив пізнішій біблійній забороні щодо людських жертв (Левит 18:21) і, здавалося, перешкоджав Божій обітниці вічного завіту через Ісака (див. Бут. 15:5).

З якою ж метою Бог покликав Авраама зробити це? Навіщо випробовувати його в такий непростий спосіб?

Біблійне поняття «випробування» (євр. насá) охоплює дві протилежні ідеї. З одного боку, воно стосується ідеї суду ‒ суду з метою дізнатися про те, що ж у серці випробуваного (див. П. Зак. 8:2, пор. з Бут. 22:12). А з іншого боку, воно містить запевнення в Божій благодаті для того, хто випробовується (див. Вих. 20:18–20).

Отож віра Авраама в Бога приводить його до такого моменту, що він ризикує втратити своє «майбутнє» (свого нащадка). Та оскільки він довіряє Господу, то робитиме все, що Він просить, і не важливо, наскільки важко все це зрозуміти. Зрештою, віра ‒ це не що інше, як довіра до того, чого ми не бачимо або повністю не розуміємо, чи не так?

Біблійна віра пов’язана не стільки з нашою здатністю віддавати Богу й жертвувати для Нього ‒ хоч це, безперечно, відіграє важливу роль (див. Римл. 12:1), ‒ скільки з нашою здатністю довіряти Йому й отримувати Його благодать, усвідомлюючи водночас, наскільки ми не гідні.

Ця істина була підтверджена тим, що сталося далі. Усі діла Авраама, його численні посвячені дії, його болісна подорож із сином, навіть його готовність коритися й пожертвувати Богу найкраще, що в нього було, ‒ якими б не були повчальними, не могли його спасти. Чому? Тому що Сам Господь приготував барана замість призначеної жертви, що вказувало на єдину надію Авраама на спасіння ‒ на Ісуса.

Саме тоді Авраам почав осягати благодать. Нас спасають не наші діла для Бога, а навпаки, Божа праця для нас (Ефес. 3:8; пор. з Римл. 11:13), як би ми, подібно до Авраама, не були покликані трудитися для Бога, що яскраво свідчать дії Авраама (див. Якова 2:2–23). ​​

`Що історія про Авраама і Ісака на горі Морія говорить вам особисто про вашу віру і її прояв?`