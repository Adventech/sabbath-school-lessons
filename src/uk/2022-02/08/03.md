---
title:  Бог нагледить
date:   16/05/2022
---

`Прочитайте Бут. 22:8, 14, 18. Як Бог виконав слова Авраама про те, що Він нагледить? Кого Бог нагледів на горі Морія замість Ісака?`

Коли Ісак запитав про жертовну тварину, Авраам дав відповідь, що інтригує: «Бог нагледить ягня Собі на цілопалення» (22:8). Проте ця єврейська дієслівна форма може фактично означати: «Бог нагледить Себе як агнця». Дієслово «нагледіти» (_йір’е ло_) використовується так, що може означати «нагледить Себе» (або буквально «побачить Себе»).

Це відкриває сутність Плану спасіння: Сам Господь страждає й несе на Собі покарання за наші гріхи!

`Прочитайте Івана 1:1–3 і Римл. 5:6–8. Як ці вірші допомагають нам зрозуміти, що відбулося на Голгофському хресті, прообразом чого є жертвоприношення на горі Морія?`

На горі Морія задовго до хреста жертовний баран, що «зав’яз у гущавині своїми рогами» (22:13), указував безпосередньо на Ісуса. Він ‒ Той, Хто «побачений» [«нагледений»] тут, як пізніше пояснює Авраам: «На горі, де побачений Гос­подь» (вірш 14, _переклад автора_). Сам Ісус указав на це пророче висловлювання Авраама, вторячи твердженню патріарха: «Авраам, ваш батько, радий був би побачити Мій день – і побачив, і зрадів» (Івана 8:56). «Бог звелів Авраамові вбити свого сина, щоб закарбувати в його свідомості реальність Євангелія, а також випробувати його віру. Мука, якої він зазнав протягом трьох чорних днів страшного випробування, була допущена, аби він на власному досвіді міг, хоч би частково, зрозуміти всю велич жертви‚ яку приніс Безмежний Бог задля викуплення людини» (Е. Уайт. Патріархи і пророки. С. 154).

`Як події на горі Морія допомагають нам краще зрозуміти, що сталося на хресті і як Бог постраждав заради нас? Яким має бути наш відгук на подвиг Господа?`