---
title:  Дружина для Авраама
date:   19/05/2022
---

`Прочитайте Бут. 24:67–25:8. Яке значення цих останніх подій у житті Авраама?`

Після смерті Сарри Авраам знову одружився. Подібно до Ісака, він «був утішений» після смерті Сарри (Бут. 24:67). Спогади про Сарру, безсумнівно, мали залишитися живими у свідомості патріарха, як і його сина.

Однак щодо особистості його нової дружини виникають запитання. Факт, що літописець об’єднує синів Кетури із сином Аґари, не згадуючи імені Кетури, передбачає, що Кетурою могла бути (як вважають деякі) Аґара. Ми цього не знаємо. Цікаво, що Авраам чинить із синами Кетури так само, як і з сином Аґари: він відсилає їх, щоб уникнути будь-якого духовного впливу й провести чітке розмежування між своїм сином від Сарри та іншими синами.

Крім того, патріарх віддає «усе, що мав, Ісакові» (25:5), тоді як синам наложниць «дав подарунки» (вірш 6). Класифікація «наложниці» може також означати, що Кетура, як і Аґара, мала статус наложниці. Потенційна ідентифікація Кетури як Аґари також може пояснити тонку алюзію щодо пам’яті про Сарру як прелюдію до його шлюбу з Кетурою-Аґарою.

Цікаво, що в текстах 25:1–4, 12–16, 18 наведений список дітей Авраама від Кетури, а також список дітей Ізмаїла. Мета родоводу після шлюбу Авраама з Кетурою, яка народила йому шестеро синів, порівняно з двома іншими його синами (Ісаком та Ізмаїлом), можливо, полягає в тому, аби надати безпосередній доказ Божої обітниці, що Авраам стане батьком багатьох народів.

Другий родовід стосувався нащадків Ізмаїла, які також становили 12 колін (пор. з Бут. 17:20), як згодом сталося і з Яковом (35:22–26). Хоч, безумовно, Божий завіт буде зарезервований для насіння Ісака (17:21), а не Ізмаїла, про що достеменно свідчить Писання.

Повідомлення про смерть Авраама, розміщене між двома родоводами (25:7–11), також свідчить про Боже благословення. Воно демонструє виконання Його обітниці, даної Авраамові багато років тому, що він помре «у старості добрій» і насититься «добрим душа його» (15:15; пор. з Екл. 6:3).

Зрештою, Господь залишився вірний Своїм обітницям благодаті, даним Його вірному слузі Аврааму, чия віра зображена в Писанні як великий (чи не найкращий) приклад спасіння через віру в Старому Завіті (див. Римл. 4:1–12).