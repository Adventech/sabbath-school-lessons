---
title:  Місіонерська історія
date:   08/04/2022
---

#### Прощений за ґратами (частина 1)
_Ендрю Мак-Чесні_

Волонтери розподіляли в’язнів, які оформили підписку на вивчення Біблії, але одну людину, Матіаса, ніхто не хотів брати.

‒ Чому ніхто не хоче зустрітися із цим ув’язненим? – запитав Данте Херрман, 36-річний студент адвентистського коледжу Сагунто.

‒ З ним дуже важко спілкуватися, ‒ відповів один волонтер.

‒ Він висміює Бога, ‒ сказав інший.

Данте помолився і відчув, як тихий голос каже йому: «Відвідай Матіаса».

Тюремний охоронець привів Матіаса до Данте в порожню їдальню колонії суворого режиму. На відміну від серійних убивць та інших закоренілих злочинців у цій колонії, Матіас не мав татуювань, його погляд не був озлоблений.

‒ Ви не схожі на інших ув’язнених, ‒ сказав Данте.

‒ Ви не знаєте, хто я, ‒ посміхнувся він.

‒ Насправді мене не турбує, хто ви і чому опинилися тут, ‒ відповів Данте. ‒ Усі ми робили помилки в житті і не можемо змінити минуле.

Матіас уважно приглядався до Данте й побачив татуювання на його руках та сліди від пірсингу у вухах.

‒ Ви адвентист? ‒ запитав Матіас. ‒ Ви несхожі на інших адвентистів.

‒ Бог може змінити кожного з нас, ‒ відповів Данте.

Він розповів історію свого життя, як у 17 років продав свою душу дияволу, приєднався до вуличної банди й розповсюджував наркотики. Потім юнак дізнався з Біблії про Божу любов і став адвентистом. Коли Данте закінчив свою розповідь, час, призначений для вивчення Біблії, добіг кінця.

‒ Чи могли б ви відвідати мене ще раз? ‒ попросив Матіас. ‒ Я хочу більше дізнатися про Бога, про Якого ви говорили. Я ніколи не чув про люблячого Бога. Усе, що раніше чув про Бога, так це те, що Він злий і карає.

Данте пообіцяв повернутися наступної суботи.

Повернувшись до коледжу, Данте розповів про Матіаса викладачеві.

‒ Ти знаєш, хто він? ‒ запитав викладач.

‒ Ні, ‒ відповів Данте.

‒ Тоді прочитай про нього в Інтернеті, ‒ запропонував викладач.

Те, що Данте дізнався, пробудило в ньому ще більше бажання молитися за цю людину.

‒ Господи, навіщо Ти спрямував мене до нього? ‒ запитував Данте. У відповідь він почув тихий голос: «У мене достатньо благодаті для тебе. Я простив тебе. Я можу простити і його»<sup>*</sup>.

_Ця історія ілюструє місіонерську мету № 2 Стратегічного плану Адвентистської Церкви на період 2020 – 2025 роки під назвою «Ідемо разом»: «Посилити й різнобічно розвивати місіонерське служіння Церкви в межах „вікна 10/40“ серед неохоплених та недостатньо охоплених груп населення, а також серед представників нехристиянських конфесій»._

<sup>*</sup>Імена в історії змінені.