---
title:  Доля змія
date:   06/04/2022
---

`«І Я покладу ворожнечу між тобою й між жінкою, між насінням твоїм і насінням її. Воно зітре тобі голову, а ти будеш жалити його в п’яту» (Бут. 3:15). Що означає цей вирок Господа змію і яка надія звучить у цих віршах?`

Бог починає Свій суд зі змія, оскільки він був ініціатором усієї драми. У цій розповіді змій також є єдиною істотою, яка була проклятою.

Тут ми підходимо з певного погляду до «розвороту» у творінні. Тоді як творіння привело до життя, насолоди благами і благословеннями, суд веде до смерті, зла і проклять, але й до надії й обітниці спасіння. На похмурій картині переможеного змія, що їсть порох (3:14), сяє надія на спасіння людства, яка з’являється у формі пророцтва. Ще до того, як Адам і Єва будуть засуджені, Господь дає їм надію на викуплення (3:15). Так, вони згрішили; так, вони страждатимуть через свій гріх; і так, вони помруть ‒ теж через гріхи. Та попри все це є остаточна надія ‒ надія на спасіння.

`Порівняйте Бут. 3:15 з Римл. 16:20; Євр. 2:14; Об’явл. 12:17. Як у цих текстах розкриваються План спасіння й Велика боротьба?`

Зверніть увагу на паралелі між Бут. 3:15 і Об’явл. 12:17: змій (дракон), ворожнеча (розлютився); насіння (решта її нащадків), жінка в Едені (жінка в Об’явленні). Війна (Велика боротьба) після гріхопадіння перемістилася до Едену, триватиме до кінця часів. Однак обітниця про поразку сатани була дана вже в Едені: його голова буде стерта. Ця тема докладніше розкрита в Об’явленні, де зображена остаточна загибель диявола (Об’явл. 20:10). Отже, від самого початку людству була дана надія: є вихід з жахливого лиха, що трапилося через пізнання зла; є надія, яку всі ми можемо розділити саме зараз.

`Чому так приємно усвідомлювати, що в самому Едені, де зародилися гріх і зло на Землі, Господь почав розкривати План спасіння?`