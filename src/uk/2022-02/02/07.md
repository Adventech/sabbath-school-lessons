---
title:  Для подальшого дослідження
date:   08/04/2022
---

Розгляньте зв’язок між «деревом життя» і «деревом Пізнання добра і зла». Про цей зв’язок уже свідчить той факт, що обидва вони розташовані «посеред раю» (Бут. 2:9). Однак між двома цими деревами є більший зв’язок, ніж просто географічна близькість. Люди зірвали плід із дерева пізнання добра і зла, люди не послухалися Бога ‒ саме тому вони втратили доступ до дерева життя й не могли жити вічно, принаймні в такому стані. Цей зв’язок лежить в основі дуже важливого принципу. Моральний і духовний вибір впливає на біологічне життя, як говорив Соломон у рекомендаціях своєму синові: «Не забудь ти моєї науки, і нехай мої заповіді стережуть твоє серце, бо примножать для тебе вони довготу твоїх днів, і років життя та спокою!» (Прип. 3:1, 2). Цей зв’язок знову з’являється в майбутньому небесному Єрусалимі, де «серед його вулиць» росте лише дерево життя (Об’явл. 22:2).

«Створивши Єву, Бог визначив, що вона, з одного боку, не повинна нічим поступатися чоловікові, а з іншого ‒ не повинна ні в чому перевершувати його, але в усьому залишатися рівною йому. У святого подружжя не мало бути незалежних одне від одного інтересів, хоч вони не втрачали своєї індивідуальності в мисленні й діяльності. Однак після того, як Єва згрішила, оскільки вона все-таки першою порушила Божу волю, Господь сказав їй, що відтепер Адам пануватиме над нею. Вона повинна була підкоритися своєму чоловікові, і це стало частиною прокляття. Здебільшого це прокляття зробило жіночу долю вкрай тяжкою, і життя жінки стала обтяжливим. Чоловіки, діючи з власної волі, часто зловживали перевагою, яку дав їм Господь. Бог, у Своїй безмежній мудрості, запропонував План спасіння, що дає роду людському ще один випробувальний термін, ще один шанс» (Е. Уайт. Свідчення для Церкви. Т. 3. С. 484).

**Запитання для роздумів:**

`1. Бог стояв віч-на-віч з Адамом в Едені й ставив запитання, щоб не лише встановити його провину, а й привести його до покаяння. Цей лейтмотив знову з’являється в розповідях про Каїна (див. Бут. 4:9, 10), потоп (6:5–8), Вавилонську вежу (11:5), Содом і Гоморру (18:21). Як у цих подіях розкривається ідея слідчого суду?`

`2. Чому Єва думала: якщо вона з’їсть плід із дерева пізнання добра і зла, то це наділить її мудрістю? Як ми в нашій ситуації можемо уникнути такої помилки, тобто відкритої непокори Слову Божому в надії на щось «краще», ніж запропоноване нам Богом?`