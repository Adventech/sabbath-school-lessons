---
title:  Ховаючись від бога
date:   05/04/2022
---

`Прочитайте Бут. 3:7–13. Чому Адам і Єва відчували необхідність сховатися від Бога? Чому Бог поставив запитання: «Де ти?» Як Адам і Єва намагалися виправдати свою поведінку?`

Згрішивши, Адам і Єва відчули, що нагі, адже втратили свій одяг слави, що відображав Божу присутність (див. Псал. 8:6, пор. зі 104:1, 2). Образ Божий у людині був уражений гріхом. Дієслово «зробити» у фразі «зробили опаски собі» (Бут. 3:7) досі використовували тільки в описі дій Бога-Творця (1:7, 16, 25 і т. ін.). Тобто наші прабатьки начебто посіли місце Творця, намагаючись покрити свій гріх; саме цю дію Павло засуджує як праведність у ділах (Гал. 2:16).

Наблизившись до Адама і Єви, Господь поставив їм риторичне запитання: «Де ти?» (Бут. 3:9). Через деякий час схоже запитання Він поставить Каїну (4:9). Звичайно, Бог знав відповіді на ці запитання. Він ставив Свої запитання, щоб допомогти цим людям усвідомити їхній учинок, привести їх до покаяння і спасіння. З моменту гріхопадіння людей Господь трудився заради їхнього спасіння та викуплення.

Фактично все, що відбувалося, відображало ідею слідчого суду, який починається із Судді, Котрий допитує злочинця (3:9), щоб підготувати його до вироку (3:14–19). Та Господь здійснював це і для того, щоб спонукати людей до покаяння, яке врешті-решт приведе до спасіння (3:15). Цей лейтмотив звучить у всій Біблії.

Спочатку, як зазвичай трапляється з грішниками, Адам і Єва намагаються ухилитися від обвинувачення, звинувачуючи інших. На запитання Бога Адам відповідає, що дружина, яку Він дав йому (3:12), спонукала його зробити це. Адам вважав, що винна дружина (а отже, і Бог), але не він.

Єва відповідає, що її обманув змій. Єврейське дієслово _нашá_, «обманути» («спокусити», у 3:13), означає вселяти в людей помилкові надії і змушувати повірити у свою правоту (див. 2 Цар. 19:10; Ісаї 37:10; Єрем. 49:16).

Адам звинувачує дружину, заявляючи, що це вона дала йому плід (у цьому є частина правди), а Єва звинувачує змія, кажучи, що він обманув її (і в цьому є частина правди). Та, зрештою, вони обоє були винні, оскільки особисто прийняли рішення.

`Наші прабатьки намагалися звинуватити когось іншого в тому, що зробили. Чому ми так легко потрапляємо до тієї ж пастки?`