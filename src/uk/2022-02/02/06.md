---
title:  Доля людини
date:   07/04/2022
---

`Прочитайте Бут. 3:15–24. Що сталося з Адамом і Євою внаслідок гріхопадіння?`

Тоді як Божий суд над змієм визначається як прокляття (3:14), Божий суд над жінкою і чоловіком ‒ ні. Єдиний раз, коли слово «прокляття» використовується знову, воно стосується лише «землі» (3:17). Тобто Бог мав інші плани для чоловіка жінки, на відміну від змія. Їм була дана надія, а йому ‒ ні.

Оскільки гріх жінки стався через її спілкування зі змієм, текст, що містить Божий вирок жінці, був пов’язаний із вироком змію. Окрім того, що вірш 16 розташований за віршем 15, паралелі між цими двома пророцтвами ясно показують, що пророцтво щодо жінки у вірші 16 потрібно читати, поєднуючи з месіанським пророцтвом у вірші 15. Отже, Божий вирок, винесений жінці щодо народження дітей, треба розуміти в позитивній перспективі спасіння (пор. з 1 Тим. 2:14, 15).

Оскільки гріх чоловіка спричинений тим, що він послухався дружини, замість того щоб послухатися Бога, земля, з якої був узятий чоловік, проклята (див. Бут. 3:17). Унаслідок цього чоловікові доведеться важко працювати (вірші 17–19), а потім він «вернеться» в землю, з якої взятий був (вірш 19), ‒ цього ніколи не повинно було статися й це ніколи не було частиною Божого початкового плану.

Від безнадійної перспективи смерті Адам потім спрямовує свій погляд до дружини, де бачить надію на життя через наро­ дження нею дітей (вірш 20). Тобто навіть у смертному вироку він бачить надію на життя.

Як і будь-який люблячий батько, Бог бажав людям лише добра, а не зла. Однак тепер, коли вони знали зло, Господь збирався зробити все можливе, аби спасти їх від нього. В ухвалених вироках для наших прабатьків прозвучала надія, незважаючи на їхній відкритий разючий непослух Богу; адже вони, живучи в цьому раю, не мали абсолютно ніяких причин сумніватися в Господі, у Його словах або Його любові до них.

`Хоч ми схильні думати про «знання» як про щось позитивне, чому це не завжди так? Чого нам краще ніколи не знати?`