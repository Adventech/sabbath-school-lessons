---
title:  Змій
date:   03/04/2022
---

`Прочитайте Бут. 3:1; 2 Кор. 11:3 і Об’явл. 12:7–9. Хто такий змій і як він обманув Єву?`

Текст Бут. 3:1 (Сучасний переклад Біблії) починається зі слова «змій». Синтаксис цієї фрази передбачає акцент: слово «змій» – перше в цьому реченні. Також зазначене слово має певний артикль, що вказує на те, що це добре відома постать, ніби читач уже повинен знати про нього. Отже, реальність цієї стоти підтверджується першим словом третього розділу.

Безумовно, Священне Писання ідентифікує змія як Божого ворога (див. Ісаї 27:1) і називає його «дияволом і сатаною» (Об’явл. 12:9). Так само в давнину на Близькому Сході змій уособлював сили зла.

«Щоб зробити свою справу непомітно, сатана використав як посередника змія ‒ личину‚ котра якнайкраще підходила для здійснення його підступного наміру. Тоді змій був одним з наймудріших і найгарніших створінь на Землі. Він мав крила, які під час польоту сяяли‚ як золото, створюючи винятково захопливе видовище» (Е. Уайт. Патріархи і пророки. С. 53).

Біблія, повідомляючи про диявола, у якому б вигляді він не з’являвся, не говорить метафорично. У Писанні сатана зображений як буквальна істота, а не просто як якийсь риторичний символ або абстрактне поняття для зображення зла чи темного боку людства.

Під час спокуси Адама і Єви в раю змій не представляється ворогом Бога. Навпаки, він посилається на слова Господа, повторюючи і ніби підтримуючи їх. Тобто від самого початку ми бачимо, що сатана любить цитувати Бога і, як дізнаємося пізніше, цитує навіть саме Слово Боже (Матв. 4:6).

Також зверніть увагу: змій не вступає відразу в суперечку з жінкою, а ставить запитання, котре передбачає, що він вірить словам Господа, сказаним людям. Адже він запитав: «Чи Бог наказав..?» (Бут. 3:1). Отже, вже від самого початку ми дізнаємося, якою хитрою і неправдивою була ця істота. І, як побачимо, її план здійснився.

`Якщо сатана зміг обманути безгрішну Єву в Едені, наскільки уразливіші ми? Що є нашим найкращим захистом від його обману?`