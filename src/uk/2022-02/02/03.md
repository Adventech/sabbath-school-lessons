---
title:  Заборонений плід
date:   04/04/2022
---

`Прочитайте Бут. 2:16, 17 і 3:1–5 (див. також Івана 8:44). Порівняйте слова Божого повеління, даного Адаму, зі словами змія, сказаними жінці. Які відмінності між цими промовами? Яке значення відмінностей?`

Зверніть увагу на паралелі між розмовою Бога з Адамом (див. Бут. 2:16, 17) і розмовою Єви зі змієм. Створюється враження, що змій посів місце Бога і знає навіть більше, ніж Бог. Спочатку він просто поставив запитання, припускаючи, що жінка, можливо, неправильно зрозуміла Бога. Однак потім сатана відкрито поставив під сумнів наміри Господа й навіть спростував Його слова.

Атака сатани спрямована на два питання: щодо смерті й пізнання добра й зла. Тоді як Бог ясно і категорично заявив, що їхня смерть неминуча (2:17), сатана сказав, що, навпаки, вони не помруть, практично натякаючи на те, що люди безсмертні (3:4). Тоді як Господь заборонив Адаму їсти від плоду (2:17), сатана заохочував людей скуштувати цей плід, адже тоді вони стануть подібними до Бога (3:5).

Два аргументи сатани, безсмертя й уподібнення до Бога, переконали Єву з’їсти плід. Зверніть увагу: щойно жінка вирішила знехтувати Божим наказом і з’їсти заборонений плід, вона повелася так, немов Бога більше не було й вона сама опинилася на Його місці. Біблійний текст указує на подібну зміну особистості. Єва використовує Божу мову: її оцінка, дана забороненому плоду, ‒ «побачила... що... добре на їжу» (3:6), ‒ нагадує оцінку, дану Господом Його творінню: «побачив... що добре воно» (1:4 і т. д.).

Ці дві спокуси ‒ бути безсмертним і бути подібним до Бога ‒ лежать в основі ідеї безсмертя в давньоєгипетській і давньогрецькій релігіях. Прагнення до безсмертя, яке вважали божественним атрибутом, змушувало людей також прагнути до божественного статусу, щоб (як вони сподівалися) знайти безсмертя. Такий світогляд непомітно проникав до юдейсько-­християнської культури й породив вірування в безсмертя душі, які є й сьогодні в більшості християнських конфесій.

`Поміркуйте про всі наявні сьогодні вірування, які навчають, що в кожному з нас є щось безсмертне за своєю природою. Як біблійне розуміння людської природи і стану мертвих забезпечує нам потужний захист від цієї небезпечної омани?`