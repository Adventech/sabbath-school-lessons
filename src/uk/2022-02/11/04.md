---
title:  Юда та Тамара
date:   07/06/2022
---

Історія про Тамару тут не недоречна. Беручи до уваги хронологію, бачимо, що інцидент стався після продажу Йосипа в Єгипті (Бут. 38:1). Указаний текст і попередній розділ мають низку спільних слів і мотивів, і в ньому закладений той самий богословський урок: недобрий учинок Господь може обернути на позитивну подію, пов’язану зі спасінням.

`Прочитайте Бут. 38. Порівняйте поведінку Юди з поведінкою ханаанеянки Тамари. Хто з них більше справедливий і чому?`

Юда одружився з ханаанеянкою (вірш 2), і в них народилося троє синів: Ер, Онан і Шела. І взяв Юда ханаанеянку Тамару для свого сина Ера, свого первістка, щоб забезпечити належний родовід. Коли Ер і Онан були вбиті Богом через їхнє беззаконня, Юда пообіцяв Тамарі свого останнього сина, Шелу, як чоловіка.

Коли через деякий час Юда, здається, забув про свою обіцянку й пішов утішитися після смерті своєї дружини, Тамара вирішила прикинутися блудницею, аби змусити його виконати свою обіцянку. Оскільки в Юди немає грошей, щоб заплатити блудниці (яку не впізнав), він пообіцяв привести їй пізніше козеня зі свого стада.

Проте Тамара зажадала, щоб він віддав їй як безпосередню гарантію оплати його печатку, шнурок і палицю. Тамара завагітніла від Юди. Коли пізніше її звинуватили в розпусті, вона показала обвинувачу Юді його печатку, шнурок і палицю. Юда все зрозумів і попросив вибачення.

Завершенням цієї незвичайної історії є народження сина Переца, ім’я якого означає «роздертя». Перец, як і Яків, народився другим, але став першим і був згаданий в історії спасіння як предок Давида (Рут 4:18–22) і, зрештою, Ісуса Христа (Матв. 1:3). Що стосується Тамари, то в родоводі Христа вона згадується першою із чотирьох жінок, за нею Рахав (вірш 5), Рут (вірші 5, 6) і дружина Урії (вірш 6), яка генеалогічно передувала Марії, матері Ісуса (вірш 16).

Із цієї історії ми можемо почерпнути важливий урок: як Бог урятував Тамару через Свою благодать, обернувши зло на добро, так Він спасе Свій народ через хрест Ісуса. Господь також оберне нещастя Йосипа на спасіння Якова та його синів.