---
title:  Для подальшого дослідження
date:   10/06/2022
---

Прочитайте з книги Е. Уайт «Патріархи і пророки» розділ «Йосип у Єгипті» (С. 213–223).

«У ранні роки, саме в пору переходу від юності до зрілості, Йосип і Даниїл були відірвані від своїх домівок та відведені в полон до язичницьких країн. Йосип особливим чином зазнав спокус, якими супроводжуються великі зміни долі. Ніжно виплекана дитина в батьківській оселі, раб у домі Потіфара, а згодом довірена особа і компаньйон, ділова людина, яка здобула освіту шляхом навчання, спостереження та спілкування з людьми; державний злочинець у підземній в’язниці фараона, несправедливо засуджений, без надії на виправдання та перспективи звільнення; муж, покликаний під час великої кризи до управління державою, ‒ що допомогло Йосипові зберегти свою цілісність?..

З дитинства Йосип був навчений любити й боятися Бога. Не раз у наметі свого батька, під зорями сирійського неба він чув розповідь про нічне видіння в Бет-Елі, про драбину між Небом і землею та ангелів, які підіймалися і спускалися по ній, та про Того, Хто з вишнього престолу з’явився Якову. Він чув розповідь про боротьбу поблизу Яббока, коли, зрікшись виплеканих гріхів, Яків вийшов переможцем й отримав титул Божого князя.

Чисте просте життя Йосипа ‒ хлопчика-пастушка, що випасав отари свого батька, сприяло розвиткові як фізичних, так і розумових сил. Спілкуючись із Богом через природу та вивчаючи великі істини, котрі як священна довіра передавалися від батька до сина, він набував сили розуму й непохитності принципів.

У критичний час свого життя, під час тієї жахливої подорожі з батьківського дому в Ханаані до рабства, що чекало на нього в Єгипті, востаннє споглядаючи пагорби, за якими ховалися намети його родини, Йосип згадав про Бога свого батька. Він пригадав уроки свого дитинства і з трепетом у душі прийняв тверде рішення залишитися вірним ‒ завжди чинити так, як личить підданому Небесного Царя» (Е. Уайт. Виховання та освіта. С. 51, 52).

**Запитання для роздумів:**

`1. Порівняйте Йосипа з Даниїлом і Ісусом. Які спільні риси характеру? Як Йосип і Даниїл по-своєму розкривають різні аспекти Особистості Ісуса?`

`2. У класі обговоріть запитання в кінці уроку за четвер. Як ми вчимося довіряти Господу, коли в нашому житті не все гаразд, як зрештою відбулося в житті Йосипа?`