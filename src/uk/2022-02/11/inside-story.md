---
title:  Місіонерська історія
date:   10/06/2022
---

#### Друг на всі часи
_Ендрю Мак-Чесні_

У житті юної Вішаліні сталася трагедія ‒ її батьки розлучилися. Вона сумно попрощалася з мамою після того, як батько взяв її під свою опіку. Незабаром він знову одружився, і в дівчинки з’явилася мачуха, яка не хотіла нічого чути про її матір. Вішаліні почувала себе дуже самотньою.

Вона дуже любила свою маму та з нетерпінням чекала на зустріч із нею. Дівчинка усміхалася й міцно обіймала маму. Мама теж усміхалася й міцно обіймала Вішаліні. Мама завжди приносила подарунок та частування. «У мене є дещо для тебе», ‒ казала вона, ховаючи руки за спиною.

У такі моменти Вішаліні була щаслива, їй подобалися подарунки та солодощі. Але коли вона приходила додому і хотіла поласувати, мачуха вихоплювала частування і різко казала: «Я тобі забороняю приймати від неї подарунки».

У підлітковому віці Вішаліні послали навчатися до школи-інтернату в іншій частині штату Таміл-Наду (Індія). Уперше залишати дім було страшно, але Вішаліні була рада побути далеко від сімейних конфліктів.

Приїхавши до інтернату, вона опинилася серед дружелюбних дітей та вчителів. Через кілька тижнів їй стало особливо цікаво почути про когось, кого діти називали «справжнім Богом». Так почалося її знайомство з Ісусом.

Сьогодні Вішаліні називає Ісуса своїм Другом і каже, що більше ніколи не почуватиметься самотньою. Чому? Тому що Ісус обіцяв: «Я з вами по всі дні аж до кінця віку» (Матв. 28:20). Тепер у Вішаліні є Друг на всі часи. Дякуємо за приношення Тринадцятої суботи, які допомогли побудувати новий гуртожиток для дівчаток Меморіальної середньої школи Джеймса в штаті Таміл-Наду на південному сході Індії. Новий гуртожиток дозволив Вішаліні та іншим дівчатам переїхати зі старої будівлі до нової.

_Ця історія ілюструє три цілі Стратегічного плану Адвентистської церкви на період 2020 – 2025 роки під назвою «Ідемо разом». Мета № 2: «Посилити і різнобічно розвивати місіонерське служіння Церкви у великих містах у межах „вікна 10/40“ серед неохоплених та недостатньо охоплених груп населення»; мета № 3: «Зробити першочерговим завданням створення ресурсів для місіонерської роботи серед представників нехристиянських релігій і віровчень»; мета № 7: «Допомагати підліткам і молодим людям відводити Богові перше місце та  демонструвати  біблійний  світогляд»._
