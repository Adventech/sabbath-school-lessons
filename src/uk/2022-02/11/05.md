---
title:  Йосип – раб у Єгипті
date:   08/06/2022
---

Тепер ми розглянемо кілька подій із життя Йосипа, які були «перервані» інцидентом з Тамарою. Юнак уже працює як слуга в «начальника царської сторожі», котрий відповідає за в’язницю для царських службовців (Бут. 40:3, 4; 41:10–12).

`Прочитайте Бут. 39. Які фактори призвели до того, що Йосип став над домом Потіфара?`

Про Йосипа написано, що «Господь з ним, і що в усьому, що він робить, Господь щастить у руці його» (вірш 3). Він був настільки відданим, і його пан настільки довіряв йому, що «все, що мав, віддав в його руку» і навіть «призначив його над домом своїм» (вірш 4).

Проте успіх не псує Йосипа. Коли дружина Потіфара виявляє до нього увагу і схиляє до гріха, юнак однозначно відмовляється, вважаючи за краще втратити свою роботу й безпеку, аніж зробити «це велике зло і згрішити перед Богом» (вірш 9). Жінка, принижена відмовою Йосипа, несправедливо звинувачує його перед своїми слугами й чоловіком у злочині. Унаслідок цього Йосип потрапляє до в’язниці.

Тут юнак переживає те, що пережили всі ми: почуття того, що він залишений Богом, хоч навіть у такий важкий час «Гос­ подь був із Йосипом» (вірш 21).

Згодом Господь впливає на стосунки Йосипа з начальником в’язниці. Тут, як і в будинку його пана, Господь благословляє Свого слугу. Він обдарована людина, і, незважаючи на ще гірші обставини зараз (адже він був ще рабом!), Йосип прагне здобути з цього краще. Якими б не були його дари, текст 21 ясно дає зрозуміти: тільки Бог дав йому успіх. «Начальник в’язничного дому не бачив нічого в руці його, бо Бог був із ним, і що він робив, щастив йому Господь» (вірш 23). Як важливо, щоб усі обдаровані й успішні пам’ятали, від Кого дари й успіх!

`Ще раз прочитайте Бут. 39:7–12. Як Йосип опирався заграванням дружини Потіфара? Чому юнак прямо сказав, що він не згрішить проти Бога? Як Йосип розумів, що таке гріх і яка його природа?`