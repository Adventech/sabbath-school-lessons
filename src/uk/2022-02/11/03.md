---
title:  Напад на Йосипа
date:   06/06/2022
---

Якими б жахливими не були наступні події, їх неважко зрозуміти. Бути поблизу людини, яку ви ненавидите і яка є навіть вашим родичем, ‒ це неминуче призведе до неприємностей. Так і сталося в родині Йосипа.

`Прочитайте Бут. 37:12–36. Що це свідчить про те, наскільки небезпечними та злими можуть бути невідроджені серця і до яких учинків вони можуть призвести будь-кого з нас?`

Брати ненавиділи Йосипа, тому що заздрили Божій прихильності до нього (Дії 7:9) ‒ прихильності, яка підтверджуватиметься на кожному кроці в подальшому перебігу подій. Коли Йосип заблукав, якась людина знаходить його і скеровує (Бут. 37:15–17). Коли брати Йосипа задумали вбити його, втручається Рувим і пропонує натомість кинути його в яму (вірші 20–22).

Важко уявити виражену тут ненависть, особливо до одного з членів власної родини. Як могли ці молоді люди зробити щось настільки жорстоке? Хіба вони не задумалися, хоча б на мить, як це вплине на їхнього батька? Яку б образу вони ні відчували щодо батька через те, що він прихильно ставився до Йосипа, вчинити так з одним з його дітей було вкрай підло. Який потужний прояв того, наскільки злими можуть бути людські істоти!

«Проте декому з них [братів] було ніяково; не всі відчували задоволення від помсти. Незабаром вдалині брати побачили подорожніх. Це був караван ізмаїльтян, котрі проживали за Йорданом; вони прямували до Єгипту з прянощами та іншим крамом. Юда запропонував продати брата цим купцям-­язичникам, замість того щоб залишити його в ямі на загибель. Усунувши його в такий спосіб зі свого шляху, брати залишаться чистими від його крові» (Е. Уайт. Патріархи і пророки. С. 211).

`Отже, Йосип був проданий мідіянітам (вірш 28), а вони продали його в Єгипті царедворцю фараона (вірш 36), у та­кий спосіб передбачаючи його майбутню славу. Чому так важливо шукати Божої сили, щоб змінити погані риси нашого характеру, перш ніж вони свого часу зможуть виявитися в певних несподіваних для нас учинках?`