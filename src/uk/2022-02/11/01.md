---
title:  «Повелитель снів»
date:   04/06/2022
---

### Біблійні тексти для дослідження
Бут. 37–41:36; Матв. 20:26, 27; Дії 7:9.

> <p>Пам’ятний вірш</p>
> «І сказали вони один одному: “Ось іде той сновидець!”» (Бут. 37:19).

Історія Йосипа (Бут. 37; 39–50) охоплює останню частину книги Буття, починаючи з його перших снів у Ханаані (37:1–11) до смерті в Єгипті (50:26). Фактично Йосипу відведено в книзі Буття більше місця, ніж будь-якому іншому патріарху. Хоч Йосип ‒ лише один із синів Якова, він представлений у Бутті як великий патріарх, подібно до Авраама, Ісака та Якова.

Як ми побачимо, життя Йосипа висвітлює дві важливі богословські істини: Бог виконує Свої обітниці й може обернути зло на добро.

Вивчаючи урок цього тижня, ми зосередимо увагу на ранніх роках життя Йосипа. Він улюблений син Якова, якого ронічно прозвали _баал гахаломот_, «сновидець» (37:19), що буквально означає «повелитель снів», указуючи на те, що він експерт щодо снів. Це прізвисько підходить Йосипу, оскільки він не тільки отримує, розуміє і тлумачить пророчі сни, а й у його житті втілюються власні сни.

Досліджуючи ці розділи, ми знову пересвідчимося, що передбачення Боже виконується, навіть попри зло і гріховність людського серця.