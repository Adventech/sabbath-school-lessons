---
title:  Сімейні проблеми
date:   05/06/2022
---

Яків нарешті оселився в Краї ханаанському. Тимчасом як Ісак тут тільки мандрував, «осівся Яків у Краї мешкання батька свого» (Бут. 37:1). Однак саме тоді, коли він оселився в Ханаані, виникли проблеми, цього разу всередині сім’ї. Конфлікт не стосувався володіння землею або використання колодязя; він здебільшого духовний.

`Прочитайте Бут. 37:1–11. Що спонукало братів Йосипа так сильно його ненавидіти?`

Від самого початку ми розуміємо, що Йосип, «син старості» Якова (вірш 3), мав особливі взаємини з батьком, який любив «його над усіх братів його» (вірш 4). Патріарх навіть зробив Йосипу «квітчасте вбрання» (вірш 3), царський одяг (2 Сам. 13:18). Це свідчило про таємний намір Якова підвищити Йоси­ па, першого сина Рахілі, до статусу первістка.

Майбутнє справді підтвердить бажання Якова, адже Йосип зрештою отримає права первістка (1 Хронік 5:2). Тому не дивно, що брати Йосипа так сильно його ненавиділи й не могли навіть спокійно говорити з ним (Бут. 37:4).

До того ж Йосип розповідав батькові про все недобре, що чинили його брати (вірш 2). «Йосипа глибоко турбували недобрі вчинки братів‚ однак його лагідні вмовляння ще більше розпалювали їхню ненависть та обурення. Йосип не міг дивитися, як вони грішать проти Бога, тому про все розповів батькові, сподіваючись, що своїм авторитетом той вплине на синів і вони виправляться» (Е. Уайт. Патріархи і пророки. С. 209).

Коли ж Йосип розповів свої сни, згідно з якими Бог дарує йому вище становище, а його брати поклоняться перед ним, вони зненавиділи його ще більше. Справжній пророчий характер цих снів підтверджується навіть тим, що вони повторюються (див. вірші 5–10). Хоч Яків відкрито дорікнув синові (вірш 10), однак зберігав слова Йосипа про сни в пам’яті, розмірковуючи про їхнє значення і чекаючи їхнього виконання (вірш 11). У глибині душі патріарх розумів, що це особливі сни.

`Прочитайте Матв. 20:26, 27. Який найважливіший принцип розкривається в текстах і як ми можемо навчитися виявляти його у своєму житті?`