---
title:  Аврам і Лот
date:   03/05/2022
---

`Прочитайте Бут. 13. Що ця історія повідомляє про важливість характеру?`

Аврам повертається туди, де Він був раніше, начебто його подорож до Єгипту виявилася просто невдалим відхиленням від курсу. Історія Бога з Аврамом розпочинається знову ‒ там, де вона зупинилася з моменту його першої подорожі до Обітованої землі. Першим місцем розташування Аврама є Бет-Ел (вірш 3), як і під час його першої подорожі до цієї землі. Аврам розкаявся й повернувся до «себе» ‒ до Аврама, мужа віри.

Возз’єднання Аврама з Богом виявляється в його стосунках з людьми, у тому, як він розв’язує проблему зі своїм племінником Лотом щодо користування землею. Хай там як, але саме Аврам пропонує мирну угоду й дозволяє Лоту зробити вибір першим (вірші 9, 10), виявляючи великодушність і доброту, що свідчить про те, якою людиною був Аврам.

Факт, що Лот вибрав собі найкращу частину, добре зрошувану рівнину (вірші 10, 11), зовсім не переймаючись аморальністю своїх майбутніх сусідів (вірш 13), свідчить про його жадібність і характер. Слово «собі» нагадує нам про допотопних людей, які також вибирали «собі» (див. 6:2).

Навпаки, учинок Аврама був актом віри. Він не вибирав землю, вона була дана йому з ласки Божої. На відміну від Лота, патріарх подивився на землю тільки за Божим повелінням (вірш 14). Лише коли Лот відокремлюється від Аврама, Бог знову звертається до нього (вірш 14). Фактично це перший записаний у Біблії випадок, коли Бог звертається до Аврама з моменту його покликання в Урі. «Зведи очі свої, та поглянь із місця, де ти, на північ, і на південь, і на схід, і на захід, бо всю цю землю, яку бачиш, Я її дам навіки тобі та потомству твоєму» (вірші 14, 15). Потім Бог запрошує Аврама «пройтися» із цієї землі, ніби звершуючи акт прийняття: «Устань, пройдись по Краю вздовж його та вширшки його, ‒ бо тобі його дам!» (вірш 17).

А Господь досить ясно дає зрозуміти, що Він дає ту землю Авраму. Це дар, дар благодаті, який Аврам повинен прийняти вірою, що веде до послуху. Виключно Бог забезпечить усе, що обіцяв тут Авраму (див. вірші 13:14–17).

`Як ми можемо навчитися бути добрими й великодушними до людей, навіть якщо до нас вони так не ставляться?`