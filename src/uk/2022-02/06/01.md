---
title:  Коріння Авраама
date:   30/04/2022
---

### Біблійні тексти для дослідження
Бут. 12–14; Ісаї 48:20; 36:6, 9; Єрем. 2:18; Євр. 7:1–10.

> <p>Пам’ятний вірш</p>
> «Вірою Авраам, коли був покликаний іти на місце, яке мав одержати в спадок, – послухався і пішов, не знаючи, куди йде» (Євр. 11:8).

Тепер ми підійшли до центральної частини книги Буття. Цей центральний розділ (Бут. 12–22) охоплює мандрування Авраама, починаючи з першого Божого заклику лех лехá, «Вийди!» (12:1), який спонукає Авраама залишити своє минуле, і до другого Божого заклику лех лехá, «Піди!» (22:2), який спонукає Авраама залишити своє майбутнє (яким воно представлене в його сині). Отож Авраам завжди в дорозі, завжди залишається переселенцем, тому його і називають скитальцем (17:8).

Мандруючи, Авраам перебуває наче в підвішеному стані, без свого минулого, яке втратив, і без свого майбутнього, якого не бачить. Між цими двома закликами, що обрамляють скитання віри Авраама, він чує голос Бога, Котрий запевняє: «Не бійся» (15:1). Цими двома Божими словами відзначені три частини мандрівки Авраама, які дослідимо в уроках 6, 7 і 8.

Авраам є прикладом віри (15:6) і згадується в єврейських Писаннях як муж віри (див. Неем. 9:7, 8). У Новому Завіті Ав­раам ‒ одна з найбільш згадуваних постатей Старого Завіту, і цього тижня ми побачимо, чому саме.