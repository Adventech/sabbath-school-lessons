---
title:  Вавилонська коаліція
date:   04/05/2022
---

`Прочитайте Бут. 14:1–17. У чому особливість війни, котра відбулася відразу після дарування Обітованої землі Авраму? Що ця історія повідомляє про патріарха?`

Це перша війна, про яку розповідає Писання (вірш 2). Коаліція чотирьох армій з Месопотамії та Персії проти коаліції п’яти ханаанських армій, зокрема царів Содому і Гомори (вірш 8), указує на великий конфлікт (вірш 9). Причина цієї воєнної операції полягає в тому, що ханаанські народи повстали проти своїх вавилонських правителів (вірші 4, 5). Хоч ця історія і згадує про конкретний історичний конфлікт, часові рамки цієї «глобальної» війни (відразу після того, як Бог подарував Аврамові Обітовану землю) надають події особливого духовного значення.

Участь у конфлікті стількох народів із Ханаану наводить на думку, що ключовим було питання володіння цією землею. За іронією долі, стан Аврама ‒ справді зацікавленої сторони, оскільки він єдиний справжній власник Обітованої землі ‒ є єдиною силою поза конфліктом, принаймні спочатку.

Причина нейтралітету Аврама полягає в тому, що Обітовану землю він отримав не за допомогою сили зброї чи мудрості політичних стратегій. Царство Аврама було Божим даром. Єдина причина втручання Аврама в конфлікт ‒ доля його племінника Лота, захопленого в полон під час боїв (вірші 12, 13).

«Авраам, який мирно жив у дубових гаях Мамре, довідався від одного з утікачів про битву та лихо, що спіткало його небожа. Він не тримав зла на Лота за його невдячність. Керуючись любов’ю‚ яку відчував до Лота‚ дядько вирішив врятувати небожа. Покладаючись передусім на Божественне керівництво, Авраам приготувався до війни» (Е. Уайт. Патріархи і пророки. С. 135).

Проте Аврам не протистоїть усій коаліції. Під час, очевидно, швидкої нічної диверсійної операції він нападає лише на той стан, у якому тримали полоненого Лота. Він врятований. Отже, вірний муж Божий виявив велику мужність і силу духу. Безсумнівно, його вплив у тому регіоні зростав; люди бачили, якою людиною він був, і дещо дізналися про Бога, Котрому він служив.

`Який вплив справляють на людей наші вчинки? Яку вістку про нашу віру ми несемо своїми діями?`