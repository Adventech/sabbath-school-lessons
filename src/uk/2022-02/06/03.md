---
title:  Спокуса Єгиптом
date:   02/05/2022
---

`Прочитайте Бут. 12:10–20. Чому Аврам залишив Обітовану землю й вирушив до Єгипту? Як поводився фараон порівняно з Аврамом?`

За іронією долі, Аврам, який щойно прибув до Обіцяної землі, вирішує залишити її заради Єгипту, оскільки «був голод у Краї» (12:10). За часів голоду люди з Ханаану йшли до Єгипту, про цей факт свідчать давньоєгипетські тексти. У єгипетському Повчанні Мерикара ‒ тексті періоду Середнього царства (2060–1700 рр. до н. е.) ‒ людей, які прийшли з Ханаану, називають «нещасними азіатами» (_ааму_) й описують так: «Знедолений... мало води... не живе він на одному місці, голод змушує його йти» (Miriam Lichtheim. _Ancient Egyptian Literature_, Volume I: The Old and Middle Kingdoms (Berkeley, CA: University of California Press. 1973). Рр. 103, 104).

Спокуса Єгиптом часто була проблемою для ізраїльтян стародавніх часів (див. Числ. 14:3; Єрем. 2:18). Тому Єгипет став символом тих, хто довіряє іншим людям, замість того щоб довіряти Богу (див. 2 Цар. 18:21; Ісаї 36:6, 9). У Єгипті, де воду можна було бачити щодня, віра щодо цього не була необхідною, оскільки обітниця про родючу землю була видима відразу. Порівняно із землями, у яких лютував голод, Єгипет здавався значно кращим місцем.

Аврам, який нині залишає Ханаан, украй відрізняється від Аврама, котрий залишив Ур. Раніше Аврам був зображений як муж віри, що залишив Ур у відповідь на Божий заклик; тепер Аврам залишає Обітовану землю самостійно, за власним волевиявленням. Раніше Аврам покладався на Бога; тепер він поводиться як маніпулятивний і неетичний політик, розраховуючи лише на себе. «У Єгипті виявилося, що й Авраам не позбавлений людських слабкостей і недоліків. Приховавши той факт‚ що Сарра є його дружиною‚ він виявив своє недовір’я Божественному піклуванню‚ відсутність тієї високої віри й мужності‚ благородним прикладом яких досі слугувало його життя» (Е. Уайт. Патріархи і пророки. С. 130).

Отже, ми бачимо, що навіть великий муж Божий може припуститися помилки, однак не бути залишеним Богом. Коли в Новому Завіті написано про Авраама як про приклад спасіння через благодать, це означає лише одне ‒ благодать. Адже якби спасіння не було через благодать, то Авраам, як і всі ми, не мав би жодної надії.

`Що цей епізод із життя Аврама повідомляє про те, як легко навіть вірні християни можуть збитися з правильного шляху? Чому непослух ніколи не буває хорошим вибором?`