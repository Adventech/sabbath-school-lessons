---
title:  Десятина Мелхиседека
date:   05/05/2022
---

`Прочитайте Бут. 14:18–24 і Євр. 7:1–10. Ким був Мелхиседек? Чому Аврам віддав свою десятину цьому священнику, який з’являється ніби з нізвідки?`

Раптова поява таємничого Мелхиседека не є незвичайною. Після того як Авраму подякували ханаанські царі, тепер він дякує цьому священнику; і подяка виявляється в тому, що Аврам віддав йому свою десятину.

Мелхиседек з міста Салим, що означає «мир», ‒ важлива вістка після потрясінь війни.

Ім’я «Мелхиседек» означає «цар правди/праведності/ справедливості». Компонент _цедéк_, «справедливість», в імені Мелхиседека контрастує з іменами царя Содому, Берая («у злі») і царя Гомори, Біршая («у беззаконні»), що вказують, якими були ці люди (вірш 2).

Мелхиседек з’являється після припинення насильства і жахіття війни, представлених іншими ханаанськими царями. Розділ 14 книги Буття також містить першу біблійну згадку слова «священник» (вірш 18). Зв’язок Мелхиседека з «Богом Всевишнім» (вірш 18), Котрого Аврам також визнає Господом, Богом Всевишнім (вірш 22) і Якому служить, указує на те, що Аврам вважав Мелхиседека священником Бога. Однак Мелхиседека не можна ототожнювати з Христом. Він був Божим представником серед людей того часу (див. Коментарі Е. Уайт. Біблійний коментар АСД. Т. 1. С. 1092, 1093).

Мелхиседек справді виконує обов’язки священника. Він виносить «хліб та вино» ‒ асоціація, яка часто передбачає вживання свіжовичавленого виноградного соку (див. П. Зак. 7:13; 2 Хронік 31:5), що знову з’являється в контексті приношення десятин (див. П. Зак. 14:23). Крім того, він благословляє Аврама (див. Бут. 14:19).

Аврам «дав йому десятину зо всього» (вірш 20) як відповідь Богу Всевишньому, «що створив небо й землю» (вірш 19). Цей титул спрямовує до вступу в розповідь про творіння (Бут. 1:1), де фраза «небо та земля» означає сукупність, «усе». Отже, десятину розуміли як вираження подяки Творцю, Котрий володіє всім (див. Євр. 7:2–6; пор. з Бут. 28:22). Парадоксально, але десятина сприймається тим, хто поклоняється, не як дар _Богу_, а як дар _від Бога_, адже Він дає нам абсолютно все.

`Чому акт повернення десятини є потужним показником віри, а також великим актом зміцнення віри?`