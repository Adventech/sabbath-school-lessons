---
title:  Місіонерська історія
date:   06/05/2022
---

#### Весілля мрії
_Юлія Бондаренко_

Рут, яка мешкає в США, віддала своє життя Ісусові й уклала завіт з Богом, коли навчалася в сьомому класі. Того дня вона зробила свій перший крок назустріч місіонерському служінню.

Якось її попросили допомогти прибрати в Молитовному домі. Рут не знала, із чого почати, тож сіла за піаніно. Коли вона грала й співала про свого Спасителя, уявляючи, як люди з різних країн сидять на богослужінні і разом з нею прославляють Бога, у неї несподівано виникла думка ‒ у майбутньому вийти заміж за людину, котра зможе грати й співати разом із нею. Але хто ж це буде?

Коли Рут було п’ятнадцять, вона стала свідком, як її сестра, котра щойно вийшла заміж, приїхала додому після медового місяця і почала плакати. Рут вирішила, що з нею таке не повториться, тому почала складати список бажаних рис характеру, якими мав володіти її майбутній чоловік. Мати, подивившись на список, мудро зауважила: «Рут, тобі самій потрібно буде стати тією жінкою, яку такий чоловік захоче бачити своєю дружиною». Рут почала молитися й розвивати в собі ті якості, які очікувала знайти в чоловікові. Але хто ж це буде?

Незадовго до вступу до Університету Ендрюса Рут розірвала заручини. Пізніше вона знову припинила стосунки із хлопцем, дізнавшись, що він одночасно зустрічався з іншою дівчиною.

Тієї ж зими, коли Рут чекала в холі жіночого гуртожитку на поїздку на різдвяну програму, де мала співати, її подруга вигукнула: «Ось Еміль Молдрік! Поїхали з ним машиною!» «Хто?» ‒ запитала Рут. «Ти його не знаєш? ‒ здивувалася подруга. ‒ Він співає, грає на органі та хоче стати пастором». Рут подумала: «Невже це він?»

Наступні кілька годин Рут співала разом з Емілем. Вона відчула особливу радість у серці та не відводила погляду від його очей. Вона вірила, що очі ‒ дзеркало душі, а його очі були такі добрі й чисті. Еміль дивився на Рут. Наступного дня він запросив її на побачення.

Сьогодні Еміль та Рут Молдрік одружені вже близько шістдесяти років. Вони виконували місіонерське служіння в понад 15 країнах, прославляючи Бога грою на музичних інструментах та співом. Еміль грає на 12 музичних інструментах, зокрема на музичній пилці й автоарфі.

Згадуючи той день з дитинства, коли співала й грала в порожній церкві, Рут прославляє Бога за здійснення її мрії. «Я справді співаю і граю по всьому світу. Бог відповів на мої молитви», ‒ говорить вона.

_Ця історія ілюструє мету № 7 Стратегічного плану Адвентистської Церкви на період 2020 – 2025 роки під назвою «Ідемо разом». Мета звучить так: «Допомагати підліткам і молодим людям відводити Богові перше місце та демонструвати біблійний світогляд»._