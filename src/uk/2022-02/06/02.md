---
title:  Аврам залишає країну
date:   01/05/2022
---

`Прочитайте Бут. 12:1–9. Чому Бог покликав Аврама залишити свою країну і рідню? Як відреагував Аврам?`

Востаннє Бог говорив з людиною, принаймні, як зазначено в Писанні, коли після Потопу повідомив Ноя про завіт «з кож­ ною живою душею» (9:10, 15–17), що іншого всесвітнього потопу більше не буде. Із цією обітницею перегукується нова промова Бога, тепер звернена до Аврама: усі народи землі будуть благословенні через Аврама.

Виконання цього пророцтва починається із залишення минулого. Аврам залишає все, що було йому звичне й близьке: свою країну, рідню, друзів ‒ фактично частину себе. Інтенсивність усього, що відбувається, відображається в повторенні ключового слова «піди», використаного в цьому контексті сім разів. Аврам повинен спочатку залишити свою країну ‒ «Ур халдейський», тобто Вавилонію (Бут. 11:31; Ісаї 13:19). Такий заклик «вийти з Вавилону» здавна лунає з вуст біблійних пророків (Ісаї 48:20; Об’явл. 18:4).

Залишення міста Аврамом також стосується його рідні. Патріарх повинен залишити свою спадщину й багато з того, що він дізнався і придбав за допомогою наслідування, освіти і впливу.

Однак Божий заклик вийти містить щось більше. Єврейське словосполучення лех лехá, «піди», буквально означає «піди сам» або _піди заради себе, піди до себе_. Залишення Вавилона Авраамом стосується більшого, ніж його оточення і навіть його родичі. Це єврейське словосполучення передбачає акцент на _собі_. Аврам повинен залишити _себе_, позбутися/відмовитися від тієї частини себе, яка містить його вавилонське минуле.

Мета такої відмови ‒ «земля», яку Бог покаже йому. Та ж сама мова використовується знову в контексті жертвоприношення Ісака (див. Бут. 22:2) щодо гори Морія, де буде принесений в жертву Ісак і в майбутньому побудований Єрусалимський храм (див. 2 Хронік 3:1). Божа обітниця стосується не лише фізичної батьківщини, а й спасіння світу. Ця ідея підтверджується в Божій обітниці благословити всі народи (12:2, 3). Дієслово _барáх_, «благословляти», використовується у вищезазначеному уривку п’ять разів. Процес цього загального благословення здійснюється через «потомство» Аврама (22:18; 26:4; 28:14). У текстах згадується «потомство», яке врешті-решт знайде своє втілення в Ісусі Христі (див. Дії 3:25).

`Що Бог може закликати вас залишити позаду? Тобто від якої частини свого життя вам довелося б відмовитися, щоб відповісти на Божий заклик?`