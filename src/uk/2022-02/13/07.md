---
title:  Для подальшого дослідження
date:   24/06/2022
---

Прочитайте з книги Е. Уайт «Патріархи і пророки» розділ «Йосип і його брати» (С. 233–240).

«Життя Йосипа співзвучне життю Христа. Саме заздрість спонукала братів Йосипа продати його в рабство; вони сподівалися, що перешкодять йому стати величнішим за них. І коли Йосип був узятий до Єгипту‚ вони тішили себе‚ що його сни вже не тривожитимуть їх‚ оскільки вони зробили все‚ аби нічого не збулося. Проте Бог розпорядився‚ щоб своїми діями вони сприяли виконанню саме того задуму‚ якому так хотіли завадити. Так само і юдейські священники й старійшини заздрили Христові‚ побоюючись‚ що Він приверне до Себе увагу всього народу‚ яка належала їм. Вони віддали Його на смерть, щоб Христос не став царем‚ але саме цим сприяли здійсненню того‚ проти чого боролися.

Потрапивши до рабства в Єгипті, Йосип урятував родину свого батька; однак це не применшувало вини його братів. Хоч, розіп’явши Христа, вороги зробили Його Викупителем людства, Спасителем грішників, Володарем усього світу; хоч Бог у Своєму провидінні використав ці події для Своєї слави й добра людства, злочин Його убивць не став від цього менш жахливим та огидним.

Як Йосипа власні брати продали язичникам, так і Христос був проданий Своїм найзапеклішим ворогам одним зі Своїх учнів. Як Йосип був незаконно звинувачений та ув’язнений через свою непорочність‚ так і Христос був зневажений і відкинутий, бо Його праведне‚ саможертовне життя стало докором для грішника; хоч на Ньому не було жодної вини‚ Він був засуджений на підставі фальшивого свідчення. Терпіння й покірливість, з якими Йосип зносив несправедливість та утиски‚ його готовність прощати‚ благородство‚ виявлене до своїх жорстоких братів, уособлюють покірність Спасителя‚ Котрий без нарікань зносив злобу і знущання нечестивих, а також Його прощення не тільки Своїх убивць‚ а й усіх‚ хто приходить до Нього‚ визнаючи власні гріхи й шукаючи прощення» (Е. Уайт. Патріархи і пророки. С. 239, 240).

**Запитання для роздумів:**

`1. Після смерті Якова брати Йосипа боялися, що тепер він помститься. Що це говорить про провину, яку вони ще відчували? Як реакція Йосипа свідчить про прощення для винних?`

`2. Які ще паралелі між життям Йосипа і життям Ісуса ви простежуєте?`

`3. Ретельно проаналізуйте: хоч Бог дуже добре знає майбутнє, ми, як і раніше, вільні у своєму виборі. Як нам поєднати ці дві ідеї?`