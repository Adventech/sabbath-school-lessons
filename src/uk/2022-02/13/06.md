---
title:  Надія на обітовану землю
date:   23/06/2022
---

`Прочитайте Бут. 49:29–50:21. Які великі теми надії можна знайти в заключній частині книги Буття?`

Заключна частина Буття складається з трьох подій, сповнених надії. По-перше, це надія на те, що Ізраїль повернеться до Обітованої землі. Мойсей, автор Буття, описує смерть і поховання Якова та Йосипа як події, що вказують на Обітовану землю. Відразу після свого благословення та пророцтва про «всі дванадцять племен Ізраїлевих» (49:28) Яків розмірковує про свою смерть і доручає своїм синам поховати його в Ханаані, у печері на полі Махпели, де була похована Сарра (вірші 29–31). Опис похоронної процесії, що прямує до Ханаану, провіщає Вихід з Єгипту через кілька століть.

По-друге, це надія на те, що Бог оберне зло на добро. Після смерті та поховання Якова брати Йосипа непокояться про своє майбутнє. Вони бояться, що тепер Йосип помститься. Брати приходять до Йосипа й падають ниць перед ним, готові стати його рабами (50:18), ‒ сценарій, що нагадує пророчі сни Йосипа. Він заспокоює їх, кажучи: «Не бійтеся» (вірш 19), ‒ фразу, що стосується майбутнього (15:1); брати «задумували... зло» проти нього, «та Бог задумав те на добре» (50:20) і змінив перебіг подій на спасіння (вірші 19–21; пор. з 45:5, 7–9). Інакше кажучи, Боже провидіння подолає безліч людських помилок.

По-третє, це надія на те, що Бог спасе грішне людство. Повідомлення в останньому вірші Буття про смерть Йосипа важливе. Цікаво, що Йосип не наказує поховати його кістки, а просто каже: «Конче згадає Бог вас, а ви винесете звідси кості мої!» (50:25), що ізраїльтяни й зробили через роки, дослухавшись і виконавши прохання (див. Вих. 13:19).

Зрештою, надія на Обітовану землю, Ханаан, є символом, провісником остаточної надії на спасіння, на відновлення, на Новий Єрусалим на Новому Небі та Новій Землі – провісником остаточної надії для всіх нас, подарованої смертю Шило, Примирителя.

`Прочитайте Об’явл. 21:1–4. Як ці вірші описують нашу найбільшу надію? Без цієї обітниці чи мали б хоча б якусь надію, окрім смерті як кінця всіх наших проблем?`