---
title:  Ізраїль у Єгипті
date:   18/06/2022
---

### Біблійні тексти для дослідження
Бут. 46–50; Дії 3:25, 26; Римл. 10:12, 13; Филп. 2:10.

> <p>Пам’ятний вірш</p>
> «І осів Ізраїль в єгипетськім краї в країні Ґошен, і набули в нім володіння. І вони розродилися й сильно розмножилися» (Бут. 47:27).

Книга Буття описує останні роки Якова та Йосипа, прожиті ними разом. Ми бачимо, як Яків (Ізраїль) залишає Ханаан (розділ 46), щоб оселитися в Єгипті (розділ 47), де він і помре (49:29–50:21). Однак навіть у цьому єгипетському оточенні на задньому плані ще вимальовується перспектива Обітованої землі (50:22–26).

Прибувши до Єгипту, Яків відразу ж благословляє фараона (47:7–10), виконуючи так (частково, звичайно) Божу обітницю Аврааму про те, що він стане благословенням для народів (12:2, 3). Пізніше, уже при смерті, Яків благословляє синів Йосипа (розділ 48). Патріарх також благословляє своїх синів (49:1–28) і проголошує дивовижні пророцтва щодо кожного з них у контексті майбутніх дванадцяти колін Ізраїля (49:1–27).

Однак факт, що Ізраїль «осів» у вигнанні, у Єгипті як прибулець, суперечить надії на Обітовану землю. І хоч сама книга Буття завершується **описом** перебування Ізраїлевих синів у Єгипті, деякі з останніх слів Йосипа вказують на інше місце: «Я вмираю, а Бог конче згадає вас, і виведе вас із цієї землі до Краю, якого присягнув був Авраамові, Ісакові та Якову» (50:24).