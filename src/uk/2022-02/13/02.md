---
title:  Яків вирушає до Йосипа
date:   19/06/2022
---

`Прочитайте Бут. 46. Яке значення від’їзду Якова з Ханаану?`

Залишаючи своє місце в Ханаані, Яків сповнений надії. Упевненість у тому, що він більше не голодуватиме, і добрі вісті про Йосипа надихнули його, тому він був готовий залишити Обітовану землю.

Вихід Якова із цього краю перегукується з досвідом Авраама, який прямував до Обітованої землі. Яків чує ту ж саму обітницю, яку Авраам почув від Бога, а саме, що Він вчинить його «великим народом» (46:3; пор. з 12:2). Божий заклик у тексті також нагадує завіт Бога з Авраамом; в обох випадках Господь використовує ті ж самі обнадійливі слова «не бійся» (46:3; пор. з 15:1), які містять обітницю славного майбутнього.

Повний перелік імен дітей Ізраїлю, котрі вирушили до Єгипту, зокрема його дочок (46:7), нагадує про Божу обітницю про плідність, дану Аврааму, коли він був ще бездітним. Число «сімдесят» (включаючи Якова, Йосипа та двох його синів) виражає ідею повноти. Саме «ввесь Ізраїль» іде до Єгипту. Також важливо зазначити, що число 70 відповідає кількості народів (Бут. 10), указуючи на те, що доля всіх народів також поставлена ​​на карту в подорожі Якова.

Ця істина стане більш очевидною лише через багато років, після Голгофського хреста і більш повного одкровення Плану спасіння, який, безумовно, стосувався усього людства, а не лише дітей Авраама.

Інакше кажучи, якими б цікавими не були історії про насіння Авраама і яких духовних уроків ми не здобували б з них, ці розповіді записані в Слові Божому, адже є частиною історії спасіння. Це частина Божого Плану спасіння, мета якого – спасти якомога більше людей на нашій планеті, що повстала.

`«Нема різниці між юдеєм і греком, бо один Бог для всіх – щедрий для всіх, хто кличе Його. Бо кожний, хто тільки прикличе Господнє Ім’я, буде спасенний» (Римл. 10:12, 13). Як Павло зображає універсальність Євангелія? Що ми, як Божа Церква, маємо робити для поширення Євангелія?`