---
title:  Яків оселяється в Єгипті
date:   20/06/2022
---

Цікавий факт: хоч Якову розповіли про те, що Йосип живий править у Єгипті, Господь все ж таки дав йому «нічне видіння» (Бут. 46:2), у якому наказав піти. Яків залишає Обітовану землю заради (з усіх можливих місць) Єгипту, який пізніше асоціюватиметься з тим місцем, куди Божий народ не повинен повертатися (див. П. Зак. 17:16).

`Прочитайте Бут. 47. Які духовні істини і принципи ми можемо знайти в цій розповіді?`

«Йосип узяв із собою п’ятьох братів, щоб представити їх фараонові й отримати від нього дозвіл на землю‚ яка мала стати місцем їхнього проживання. З почуттям вдячності до свого прем’єр-міністра монарх міг удостоїти їх честі посісти певні державні посади; але Йосип, вірний поклонник Єгови, намагався уберегти своїх братів від спокус, на які вони могли б наражатися при дворі язичницького фараона‚ тому порадив чоловікам чесно відповісти на запитання царя щодо їхнього роду занять. Сини Якова прислухалися до його поради, обережно натякнувши цареві‚ що вони лише на деякий час прийшли до цієї землі і не збираються назавжди оселятися тут, зберігаючи за собою право залишити країну будь-якого часу. Фараон віддав їм для проживання, як і обіцяв, “найліпше місце цього краю” — країну Ґошен» (Е. Уайт. Патріархи і пророки. С. 233).

Фараон також мудро заохочує цих тимчасових поселенців не ставати жебраками, живучи за рахунок щедрості свого хазяїна. Він запитує про їхнє «зайняття» (47:3), щоб вони могли краще пристосуватися до нового середовища. Він також готовий використати їхній досвід і навіть пропонує «зробити х зверхниками [його] череди» (вірш 6).

Потім, хоч Яків ‒ чужинець, прибулець і стоїть перед правителем цієї землі, проте «Яків поблагословив фараона» (вірш 7). Скромний чужинець благословляє правителя могутнього Єгипту? Це не викликає подиву?

Дієслово _амáд ліфнéй_, «помістив… перед» (у Синодальному перекладі «поставив», вірш 7) зазвичай використовується в контексті священства (див. Левит 14:11). Враховуючи, що в Стародавньому Єгипті фараон мав статус найвищого жерця, це означає, що в духовному сенсі Яків стоїть вище за найвищого жерця Єгипту, навіть вище за самого фараона.

`Незалежно від нашого становища в житті, як ми повинні ставитися до людей, враховуючи, що ми «царське священство, святий народ, придбаний» (1 Петра 2:9)? Які зобов’язання покладає на нас наша віра?`