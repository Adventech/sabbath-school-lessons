---
title:  Яків благословляє своїх синів
date:   22/06/2022
---

`Прочитайте Бут. 49:1–28. Яке духовне значення має благословення Яковом його синів?`

Окрім пророцтв про історію колін Ізраїлю, Яків бачить Месію й остаточну надію на спасіння. Ця надія вже міститься в проголошеному вступі Якова, де використовується вислів «наприкінці днів» (Бут. 49:1), ‒ він стосується Приходу Царя-­ Месії (Ісаї 2:2; Дан. 10:14).

Потім текст ніби проходить крізь майбутнє кожного зі згаданих мужів. Це не зумовлені долі, ніби Бог визначив кожному з них зіткнутися з тим, із чим вони зіткнулися; найімовірніше, це констатація наслідків, до яких призведуть характери патріархів та їхніх дітей. Наприклад, Бог знає, що хтось уб’є невинну людину, проте це вкрай відрізняється від того, що Бог бажає, щоб убивця вчинив так.

`Прочитайте Бут. 49:8–12. Яке пророцтво описане в уривку й чому воно важливе?`

Окрім свободи волі людини, Бог знає майбутнє і влаштував так, що саме через Юду прийде Месія. Юда представлений в образі лева (вірш 9), що вказує на царственість і хвалу. Нащадком Юди буде цар Давид, а також Шило, Примиритель, тобто Той, Хто принесе _шалóм_, «мир» (Ісаї 9:6, 7), та «Йому буде послух народів» (Бут. 49:10).

Юдеї здавна сприймали це пророцтво як месіанське, яке свідчить про прийдешнього Месію, і християни також бачили в цьому тексті вказівку на Ісуса. Вислів: «Йому буде послух народів» (вірш 10) провіщає новозавітну обітницю: «Перед Ім’ям Ісуса поклонилося кожне коліно» (Филп. 2:10).

Як писала Еллен Уайт: «Лев ‒ цар лісів ‒ влучний символ цього покоління, з якого вийшли Давид та Син Давидів ‒ Примиритель, істинний “Лев, що з племені Юди”, Котрому врешті-решт поклоняться всі царства й усі народи віддадуть шану» (Патріархи і пророки. С. 236).

`Чому ми повинні шанувати Ісуса зараз, ще до того, як це зроблять усі народи?`