---
title:  Яків благословляє синів Йосипа
date:   21/06/2022
---

Коли Яків наближається до смерті, він згадує своє колишнє повернення до Бет-Елу (35:1–15). Тоді він отримав від Бога оновлену обітницю про «володіння навіки» (48:4), дану колись Аврааму (17:8). Тому надія на Обітовану землю – велика втішна думка, яка дає надію Якову, котрий відчуває наближення смерті. Потім Яків звертається до двох синів Йосипа, що народилися в Єгипті, і благословляє їх, але робить це в контексті обітниці про майбутнє його власного насіння.

`Прочитайте Бут. 48. Чому Яків благословив двох синів Йосипа, а не інших своїх онуків?`

Два сини Йосипа, Манасія та Єфрем, ‒ єдині внуки, яких благословив Яків. Так вони підвищені від статусу внуків до статусу синів (48:5). Хоча благословення Якова передбачає перевагу другого (Єфрема) над першим (Манасією), благословення Якова стосується переважно Йосипа (48:15).

Тут ми бачимо особисте свідчення про Божу вірність Своїм дітям у минулому та про Його обітницю для них у майбутньому. Яків згадує про Бога Авраама та Ісака (48:15), Який забезпечив їх їжею та захистом. Це той самий Бог, «що рятує мене від усякого лихого» (48:16). Патріарх також має на увазі «Бога Бет-Елу» (31:13), з яким він боровся (32:29) і який змінив його ім’я з Якова на «Ізраїль» (32:26–29).

Посилаючись на всі ці досвіди, коли Бог обернув зло на добро, Яків висловлює свою надію, що Він подбає про життя його внуків не лише нині, як робив це для нього та Йосипа, а й у майбутньому, коли його нащадки повернуться до Ханаану. Ця надія очевидна з його непрямої згадки про Сихем (48:22), яка є не лише здобутою ним ділянкою землі (33:19), а й місцем, де будуть поховані кістки Йосипа (І. Нав. 24:32) і де земля буде поділена між колінами Ізраїлю (І. Нав. 24:1). Навіть серед усіх подій Яків пам’ятав про Божу обітницю, що через цю сім’ю «благословляться... всі племена земні» (Бут. 12:3).

`Прочитайте Дії 3:25, 26. Як, за словами Петра, виконувалася Божа обітниця з Бут. 12:3? Як ми самі отримали це благословення?`