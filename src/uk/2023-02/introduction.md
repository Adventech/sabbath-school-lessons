### Трьохангельська вістка

За тиждень до Великого розчарування, 15 жовтня 1844 року, у благочестивій лютеранській родині в Німеччині народився хлопчик. Його звали Фрідріх Ніцше, згодом він став одним з найвпливовіших атеїстів сучасності. Вважаючи, що на Заході Бог християнства помер, Ніцше засуджував вплив християнської релігії, висміюючи її як «рабську мораль», «мораль слабких», котрі, намагаючись захиститися від сильніших, висловили такі безглузді судження, як «Любіть ворогів ваших». Ніцше вважав, що сучасність має вийти за межі застарілих уявлень щодо «добра і зла». Персонаж однієї з його книг («Так казав Заратустра») заявив: «Розбийте старі скрижалі закону!» (Автор мав на увазі, звичайно, Десять Заповідей).

1844 рік був важливий і для Карла Маркса, одного із засновників комуністичної ідеології. Цього року він написав працю «Економічно-філософські рукописи 1844 року»; вона не публікувалася в Радянському Союзі до 1932 року. «Рукописи» свідчать про ранній розвиток ідеологічних поглядів Маркса. У своїй праці він викладає власне розуміння матеріалістичної реальності, яка проходить через різні економічні етапи доти, доки робітники всього світу не об’єднаються, не подужають своїх капіталістичних гнобителів та не створять утопію на Землі.

1844 рік був важливий і для Чарльза Дарвіна. У праці, яка згодом стала відомою як «Олівцевий малюнок», Дарвін виклав один із перших варіантів своєї еволюційної теорії, хоч тоді він не був оприлюднений. Тільки 1859 року, опублікувавши свою працю «Походження видів», Дарвін виклав власну точку зору, згідно з якою все життя на Землі походить від спільного предка внаслідок природних випадкових процесів.

Однак 1844 рік був роком виконання пророцтва з книги Даниїла 8:14 про 2300 днів. І того ж 1844 року християни, які залишилися вірними Богові після Великого розчарування, стали насінням для всесвітнього руху, основне послання якого анулювало марксистську, ніцшеанську й дарвінівську ідеології.

Усупереч Марксу, рух адвентистів сьомого дня проголосив, що світову історію пояснює велика боротьба між Христом і сатаною, а не матеріалізм, і вона закінчиться не рукотворною комуністичною утопією, а надприродним встановленням вічного Божого Царства.

Усупереч Дарвіну, рух адвентистів сьомого дня навчає, що життя виникло не внаслідок випадкових мутацій та природного відбору, а силою Бога-Творця, Котрий створив життя на Землі за шість днів, а сьомого дня, у суботу, відпочив.

Усупереч Ніцше, рух адвентистів сьомого дня проголосив не тільки те, що Бог існує, але й те, що Його універсальний моральний Кодекс, Десять Заповідей, залишається найвищим Божим критерієм та обов’язковим для всього людства.

Хіба це випадковість, що всі згадані події сталися 1844 року? Звичайно ж, ні.

Маркс, Ніцше, Дарвін — три впливових постаті, праці яких завдали людству непоправної шкоди. Однак серед усіх цих оман Бог не залишив світ без свідчення про Свою істину. Серед руйнівних ідеологій Він підняв рух, на підставі якого згодом утворилася Церква адвентистів сьомого дня і проголошує світові Божу істину для останнього часу — Трьохангельську вістку. Ця вістка спростовує хибні ідеї, виголошені трьома згаданими вище філософами.

Вістка трьох ангелів — це у певному розумінні гімн Церкви адвентистів сьомого дня. За своєю суттю ця вістка є Євангелієм, чистим і простим, але викладеним у контексті «теперішньої істини» (2 Петра 1:12), або істини для теперішнього часу.

І саме цю вістку ми вивчатимемо впродовж кварталу.

Уродженець штату Коннектикут, США, Марк Фінлі – усесвітньо відомий євангеліст, віцепрезидент Генеральної Конференції з 2005 по 2010 рік. Нині він є помічником президента Генеральної Конференції. У пастора Фінлі та його дружини Ернестіни троє дітей та п’ятеро онуків.