---
title:  Вавилон – центр ідолопоклонства
date:  25/05/2023
---

Ось ще один ключ до чіткого визначення «таємниці великого Вавилону». Серцевиною вавилонського культу було ідолопоклонство.

Прочитайте Єрем. 50:33–38; 51:17, 47 (переклад І. Огієнка). Що ми дізнаємося із цих віршів про поклоніння ідолам у стародавньому Вавилоні та про реакцію Бога на це?

У розділах 50 і 51 книги пророка Єремії міститься пророцтво про зруйнування Вавилону мідянами та персами. Однією з причин загибелі Вавилону було ідолопоклонство. Вавилоняни вважали, що боввани й ідоли були представниками їхніх божеств. У вавилонській релігії ритуальні обряди і поклоніння статуям божеств вважалися священними, оскільки боги жили одночасно у своїх статуях у храмах та в природних силах. Розграбування чи знищення ідолів вважалося знаком втрати божественного заступництва. У нововавилонський період халдейський цар Мардук-апла-іддин II втік у південні болота Месопотамії зі статуями вавилонських богів, щоб урятувати їх від армій Сеннахіріма з Ассирії (див. Джейн Макінтош. Стародавня Месопотамія).

Біблійні пророки протиставляли поклонінню цим неживим бовванам поклоніння живому Богові-Творцю, Життєдавцю (Єрем. 51:15-19, переклад І. Огієнка).

Прочитайте Вих. 20:4–6; Псал. 115:4–8). Що в наведених уривках сказано про ідолопоклонство?

Хоч питання ідолопоклонства в духовному Вавилоні кореняться глибше, ніж просто схиляння перед статуями з дерева й каменю, духовний Вавилон, подібно до стародавнього Вавилону, запровадив у своє богослужіння поклоніння зображенням. Використання зображень як об’єктів поклоніння або так званого шанування є порушенням другої заповіді. Така практика перешкоджає Святому Духові закарбовувати в розумі людей важливі питання вічності та зводить велич Бога до рівня неживої статуї або зображення. Поклоніння зображенням запровадили в християнство в IV столітті, щоб зробити його більш прийнятним для язичницького населення Римської імперії. Витворам людських рук віддають славу й пошану, які належать лише Богові, а це призводить до духовного падіння.