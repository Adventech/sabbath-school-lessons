---
title:  "Таємниця: великий Вавилон"
date:  23/05/2023
---

`Прочитайте Об’явл. 17:4–6. Що тут сказано про природу цієї фальшивої системи?`

У 17-му розділі Об’явлення зображено відступницьку релігійну систему, яка привносить у християнство багато вчень старозавітного Вавилону.

«Щоб зрозуміти природу Вавилону, потрібно повернутися до першої згадки про нього в біблійних записах, до книги Буття. Усе почалося на рівнині Шинеарського краю, території в південній частині Месопотамії (сьогодні південь Іраку) з назви “Вавилонія”. Саме там було збудовано Вавилонську вежу, символ людської самодостатності й незалежності від Бога (Бут. 11:1–4)» (Анхель Мануель Родрігес. Завершення космічного конфлікту: роль Трьохангельської вістки. С. 43).

Вавилонську вежу було збудовано на території стародавнього Вавилону всупереч Божому Слову. Будівничі вежі зводили цю пам’ятку для своєї слави, але Бог змішав їхні мови. Святе Письмо повідомляє: «Тому-то названо ймення йому: Вавилоном, бо там помішав Господь мову всієї землі. І розпорошив їх звідти Господь по поверхні всієї землі» (Бут. 11:9, переклад І. Огієнка).

Відступницька релігійна система настільки кровожерлива, що зображена сп’янілою «від крові святих і від крові свідків Ісуса» (Об’явл. 17:6; див. Ісаї 49:26).

Духовний Вавилон – це релігія, яка ґрунтується на людських ученнях і традиціях. Проте за цим усім видно її справжнього автора, диявола, котрий протистоїть силі Євангелія й істинній Церкві, заснованій Ісусом на любові, а не на насильстві.

Отже, в Об’явленні представлено дві релігійних системи. Перша ґрунтується на повній довірі до Ісуса та на послуху Його Слову. Друга основана на людському авторитеті й залежить від релігійних учителів. У першій виявляється віра, яка зосереджена на Христі та повністю залежить від Його благодаті, Його спасенної й викупної жертви. Друга демонструє гуманістичний підхід до віри, який замінює залежність від Христа залежністю від церковних традицій.

`Одним із фальшивих учень Вавилону є доктрина про виправдання ділами, тобто людина має покладатися на себе, на свої добрі діла, а не на Бога. Як ми можемо захиститися від цього обману?`