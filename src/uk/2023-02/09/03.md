---
title:  Вино розпусти
date:  22/05/2023
---

Прочитайте Об’явл. 17:1-2, 15; 18:1–4. Наскільки великий вплив Вавилону?

Розпусна церковна система є міжнародною, впливаючи своїм обманом на людей у всьому світі. Сатану дратує те, що Євангеліє буде проголошене «усякому народові, поколінню, племені й народності» і «це Євангеліє Царства буде проповідуватися по всьому світі», тому він використовує найрізноманітніші спокуси, щоб полонити «жителів землі» (Об’явл. 14:6; 17:2; Матв. 24:14).

У тексті Об’явл. 17:2 сказано, що великий Вавилон чинив розпусту із земними царями. В уроці за неділю ми вже згадували цей вислів. Він означає незаконний союз – союз відступницької церковної системи з державою. Справжня Церква єдина з Ісусом Христом. Відступницька церква шукає силу і владу в політичних лідерів землі. Вона хоче, щоб держава виконувала її укази. Замість того щоб черпати силу від Ісуса як свого справжнього Глави, вона звертається за підтримкою до держави.

Далі в Об’явл. 17:2 сказано: «Вином її розпусти впивалися жителі землі». Символіка чистого виноградного соку використовується в усьому Новому Завіті для позначення святої крові Христа, пролитої на хресті заради нашого спасіння (Матв. 26:27–29). На останній вечері Ісус сказав учням: «Ця чаша – Новий Завіт у Моїй крові, яка за вас проливається» (Луки 22:20). Коли чисте молоде вино Євангелія починає бродити і вчення Божого Слова заміняють ученнями релігійних лідерів, воно стає «вином Вавилону» (див. Матв. 15:9).

Зауважте також, що Бог закликає Свій народ вийти з Вавилону. Якою б зіпсованою та кровожерною не була ця система, її вплив настільки широкий, що охоплює Божих вірних дітей поза Церквою. Цих Своїх дітей Ісус називає «народе Мій» (Об’явл. 18:4). Однак наближається час, коли Господь викличе Свій народ із цієї фальшивої системи, яка ось-ось остаточно впаде; бо стала «житлом бісів, оселею всякого нечистого духу, сховищем усіх нечистих птахів і усяких нечистих і потворних звірів» (Об’явл. 18:2).

Як Бог використовує глашатаїв Трьохангельської вістки, щоб вивести Свій народ з Вавилону?