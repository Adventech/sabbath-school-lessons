---
title:  Заклик до посвячення
date:  24/05/2023
---

У книзі Об’явлення Господь закликає Свій народ до посвячення Йому. Хоч іноді може здаватися, що в космічній битві між істиною й оманою Божий народ зазнає поразки, Господь обіцяє, що Його Церква здобуде перемогу.

`Порівняйте Матв. 16:18 та Об’явл. 17:14. Що Ісус сказав про Свою Церкву?`

Христос – міцна основа, на якій будується Його Церква. Вона ґрунтується на вченні Його Слова і керована Його Духом. Вавилон же, навпаки, заснований на створених людьми вченнях і традиції. Будь-який релігійний лідер, котрий підміняє відкриту в Писанні Божу волю людськими думками і традиціями або ставить їх вище істини, сприяє вавилонському сум’яттю.

За часів стародавнього Вавилону церква і держава були єдині. Коли цар Навуходоносор сидів у своєму храмі на царському троні, він нібито говорив від імені богів. Одного разу вавилонський цар виявив відкриту непокору істинному Богові: він видав указ, який зобов’язував усіх жителів його імперії поклонитися золотому бовванові. Це яскрава ілюстрація того, із чим зіткнеться вірний Божий народ, коли відмовиться поклонятися фальшивому богу в останні дні (див. Дан. 3).

В останні дні земної історії виникне нова церковно-державна система, духовний Вавилон, з духовним лідером, котрий претендуватиме на Божественну владу. Його слово оголосять словом Самого Бога, а його накази – Божими заповідями. Протягом століть римські первосвященники заявляли, що є намісниками Бога на Землі. У своїй енцикліці від 20 червня 1894 року Папа Лев XIII заявив: «Ми займаємо на цій землі місце Всемогутнього Бога». «Церковний словник Фераріса» додає: «Папа має таку високу гідність і таке високе становище, що він не просто людина, а як Бог і намісник Бога». Апостол Павло викриває ці претензії, повідомляючи: «Адже раніше має прийти відступлення та виявитися людина беззаконня, син погибелі, який противиться і підноситься над усім тим, що зветься Богом чи святинею; він у Божому храмі сяде, як Бог, і видаватиме себе за Бога» (2 Сол. 2:4).

`Ми вже говорили, що Господь звертається із закликом до Своїх дітей, які перебувають у Вавилоні: «Вийди з неї, народе Мій» (Об’явл. 18:4). Чому цей факт має спонукати нас говорити про Вавилон з обережністю, уникаючи засудження окремих людей, на відміну від самої системи?`