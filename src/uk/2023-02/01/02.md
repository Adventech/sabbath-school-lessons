---
title:  Битва на Небесах
date:  26/03/2023
---

У розділі 12 книги Об’явлення змальовано драматичні епізоди споконвічного конфлікту між добром і злом, який розпочався ще на Небесах, але продовжився і закінчиться тут, на Землі. Ці епізоди проводять нас від початкової сцени повстання сатани на Небесах до його жорстоких нападів на Божий народ в останні дні.

`Прочитайте уривок Об’явл. 12:7–9, де зображено вселенський конфлікт між добром і злом. Як таке могло статися, аби щось подібне відбулося на Небесах? Що ці вірші говорять про реальність свободи волі?`

Свобода волі – фундаментальний принцип Божого правління як на Небесах, так і на Землі. Бог не створив роботів ні на Небі, ні на Землі. Створені на Божий образ, ми, люди, можемо робити свідомий вибір.

Свобода волі тісно пов’язана зі здатністю любити. Якщо позбавити людину можливості вибору, вона втратить і здатність любити, оскільки не можна примусити любити. Любов є виявом свободи волі. Перед кожним ангелом на Небесах стояв вибір: або відповісти на Божу любов, або під впливом егоїзму, зарозумілості й гордині відвернутися від Нього. Як небесні ангели постали перед вибором, так і кожен з нас має зробити вибір в останньому конфлікті на Землі. Цей вибір визначить нашу вічну долю.

У великій боротьбі ніколи не було нейтралітету (див. Луки 11:23), не буде його і в останній битві на Землі. Як кожен ангел обрав або Ісуса, або Люцифера, так і кожній людині доведеться зробити остаточний і безповоротний вибір наприкінці часу. Кому ми присвятимо нашу вірність, наше поклоніння, наш послух? Це запитання завжди було актуальне для людства, і саме воно буде актуальне в останній кризі земної історії.

Однак книга Об’явлення містить неймовірно чудову вістку! У 12-му розділі описано тріумф Христа у великій боротьбі, тому все, що нам потрібно зробити, використовуючи свободу вибору, – приєднатися до Нього, до Переможця. Яка велика перевага – обрати в битві Того, Хто точно переможе!

`Подумайте, наскільки священною вважав свободу волі Ісус, Котрий дарував нам її, навіть знаючи, що це приведе Його на хрест (див. 2 Тим. 1:9). Що це говорить нам про те, наскільки дбайливо слід використовувати цей священний дорогоцінний дар?`