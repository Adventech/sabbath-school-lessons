---
title:  Жінка в пустелі
date:  29/03/2023
---

`Прочитайте текст Об’явл. 12:6 та порівняйте його з Об’явл. 12:14–16. Відзначте період часу, протягом якого сатана переслідує «жінку» (Божу Церкву), а Бог охороняє Свій народ. Про що повідомляють ці вірші?`

Період «1260 днів» у тексті Об’явл. 12:6 паралельний періоду «час, часи і півчасу» у вірші 14. Пророцтва, що згадують цей самий відрізок часу, ми знаходимо в Дан. 7:25; Об’явл. 11:2, 3; 13:5. Пророчі книги Даниїла й Об’явлення сповнені символів (наприклад, у пустелю пішла не буквальна жінка з крилами), тому періоди часу в цих пророцтвах також символічні і до них необхідно застосовувати принцип «день за рік» (див. Числ. 14:34; Єзек. 4:4–6). Цей принцип простий та означає, що один пророчий день дорівнює одному буквальному року. Навчальна Біблія Університету Ендрюса так коментує пророчий період, згаданий в Об’явл. 11:2: «Історики-тлумачі зазвичай розуміли період 1260 пророчих днів як 1260 буквальних років, починаючи з 538 по 1798 рік» (с. 1673). Протягом цього періоду корумпована церква разом із корумпованою державою гнобила, переслідувала й убивала вірних Божих дітей.

Це люте сатанинське переслідування християн, котрі вірили Біблії, було продовженням великої боротьби між добром та злом. За часів Реформації, вийшовши з мороку середньовіччя, чоловіки й жінки опинилися перед вибором. Чи будуть вони вірні Божому Слову, чи приймуть учення священників та прелатів? І знову істина перемогла, оскільки в Бога були люди, вірні Йому всупереч могутньому опору.

Тексти 12-го розділу Об’явлення містять кілька дивовижних і надзвичайно підбадьорливих висловів про Божу турботу. У вірші 6 зазначено, що жінка «мала місце, приготовлене Богом». У вірші 14 ідеться про те, що жінку «годували» в пустелі (переклад І. Огієнка). У 16-му тексті читаємо: «Земля допомогла жінці». За часів жорстоких гонінь Бог дбав про Свою Церкву. Так само Він піклуватиметься і про Свій Останок наприкінці історії світу (див. Ісаї 33:16).

`Опишіть важкий період у своєму житті, коли ви легко могли занепасти духом, але Бог надав вам пристановище й підбадьорив вас у випробуваннях. Як Господь підтримав вас тоді?`