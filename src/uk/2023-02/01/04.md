---
title:  Прийняття перемоги Ісуса
date:  28/03/2023
---

Як показано в Біблії, Ісус ніколи не програвав битви із сатаною. Він великий Воїн та Переможець над силами зла. Вірити, що Ісус переміг спокуси сатани, – це добре, але нам також необхідно вірити, що перемога Христа є і нашою перемогою.

`Прочитайте Об’явл. 12:10. Яке підбадьорення дарує нам факт, що нашого обвинувача «скинуто»?`

Хоч на Землі все ще вирує битва, сатана програв. Програв безповоротно й остаточно! Це стосується не тільки прийдешньої перемоги Христа в кульмінаційний момент людської історії, а й нашої битви проти сил зла в повсякденному житті. Деякі християни відчувають розпач поразки. Вони очікують перемоги над якоюсь звичкою, але не усвідомлюють, що Христос уже здобув для них цю перемогу, – її тільки потрібно прийняти!

`Прочитайте Об’явл. 12:11. Яку впевненість у перемозі Христос пропонує нам у цьому тексті?`

У книзі Об’явлення в посланнях до семи церков слово «переможець» вжито сім разів. У тексті Об’явл. 12:11 ми знову читаємо про перемогу. Слово «перемогти» мовою оригіналу – ні́као. Буквально його можна перекласти так: перемогти, взяти гору, здобути рішучу перемогу, вийти переможцем, бути переможним. Зверніть увагу на те, як ми можемо бути переможцями. У наведеному тексті наголошено, що це можливо лише «кров’ю Агнця».

У пророчому видінні Іван побачив Агнця, наче заколеного (див. Об’явл. 5:6). Жертва Христа перебуває в центрі уваги всього Неба. Немає нічого більш піднесеного для демонстрації нескінченної і незбагненної любові Бога, ніж Голгофський хрест.

Коли ми вірою приймаємо Христа і Його подвиг заради нас, Він анулює наш борг і в Божих очах ми стаємо безгрішними. Наші гріхи прощено (Колос. 1:14; 2:14; Ефес. 1:7), і «скинуто обвинувача наших братів» (Об’явл. 12:10. Викуплення, перемога над гріхом і спасіння – усе це ми маємо не завдяки власним заслугам, а перемогам Христа.