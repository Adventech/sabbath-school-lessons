---
title:  Божий Останок
date:  30/03/2023
---

Диявол воює проти Христа від моменту свого повстання на Небі (Об’явл. 12:7). Як тоді, так і тепер мета сатани – захопити контроль над Усесвітом (див. Ісаї 14:12–14). В останні дні земної історії його увага зосереджена на Божому народі. Текст Об’явл. 12:17 повідомляє, що дракон (сатана) розлютився на жінку (Церкву) й пішов воювати з рештою її нащадків. Слово «решта» також перекладають як «останок» (гр. лойпос – «решта», «останок»). Божий Останок залишається вірним Христу, слухняним Його істині й відданим Його місії.

`Прочитайте текст Об’явл. 12:17. Які характеристики Божого Останку, Його Церкви останніх днів, містить цей вірш?`

У наведеному тексті сказано, що сатана розлютився на Божу Церкву. Диявол гнівається на народ, який дотримується Божих Заповідей, і робить усе можливе, аби знищити цей народ.

Зрештою, він ініціює указ, згідно з яким Божий народ не зможе ані купувати, ані продавати; йому загрожуватиме ув’язнення і смерть (див. Об’явл. 13:14–17). Якщо сатана не може знищити Самого Христа, він намагається знищити об’єкт Його найглибшої прихильності – Його Церкву. Остання битва Землі відбувається не на Близькому Сході чи в інших регіонах, а в розумах людей. Це боротьба між двома протиборчими силами – Христом і сатаною. У ній неможливо зберегти нейтралітет.

Центральне запитання в останній війні: «Кому належить наша вірність та відданість?» Небеса закликають людей бути такими віруючими, котрі настільки зачаровані любов’ю Христа й викуплені Його благодаттю, настільки віддані Його цілям, наділені силою Його Духа й слухняні Його Заповідям, що готові померти за Його справу.

Наш світ рухається до серйозної кризи. Проте в Ісусі, через Ісуса і завдяки Ісусові наша перемога гарантована доти, доки ми з’єднані з Ним та діємо вірою, яка веде нас до послуху. Усе залежить від особистого вибору кожного з нас.

`Чи пережили ви у своєму християнському досвіді реальність лютості дракона, зображеного в Об’явл. 12:17? У який спосіб велика боротьба відбувається у вашому житті?`