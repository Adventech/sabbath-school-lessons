---
title:  Атака сатани
date:  27/03/2023
---

Від самого початку сатана (див. Об’явл. 12:4, 5) прагнув знищити Христа. Однак усі спроби диявола були даремні. Наприклад, при народженні Христа ангел попередив Йосипа й Марію про підступні плани Ірода, і вони втекли до Єгипту. У пустелі Ісус протистояв найпривабливішим спокусам сатани словами «написано», відбиваючи напади ворога Божим Словом. Своєю смертю на хресті Він виявив велич Божественної любові та звільнив нас від покарання за гріх. Своїм воскресінням наш живий Первосвященник звільняє нас від влади гріха.

**Прочитайте тексти Об’явл. 12:4–6, 9; Ефес. 5:25–27, 32; Псал. 2:7–9. Розшифруйте такі символи:**

`Змій/Дракон`

`Жінка`

`Дитина`

`Залізний жезл`

У Біблії жезл є символом влади, правління. Залізний жезл – символ незламного, всемогутнього, непереможного панування. Ісус зіткнувся з кожною спокусою, яку ми переживаємо, але вийшов Переможцем. Диявола скинуто! Христос подолав його у Своєму житті, смерті й воскресінні. Оскільки Ісус уже переміг диявола на Голгофському хресті, ми можемо здолати ворога заслугами і жертвою Спасителя. Перемога Христа над сатаною була повна, але велика боротьба між Христом і сатаною ще не закінчена.

Коли ми вірою приймаємо те, що Христос здійснив для нас, Він анулює наш гріховний борг та прощає наші гріхи. Покриті Христовою праведністю, ми можемо постати перед Богом досконалими. Як пише Павло, нам потрібно «виявитися в Ньому не зі своєю праведністю, яка від Закону, але з тією, що через віру в Христа, з праведністю, яка від Бога, через віру» (Филп. 3:9). Якщо ми прощені, нас немає в чому звинуватити. Ісус переміг і назавжди подолав найгірше, що могли зробити з Ним гріх та зло. Він здійснив повномасштабний наступ на сили зла й переміг їх. Якщо ми вірою приймаємо Ісуса, Його перемога належить нам.

`Завдяки перемозі Христа над сатаною ми маємо впевненість у спасінні. Чому це так важливо для нас? Як слова Павла у Филп. 3:9 можуть стати нашим особистим досвідом?`