---
title:  Вінець переможця
date:  05/04/2023
---

Апостол Іван зображує Ісуса так: «Він мав на Своїй голові золотий вінець, а у Своїй руці – гострий серп» (Об’явл. 14:14). Слово «вінець» – давньогрецьке стефанос, це вінець переможця. Коли спортсмен перемагав у важливому змаганні, йому давали стефанос – вінець честі, слави, перемоги.

Колись Ісус носив терновий вінець, що символізує ганьбу й глузування. Тоді люди зневажили й відкинули Його. Ісуса ганьбили, висміювали, обплювали, бичували. Однак тепер Він носить вінець слави і незабаром повернеться як Цар царів і Володар володарів.

`Прочитайте вірші Об’явл. 14:15 та Марка 4:26-29. Яка спільна тема об’єднує ці тексти?`

Ангел виходить із храму, Бог дивиться на нього і говорить: «Час. Урожай повністю дозрів».

У Новому Завіті Ісус неодноразово наводить ілюстрації із сільського господарства, використовуючи символізм жнив, аби проілюструвати зростання насіння Євангелія в житті Його народу.

«Проростання насіння зображує початок духовного життя, а розвиток рослини — це прекрасна аналогія християнського зростання. Як у природі, так і в благодаті: без росту не може бути життя. Рослина повинна або рости, або померти. Подібним до її зростання – мовчазного й непомітного, але постійного – є також розвиток християнського життя. На кожній стадії свого розвитку наше життя може бути досконале, і якщо Божі наміри щодо нас виконуються, ми будемо постійно зростати. Освячення – це праця всього життя. У міру збільшення наших можливостей буде збагачуватися наш досвід і зростуть наші знання» (Е. Уайт. Наочні уроки Христа. С. 65, 66).

Дозрівання золотого зерна уособлює життя всіх, хто перетворений благодаттю, керований любов’ю та виявляє послух на славу імені Христа. Їхні серця єдині із серцем Ісуса, тому вони бажають тільки того, чого бажає Він.

`Як ви розумієте наведене вище твердження Еллен Уайт: «На кожній стадії свого розвитку наше життя може бути досконалим»? Що це означає, особливо коли ми бачимо наші помилки й вади характеру?`