---
title:  Доленосний момент
date:  01/04/2023
---

### Біблійні тексти для дослідження
Матв. 24:14; 16:27; Об’явл. 14:14-20; 16:1; Дії 1:9-11; Марка 4:26-29.

> <p>Пам’ятний вірш</p>
> «І я глянув: і ось біла хмара, а на хмарі сидить Той, Хто подібний до Сина Людського; Він мав на Своїй голові золотий вінець, а у Своїй руці – гострий серп. А інший ангел вийшов із храму, гукаючи сильним голосом до Того, Хто сидів на хмарі: Пусти Свій серп і жни, адже прийшла пора жнив, і достигло жниво на землі!» (Об’явл. 14:14, 15).

Бог завжди розмовляв зі Своїм народом, відкриваючи йому всі необхідні важливі й актуальні істини. Господь постійно звертався до Своїх дітей, викладаючи в пророцтвах головні події від потопу (Бут. 6:7) до Першого приходу Ісуса (Дан. 9:24—27), від суду перед Другим приходом (Дан. 7:9, 10; 8:14) до завершення історії світу (Об’явл. 12-14). Тепер, в останні дні перед Своїм поверненням, Христос також послав світові та Своєму народові особливе послання, покликане задовольнити потребу жителів Землі. Це послання – остання вістка для людства, і його проголошують три ангели, котрі швидко летять посеред неба.

Трьохангельська вістка – послання Ісуса про Його благодать. Це заклик відмовитися від віри у власну праведність і повірити в праведність Ісуса, щоб Він виправдав, освятив і наприкінці часу прославив нас.

Однак ми маємо обрати Христа, підкоритися Йому та бути слухняними Його Слову. Наш вибір сьогодні впливає на рішення, яке ми приймемо в останній кризі. Тому зараз саме час підготуватися.