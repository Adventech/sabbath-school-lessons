---
title:  Для подальшого дослідження
date:  07/04/2023
---

«Закон розумового і духовного розвитку полягає в тому, що людина змінюється залежно від того, на що дивиться. Розум людини поступово пристосовується до тих предметів, про які вона думає, і вона стає схожою на те, що любить і що поважає. Людина ніколи не підійметься вище власного взірця чистоти, доброти чи істини. Якщо її “я” є найвищим ідеалом, то вона ніколи не досягне нічого вищого. Навпаки, вона поступово, але постійно занепадатиме. Тільки благодать Божа здатна піднести людину. Полишена на саму себе, людина неминуче прямуватиме до занепаду» (Е. Уайт. Велика боротьба. С. 555).

Невловимо і спочатку майже непомітно наш характер та особистість змінюються залежно від насіння, яке ми сіємо у своїй свідомості. Посійте добре насіння, і ви принесете гарні плоди. Посійте насіння зла цього світу, і ви принесете його плоди у своєму характері. Посіявши байдужість до Бога, до духовних цінностей та пріоритетів, ми пожнемо плоди байдужості — апатію, духовне самовдоволення, розчарування у своєму духовному житті. Дехто думає: «Так, я знаю, що одного разу прийде останнє переслідування, людей примушуватимуть прийняти знак звіра, але коли це станеться, саме тоді я зроблю правильний вибір». Однак такі люди обирають дуже небезпечний шлях. Бог закликає нас зараз, у цей момент, віддати своє життя Йому. Що довше людина зволікає з відповіддю на заклик Святого Духа, то твердішими і запеклішими стають її серце й розум до спонукань Божих та більш сприйнятливими до того, щоб піддатися обману лукавого й повірити в нього.

**Запитання для обговорення**

`1. Який зв’язок між спасінням благодаттю і зростанням у благодаті в контексті духовних жнив (Об’явл. 14:14—20)?`

`2. Обговоріть чинники, необхідні для росту рослин, і порівняйте їх з елементами, необхідними для нашого духовного зростання. Як ми можемо застосувати в житті знання про ріст рослин?`

`3. Чи існує різниця між даною Богом свободою волі та силою волі? Чому розуміння цієї різниці важливе для християнина?`

`4. Чому ім’я «Син Людський» підбадьорює нас під час суду, коли ми очікуємо на Другий прихід Христа? Чому радісно усвідомлювати, що на суді нас представляє Той, Хто був у людському тілі?`