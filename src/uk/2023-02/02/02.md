---
title:  Вічний вибір
date:  02/04/2023
---

Розділ 14 книги Об’явлення – це останнє послання Ісуса про милість до грішного, бунтівного світу, який протягом майже шести тисяч років перебуває в гріху та злі. Настане день, коли кожна людина на планеті Земля прийме остаточне і безповоротне рішення та зробить свій вибір – за Ісуса чи проти Нього. Вістка Об’явлення про праведність Христа, Котрий звільняє нас від осудження і влади гріха в житті, лунатиме по всій Землі.

`Прочитайте текст Матв. 24:14 та порівняйте його з Об’явл. 14:6. Яку обітницю Ісус дав Своїм учням щодо поширення Євангелія по всьому світу незадовго до Його повернення?`

Обітниця Ісуса про те, що «Євангеліє Царства буде проповідуватися по всьому світі на свідчення всім народам» (Матв. 24:14), знаходить своє остаточне виконання у Його вістці в Об’явл. 14:6. Тут сказано, що Євангеліє проголошується «усякому народові, поколінню, племені й народності».

У 22-му розділі Об’явлення Ісус тричі наголошує, що Він прийде незабаром (вірші 7, 12, 20). У контексті Свого близького повернення наш Господь додає: «Неправедний нехай надалі чинить неправедність, і нечестивий нехай ще опоганюється, а праведний нехай далі чинить праведність, і святий нехай ще освячується» (вірш 11). Події, передречені в Об’явленні, рухаються до славної кульмінації, коли кожна людина повинна буде прийняти рішення за або проти Христа.

Щодня ми обираємо, на чиєму боці бажаємо перебувати. Навіть у так званих дрібницях ми робимо вибір або за Ісуса, або проти Нього. Якщо людина щодня у своєму житті робить неправильний вибір, чи можна очікувати, що в останній кризі вона раптом приєднається до послідовників Христа, особливо коли проти неї об’єднаються всі сили зла? Ми повинні прийняти рішення бути вірними Христу та Його Заповідям зараз, сьогодні й щодня. «Бо це любов до Бога – дотримуватися Його заповідей!» (1 Івана 5:3). Як сказала Еллен Уайт: «При Своєму Приході Ісус не змінить вашого характеру. Справа перетворення має звершуватися тепер. Наше щоденне життя визначить нашу долю» (Події останніх днів. С. 295).

`Як Бог формує наш характер? Які засоби Він використовує, щоб ми зростали в благодаті? Як ми можемо сприяти справі Святого Духа з нашого перетворення, щоб дедалі більше уподібнюватися до Ісуса?`