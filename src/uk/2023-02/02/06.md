---
title:  Кожне насіння приносить урожай
date:  06/04/2023
---

У 14-му розділі Об’явлення йдеться про два врожаї. Золоті зерна пшениці символізують праведних, а грона винограду – неправедних. Кожне посіяне насіння повністю дозріло.

`Прочитайте Об’явл. 14:17-20. Що означає вислів «велика давильня Божого гніву»? Див. також Об’явл. 14:10; 15:1; 16:1.`

«І ще один ангел, який мав владу над вогнем, вийшов від жертовника» (Об’явл. 14:18). Цей ангел має владу над вогнем останнього Божого суду. Урожай дозрів. Гріх досягнув своєї межі. Повстання перейшло межу Божої милості. Які б лиха й жахи не відбувалися досі, усе буде ще гірше, перш ніж силам зла прийде кінець. Люблячий Бог уже здійснив для нас усе, зокрема віддав Себе в жертву за наші гріхи. «Того, Хто не знав гріха, Він зробив за нас гріхом, щоб ми в Ньому стали Божою праведністю» (2 Кор. 5:21; див. також Гал. 3:13).

Що ще міг зробити Господь крім того, що віддав Своє життя на хресті? Нічого більшого неможливо було здійснити для викуплення тих, хто неодноразово відкидав Святого Духа.

Ось пророче послання 14-го розділу книги Об’явлення. Кожне насіння готове до жнив. І зерно, і виноград повністю дозріли. Божий народ відображає перед Усесвітом образ Господа – Його благодать, співчуття, милосердя, любов. Діти лукавого виявляють жадібність, хтивість, заздрість, ненависть. В одній групі відкривається характер Ісуса, в іншій – сатани.

Усесвіт побачить у Божому народі таке одкровення праведності, яке, можливо, не виявляло жодне покоління до цього. І на противагу праведності Христа, явленій у Його народі, Усесвіт також побачить усі наслідки бунту проти Бога. Безбожність, зло, гріх постануть перед людьми й ангелами в усій потворності. Контраст між добром і злом, праведністю і беззаконням, послухом і спротивом буде очевидний для всього Всесвіту.

`Наскільки добре ви бачите різницю між добром і злом? Чому так важливо їх розрізняти? (Див. Євр. 5:14).`