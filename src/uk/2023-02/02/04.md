---
title:  Небесний суд
date:  04/04/2023
---

`Прочитайте Об’явл. 14:14 та Дії 1:9-11. Які істини поєднують ці тексти?`

Іван пише: «І я глянув: і ось біла хмара, а на хмарі сидить Той, Хто подібний до Сина Людського» (Об’явл. 14:14). Коли Ісус возносився на Небо (Дії 1:9), учні стояли й дивилися, як «Він став підійматися, і хмара забрала Його з їхніх очей». Ісус вознісся в хмарі ангелів та повернеться із хмарою ангелів. Ангели запевнили здивованих учнів: «Цей Ісус, Який вознісся від вас на небо, прийде так само, як оце ви бачили, коли Він відходив на небо!» (вірш 11). У цьому уривку міститься Божественна істина, яка може бути неочевидною. Це той Ісус, «Син Людський», Котрий ходив запиленими вулицями Назарета, служив у багатолюдному Єрусалимі, зціляв хворих у селах Ізраїлю, проповідував на травистих схилах Галилеї. І цей самий Ісус прийде знову.

Син Людський також згадується в сцені суду в Дан. 7.

`Прочитайте Дан. 7:9, 10, 13, 14. Чому пророк назвав Ісуса «Сином Людським», говорячи про таку серйозну справу, як суд? Яка втіха для нас міститься в тому, що «Син Людський» посідає центральне місце на суді?`

В уривку Дан. 7:9,10 пророк зображує місце небесного двору, де довкола престолу зібралися тисячі тисяч небесних істот. Судді сіли, і книги – небесні записи про наше життя – розгорнулися перед Усесвітом. У віршах 13, 14 бачимо, що Син Людський наближається до Стародавнього днями, Отця, й отримує Своє вічне Царство. Суд відкриває перед Усесвітом, що Отець, Син і Святий Дух зробили все можливе для спасіння усього людства. Цей суд захищає не тільки святих, а й Божий характер від фальшивих звинувачень сатани (див. Йова 1–2; Псал. 50:1–4).

Поміркуйте про те, що все наше життя відкриється перед Богом і Всесвітом. Коли це станеться, у чому полягатиме наша єдина надія? (Див. Римл. 8:1).