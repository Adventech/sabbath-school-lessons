---
title:  Творець на хресті
date:  11/05/2023
---

Скільки б ми не дивувалися і не поклонялися Господу як нашому Творцеві, цього недостатньо. Ще раз наголосимо: наш Творець є також нашим Викупителем! Бог, Котрий створив нас, — це Той самий Бог, Який викупив нас. Бог, Котрий сказав: «Створімо людину за Нашим образом й за Нашою подобою» (Бут. 1:26), – це Той самий Бог, Який на хресті вигукнув: «Елі, Елі, лема савахтані? Тобто: Боже Мій, Боже Мій, чому Ти Мене покинув?» (Матв. 27:46). Саме тому ми вшановуємо Бога, віддаємо Йому славу і поклоняємося Йому!

Як ми, грішні людські істоти, можемо адекватно реагувати на таку дивовижну істину? Як ми можемо відгукнутися на неї? У вістці першого ангела міститься відповідь: «Побійтеся Бога й віддайте Йому славу, бо прийшла година Його суду! Поклоніться Тому, Хто створив небо, землю, море і джерела вод!» (Об’явл. 14:7).

Прочитайте уривок Івана 19:16–30 про страждання і смерть Ісуса на хресті. Читаючи, подумайте про Ісуса, Котрий створив «усе, що на небі й на землі, – видиме й невидиме, – чи престоли, чи панування, чи начала, чи влади, – все через Нього і для Нього створене» (Колос. 1:16). Як ми можемо відповісти на цей дивовижний вияв Божої любові?

Перша ангельська вістка про поклоніння Творцеві пролунала вже після Голгофського хреста. Після того як Усесвітові й послідовникам Христа стало відомо, що Бог, Котрий створив «небо і землю, море і джерела вод», – це Бог, Який «понизив Самого Себе, прийнявши образ раба, постав у подобі людини і з вигляду був як людина; Він упокорив Себе, був слухняним аж до смерті, й до смерті хресної» (Филп. 2:7, 8).

Яке незбагненне було це видовище для тих, хто знав Ісуса до Його втілення на Землі! Не дивно, що небесні істоти також поклоняються Йому (див. Євр. 1:5-6). А ми, викуплені Його кров’ю, що ще можемо зробити, окрім як поклонитися нашому Творцеві і Спасителеві?

Чому у світлі хреста ідея про те, що грішні люди можуть ще щось зробити для свого спасіння, окрім того, що Христос уже здійснив на хресті, – це єретична ідея? Чи можуть наші діла хоча б щось додати до того, що Творець уже здійснив для нас?