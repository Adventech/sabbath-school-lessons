---
title:  Євангеліє, суд, Творіння
date:  10/05/2023
---

Проаналізуйте вістку першого ангела. Вічне Євангеліє, година суду, поклоніння Творцеві. Подумайте, наскільки тісно пов’язані ці ідеї. Коли ми постанемо перед нашим Творцем на суді, тільки Євангеліє дасть нам справжню надію. «Тож немає тепер жодного осуду тим, які в Ісусі Христі ходять не за тілом, а за Духом» (Римл. 8:1).

Послання про Бога як Творця посідає центральне місце в істині для теперішнього часу, особливо коли теорія еволюції, навіть одягнена в «християнські» шати, загрожує зруйнувати саму основу християнської віри. Однак серед майже загального панування еволюційного вчення Бог заснував Церкву, народ, саме ім’я якого свідчить проти ідеї еволюції; народ, який має проголосити основну істину про Бога – нашого Творця й Викупителя.

`Прочитайте Ефес. 3:9; Колос. 1:13–17; Об’явл. 4:11; Римл. 5:17–19. Що ці вірші повідомляють про Ісуса як Творця й Викупителя?`

Подивіться, як тісно в нашому Господі Ісусі поєднані Його риси Творця і Спасителя. Прихильники теорії еволюції намагаються підірвати Його роль не тільки як нашого Творця, а й нашого Спасителя. Христос прийшов, аби викупити нас від гріха, смерті, страждань і насильства, тимчасом як, згідно з ученням еволюції, смерть, страждання й насильство є частиною самого творіння. Це небезпечна омана.

Однак, що ще гірше, еволюціоністи висміюють саму ідею смерті Ісуса на хресті. Чому? Павло нерозривно пов’язує гріхопадіння Адама зі смертю Христа (Римл. 5:17–19). Отже, існує прямий зв’язок між Адамом та Ісусом. Однак у будь-якій еволюційній моделі жодний безгрішний Адам не міг би стати причиною появи смерті, оскільки смерть (мільйони років смерті) була нібито саме тією силою, яка спочатку була необхідна для створення Адама.

Отже, теорія еволюції від самого початку руйнує біблійну основу Голгофського хреста. Проте адвентисти сьомого дня закликають світ поклонятися Творцеві, виступаючи живими свідками проти цієї омани.