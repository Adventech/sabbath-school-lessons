---
title:  Поклоніться Творцеві
date:  08/05/2023
---

Прочитайте Об’явл. 14:7. Якими словами закінчується вістка першого ангела? Що сказано в цьому посланні про годину суду? (Див. також Ісаї 40:26; Івана 1:1–3; Римл. 1:20).

Вістка першого ангела в Об’явл. 14:7 закінчується гучним закликом поклонитися Творцеві. Цей заклик особливо важливий сьогодні, коли більшість наукового і навіть християнського світу прийняла теорію еволюції – учення, що уражає саме серце всього біблійного і християнського. Якби теорія еволюції була істинна, наша віра була б непотрібна й даремна. Тому питання поклоніння стоїть зараз надзвичайно гостро.

Останній заклик першої ангельської вістки з Об’явлення ґрунтується на першій книзі Біблії – книзі Буття. Не розуміючи значення акту творіння, неможливо повністю збагнути причини космічної битви за поклоніння. «На початку створив Бог небо та землю» (Бут. 1:1). Цей вірш є фундаментом Святого Письма. «На початку Бог створив». Єврейське слово «створив» у цьому уривку — бара́, дієслово, яке використовується виключно з іменником «Бог».

Щоб отримати хоча б невелике уявлення про те, наскільки безмежна Божа сила, розгляньмо лише одне Його творіння – Сонце. За одну секунду Сонце виробляє більше енергії, ніж усе людство виробило за всю свою історію завдяки нафті, газу, вугіллю й вогню.

Діаметр Сонця дорівнює приблизно 1392700 км, воно може вмістити один мільйон планет таких розмірів, як Земля. Проте Сонце — лише одна з щонайменше 100 мільярдів зірок у нашій галактиці Чумацький Шлях. Зірка Пістолет випромінює в десять мільйонів разів більше енергії, ніж наше Сонце. У сфері зірки Пістолет може легко поміститися один мільйон зірок завбільшки з наше Сонце. Хіба ми можемо збагнути ці масштаби?

Творіння свідчить про дивовижного, могутнього, безмежного Бога. Його творча сила не тільки створила Небо і Землю, а й протягом століть діяла для добра Його народу. Бог створив наш світ, завжди присутній у ньому та ніколи не залишить Свій народ у цьому світі.

Подумайте, наскільки людина крихітна порівняно з Усесвітом. Як величезні розміри Всесвіту лише посилюють реальність Божої любові, адже Христос-Творець помер за нас – ці крихітні створіння?