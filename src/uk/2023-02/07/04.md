---
title:  Бог поруч
date:  09/05/2023
---

Бог, Котрий створив Сонце, Місяць, зірки, Землю і наповнив її живими істотами, також є Богом, зацікавленим у кожному з нас. Господь визволив Свій народ з єгипетського рабства, провадив ізраїльтян пустелею, посилав їм з неба манну, зруйнував мури Єрихона й переміг ворогів Ізраїлю. Бог, Котрий виявив Свою всемогутність при створенні Всесвіту, використовує цю саму безмежну силу, щоб перемогти сили зла, які борються за наші душі.

`Прочитайте 2 Кор. 5:17; Псал. 138:15–18; Дії 17:27; Колос. 1:17. Що ці вірші говорять про близькість Бога до нас?`

У теології існує таке поняття, як трансцендентність Бога, тобто Його нескінченність, позамежність, потойбічність щодо творіння. Однак водночас із цим поняттям існує й інше – іманентність Бога. Це ідея про те, що Бог також присутній у нашому світі і, як свідчить біблійна історія, тісно пов’язаний з ним. Хоч Господь живе «на Високому і святому місці», Він також перебуває «зі смиренними і скрушеними духом» (Ісаї 57:15). Сам Ісус сказав про Своїх вірних послідовників: «Я в них, а Ти – в Мені; хай будуть досконалі в єдності, аби світ пізнав, що Ти Мене послав і полюбив їх, як і Мене полюбив» (Івана 17:23). Немає нічого щирішого та ближчого, ніж ставлення Бога до нас.

Для нас звучить чудова вістка: велич і сила Господа настільки великі, що простягаються через космос і досягають кожного з нас. Він обіцяє змінити, сформувати і перетворити нас на Свою подобу. Подумайте, що це означає. Бог, Котрий створив та підтримує мільярди галактик, — це Той самий Бог, завдяки Якому «ми живемо, рухаємося й існуємо» (Дії 17:28). Він діє в нас, щоб відновити наше серце, очистити нас від гріха і зробити нас новими створіннями в Христі. Яка велика втіха для нас у тому, що наш Бог, такий усемогутній і великий, любить нас та піклується про нас.

`Як навчитися черпати надію й утіху з усвідомлення близькості Бога до нас? А може, ця близькість лякає вас, оскільки Він знає ваші темні таємниці? Як Євангеліє може дати нам мир у всіх ситуаціях?`