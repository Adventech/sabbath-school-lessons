---
title:  Друг у біді
date:  07/05/2023
---

Після Свого вознесіння на Небо (Дії 1:9) Ісус відвідав останнього з апостолів, який жив на острові Патмос, куди його заслав безжальний римський імператор Доміціан.

`Прочитайте тексти Об’явл. 1:9; Матв. 13:21; Дії 14:22; Івана 16:33. Яка вістка міститься в цих текстах для всіх, хто прагне йти за Ісусом у цьому світі?`

Розлучений зі своєю сім’єю, друзями та християнськими громадами, Іван не залишився сам на сам у негараздах і проблемах, з якими зіткнувся як послідовник Ісуса. Його служіння та свідчення ще не закінчилися. На цьому самотньому острові Івана відвідав небесний гість і приніс йому вістку від Божого престолу. Посланню Ісуса потрібно було пройти крізь віки коридорами часу. Це вістка надії для кожного покоління, але особливо для Божого народу, котрий живе напередодні Приходу Христа. Це серйозне послання з попередженнями, але також із підбадьореннями, щоб ми могли підготуватися до випробувань останніх днів.

Якби ми увійшли до печери, де, як вважають, Івана відвідав небесний ангел із пророчим видінням з Об’явлення, то відразу помітили б на табличці біля входу до печери слова, що резюмують усю книгу Об’явлення: «Побійтеся Бога й віддайте Йому славу, бо прийшла година Його суду! Поклоніться Тому, Хто створив небо, землю, море і джерела вод!» (Об’явл. 14:7).

Центральним питанням книги Об’явлення є поклоніння. Ми були створені як істоти, котрі поклоняються. Кожен з нас поклоняється чомусь або комусь. Однак справжнє поклоніння, поклоніння Творцеві, дозволяє нам відкрити справжню мету життя. Поклоніння Творцеві дає нам привід жити. Воно дає нам не тільки те, за що можна померти, а й, що ще важливіше, те, заради чого варто жити і, якщо потрібно, терпіти негаразди. У міру виникнення криз останнього часу ми починаємо краще розуміти слова апостола Павла: «Бо ми маємо… через великі утиски увійти до Царства Божого» (Дії 14:22).

`Якщо Іван та інші вірні Божі служителі зазнавали страждань і негараздів, чому ми допускаємо думку, що ніколи не зіткнемося з проблемами? (див. 1 Петра 4:12–15).`