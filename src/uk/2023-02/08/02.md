---
title:  Суд, Творіння та відповідальність
date:  14/05/2023
---

Якщо ми просто набір випадково сформованих клітин, продукт випадковості або походимо від розвиненої африканської мавпи, тоді життя не має сенсу. Якщо кожен з нас – просто один із понад восьми мільярдів людей, які борються за життєвий простір на планеті Земля, тоді в житті тут немає іншої мети, окрім виживання. Однак описане в Біблії творіння наповнює наше життя сенсом, даруючи моральну інструкцію до нього. Нас створив Бог, і ми несемо відповідальність перед Ним за свої дії. Наш Творець покладає на нас відповідальність. Він встановив абсолютну істину у світі «морального релятивізму».

`Прочитайте Об’явл. 14:7; Римл. 14:10; Якова 2:8–13. Як істина про те, що кожен з нас постане перед судом, відкриває нашу відповідальність? Як пов’язані між собою суд, Божі Заповіді та поклоніння?`

Перший із трьох ангелів, які летять посередині неба, повідомляє, що «прийшла година Його суду» (Об’явл. 14:7). Оскільки Бог створив нас здатними робити моральний вибір, ми відповідаємо за свої рішення. Якби ми були просто випадковим набором клітин, продуктами спадковості й навколишнього середовища, тоді наші дії значною мірою визначалися б силами, над якими ми не маємо влади.

Однак Божий суд передбачає моральну відповідальність. У цей час кризи земної історії, години суду, Бог закликає нас прийняти рішення у світлі вічності. Серйозний заклик першого ангела: «Поклоніться Тому, Хто створив небо, землю, море і джерела вод» (Об’явл. 14:7), наголошує: основою поклоніння є факт, що нас створив Бог.

Тим часом саме дотримання сьомого дня, суботи, свідчить про нашу віру в те, що Ісус гідний поклоніння як наш Творець. Наша вірність у цьому питанні свідчить, що ми приймаємо Його Закон Десяти Заповідей як богонатхненні принципи для повноцінного життя. Оскільки Закон є основою Божого правління та відображенням Його характеру, він також буде мірилом на майбутньому суді (див. Якова 2:10-12). Наша вірність заповіді про суботу – це зовнішній вияв нашого прагнення жити життям послуху.

`Як розуміння істини про творіння впливає на наш вибір і нашу поведінку?`