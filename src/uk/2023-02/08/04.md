---
title:  Не дуже тонкий обман
date:  16/05/2023
---

Намагаючись спростувати факт, що кожен з нас створений унікальною особистістю, диявол запровадив ще один обман. А саме: Бог є першопричиною творіння, але Йому були потрібні довгі століття, щоб створити життя, і для цього Він використовував еволюцію. Ця теорія намагається узгодити «наукові дані» з розповіддю про творіння в книзі Буття. Теорія стверджує, що дні творіння – це довгі невизначені періоди часу, а життя на Землі налічує мільярди років. Цей обман, на жаль, прийняли навіть деякі християни.

`Прочитайте Псал. 33:6, 9 та Євр. 11:3. Що ці біблійні уривки повідомляють про те, як Бог створив світ?`

Біблійна розповідь зрозуміла. Бог «сказав – і сталося; Він звелів – і з’явилося» (Псал. 32:9). «Вірою розуміємо, що віки були створені Божим Словом» (Євр. 11:3). Перший розділ Буття стверджує: Господь створив світ за шість буквальних діб, що складалися з 24 годин, і відпочивав сьомого дня. Лінгвістична структура першого і другого розділів Буття не допускає жодних інших припущень. Навіть учені, котрі не вірять у буквальне шестиденне творіння, визнають, що наміром автора було розповісти про шестиденне творіння.

Єврейське слово йом у Бут. 1 означає «день». У Святому Письмі щоразу, коли слово йом ужите з порядковим числівником (перший, другий, третій день тощо), воно обмежує період часу 24 годинами. У Біблії немає жодного випадку, коли числівник, використаний з іменником йом, указував би на невизначений період. Безумовно, це завжди 24-годинний період.

Якщо Господь не створив світ за шість буквальних днів, тоді яке значення має сьомий день, субота? Навіщо Він би наказав дотримуватися цього дня? Було б абсолютно безглуздо залишати суботу як вічну спадщину шестиденного тижня творіння, якби такого тижня ніколи не існувало. Прийняти довгі віки творіння означає кинути виклик самій необхідності сьомого дня, суботи. Це також викликає серйозні запитання щодо цілісності Святого Письма.

Нападаючи на суботу, сатана кидає виклик Божій владі, і що може бути ефективнішим у руйнуванні пам’ятника шестиденного творіння, ніж заперечення його реальності? Не дивно, що багато людей, зокрема і християн, ігнорують сьомий день, суботу. Такими є ідеальні умови для фінального обману.