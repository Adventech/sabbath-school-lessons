---
title:  Субота і Творіння
date:  15/05/2023
---

Наш світ відчайдушно потребує вістки надії про творіння, і саме тому Бог дав нам суботу. У середині 1800-х років, коли еволюційна гіпотеза захопила інтелектуальний світ, Господь послав людям вістку неймовірної надії. Це Трьохангельська вістка з Об’явлення.

Сатана зробив усе можливе, щоб спотворити ідею творіння, оскільки ненавидить Ісуса і не хоче, щоб Він отримав належне поклоніння як наш Творець і Викупитель. Субота міститься в центрі великого спору про те, чи гідний Христос приймати поклоніння як наш Творець. Божа вістка останніх днів закликає все людство повернутися до поклоніння Христу як Творцеві неба й землі. В основі поклоніння лежить факт, що Він наш Творець.

`Прочитайте Бут. 2:1–3; Вих. 20:8–11; П. Зак. 5:12–15 у контексті Об’явл. 14:6, 7. Який зв’язок між творінням та Викупленням ми бачимо в заповіді про суботу?`

Субота – це вічний символ нашого спокою в Господі, особливий знак вірності Творцеві (Єзек. 20:12, 20). Це не довільна законницька вимога, а символ того, що справжній спокій від праведності з діл можна знайти лише в Богові. Субота сповіщає нам: Господь здійснив для нас те, чого ми ніколи не змогли б зробити самі.

Щосуботи Святе Письмо закликає нас знайти спокій у Його любові й піклуванні. Субота – символ відпочинку, а не роботи; благодаті, а не законництва; упевненості, а не осуду; надії на Господа, а не на себе. Щосуботи ми радіємо Його доброті і славимо Його за спасіння, яке можна здобути лише в Христі. Субота також назавжди пов’язує досконалість Едену в минулому та славу Нового Неба і Нової Землі в майбутньому (Ісаї 65:17; Об’явл. 21:1).

Субота закликає нас повернутися до наших коренів. Вона поєднує нас з усією людською сім’єю. Діти Божі безперервно дотримувалися суботи від часів раю. Вона нерозривно пов’язує нас із творінням. Субота допомагає нам згадати славну істину про те, що ми – Божі діти, і закликає нас до близьких особистих взаємин з Господом.

`Як заповідь про суботу відображена в Об’явл. 14:6, 7 і чому вона має важливе значення у вістці для останнього часу? (Див. Вих. 20:8–11).`