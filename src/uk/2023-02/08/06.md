---
title:  Субота і вічний спокій
date:  18/05/2023
---

Субота — це наше сховище в утомливому світі. Щотижня ми залишаємо турботи цього світу та входимо до святині Бога – у суботу. Відомий єврейський письменник Авраам Хешель називає суботу «палацом у часі». Кожного сьомого дня з Небес на Землю спускається Божий палац, і на цей 24-годинний період Господь запрошує нас до слави Своєї присутності, аби провести з Ним час у сердечному спілкуванні.

У своїй книзі про красу й урочистість суботи Хешель пише про її значення: «Шаббат — це метафора раю та свідчення присутності Бога. У наших молитвах ми передчуваємо месіанську еру, яка буде суботою, і кожна субота готує нас до цього досвіду. Якщо людина не навчиться насолоджуватися смаком суботи, вона не зможе насолодитися смаком вічності в майбутньому світі».

При творінні Ісус подарував нам особливу оселю. Там ми можемо знайти сховище і бути в безпеці. Його творіння досконале й завершене. Відпочиваючи в суботу, ми оточені Його любов’ю і турботою. Ми відпочиваємо в очікуванні нашого вічного спокою на Новому Небі та Новій Землі.

`Прочитайте Ісаї 65:17; 66:22; 2 Петра 3:13; Об’явл. 21:1. Як дотримання суботи вказує нам шлях у вічність?`

Бог, Який спочатку створив Землю, відтворить її, і субота залишиться вічним символом Його як Творця (див. Ісаї 66:23). Євреї вважали суботу особливим символом, передчуттям олам хаба, майбутнього світу.

Вістка трьох ангелів, які летять посеред неба й закликають нас поклонитися Творцеві, – це відповідь Небес на безнадію й розпач багатьох людей у ХХI столітті. Вона вказує на нашого Творця і Викупителя, Котрий після суду й викорінення гріха створить усе нове. «І сказав Той, Хто сидить на престолі: Ось творю все нове! І каже: Напиши, бо ці слова правдиві і істинні» (Об’явл. 21:5).

`Як особисто ви можете зробити суботній день передчуттям раю у своєму житті й у своїй сім’ї?`