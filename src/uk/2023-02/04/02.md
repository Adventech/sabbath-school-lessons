---
title:  «Побійтеся Бога»
date:  16/04/2023
---

Книга Об’явлення має особливе призначення для нашого покоління — підготувати людей до близького повернення Ісуса й об’єднати нас із Ним у проголошенні Його останньої вістки світові. Об’явлення розкриває плани Бога й викриває плани сатани. У цій книзі записано останній заклик Господа, Його важливе, вічне, універсальне послання для всього людства.

`Прочитайте заклик апостола Івана до людей останнього часу в Об’явл. 14:7. (Див. також Бут. 22:12; Псал. 89:7; Прип. 2:5; Екл. 12:13,14; Ефес. 5:21). Які конкретні настанови дає апостол?`

Грецьке новозавітне слово, яке в тексті Об’явл. 14:7 перекладене як «боятися», — фобос. Тут воно вжито в значенні не «страх» перед Богом, а «благоговіння», «повага», «шанобливість» щодо Бога. Воно передає думку про цілковиту вірність Богові й повне підкорення Його волі. Це особливе спонукання серця, зосередженого на Богові, а не на собі. Такий стан протилежний позиції Люцифера, коли він говорить у своєму серці: «Піднімуся до неба, вище від Божих зірок поставлю свій престол, сяду на високій горі, на високих горах, що на півночі, підіймуся понад хмари, буду такий, як Всевишній» (Ісаї 14:13, 14).

Позиція бунтівного ангела протилежна ставленню Христа, Котрий, «маючи Божу природу… упокорив Себе, був слухняний аж до смерті, і до смерті хресної» (Филп. 2:6, 8).

У центрі великої боротьби стоїть питання послуху Богові. Люцифер був егоцентричний, він відмовлявся підкорятися будь-якій владі, крім власної. Замість того щоб підкоритися Тому, Хто сидить на престолі, Люцифер прагнув керувати із цього трону. Отже, боятися Бога означає ставити Його на перше місце в наших думках, пріоритетах, цінностях, виборі. Це означає відмовитися від нашого егоцентризму й гордині та жити для Господа. Таке ставлення дуже важливе, оскільки про нього відразу ж говорить перший з трьох ангелів. Тому й нам слід звернути на це увагу.

`Чи маєте ви страх Господній? Як би ви пояснили іншій людині, чому це позитивна риса?`