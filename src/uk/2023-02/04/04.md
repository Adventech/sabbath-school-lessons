---
title:  Життя, зосереджене на Богові
date:  18/04/2023
---

В епоху споживацтва, коли в центрі всього стоять світські цінності, Небеса закликають нас відвернутися від тиранії егоцентризму й поставити в центр свого життя Бога. Для одних центром їхнього життя є гроші, для інших – задоволення, влада, спорт, музика, розваги. Вістка Об’явлення – це гучний заклик шанувати Бога як справжній центр життя.

`Прочитайте Матв. 6:33; Колос. 3:1,2; Євр. 12:1,2. Що ці тексти говорять нам про те, як зробити Бога центром нашого життя?`

Центральна битва в останньому конфлікті на Землі – це битва за розум. Фактично це питання відданості Богові та вірності Його волі, питання авторитету Його наказів для нас.

У великій боротьбі відбувається остання битва між добром і злом за контроль над нашими думками. Апостол Павло застерігає нас: «Плекайте в собі ті самі думки, що й у Христі Ісусі» (Филп. 2:5). Розум – цитадель нашої істоти, джерело наших дій. Слово «плекайте» говорить про акт волі. Прийняти рішення мати розум Христа означає дозволити Ісусові формувати наше мислення, наповнюючи наш розум думками про вічність. Наші дії свідчать, як і про що ми думаємо. Боятися Бога означає поставити Його на перше місце у своєму житті.

Контролювати свої думки легше тоді, коли ви усвідомлюєте необхідність цього. Часто проблема полягає ось у чому: якщо ми не докладаємо свідомих зусиль, щоб зосередитися на правильних речах, «про горішнє, – не про земне», наш занепалий гріховний розум природно прагне до нижчих, світських питань. Отже, нам потрібно, як сказав Павло, свідомо, використовуючи священний дар свободи волі, обирати думати про небесне.

`«Наостанку, брати: те, що істинне, що чесне, що справедливе, що чисте, що любе, що гідне хвали, – коли яка чеснота або коли яка похвала, – про це роздумуйте» (Филп. 4:8). Як навчитися мислити саме так, як написано в наведеному вірші?`