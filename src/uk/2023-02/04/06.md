---
title:  Переможці в Об’явленні
date:  20/04/2023
---

«Тут терпіння святих, які бережуть Божі заповіді та віру Ісуса!» (Об’явл. 14:12). Це характеристика вірного Божого народу в останні дні. Проте єдиний спосіб дотримуватися Заповідей Божих і тоді, і тепер – тільки через віру в Ісуса. Цікаво, що в деяких перекладах сказано не «віру Ісуса», а «віру в Ісуса». Хоч віра в Ісуса надзвичайно важлива, але вислів «віра Ісуса» означає дещо більше. Саме якість віри дозволила Христу перемогти найлютіші спокуси сатани. Віра – це дар кожному віруючому. Коли ми виявляємо віру, яку Святий Дух вкладає в наші серця, вона зростає. Ми перемагаємо не своєю силою волі, а силою живого Христа, Котрий діє в нас і через нас. Ми перемагаємо не тому, що особливі, а тому, що Він особливий. Ми можемо встояти, бо Він устояв; можемо перемогти, бо Він переміг. Ми можемо подолати спокуси, оскільки Він подолав їх.

`Прочитайте Євр. 4:14–16; 7:25. Хто допомагає встояти в житті тим, котрі бояться Бога та віддають Йому славу?`

Ісус, Божий Син, переміг підступи диявола. Він протистояв спокусам, довіряючи обітницям Отця, підкорюючи Свою волю Його волі та покладаючись на Його силу. Довіряючи Йому, дивлячись на Нього, віруючи в Нього, ми також можемо перемагати. Для нас Ісус — усе в усьому, і всі три ангельські вістки – про Нього. Вістка Об’явлення – це перемога, а не поразка. Ця вістка говорить про людей, які перемагають Його благодаттю та Його силою.

Слово «перемагати» в різних формах вживається в книзі Об’явлення 11 разів. У видінні про сім церков, які уособлюють християнську Церкву від першого століття до наших днів, ідеться про те, що в кожному поколінні є віруючі, які, за словами Івана, перемогли. Зрештою, переможці успадкують все (Об’явл. 21:7). Це не законництво, а перемога через Ісуса Христа, Чиє праведне, досконале життя зараховується віруючому, і він отримує вічне життя. Це віра в дії. Це перетворене чудовою благодаттю життя віруючого.

`Чи є у вашому житті те, що ви бажаєте перемогти? Як ми можемо виконати наші бажання? Які практичні кроки можемо зробити, щоб стати одним з переможців із книги Об’явлення?`