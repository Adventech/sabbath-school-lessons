---
title:  Віддаючи славу Богові
date:  19/04/2023
---

Цікаво відзначити, що у Старому Завіті вислів «віддати славу» Богові (Об’явл. 14:7) часто з’являється в контексті Божого суду (1 Сам. 6:5; Єрем. 13:15, 16; Мал. 2:2), як і у вістці першого ангела (Об’явл. 14:7). Цю паралель бачимо й у текстах Об’явл. 19:1,2: «Алілуя! Спасіння, слава і сила нашого Бога! Адже істинні й справедливі Його суди».

`Прочитайте 1 Кор. 3:16,17; 6:19, 20; 10:31. Як ці тексти допомагають нам зрозуміти один зі способів прославлення Бога?`

За словами апостола Павла, наші тіла – це святилище, місце проживання Божого Духа, храм, освячений присутністю Бога. Святе Письмо закликає нас прославляти Бога в усіх аспектах нашого життя. Якщо Господь є центром нашого життя, тоді нашим єдиним бажанням буде прославити Його і нашим харчуванням, і одягом, розвагами, спілкуванням з іншими. Ми віддаємо славу Богові, відкриваючи світові Його характер любові через виконання Його волі. У світлі останнього суду на Землі це питання стає вкрай важливим.

`Прочитайте Римл. 12:1,2. До чого закликає нас апостол Павло в контексті всієї повноти нашого посвячення Богові?`

У цьому уривку новозавітне грецьке слово для позначення тіла — со́ма. Коли ви берете на себе зобов’язання боятися Бога й віддати Йому славу в усьому, що робите, присвячуючи Йому свої розум, тіло й емоції, — це і є справжнє духовне служіння Богові, повне посвячення Йому. До того ж послух Господу є справді важливим питанням у світлі Божого суду.

`Проаналізуйте, як ви ставитеся до свого тіла. Що ви можете зробити, аби справді прославляти Бога у вашому тілі?`