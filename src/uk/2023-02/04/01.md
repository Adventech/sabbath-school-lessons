---
title:  «Побійтеся Бога й віддайте Йому славу»
date:  15/04/2023
---

### Біблійні тексти для дослідження
Об’явл. 14; Бут. 22:12; Екл. 12:13, 14; Колос. 3:1, 2; Євр. 12:1, 2; 1 Кор . 3:16, 17.

> <p>Пам’ятний вірш</p>
> «Тут терпіння святих, які бережуть Божі заповіді та віру Ісуса!» (Об’явл. 14:12).

Данський письменник і теолог Серен К’єркегор написав притчу про останній час. Ось її зміст. За лаштунками великого театру сталася пожежа. Клоун, який брав участь у спектаклі, вибіг із-за лаштунків, попереджаючи публіку: «Виходьте! Пожежа!» Глядачі подумали, що це просто жарт, частина шоу, і зааплодували. Він повторив заклик: «Виходьте! Швидше, швидше!» Та що наполегливіше клоун попереджав глядачів, то голосніші були оплески. Так К’єркегор змалював ставлення людей до вістки про кінець світу: дотепники супроводжують цю вістку оплесками, вважаючи її жартом.

Кінець світу й події, що призвели до нього, — це, звичайно, не жарт. Світ зіткнувся з найсерйознішою кризою від часу потопу. Петро використовує історію про всесвітній потоп як символ кінця, попереджаючи: як стародавній світ загинув від води, так перед Приходом Ісуса «небо з гуркотом пройде, а розпечені стихії розплавляться, і земля та діла, що на ній, згорять» (2 Петра 3:10). Нас попередили про майбутнє, тому зараз ми маємо приготуватися до нього.