---
title:  Боятися і слухатися Бога
date:  17/04/2023
---

`Що ще Біблія говорить про Господній страх? Прочитайте П. Зак. 6:2; Псал. 118:73, 74; Екл. 12:13, 14. Згідно з наведеними текстами, що є результатом Господнього страху?`

Ці тексти розкривають зв’язок між страхом Господнім та дотриманням Його Заповідей. Боятися Бога – це ставитися до Нього із шанобливістю, благоговійною повагою, яка веде нас до послуху. Господь наполегливо закликає спасенних благодаттю бути слухняними Божим Заповідям (Ефес. 2:8–10). Благодать не звільняє нас від послуху Заповідям. Євангеліє звільняє нас від засудження Закону, але не від нашого обов’язку дотримуватися цього Закону.

Благодать не лише звільняє нас від вини за наше гріховне минуле, а й дає нам силу жити побожним життям послуху сьогодні. Апостол Павло говорить: «Ми прийняли благодать і апостольство, щоб через Його Ім’я були послушні вірі всі народи» (Римл. 1:5).

Деякі люди мають помилкове уявлення про те, що спасіння благодаттю скасовує Закон Божий або зводить до мінімуму необхідність послуху цьому Законові. Вони вважають: послух Законові – це законництво. Вони говорять: «Усе, чого я бажаю, – це Ісус». Запитання: «Який Ісус?» Ісус із нашої уяви чи Ісус зі Святого Письма? Христос із Писання ніколи не применшував значення Свого Закону, який є відображенням Його характеру. Христос із Писання ніколи не веде нас до приниження біблійних істин, які ясно свідчать про Нього і Його План спасіння для людства. Христос із Писання ніколи не закликав нас зводити Його вчення до несуттєвих «благочестивих банальностей». Христос – утілення всієї доктринальної істини. Ісус – утілена істина, утілена доктрина.

Трьохангельська вістка Об’явлення закликає нас через віру в Ісуса прийняти повноту всього, що Він пропонує. Вона закликає нас «боятися Бога», що виражається у вірі в Його викупну силу, яка допомагає нам жити побожним, слухняним життям.

`«Не бійтеся тих, хто вбиває тіло, душі ж убити не можуть; бійтеся більше того, хто може і душу, і тіло погубити в геєні» (Матв. 10:28). Як ці слова Ісуса допомагають нам зрозуміти, що означає боятися Бога?`