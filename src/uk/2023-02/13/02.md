---
title:  Підготовка до останньої кризи
date:  18/06/2023
---

`Прочитайте 1 Сол. 5:1–6. Яку настанову дає нам апостол Павло щодо останніх днів земної історії?`

Апостол Павло закликав віруючих у Солуні пильнувати й бути тверезими в контексті Другого приходу Христа. І якщо Павло говорив це віруючим тоді, то що він сказав би нам сьогодні?

Він також наголошував, що солуняни – «сини світла й сини дня» (вірш 5), вони «не в темряві, щоб той день [Прихід Христа] захопив вас, як злодій (вірш 4). Ісус часто використовував слово «пильнувати» у зв’язку із серйозною щирою молитвою (Матв. 24:42; 26:40, 41). «Пильнувати» — означає бути духовно уважним, невтомним, невсипущим. Вислів «будьмо тверезі» означає серйозно ставитися до того часу, у який ми живемо, і зосереджуватися на тому, що справді важливе.

Еллен Уайт пише: «Нам, людям, котрі знають істину, потрібно готуватися до події, яка ось-ось вибухне над світом приголомшливою несподіванкою» (Свідчення для Церкви. Т. 8. С. 28).

І хоч для світу майбутні події можуть стати сюрпризом, для нас вони не мають бути несподіванкою. Хоч ми не знаємо, коли вони відбудуться, проте вже можемо бачити, що вони не за горами, тому зараз, сьогодні – це той день, коли потрібно бути готовими.

`Перегляньте другий розділ книги Даниїла та зверніть увагу на послідовність царств, котрі з’являлися і зникали саме так, як і було передречено. Як виконання цих пророцтв зміцнює нашу довіру до Бога в тому, що провіщені Ним події справді відбудуться?`

Христос дарував нам пророцтва для останніх днів, щоб, знаючи про майбутні події, ми могли приготуватися до них. Пророцтва Даниїла й Об’явлення разом із сучасним даром пророцтва дають нам Божественне розуміння того, що очікує наш світ. Пророче Слово Боже викладає історію спасіння, а другий розділ книги Даниїла дає явний раціональний доказ того, що ми можемо довіряти Богові.

`Павло закликає нас не спати, як інші. Що це означає і як ми можемо дізнатися, чи не спимо? А якщо спимо, то як нам прокинутися?`