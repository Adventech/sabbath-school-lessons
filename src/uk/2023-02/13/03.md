---
title:  Знаючи істину
date:  19/06/2023
---

`Прочитайте Івана 8:32; 7:17; 17:17. Які обітниці висловив Ісус щодо пізнання істини та де її можна знайти?`

Останній заклик Бога до Свого народу: тікайте від омани Вавилону і ходіть у світлі вічної істини, що міститься в Божому Слові. Ключ до всього – Біблія. Поки люди вірять Слову Божому й дотримуються його вчення, вони не будуть зведені під час останньої кризи, особливо в питанні суботи.

Вістка другого ангела закликає нас прийняти істину, а не оману, Святе Письмо, а не перекази, учення Божого Слова, а не лжевчення.

Вістка третього ангела, котрий слідує за першими двома, застерігає людей щодо знака звіра. У всіх біблійних пророцтвах звір – це політична або релігійна сила. Звір із моря, згаданий у 13-му й 14-му розділах Об’явлення, – це релігійно-політична система. Зрештою ця влада поширить свій вплив на весь світ і сприятиме рухові за об’єднання церкви й держави. Її мета – досягнення всесвітньої єдності під час економічних та соціальних потрясінь, стихійних лих, міжнародної політичної кризи та всесвітнього конфлікту.

Цю глобальну конфедерацію очолять Сполучені Штати. «Сатана зводить людей двома великими фальшивими вченнями – про безсмертя душі та про святість недільного дня. Перше з них закладає основу для спіритизму, а друге зміцнює зв’язки з Римом. Протестанти Сполучених Штатів першими простягнуть руку через прірву, щоб подати її спіритизмові. Потім вони переступлять через неї, щоб подати руку римській владі, і під впливом такого троїстого союзу ця країна піде слідами Риму, відкидаючи право на свободу совісті» (Е. Уайт. Велика боротьба. С. 588).

Трьохангельська вістка, ці останні Божі послання до світу, закінчується наполегливим закликом до вірних послідовників Христа дотримуватися Заповідей Божих через живу віру в Ісуса, яка живе в їхніх серцях (Об’явл. 14:12).

`Як ви розумієте вислів Ісуса: «Істина вас вільними зробить»? Як істина звільнила вас? Що означає бути вільним у контексті останніх подій земної історії?`