---
title:  Агнець заколений
date:  22/06/2023
---

У книзі Об’явлення є багато важливих біблійних символів. Наприклад, дракон на Небі (12:3, 4, 7), ангели, що летять посеред неба (14:6), жінка на багряному звірі (17:3) та інші. Святий Дух надихнув Івана помістити символи в книгу Об’явлення, оскільки вони відіграють важливу роль у відкритті істини тим, хто читає слова цієї книги і виконує їх. «Блаженний той, хто читає, і ті, хто слухає слова пророцтва та дотримується написаного в ньому, адже час близький!» (Об’явл. 1:3).

Однак є ще один образ, який знов і знов з’являється на сторінках цієї надзвичайної книги. Що ж це за образ і що він собою являє?

`Прочитайте Об’явл. 5:6, 8, 12; 7:17; 14:1; 15:3; 19:7; 21:22, 23; 22:1, 3. Кого символізує Агнець і чому він так часто згадується в книзі Об’явлення?`

У перших словах книги говориться, що це об’явлення «Ісуса Христа». І не просто Ісуса Христа, а Агнця, до того ж Агнця «заколеного» (Об’явл. 5:6,12; 13:8), тобто Ісуса Христа розп’ятого. Він – серце й душа не тільки книги Об’явлення і Трьохангельської вістки, а й усієї Біблії. Ми не можемо бути вірні своєму покликанню, не можемо виконати працю, для якої Бог утворив Церкву, якщо в центрі нашого послання немає Агнця – заколеного Агнця, розп’ятого Ісуса, Жертви за наші гріхи.

«Ми повинні свідомо поміщати заколеного Агнця в центр нашого вчення й місії, у серце кожної викладеної нами проповіді, написаної статті, кожної виголошуваної молитви, кожної виконуваної пісні, кожного вивчення Біблії, і в усьому, що робимо. Нехай любов, явлена Агнцем на хресті, змінить наше ставлення одне до одного та спонукає нас піклуватися також про світ» (Анхель Мануель Родрігес. Завершення космічного конфлікту: роль Трьохангельської вістки. С. 70).

Серед образів небезпечних звірів, войовничого дракона, кар, гонінь та знака звіра на першому місці й у центрі всього залишається Агнець, Агнець заколений. Тільки Він, тільки те, що Він уже здійснив для нас у минулому, здійснює зараз та здійснить у майбутньому, – це і є Трьохангельська вістка.

`Чому так важливо мати заколеного Агнця в центрі нашої вістки? Чому це відіграє вирішальну роль не тільки в нашій місіонерській справі, а й у нашому власному духовному житті?`