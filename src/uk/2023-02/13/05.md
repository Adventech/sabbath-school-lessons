---
title:  Божа слава наповнює Землю
date:  21/06/2023
---

`Прочитайте Об’явл. 4:11; 5:12; 19:1; 21:26. Які події пов’язані зі славою Божою, згаданою в Об’явл. 18:1?`

Одним із питань, навколо яких точиться вселенська боротьба між добром і злом, є питання честі й репутації Бога. Сатана, бунтівний ангел, заявив, що Бог несправедливий, що Він вимагає поклоніння, але мало що дає натомість. Лукавий оголосив: Божий Закон обмежує нашу свободу і радість.

Життя, смерть і воскресіння Ісуса спростували ці звинувачення. Наш Творець зійшов у зміїне лігво цього світу, щоб викупити нас. Він відповів на звинувачення сатани і показав, що Бог люблячий і справедливий.

Зачарований любов’ю Господа, дбаючи про Його честь, Божий народ останнього часу виявляє Його славу — люблячий і самовідданий характер Христа – егоцентричному, безбожному світові, і земля освітлюється славою Божого характеру.

`Прочитайте Вих. 33:18, 19. Як Бог відкрив Свою славу Мойсеєві? Що таке Божа слава?`

Божа слава – це Його характер (див. Вих. 34:5, 6). Земля наповниться Божою славою, коли ми сповнимося любов’ю Господа і наші характери зміняться завдяки Його викупній любові.

Прояв любові Господа в нашому особистому житті відкриває світові Його славу, Його характер. Останнє послання, котре несуть три ангели і котре має бути проголошене в духовній темряві світові, звучить так: «Побійтеся Бога й віддайте Йому славу» (Об’явл. 14:7).

У наших добрих ділах, у нашій праведності або доброті немає жодної слави. Еллен Уайт пише: «Вістка про праведність Христа має прозвучати від одного кінця Землі до іншого, аби приготувати шлях Господу. І саме слава Божа завершить роботу третього ангела» (Свідчення для Церкви. Т. 6. С. 19). «Що таке виправдання вірою? Це Божа справа, яка кидає в порох людську славу і робить для людини те, що вона не спроможна зробити для себе сама» (Свідчення для проповідників. С. 456). Тому віддамо славу не собі, а Богові!