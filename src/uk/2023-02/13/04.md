---
title:  Реформація продовжується
date:  20/06/2023
---

Бог спонукав віруючих останніх днів стояти «на плечах» великих реформаторів минулого, маючи Біблію як своє єдине джерело пізнання істини, Христа як своє єдине Джерело спасіння, Святого Духа як своє єдине Джерело сили, чекаючи на повернення нашого Господа як здійснення всіх своїх надій. Незадовго до Другого приходу нашого Господа світові будуть проголошені істини (зокрема істина про біблійну суботу), які довгий час були заховані в темряві омани і традицій.

Трьохангельська вістка започаткувала цей рух останніх днів, спрямований на завершення Реформації та на співпрацю із Христом у завершенні Його справи на Землі. Великі пророцтва останньої книги Святого Письма повідомляють про особливий рух, який виник заради проголошення трьох останніх Божих послань світові. У 14-му розділі Об’явлення зображено всесвітню Церкву, яка охопила всю земну кулю проголошенням вічного Євангелія.

До трьох ангелів із 14-го розділу Об’явлення приєднався четвертий ангел з 18-го розділу. Цей ангел надає силу Трьохангельській вістці, так що «земля освітилася від його слави» (Об’явл. 18:1). Розділ 18 присвячено основним подіям, які сприятимуть кульмінаційному моменту людської історії та остаточному тріумфу Євангелія.

`Прочитайте текст Об’явл. 18:1. Які три характеристики цього ангела згадує Іван? (Див. також Авак. 2:14).`

Ангелу, котрий зійшов від славної присутності Бога в тронному залі святині, було доручено проголосити останню вістку Божого милосердя й попередити людей про те, що очікує планету Земля.

У тексті говориться, що ангел має «велику владу». Грецьке новозавітне слово ексусія означає «влада». Ісус, посилаючи Своїх учнів на служіння, дав їм «владу» над нечистими духами й силами зла (див. Матв. 10:1). Господь наділив апостолів Божественною силою, щоб вони перемогли в битві між добром і злом. Згодом Він знову послав їх, але цього разу з усією владою на небі й на землі, щоб вони йшли та навчали всі народи (див. Матв. 28:18, 19).

`Зрештою, як питання останніх днів пов’язані з владою в повсякденному житті? Чиїй владі ми підкоряємося: владі Бога, власній владі, звіра чи ще когось? Чий авторитет ви вважаєте найвищим?`