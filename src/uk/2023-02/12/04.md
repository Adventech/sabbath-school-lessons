---
title:  Остання стратегія сатани
date:  13/06/2023
---

Опитування виявляють глибоку недовіру людей до інститутів та урядів. Мільйони людей запитують: «Де той, хто морально гідний керувати світом?» Пророцтва Об’явлення повідомляють про страшного звіра; під егідою релігійно-політичного союзу він стане силою, котра, на думку багатьох, зможе виконати цю роль.

`Прочитайте Об’явл. 17:12–14. Як Іван описує останні сцени земної історії? Який сильний контраст тут зображено?`

У наведеному уривку Іван робить три важливих зауваження. По-перше, політичні сили мають «одну думку, і силу, і свою владу віддають звірові». По-друге, цей конгломерат (об’єднання) омани провадить війну проти Ісуса-Агнця. По-третє, в останній земній війні переможуть Христос та Його послідовники. Звір зазнає поразки, Ісус переможе назавжди.

Ви коли-небудь роздумували над тим, яку стратегію може використовувати диявол, щоб об’єднати народи? Історія повторюється. З розпаду Римської імперії можна засвоїти цінні уроки. Коли німецькі навали з півночі спустошили Західну Європу, римський імператор Костянтин звернувся до релігії. Влада церкви в поєднанні із силою держави стала саме тим інструментом, якого потребував Костянтин. Постійне утвердження святості недільного дня в IV столітті було продуманим політичним та релігійним кроком, спрямованим на об’єднання імперії під час кризи. Костянтин прагнув об’єднати свою імперію, а Римська церква бажала «навернути» жителів імперії. Про це ясно говорить відомий історик Артур Вейгалл: «Церква зробила неділю священним днем… здебільшого тому, що це було щотижневе свято сонця. Це була певна християнська політика — запозичити язичницькі свята й улюблені народні традиції, надавши їм християнського значення» (Язичництво в християнстві, Нью-Йорк, 1928 р. С. 145).

Під час великої кризи, коли весь світ буде сповнений страху й болю, люди відчайдушно потребуватимуть когось, хто принесе стабільність і захист. Так виникала тиранія в минулому, і немає причин вважати, що вона не може знову повторитися. Згідно з пророцтвом, так і станеться.

Хоч зараз важко уявити, у який спосіб усі ці події розгортатимуться, проте світ уже бачив, як можуть відбутися великі зміни, до того ж дуже швидко. Хоч ми не знаємо подробиць майбутніх подій, проте маємо бути готовими до всього.