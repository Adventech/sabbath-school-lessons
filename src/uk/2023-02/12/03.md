---
title:  Відступлення
date:  12/06/2023
---

`Прочитайте тексти 2 Сол. 2:3, 4, 9–12. Яке пророцтво виголосив апостол Павло про останні дні? Які характеристики антихриста (звіра) він згадує?`

Апостол Павло попереджає християнську громаду про «відступлення» від істини Божого Слова. Апостола непокоїть насіння відступництва, яке вже присутнє в новозавітній Церкві. Це насіння дасть свої плоди в наступні віки до Другого приходу Христа. До Церкви ввійшли вчення, які спотворюють Боже Слово.

За цим відступництвом стоїть сатана. Саме він – «людина беззаконня, син погибелі, який противиться і підноситься над усім тим, що зветься Богом чи святинею; він у Божому храмі сяде як Бог і видаватиме себе за Бога» (2 Сол. 2:3, 4). Однак для досягнення своєї мети великий ошуканець діє через людей. Особливі характеристики в пророцтвах Даниїла, Об’явлення і посланнях Павла свідчать, що малий ріг (Дан. 7), звір (Об’явл. 13, 14) і беззаконник (2 Сол. 2) – це одна й та сама сила.

У Біблійному коментарі АСД читаємо такий висновок: «Порівнюючи пророцтво Даниїла про блюзнірську силу, яка прийшла на зміну владі язичницького Риму… і словесне змалювання Іваном сильного звіра… можна виявити багато спільного між трьома описами [малий ріг, звір та беззаконник]. Ми доходимо висновку, що Даниїл, Павло й Іван говорять про одну й ту саму силу… папство» (Т. 7. С. 271).

Надзвичайно важливо пам’ятати, що біблійні пророцтва описують релігійну систему, яка спотворила Боже Слово, замінила Євангеліє людськими традиціями та відійшла від біблійної істини. Ці пророцтва дав люблячий Бог, аби підготувати людей до Приходу Ісуса. Наведені пророцтва є докором відступницьким релігійним організаціям, які відійшли від Слова Божого, проте це не стосується всіх людей, котрі перебувають у них (див. Об’явл. 18:4). Ми несемо вістку про систему, яка обманула мільйони людей. Хоч цих людей обманули, але Христос їх дуже любить. Тому й ми маємо ставитися до них з любов’ю.

`«Отже, усе, що тільки бажаєте, щоб чинили вам люди, те чиніть їм і ви, бо в цьому Закон і Пророки» (Матв. 7:12). Як застосувати цей принцип під час дослідження теми про звіра з Об’явл. 13 та 14?`