---
title:  Смертельна рана
date:  11/06/2023
---

Ми вже знаємо, що звір із 13-го й 14-го розділів Об’явлення – це всесвітня система фальшивого поклоніння.

`Прочитайте Об’явл. 13:5; 12:6, 14; Дан. 7:25. Як довго ця сила домінуватиме в релігійному світі?`

Звір виявлятиме свою силу у світі протягом певного періоду часу. У пророцтвах час символічний і пророчий день дорівнює буквальному року. У тексті Числ. 14:34 написано: «рік за день». Бог говорить: «…Один день за рік, як Я тобі й визначив» (Єзек. 4:6). Цей принцип неодноразово був підтверджений при інтерпретації біблійних пророцтв про час, наприклад, пророцтва про 70 тижнів у Даниїла 9:24–27. Вираховуючи згаданий в Об’явл. 13:5 період часу в 42 місяці (30 днів у місяці), ми отримуємо 1260 пророчих днів або буквальних років. У стародавніх календарях зазвичай було 360 днів у році.

У IV столітті римський імператор Костянтин легалізував християнство по всій імперії. Коли 330 року н. е. він переніс свою столицю до Візантії, щоб об’єднати східну й західну частини своєї імперії, Рим залишився без влади. Папа заповнив цю порожнечу. Він став не лише могутнім релігійним лідером, а й політичною силою, з якою рахувалися в Європі. У 538 році Юстиніан, римський імператор, офіційно визначив римському єпископу роль захисника віри. Середньовічна церква мала великий вплив у світі з 538 по 1798 рік. У цей час вірні Богові християни переживали страшні гоніння, про що згадувалося у вступі до цього уроку. Наполеонівський генерал Бертьє 1798 року взяв папу в полон, точно виконавши пророцтво.

Бертьє та його армія захопили папу Пія VI і безцеремонно скинули його з папського престолу. Удар по папству був серйозний, але, згідно з текстом Об’явл. 13:12, смертельна рана загоїться, і світ знову почує про цю силу – значно могутнішу за попередню.

`Подумайте, наскільки дивовижні біблійні пророцтва та як безпомилково Бог сповістив про майбутні події. Що цей факт говорить про те, чому ми можемо довіряти обітницям і пророцтвам Господа, навіть тим, які ще не виконалися?`