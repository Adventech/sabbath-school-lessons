---
title:  Знак звіра
date:  14/06/2023
---

Прочитайте і порівняйте тексти Об’явл. 14:9 і 14:12. Де міститься знак звіра? (Див. П. Зак. 6:8; 11:18). Які дві особливості відрізняють Божий народ від тих, хто приймає знак звіра?

Одна група поклоняється звірові, а друга дотримується Божих Заповідей (зокрема й четвертої заповіді, яку звір прагнув змінити) і має віру Ісуса. Ці групи протилежні одна одній. Діючи через земну владу, диявол намагається підірвати авторитет Бога, нападаючи на серце поклоніння – суботу. Знак звіра люди приймуть на чоло або на руку. Чоло – символ розуму, совісті, судження; а рука є символом дій та вчинків.

Настане день (можливо, навіть раніше, ніж ми вважаємо), коли буде ухвалено закони, що обмежуватимуть нашу релігійну свободу. Тих, хто сумлінно дотримується Слова Божого і шанує істинну Господню суботу, назвуть противниками єдності й добробуту суспільства.

«Шанувальників біблійної суботи проголосять ворогами закону й порядку, руйнівниками моральних засад суспільства, котрі призводять до анархії та морального занепаду, накликають суди Божі на Землю. Їхні сумлінність та вірність представлять як упертість, непокору й неповагу до влади. Їх будуть обвинувачувати як ворогів влади» (Е. Уайт. Велика боротьба. С. 592).

Римська церква вважає неділю «знаком» своєї церковної влади. «Звичайно, Католицька церква підтверджує, що зміна дня поклоніння була її вчинком… І цей учинок свідчить про її церковну владу й авторитет у релігійних питаннях» (Американський католицький щоквартальний огляд, січень 1883 р.).

Книга Об’явлення повідомляє, що під час майбутньої всесвітньої кризи дотримання неділі спочатку нав’язуватиметься, а потім воно стане знаком звіра. Нам не відомо, як розвиватимуться ці події. Святе Письмо дає нам лише деякі відомості, але цього достатньо, щоб зрозуміти: велика боротьба досягне своєї кульмінації в питанні поклоніння або звірові, або Творцеві, а сьомий день, субота, відіграватиме центральну роль у цьому конфлікті.

Як людство опинилося перед вибором: до кого приєднатися – до Бога чи сатани? Чому в цьому питанні не може бути золотої середини? Як можна точно знати, на чиєму ми боці?