---
title:  Випробування суботою
date:  15/06/2023
---

Можливо, уже зараз готується ґрунт для прийдешнього переслідування інакодумців. Шостого червня 2012 року Папа Бенедикт XVI звернувся з наполегливим закликом до понад 15000 осіб, які зібралися на площі Святого Петра в Римі, про те, що неділя для всіх має бути днем відпочинку, аби люди могли вільно проводити час зі своїми сім’ями й Богом. «Захищаючи неділю, людина захищає людську свободу». Це, звичайно, не те саме, що вимагати від інших дотримуватися першого дня тижня всупереч біблійній суботі, але це показує, що питання про дотримання неділі як дня відпочинку вже стоїть на порядку денному. Рано чи пізно буде прийнято відповідні закони, і людей, котрі сумлінно дотримуються Божого Слова і шанують істинну суботу, затаврують як таких, що протистоять інтересам суспільства.

У той критичний час вірний Божий народ завдяки благодаті й силі Господа залишатиметься непохитним у своєму рішенні прямувати за Ним. Ці люди не піддадуться тиску. На відміну від знака звіра, вони отримають Божу печать. У давнину печатки використовували для підтвердження автентичності офіційних документів. Отже, у Законі Бога також має стояти Його печать. Стародавні печатки були відмітним індивідуальним знаком. Пророк Ісая говорить: «Зав’яжи це свідчення, – запечатай, як Закон, при Моїх учнях» (Ісаї 8:16).

Прочитайте Вих. 20:8–11. Які елементи біблійної печаті містяться в заповіді про суботу? Чим четверта заповідь відрізняється від інших заповідей?

Четверта заповідь містить три елементи справжньої печаті. По-перше, Ім’я Того, Хто запечатав: «Господь, Бог твій» (вірш 10). По-друге, Його титул: «Господь створив», тобто Творець (вірш 11). По-третє, територію дії: «небо, землю, море і все, що в них» (вірш 11). Відповідно до текстів Об’явл. 7:2, 3, Божу печать ставлять тільки на наше чоло, яке є символом нашого розуму. Ісус поважає свободу вибору людини. Він пропонує кожному дозволити Йому сформувати наш розум Своїм Святим Духом, щоб ми міцно трималися за якір віри в Боже Слово (Ефес. 4:30). Отже, вірними є ті, «які бережуть Божі заповіді та віру Ісуса» (Об’явл. 14:12). Ці заповіді включають і четверту – змінену сильним звіром.

Які сучасні тенденції можуть потенційно призвести до обмеження релігійної свободи? Які ще існують перешкоди для цього?