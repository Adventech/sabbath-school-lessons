---
title:  Пожинаємо те, що посіяли
date:  06/06/2023
---

Пророцтво про знак звіра (Об’явл. 13) звіщає, що люди, які відмовляться вклонитися звірові, переживуть релігійну нетерпимість, економічний бойкот, переслідування і навіть отримають смертний вирок. Дивовижно, але це також підбадьорлива вістка. У найважчі часи Господь підтримає Свій народ, котрий береже «Божі заповіді та віру Ісуса» (Об’явл. 14:12). Звичайно, одна із цих заповідей – четверта заповідь про святість суботи.

Пророцтво про знак звіра повідомляє, що наближається час ще більшої жорстокості сатани проти Бога. Перша стратегія диявола в цій кампанії – обман. В Об’явл. 13 ідеться про час у майбутньому, коли він діятиме через земну релігійно-політичну силу, названу звіром, і використає силу.

Релігійні переслідування не є чимось новим. Вони відбуваються, відколи Каїн убив Авеля за те, що той поклонявся саме так, як Бог наказав їм поклонятися (див. Бут. 4:1–8). Ісус сказав, що віруючих переслідуватимуть і в першому столітті, і в усі наступні віки: «Надходить час, коли кожний, хто вбиватиме вас, буде вважати, ніби тим служить Богові» (Івана 16:2; див. також Матв. 10:22; 1 Петра 4:12).

Знак звіра – остання ланка в цьому безбожному ланцюзі. Подібно до гонінь у минулому, це спосіб змусити всіх підкоритися конкретним фальшивим догмам та запровадженій системі поклоніння.

`Прочитайте Об’явл. 13:15–17. З якими випробуваннями зіткнеться Божий народ в останній кризі?`

У пророцтві сказано, що переслідування почнеться з економічних санкцій: «щоб ніхто не зміг нічого купити, ні продати, а тільки той, хто має знак імені звіра або число його імені». Коли це станеться, переважна більшість віруючих капітулює. Урешті-решт, будь-кому, хто відмовиться підкоритися, буде оголошено смертний вирок.

Шляхом компромісів диявол готує так званих християн до отримання знака звіра під час останнього випробування. Божа любов до кожного з нас зміцнить нас і збереже в майбутні важкі часи.

`Прочитайте Гал. 6:7–9. Хоч ці слова написано не в контексті подій останніх днів, чому наведений принцип є актуальним у всі часи, і навіть тоді, коли постане питання про прийняття знака звіра? Як ми можемо залишатися вірними?`