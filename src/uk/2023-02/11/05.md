---
title:  «Вони йдуть за Агнцем»
date:  07/06/2023
---

Прочитайте Об’явл. 13:1,2. Звідки взявся цей звір і хто дав йому владу?

Спочатку звір з Об’явл. 13 отримує свою силу, престол і велику владу від змія/дракона. Тексти Об’явл. 12:9; 20:2 ідентифікують змія як сатану. Сатана – хитрий ворог, котрий діє через земні сили. В Об’явл. 12:3–5 говориться, що цей дракон (диявол) намагався знищити новонароджене Немовля чоловічої статі. Пізніше це Дитя було «взяте… до Бога і до Його престолу». Ці символи, звичайно, стосуються Христа. Бажаючи знищити Немовля-Христа, сатана діяв через Ірода й імперський Рим. Наприкінці життя Христа римський правитель Пилат засудив Його до смерті, римський кат прибив Його до хреста, римський воїн проколов Його списом, а римські вартові охороняли Його гробницю. Згідно з текстом Об’явл. 13:2, дракон, сатана, який діяв через язичницький Рим, передасть кермо правління звірові.

«Хоч дракон насамперед символізує сатану, він також символізує Римську імперію… Влада, яка прийшла на зміну Римській імперії та отримала від дракона “свою силу, і свій престол, і велику владу”, безперечно, належить папському Риму» (Біблійний коментар АСД. Т. 7. С. 817). Історик А.К.Флик пояснює: «З руїн політичного Риму виникла велика імперія в “гігантській формі” Римської церкви» (А. К. Флик. Виникнення середньовічної церкви (1900). С. 150; цит. Біблійний коментар АСД. Т. 7. С. 817).

Прочитайте Об’явл. 13:3; 14:4. Який контраст ви бачите в текстах?

На відміну від усієї землі, що пішла за звіром, у Бога буде народ, який іде «слідом за Агнцем». Кожна людина обере один або інший бік, за Ісуса чи проти Нього. Тоді, як і зараз, не буде золотої середини, нейтральної позиції. Не повністю присвятити себе Ісусові означає присвятити себе (свідомо чи ні) іншій силі.

«Вас будуть усі ненавидіти за Моє Ім’я, але хто витерпить до кінця, той спасеться» (Матв. 10:22). Наскільки ви готові терпіти до кінця?