---
title:  Ісус – наш єдиний Посередник
date:  08/06/2023
---

Прочитайте Об’явл. 13:4, 5. Які ознаки звіра описано в цих віршах?

Звір з Об’явлення – це відступницька релігійна система, що виникла з язичницького Риму і перетворилася на всесвітню систему поклоніння. Згідно з текстом Об’явл. 13:5, це богозневажлива, богохульна влада. У Новому Завіті богозневага – це привласнення привілеїв та прерогатив Бога.

Прочитайте Луки 5:18–26 та Івана 10:33. Згідно з прочитаними віршами, що таке богозневага?

Фарисеї та книжники звинуватили Ісуса в богозневазі. Однак щодо Ісуса ці звинувачення були безпідставні, бо Він має всі повноваження й прерогативи Бога, зокрема і право прощати наші гріхи. Ісус є Богом. Він ясно сказав про це: «Стільки часу Я з вами, і ти не знаєш Мене, Пилипе? Хто Мене бачив, той і Отця бачив. Як же ти говориш: Покажи нам Отця?» (Івана 14:9).

Апостол Павло пише в 1 Тим. 2:5, що є один Посередник між Богом і людиною – Людина Ісус Христос. А Римська церква навчає, що посередником між Богом та грішним людством є священник. Однак, оскільки священник – грішна людина, він не може бути нашим посередником, адже йому також потрібен посередник. Богозневагою також є заява будь-якої людини про те, що вона є Богом або займає місце Бога. Ось лише два твердження з авторитетних джерел Римської церкви:

«Папа має таку високу гідність і таке високе становище, що він не просто людина… він ніби Бог на землі» (Луцій Ферраріс. Папа. Prompta Bibliotheca, 1763 р. Т. 6. С. 25–29).

Папа Лев XIII заявив: «Ми [папи] посідаємо на цій землі місце Всемогутнього Бога» (Великі енциклічні листи папи Лева XIII. С. 193).

Ці твердження стають ще актуальнішими, коли ми розуміємо, що префікс анти означає не лише проти (як у слові «антихрист»), а й замість (як у наведених вище цитатах). Отже, антихрист також означає «замість Христа». Чи це не богозневага?