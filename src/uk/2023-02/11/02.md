---
title:  Непохитна стійкість
date:  04/06/2023
---

У тексті Об’явл. 14:7 ангел закликає всіх людей поклонитися Творцеві. Це суть першої ангельської вістки. У вірші 8 цього ж розділу Господь попереджає людей щодо Вавилону, фальшивої релігійної системи, яка своїми коренями сягає в стародавній Вавилон. Це суть другої ангельської вістки. У віршах 9, 10 третій ангел застерігає від поклоніння звірові. Ангел гучним голосом проголошує: «Якщо хтось поклоняється звірові та його образові й приймає знак на своє чоло або на свою руку, то питиме вино Божого гніву, вино нерозбавлене, змішане в чаші Його гніву».

`Прочитайте текст Об’явл. 14:12. Які дві характеристики Божого народу останніх днів зазначено в цьому вірші? Чому обидві характеристики важливі?`

Грецьке слово хюпомоне, що означає «терпіння», краще перекласти як «непохитна стійкість». В останній час Бог матиме людей, вірних Йому навіть в умовах протидії та лютих переслідувань. Завдяки Його благодаті вони зможуть зустріти всі спокуси з непохитною стійкістю, живучи богоцентричним життям, сповненим благодаті й послуху.

Поклоніння Творцеві (Об’явл. 14:7) прямо протилежне поклонінню звірові (вірш 9). Творцю поклоняються люди, котрі дотримуються Божих Заповідей і мають віру Ісуса (вірш 12). В останньому конфлікті з приводу вірності Христу чи звірові головним питанням буде поклоніння. І в центрі цієї великої боротьби між добром та злом буде субота.

`Прочитайте Римл. 8:1–4; Ефес. 2:8–10; Колос. 1:29. Що ці тексти повідомляють про результат життя вірою?`

Живучи вірою, ми отримуємо Божу благодать, і наше життя змінюється. Віддані послідовники Спасителя матимуть і віру в Ісуса, і віру Ісуса. Віра, яку мав Ісус, в останній час належатиме їм, і вони залишаться вірними навіть до смерті, як і Христос.

`Наскільки ви вірні в дрібницях? Що це може відкрити вам про те, які ви будете під час випробування? (Див. Луки 16:10).`