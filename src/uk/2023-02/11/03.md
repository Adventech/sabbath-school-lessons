---
title:  Всесвітня боротьба
date:  05/06/2023
---

`Прочитайте Матв. 27:45–50. Що Христос пережив на хресті? Що Спаситель мав на увазі, запитуючи Отця, чому Він залишив Його? Як ця сцена допомагає нам зрозуміти, що означає мати «віру Ісуса»?`

Страждаючи на хресті, оповитий темрявою, несучи на Собі вину, ганьбу і засудження за гріхи всього світу, роз’єднаний зі Своїм люблячим Отцем, Ісус покладався на взаємини, які мав з Отцем протягом усього Свого життя. Тобто завдяки усвідомленню Своєї повної залежності від Отця навіть у добрі часи Ісус був підготовлений до найгірших часів, до самої смерті. Спаситель довіряв Богові і тоді, коли життєві обставини спонукали до сумніву. Навіть коли здавалося, що Бог залишив Його, Ісус не похитнувся.

«Серед жахливої темряви, ніби залишений Богом, Христос допив останні краплі з чаші людського горя. У ці жахливі години Він поклався на отримане раніше свідчення, що Отець приймає Його. Він знав Свого Отця; Він розумів Його справедливість, милість і велику любов. Вірою Ісус знайшов спокій у Тому, Кому завжди з радістю корився. Коли Ісус у покорі віддав Себе Богові, відчуття втрати Отчої ласки минуло. Вірою Христос став Переможцем» (Е. Уайт. Бажання віків. С. 756).

Віра Ісуса — це віра настільки глибока, довірлива, віддана, що всі біси у Всесвіті й усі випробування на Землі не можуть її похитнути. Ця віра довіряє, коли не може бачити; сподівається, коли не може зрозуміти; тримається, коли нема за що вхопитися. Віра Ісуса – це дар, який перетворює нас та який проведе нас через майбутню кризу. Саме віра Ісуса, яка живе в наших серцях, дасть нам силу поклонятися Христу як Усевишньому та стійко терпіти, коли постане питання про знак звіра з Об’явлення.

Така віра не з’являється раптом та нізвідки. Божі люди навчаються жити вірою день у день, сьогодні і зараз. У добрі й погані часи, коли Бог здається близьким чи далеким, – це не має значення. «Праведний житиме вірою» (Гал. 3:11; див. також Авак. 2:4). Сьогодні час підготовки. Кожне витримане з вірою нинішнє випробування може принести дорогоцінні плоди в нашому житті.

`Пригадайте час, коли здавалося, що ваше життя руйнується, й у вас залишалася лише віра. Як ви пережили ці проблеми? Які уроки почерпнули? Що з вашого досвіду могло б допомогти іншим людям, котрі зараз переживають щось подібне?`