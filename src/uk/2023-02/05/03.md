---
title:  Божа милість і суд
date:  24/04/2023
---

Голгофа і суд показують, що Бог справедливий і милостивий. Порушений Закон вимагає смерті грішника. Справедливість проголошує: «Заплата за гріх – смерть». Милосердя відповідає: «Божий дар благодаті – вічне життя в Ісусі Христі, нашому Господі» (Римл. 6:23). Якби Божий Закон можна було змінити або скасувати, Ісусові не потрібно було б помирати. Смерть Христа підтверджує вічну природу Закону, і цей Закон – основа майбутнього суду.

Прочитайте Об’явл. 20:12. Як нас будуть судити? Як наші добрі діла пов’язані з нашим спасінням?

Наші діла свідчать про наш вибір і нашу вірність Богові. Апостол Павло пише: «Адже ви спасенні благодаттю через віру, і це не від вас, це Божий дар, не від діл, щоб ніхто не хвалився» (Ефес. 2:8, 9). Однак, спасаючи нас, Христос змінює нас. «Тому що ми – Його творіння, ми створені в Христі Ісусі для добрих діл» (вірш 10).

Наші добрі діла, посилені Святим Духом, не спасають нас, натомість свідчать, що наша віра істинна. Страшний суд Божий зриває будь-яку маску лицемірства, лукавства, обману і проникає в саму глибину нашого єства.

Описуючи стан людини перед Богом під час суду, Еллен Уайт викладає глибоке розуміння того, як Євангеліє і суд пов’язані між собою. «Факт, що люди, котрі називають себе Божими дітьми, стоять перед Господом у забрудненому одязі, повинен привести до покори і глибокого дослідження серця всіх, хто визнає Його ім’я. Усі люди, які справді очищають душі послухом істині, будуть найскромнішої думки про себе. Що уважніше вони роздивляються незаплямований характер Христа, то сильнішим стає їхнє бажання відповідати Його образу і то менше вони бачать у собі чистоти й святості. Однак, усвідомлюючи свій гріховний стан, ми маємо покладатися на Христа як на нашу праведність, освячення й викуплення. Ми не можемо відповісти на сатанинські звинувачення проти нас. Тільки Христос може навести переконливе заперечення на наш захист. Він здатний змусити обвинувача замовкнути за допомогою доказів, які ґрунтуються не на наших, а на Його заслугах» (Свідчення для Церкви. Т. 5. С. 471, 472).

Як у словах Еллен Уайт простежується нерозривний зв’язок між Євангелієм і судом? Яку надію ви вбачаєте в цьому зв’язку?