---
title:  Божий суд
date:  23/04/2023
---

Остання книга Біблії, Об’явлення, присвячена кульмінації багатовікової боротьби між добром і злом. Люцифер, бунтівний ангел, кинув виклик справедливості, чесності й мудрості Бога. Заколотник стверджував, що Господь несправедливо керує Всесвітом. І центральне місце в цьому конфлікті з приводу Божого характеру посідає останній суд, описаний у книзі Об’явлення.

В Об’явл. 14:7 сказано: «Побійтеся Бога й віддайте Йому славу, бо прийшла година Його суду! Поклоніться Тому, Хто створив небо, землю, море і джерела вод!». Чому відразу після вістки про «вічне Євангеліє» ангел говорить про Божий суд? Як «вічне Євангеліє» пов’язане з Божим судом?

Євангеліє і суд – дві частини вістки першого ангела – нерозривно пов’язані між собою. Якби не «вічне Євангеліє», ми не мали б надії на суді. Фактично «вічне Євангеліє» – наша єдина надія на позитивне рішення суду. Безперечно, вістка про суд є частиною Доброї вістки, Євангелія.

Під час останнього суду безгрішні світи побачать, що Бог зробив усе можливе для спасіння кожної людини. Цей суд розкриє справедливість і милість Господа, засвідчить про Його любов до нас, про Його Закон, спасенну благодать і силу.

Суд є частиною остаточного Божого розв’язання проблеми гріха. У великій боротьбі між добром і злом Господь уже відповів на звинувачення сатани, померши на хресті, але на суді Він відкриє, що зробив усе можливе, аби спасти нас і привести до розп’ятого Ісуса.

Небесні книги розгорнуться, надзвичайно точно показуючи наше життя в найменших подробицях (див. Дан. 7:10). Увесь Всесвіт розмірковуватиме про наш вибір у світлі впливу Святого Духа і викуплення, так щедро подарованого Христом на Голгофському хресті.

Уважно прочитайте Псал. 49:1–4, особливо вірш 4. Як ці тексти допомагають пролити світло на суть і мету суду?