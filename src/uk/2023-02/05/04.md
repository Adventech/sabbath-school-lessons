---
title:  Чудова подія
date:  25/04/2023
---

Пророчі книги Даниїла й Об’явлення — дві книги, які вказують нам на події останніх днів земної історії. Книга Об’явлення сповіщає, що настав час Божого суду, а книга Даниїла показує, коли цей суд розпочався.

У сьомому розділі своєї книги Даниїл змалював відкриту йому Богом історію світу. Імперії виникали та занепадали. Влада-гнобитель переслідувала Божий народ. Після опису Вавилону, Мідо-Персії, Греції, Риму, розпаду Римської імперії та гонінь на Церкву протягом 1260 років (Дан. 7:25; див. також Об’явл. 12:14) Бог показав Даниїлові славну небесну подію, яка все змінить. Увага пророка звернена від піднесення й падіння імперій, від бунтівних земних сил до тронного залу Всесвіту й останнього Божого суду, коли Господь знищить усяке зло і встановить Своє вічне Царство праведності.

У пророчому видінні Бог переніс Даниїла з хаосу та конфліктів Землі до слави Небесної святині, на засідання Верховного суду Всесвіту. Там Христос, законний Правитель світу, отримає від Свого Отця Царство, яке належить Йому за правом.

`Прочитайте Дан. 7:9, 10, 13 та опишіть видіння пророка. Яким буде остаточний результат побаченого ним суду? Дан. 7:14, 26, 27.`

У залі небесного суду вирішується доля людства. Істина тріумфує, справедливість перемагає. Це одна з найдивовижніших, захопливих сцен у всьому Святому Письмі. А Добра вістка полягає в тому, що для вірних Божих дітей, зодягнених у праведність Христа, суд принесе добро і закінчиться позитивно.

У присутності всього Всесвіту Ісус наближається до Небесного Отця. Небесні істоти оточують Божий престол. Усі жителі Всесвіту із хвилюванням споглядають сцену суду. Довга боротьба, яка тривала протягом тисячоліть, незабаром завершиться. Битва за трон Всесвіту завершена.

`Видіння Даниїла про імперії, що змінюють одна одну, справдилося саме так, як і було передбачено. Чому важливо довіряти Божому Слову і в тому, що воно говорить про вічне Царство, яке ніколи не мине?`