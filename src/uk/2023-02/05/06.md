---
title:  Ісус достойний
date:  27/04/2023
---

В Об’явл. 5:1-3 ми знову бачимо престол. З’являється книга, списана зсередини та ззовні. Вона запечатана Божественною печаткою, і ніхто на Небі й на Землі не може розгорнути цю книгу. Небесні істоти схвильовані. Жоден ангел не може представляти людство на останньому суді. Іван плаче, оскільки ніхто не може розгорнути книгу. Тоді один зі старійшин, викуплених від Землі, підбадьорює Івана. Ісус, Агнець Божий, достойний розгорнути сувій.

Уривок Об’явл. 5:5-7 містить остаточну відповідь на проблему гріха. Пророкові Івану відкрито єдину можливість для людей бути виправданими на останньому суді біля Божого престолу: «А один зі старців каже мені: Не плач; ось Лев, Котрий з племені Юди, з кореня Давида, – Він переміг і може зняти сім печатей! І я глянув: ось, серед престолу й чотирьох істот, і серед старців стоїть Агнець, наче заколений».

`Прочитайте Об’явл. 5:8–12. Як усі небожителі реагують на повідомлення про те, що Ісус достойний розгорнути судну книгу?`

Ісус, Агнець Божий, Котрий пожертвував Своїм життям заради спасіння всього людства, бере судну книгу і розгортає її. Усі небожителі в захопленні прославляють Його. Перемога Христа над сатаною, Його смерть на Голгофському хресті, воскресіння, первосвященницьке служіння дають змогу отримати спасіння всім, хто вірою відгукнеться на Його благодать. Суд є неймовірно Доброю вісткою для Божого народу, бо свідчить про кінець панування гріха та про спасіння дітей Господа.

Чи може щось бути більш обнадійливе? За нас на суді заступиться Сам Ісус. Його досконале праведне життя покриває й виправдовує нас. Його праведність діє в нас, щоб створити нас новими істотами. Його благодать прощає, перетворює нас і дає нам можливість жити благочестивим життям.

Нам не потрібно боятися. Ісус стоїть за нас на суді, і сили зла вже переможені. Суд виносить рішення на користь Божого народу (Дан. 7:22). Мета суду – не з’ясувати, наскільки ми погані, а показати, наскільки добрий Господь.

`Поміркуйте про даровану нам велику надію: Ісус заступиться за нас на суді як наш Адвокат. Чому це наша єдина надія?`