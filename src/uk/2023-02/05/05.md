---
title:  Погляд у Небеса
date:  26/04/2023
---

У четвертому розділі книги Об’явлення йдеться про те, що Іван бачить відчинені двері на Небі і чує запрошення: «Підіймися сюди, і Я покажу тобі те, що має статися після цього» (вірш 1). Ісус запросив апостола зазирнути у відчинені двері Небесної святині, щоб побачити сцени великої боротьби між добром і злом. Ми також можемо разом з Іваном зазирнути в ці відчинені двері й побачити вічний План спасіння. Ми є свідками того, що відбувається на небесному суді. На наших очах розв’язуються фундаментальні питання великої боротьби між добром та злом.

Прочитайте Об’явл. 4:2–5. Які спільні моменти ми знаходимо в наведеному уривку та в сцені суду в Дан. 7?

Очевидно, це картина тронної зали. Бог Отець сидить на троні в оточенні небесних істот. Громи і блискавки символізують Божий суд. Ми також бачимо, що навколо Божого престолу стоять 24 престоли, на яких сидять 24 старці (давньогрец. пресбютерос – «старійшина»).

Хто ці 24 старійшини? У давнину в Ізраїлі звершували служіння 24 священницькі черги (див. 1 Хронік 24:1-19). Ці священники представляли народ перед Богом. У тексті 1 Петра 2:9 написано, що новозавітні віруючі – це «рід вибраний», «царське священство». Можливо, ці 24 старійшини представляють усіх викуплених, котрі колись радітимуть біля Божого престолу. Також вони можуть представляти Божих праведників, які воскресли в момент смерті Христа й пізніше вознеслися з Ним на Небо (Матв. 27:52; Ефес. 4:7, 8).

І це гарна новина. Біля Божого престолу перебувають викуплені земні люди. Вони стикалися зі спокусами так само, як і ми. Завдяки благодаті Христа й силі Святого Духа ці старійшини перемогли. Вони одягнені в «білий одяг», що символізує праведність Христа, яка очистила й покрила їхні гріхи. На голові старійшин золоті вінці, що означає: вони перемогли в битві зі злом і є частиною небесної царської лінії істинних віруючих.

Ми бачимо, що на Небі є престол, на якому сидить Сам Господь. Навколо престолу стоять небесні істоти, і незабаром усі небожителі починають співати. Гімн хвали звучить дедалі сильніше й підноситься дедалі вище: «Достойний Ти, Господи і Боже наш, прийняти славу, честь і силу, адже Ти створив усе, і завдяки Твоїй волі все постало і було створене» (Об’явл. 4:11).