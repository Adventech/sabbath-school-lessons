---
title:  Старий обман про безсмертя
date:  29/05/2023
---

Прочитайте Об’явл. 16:13-14; 18:2, 23. Які натяки на спіритизм містяться в текстах?

Такі висловлювання, як «житло бісів», «духи бісівські», «чаклунство» вказують на діяльність диявола. Не дивно, що Святе Письмо попереджає нас: одним із двох великих обманів останнього часу буде вчення про «безсмертя душі» (див. Е.Уайт. Велика боротьба. С. 588).

Сьогодні це очевидно. Навіть у християнському світі доктрина про безсмертя душі є чи не основним християнським вченням. Багато християн вірить, що після смерті спасенні возносяться на Небеса, а нечестиві спускаються в пекло. Як часто, наприклад, після смерті великого євангеліста Біллі Грема ми чули: «Біллі Грем зараз перебуває в безпеці на Небесах, у люблячих руках Ісуса»? Таке можна почути з кафедри, на уроках вивчення Біблії й особливо похоронах.

Прочитайте тексти Екл. 9:5; Йова 19:25–27; 1 Сол. 4:16-17; Об’явл. 14:13. Які чіткі вказівки Бог дав Своєму народові щодо життя після смерті та яку надію подарував нам?

Одним зі стовпів вавилонського обману є хибне розуміння смерті, яке, спираючись на ідею безсмертя душі, готує ґрунт для згубного впливу спіритизму. Повіривши, що мертві в тій чи іншій формі продовжують жити і можуть навіть спілкуватися з вами, ви залишаєтеся беззахисними перед безліччю сатанинських обманів. Якщо перед вами раптом з’явиться так званий дух вашої померлої матері, дитини або коханої людини, чи важко буде обманути ваші почуття? Це траплялося в минулому, це відбувається нині і, звичайно ж, відбуватиметься в майбутньому, бо ми наближаємося до останніх днів. Наш єдиний захист полягає в тому, щоб твердо дотримуватися тільки біблійного вчення про несвідомий стан мертвих, які сплять смертним сном до Другого приходу Ісуса.

Які прояви сучасного спіритизму ви помічаєте у вашій культурі? Чому нашим єдиним захистом є неухильне дотримання Божого Слова?