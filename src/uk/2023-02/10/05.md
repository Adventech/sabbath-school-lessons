---
title:  Заклик до вірності
date:  31/05/2023
---

Другий ангел проголошує: «Упав, упав великий Вавилон» (Об’явл. 14:8). У 17-му розділі Об’явлення зображено жінку, яка символізує духовний Вавилон; вона одягнена в пурпур і кармазин, сидить на багряному звірі, тримає чашу з вином та напуває світ оманою. Церква й держава об’єднуються, обман переважає, демони творять чудеса, щоб звести людей. Світ стоїть перед своєю останньою битвою.

Водночас Божий народ висміюють, пригнічують і переслідують, однак у Христі та силою Його Святого Духа вірні послідовники Господа непохитні у своєму посвяченні. Усі сили пекла і зла не можуть зламати їхню вірність Христу. Вони в безпеці в Ньому. Він їхній «захист і сила, допомога в бідах» (Псал. 46:2).

Бог закликає людей останнього часу оновити свою вірність Його Слову. Ісус молився: «Освяти їх істиною Своєю! Твоє Слово – то істина» (Івана 17:17). Не людські думки чи традиція, а істина Божого Слова є дороговказом, який спрямує нас у цей критичний час земної історії.

Ось сильні слова доктора Едварда Хіскокса, автора «Стандартного керівництва для баптистських церков». У 1893 році він звернувся до зібрання, де були присутні сотні баптистських служителів, і шокував їх, пояснивши, як до християнської Церкви прийшла неділя.

«Неділя несе на собі тавро язичництва і хрещення ім’ям бога сонця, проте вона прийнята й санкціонується папським заступництвом і заповідається як священна спадщина протестантизму!» (Едвард Хіскокс. Нью-Йоркська конференція. 13 листопада 1893).

`Прочитайте Єзек. 20:1–20. У чому суть вістки Господа та як дотримання суботи узгоджується із цим закликом до вірності?`

Розділ 20 книги Єзекіїля – це щирий заклик до Ізраїлю відмовитися від язичницьких звичаїв і поклонятися Творцеві, а не фальшивим богам, зокрема «ідолам Єгипту». У посланні трьох ангелів Бог закликає поклонитися Творцеві, оскільки Вавилон упав. Як ми знаємо, питання дотримання суботи відіграватиме важливу роль у фінальних подіях.

`Які уроки ми можемо почерпнути для себе з вістки Господа, записаної в Єзек. 20:1–20? (Див. також 1 Кор. 10:11).`