---
title:  Вавилон – центр поклоніння сонцю
date:  30/05/2023
---

Поклоніння сонцю було поширене в Єгипті, Ассирії, Персії і, звичайно ж, у Вавилоні. Джеймс Фрейзер пише: «У стародавній Вавилонії сонцю поклонялися з давніх-давен» (Поклоніння природі. Т. 1. С. 529). Хоч як дивно, але вавилонське поклоніння сонцю періодично впливало на поклоніння Божого народу в старозавітні часи.

`Прочитайте Єзек. 8:16 та 2 Цар. 23:5, 11. Що писали пророки про вплив поклоніння сонцю в Ізраїлі та Юдеї? (Див. також Римл. 1:25).`

Пророк Єзекіїль, сучасник Даниїла, повідомляє про деяких євреїв, котрі стоять спиною до храму Божого, а обличчям – на схід, щоб поклонятися сонцю. Замість того щоб поклонятися Творцю сонця, вони поклонялися творінню – сонцю.

У 17-му розділі Об’явлення Іван описує епоху компромісу, коли принципи Вавилону, зокрема поклоніння сонцю, увійшли до християнської церкви. Навернення імператора Костянтина у християнство на початку четвертого століття викликало велику радість у Римській імперії. Костянтин виявляв велику ревність у поклонінні сонцю. Відомий історик Едвард Ґіббон пише: «Сонце повсюдно прославляли як непереможного провідника й захисника Костянтина» (Історія занепаду і падіння Римської імперії. Розд. 20). У 321 році Костянтин видав такий указ: «У шанований день Сонця нехай магістрати і люди, що живуть у містах, відпочивають, і нехай усі майстерні будуть замкнені» (Едикт Костянтина. 321 р. н. е.). Це не був закон, який зобов’язував би всіх підданих Костянтина дотримуватися неділі, проте цей указ зміцнював ідею дотримання неділі в умах римського населення.

У наступні десятиліття імператори й папи через державні декрети і церковні постанови продовжували утверджувати неділю як єдиний день поклоніння, яким він залишається і сьогодні для більшості християн. Яке переконливе підтвердження важливої істини: якщо більшість людей у щось вірить або щось практикує, це ще не означає, що це правильно.

`Подивіться навкруги, наскільки поширене недільне богослужіння в християнських церквах. Цей факт ще раз показує, наскільки поширений сатанинський обман. Що ж є нашим єдиним захистом від омани?`