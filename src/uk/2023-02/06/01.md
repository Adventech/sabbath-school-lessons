---
title:  Година Його суду
date:  29/04/2023
---

### Біблійні тексти для дослідження
Дан. 8; 9; Ездри 7; Матв. 3:13–17; Римл. 5:6–9; Марка 15:38; Левит 16:16.

> <p>Пам’ятний вірш</p>
> «Отже, ви знаєте час, що пора вже нам від сну прокинутися. Бо тепер спасіння ближче до нас, ніж тоді, коли ми повірили. Ніч минула, день наблизився, тому відкиньмо діла темряви і зодягнімося в броню світла» (Римл. 13:11,12).

Кілька років тому журнал National Geographic повідомив про лісову пожежу в Єллоустонському національному парку в США. Після того як лихо закінчилося, лісники піднялися на гору, щоб оцінити збитки. Один з них знайшов птаха, що буквально згорів дотла біля кореня дерева. Приголомшений цим неприємним видовищем, він ціпком зсунув птаха з кореня.

Коли палиця торкнулася птаха, троє крихітних пташенят випурхнули з-під крил своєї мертвої матері. Любляча мати, передчуваючи наближення біди, віднесла пташенят до кореня дерева і сховала під своїми крилами. Вона могла б відлетіти в безпечне місце, але відмовилася покинути своїх дітей. Ця історія ілюструє самопожертву Христа заради Своїх дітей.

На Голгофі Христос прийняв на Себе полум’я Божого суду, тому всі Його діти перебувають у безпеці під Його крилами. На хресті Спаситель був засуджений як грішник, щоб ми могли стати на суді як праведні громадяни Небесного Царства. Його стратили як злочинця, щоб ми могли бути спасенні від руйнівного вогню вічної загибелі.