---
title:  Месія
date:  03/05/2023
---

Гавриїл почав пояснювати період у 490 років з події, яка була надзвичайно важлива для Даниїла та юдеїв, — з наказу відновити й побудувати Єрусалим. Хоча щодо Єрусалима було видано різні постанови, у сьомому розділі книги Ездри ми виявляємо, що указ, прийнятий 457 р. до н. е., дозволив євреям не тільки повернутися на батьківщину, а й утвердитися як релігійній громаді (див. Ездри 7:13, 27).

Важливо, що указ Артаксеркса було видано восени 457 р. до н. е. Від цього указу до Приходу Месії, згідно з Божим пророцтвом у книзі Даниїла, мине 69 тижнів, або 483 роки. Якщо рахувати від 457 р. до н. е. і рухатися вперед за часовою шкалою історії, то ми прийдемо до 27 р. н. е.

Слово «Месія» (євр. Маши́х – Дан. 9:25) означає «Помазаник». У 27 р. н. е. Ісус Христос, Месія, прийняв хрещення (див. Матв. 3:13–17), і Святий Дух помазав Його на служіння (Дії 10:38). За сотні років до цього Даниїл пророкував точний рік хрещення Христа, коли Він розпочав Своє служіння.

Прочитайте Римл. 5:6–9 і Дан. 9:26. Які великі істини викладено в цих текстах?

«І по тих шестидесятьох і двох тижнях буде погублений Месія, хоч не буде на Ньому вини» (Дан. 9:26, переклад І.Огієнка). Месію розп’яли. Саме тому апостол Павло міг написати: «Але Бог виявляє Свою любов до нас тим, що Христос за нас помер, коли ми були ще грішниками» (Римл. 5:8).

У Дан. 9:27 читаємо, що в половині останнього тижня «припиняться жертви та хлібні приношення». У середині цього тижня, 31 р. н. е., Христос помер на хресті, утвердивши Своєю кров’ю вічний завіт, і система жертвоприношень втратила своє значення.

Отже, пророцтво Даниїла передбачило, що Христос, Месія, буде розп’ятий і система жертвоприношень втратить своє значення навесні 31 р. н. е. Це пророцтво сповнилося в усіх подробицях. Саме на юдейську Пасху, коли первосвященник приносив пасхальне ягня в жертву, за нас був принесений у жертву Христос.

У контексті написаного вище прочитайте Марка 15:38 та Матв. 3:15-16. Як ці вірші допомагають нам зрозуміти пророцтво в Дан. 9:24–27