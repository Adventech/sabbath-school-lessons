---
title:  Ангел продовжує пояснювати видіння
date:  02/05/2023
---

Прочитайте Дан. 9:23. Які конкретні вказівки ангел дає Даниїлові? Чому вони такі важливі для розуміння істини про очищення святині, про яке йшлося в Дан. 8:14?

Ангел закликав пророка: «Тож будь уважний до цього Слова і зрозумій видіння» (Дан. 9:23). Про яке Слово та яке видіння йдеться? Оскільки в Дан. 9 не записано видіння, ангел Гавриїл, очевидно, говорить про ту частину видіння в Дан. 8, яку пророк не зрозумів, – про 2300 днів (Дан. 8:27).

У Дан. 9:24–27 Гавриїл продовжує пояснювати видіння Даниїла. Про які події в житті й служінні Ісуса йдеться?

Перша частина цього пророцтва стосується Божого народу, євреїв. «Сімдесят тижнів визначено для твого народу» (вірш 24), тобто єврейського народу. У біблійних пророцтвах один пророчий день дорівнює одному буквальному року (Єзек. 4:6; Числ. 14:34). У книгах Даниїла й Об’явлення при описі символічних образів згадані відрізки часу також є символічними. Один зі способів визначити, чи можна тут застосувати принцип «день за рік», – це використати його в пророцтві Даниїла й переконатися, що кожна подія ідеально збігається з часовою шкалою (див. урок за середу). Сімдесят тижнів дорівнюють 490 дням. Оскільки один пророчий день дорівнює одному буквальному року, 490 днів становлять 490 буквальних років.

У Дан. 9 Гавриїл повідомив пророкові, що 490 років «відрізані» (буквальне значення єврейського слова хатах; іноді його перекладають словом «визначені»). Відрізані від чого? Найбільш логічна відповідь: відрізані від більшого періоду – від 2300 днів, згаданих у Дан. 8:14. Ці 490 років, часове пророцтво, пов’язане безпосередньо з пророцтвом про 2300 днів, що міститься в Дан. 8:14. В уривку Дан. 9:24-27 пояснюється та частина видіння, що залишилася непоясненою в Дан. 8. Отже, ми бачимо: Гавриїл приходить, щоб допомогти Даниїлові зрозуміти те, чого він не зрозумів у попередньому розділі, – значення періоду 2300 днів.