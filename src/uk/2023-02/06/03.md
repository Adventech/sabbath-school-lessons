---
title:  2300 днів та останній час
date:  01/05/2023
---

Прочитайте Дан. 8:17, 19, 26. Якого періоду часу, за словами ангела, стосується видіння про 2300 днів і чому для нас важливо розуміти це?

Дехто стверджує, що 2300 вечорів і ранків – це буквальні дні. Вони також вважають, що невеликий ріг з восьмого розділу Даниїла символізує селевкідського воєначальника Антіоха Єпіфана (216–164 рр. до н. е.), котрий напав на Єрусалим та осквернив юдейський храм, хоч 2300 вечорів і ранків не вкладаються навіть у тимчасові рамки цієї події. До того ж це тлумачення суперечить ясній вказівці ангела про те, що видіння стосується «часу кінця». Звичайно ж, Антіох не жив у час кінця.

В уривку Дан. 8:20-21 записано Гавриїлове пояснення пророцтва про 2300 днів. Ангел повідомив, що баран – це символ Мідо-Персії, а козел – Греції. Наступний символ, малий ріг, хоч і не ідентифікований, як дві попередні влади, але його характеристики свідчать, що це Рим (вірші 9, 23-24). Далі Гавриїл описує релігійно-політичну діяльність папського Риму, котрий істину кине на землю (вірші 10–12, 25) і зазіхне на небесне служіння Христа (вірші 10–12). Очищення святині (вірш 14) – кульмінація розділу, це відповідь Бога на виклик світських та релігійних сил, які намагалися узурпувати Його владу. Це частина Божественного розв’язання проблеми гріха.

Гавриїл готовий пояснити деталі пророчої дати. Наприкінці восьмого розділу ясно сказано, що Даниїл не зрозумів останньої частини видіння про 2300 днів (вірш 27). Попередню частину видіння про барана, козла і малий ріг він зрозумів, особливо враховуючи, що дві перших сили були ідентифіковані (вірші 20, 21). Проте істину про очищення святині не було пояснено.

Ангел Гавриїл, який у восьмому розділі пояснював Даниїлові видіння, знову з’являється в Дан. 9:23 та повідомляє пророкові: «На початку твоєї молитви вийшло Слово від Бога, і я прийшов тобі його сповістити, бо ти є Божим улюбленцем. Тож будь уважний до цього Слова і зрозумій видіння». Яке видіння мав на увазі Гавриїл? Видіння про 2300 днів – єдину частину описаного у восьмому розділі видіння, яку він ще не пояснив Даниїлові.

Гавриїл сказав про Даниїла: «Ти є Божим улюбленцем» (євр. хемда – «улюблений, дорогий, дорогоцінний скарб»). Як ці слова відкривають нам тісний зв’язок між Небом та Землею?