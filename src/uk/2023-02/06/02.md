---
title:  Очищення святині
date:  30/04/2023
---

З попередніх уроків ми вже знаємо: перш ніж прийде Христос, має відбутися суд. Ангел Господній гучним голосом сповіщає, що «прийшла година Його суду» (Об’явл. 14:7). Книга Даниїла відкриває нам час початку цього суду.

`Прочитайте Дан. 8:14. Про який конкретний термін щодо очищення святині говорить пророк?`

Кожен юдей ясно розумів значення очищення земної святині. Очищення відбувалося в День викуплення, який був днем суду. Хоч Даниїл розумів концепцію суду й очищення святині, його збентежив згаданий ангелом термін – 2300 вечорів і ранків.

`Прочитайте Дан. 8:27 та 9:21-22. Як відреагував пророк на видіння про 2300 днів і що відповів йому Бог?`

Наприкінці восьмого розділу Даниїл повідомляє, що занедужав і хворів кілька днів, а далі він зазначив: «Проте я був занепокоєний видінням і не міг зрозуміти його» (вірш 27). Ідеться про видіння щодо 2300 днів (решта видіння вже була пояснена; див. вірші 19–22). У дев’ятому розділі розповідається про ангела Гавриїла, котрий прилетів, аби пояснити Даниїлові пророцтво про 2300 днів: «Даниїле, я прийшов, щоб умудрити тебе» (вірш 22).

Даниїл був вражений, оскільки Гавриїл відповів на його молитву набагато ширше, ніж він міг собі уявити. Ангел Гавриїл розповів пророкові про віддалені майбутні події та відкрив істину про майбутнє Месії, зазначивши точні дати початку Його служіння та жорстокої смерті. У восьмому розділі ангел також наголосив, що ці події безпосередньо пов’язані з очищенням святині. Інакше кажучи, смерть Христа і суд нерозривно пов’язані.

`Чому важливим є факт, що смерть Ісуса, згадана в Дан. 9:24–27, безпосередньо пов’язана із судом, описаним у Дан. 8:14? Про яку велику істину свідчить цей зв’язок?`