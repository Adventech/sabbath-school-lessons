---
title:  Наповнена благодаттю книга надії
date:  09/04/2023
---

Згадуючи про останню книгу Біблії, Об’явлення, більшість людей не думає про Божу благодать. Коли вони звертаються до Божої вістки останніх днів, їхня уява відразу ж малює жахливих звірів, містичні символи й дивовижні образи. Книга Об’явлення багатьох лякає, проте насправді вона переповнена благодаттю й надією. Адже навіть серед картин зі страшними звірами, серед попереджень про гоніння й важкі часи Бог дає нам привід тішитися Його спасінням.

Прочитайте Об’явл. 1:1–3 та 14:6. Що ці вірші повідомляють нам не лише про книгу Об’явлення, а й про вічне Євангеліє?

Книга Об’явлення повністю присвячена Ісусові. Це Його послання Своєму народові, і воно особливо стосується Його Церкви в останні дні. Це благодатна вістка про нашу надію наприкінці часу. На сторінках цієї книги Христос зображений як заколений Агнець. Боже благословення обіцяно тим, хто читає, розуміє та діє відповідно до відкритих істин.

Згідно з текстами Об’явл. 1:5, 6, Ісус любить нас, омив нас від наших гріхів Своєю кров’ю та зробив нас царями і священниками Богові Отцеві. У Христі ми маємо прощення. Благодать прощає наше минуле, дає сили нині та надію на майбутнє. Христос звільнив нас від покарання та влади гріха, і незабаром наш світ буде очищено від самого гріха. Таким є послання останньої книги Біблії, Об’явлення.

Саме цю термінову вістку поспішає повідомити перший ангел, котрий швидко летить серед неба і має «вічне Євангеліє». Ангел звіщає Євангеліє? Благу вістку про спасіння через віру в Христа? Про викупну смерть Христа за нас? Про обітницю вічного життя не за наші заслуги, а завдяки подвигу Христа заради нас? Про все це йдеться на початку Трьохангельської вістки? Так! Тому благодатні послання Ісуса сповнені надії й обітниць для нас, засмучених і багатостраждальних істот.

Читаючи книгу Об’явлення, легко зосередитися на описі звірів та попередженнях останніх днів. Як ми можемо навчитися врівноважувати все це тим, що є найважливішою вісткою Об’явлення – вісткою про викупну смерть Христа заради нас?