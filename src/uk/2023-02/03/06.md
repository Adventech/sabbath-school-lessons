---
title:  Місіонерський рух
date:  13/04/2023
---

Завдяки проникливому, глибокому вивченню Святого Письма ранні адвентисти дедалі краще розуміли значення Трьохангельської вістки. Вони відчували, що Бог має послання, спеціально призначене для цього покоління, — важливе послання останніх днів. І це послання необхідно проголосити кожній нації, кожному поколінню, племені й народності, щоб підготувати світ до повернення Христа. Послання трьох ангелів від початку стало мотивацією для адвентистських місій.

Генеральна Конференція 1874 року відрядила першого місіонера до Європи. Еллен Уайт назвала Джона Ендрюса «найбільш здібною людиною в наших лавах». Ендрюс говорив щонайменше сімома мовами, міг повторити Новий Завіт по пам’яті і знав більшу частину Старого Завіту. Він був блискучим ученим, плідним письменником, сильним проповідником, компетентним теологом.

Навіщо посилати таку людину туди, де мало віруючих? Навіщо посилати «найбільш здібну людину» на невідоме місіонерське поле? Чому він був готовий поїхати туди? Його дружина померла за кілька років до цього. Чому він був готовий залишити рідних і друзів у США й вирушити зі своїми двома дітьми до невідомої країни, ризикуючи всім заради справи Христа? Для цього була єдина причина. Він вірив, що Ісус незабаром прийде, тому вістка про істину для останнього часу має швидше дійти до всього світу.

Протягом усієї нашої історії найрозумніші, найкращі з адвентистів подорожували на край Землі, аби проголошувати Божу вістку про останній час. Це були вчителі, медики, пастори, фермери, механіки, теслярі, бізнесмени. Деякі з них були служителями нашої Церкви, а багато хто — простими членами Церкви, які вірили в близький Прихід Ісуса.

`Прочитайте Об’явл. 14:6; Дії 1:8 та Матв. 24:14. Яка спільна думка відображена в цих віршах?`

Проповідь вічного Євангелія не обмежена географічними кордонами. Вона проникає в найвіддаленіші куточки Землі, досягаючи людей будь-якої національності й культури. Зрештою, охопить увесь світ. Як приємно усвідомлювати, що наше послання вже досягло понад 210 із 235 країн світу, визнаних Організацією Об’єднаних Націй.

`Яку роль ви могли б відіграти в поширенні Трьохангельської вістки «усякому народові, поколінню, племені й народності»?`