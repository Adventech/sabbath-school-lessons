---
title:  Вічне Євангеліє
date:  10/04/2023
---

Зверніть увагу, перший текст Трьохангельської вістки (Об’явл. 14:6) починається з повідомлення про вічне Євангеліє. Не зрозумівши глибини Євангелія, ми не збагнемо суті Трьохангельської вістки. Ми ніколи не зможемо повністю зрозуміти Боже послання про час суду, падіння Вавилону або знак звіра, якщо не розуміємо Євангелія.

Прочитайте 1 Кор. 15:1–4; Римл. 3:24–26; 5:6–8. Як у цих текстах викладено вічне Євангеліє? Про яку велику надію ідеться?

Євангеліє — це неймовірно Добра вістка про смерть Христа за наші гріхи, про Його славне воскресіння, безмежну любов і турботу про нас. Вірою в пролиту кров Христа й силу Його воскресіння ми спасенні від покарання за гріх і його сили. У центрі всіх помислів, учення та проповіді апостола Павла був Ісус. Розп’ятий Христос викупив його від осуду й вини минулого. Воскреслий Христос дарував йому силу для сьогодення, а грядущий Христос дав йому надію на майбутнє.

Зверніть увагу на чотири моменти в наведених вище текстах із Послання до римлян:

1. Ми оправдані даром, благодаттю Христа.
2. Благодать – це проголошення Божої праведності.
3. Благодать виправдовує тих, хто вірою приймає Ісуса.
4. Божа любов була виявлена до нас, коли ми були ще грішниками.

Благодать Христа дарована нам не за наші діла чи риси характеру, її не можна заслужити. Ісус помер мученицькою, страшною смертю, якою помруть нерозкаяні грішники. Він відчув повноту гніву Отця проти гріха. Христос був засуджений, щоб ми були виправдані. Він помер смертю, яка була нашою, щоб ми жили життям, яке було Його.

Чи варто дивуватися, що спасіння можливе лише через віру, а не через діла Закону? Навіть якби це було можливо, що можуть наші діла (нехай і з найкращими намірами, і наповнені Святим Духом) додати до того, що Христос уже здійснив для нас на хресті? Цей План спасіння був створений ще перед вічними часами (2 Тим. 1:9; Тита 1:2; Ефес. 1:4), і саме тому він названий вічним Євангелієм. Раніше від створення світу Бог знав, що станеться, тому розробив План спасіння, аби подолати кризу, коли вона настане.