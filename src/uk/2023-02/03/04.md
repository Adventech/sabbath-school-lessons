---
title:  Історія благодаті
date:  11/04/2023
---

Вістка трьох ангелів – це історія благодаті. Це історія про неперевершену любов Спасителя, про Ісуса, Котрий любить нас так сильно, що віддав власне життя, аби ніхто з нас не загинув. Це історія безмежної, незбагненної, вічної, нескінченної любові.

Бог ніколи не буває захоплений зненацька. Він не схильний до мінливих коливань людського вибору. Як ми вже говорили, Його План викупити нас від влади гріха не був запізнілою думкою, що виникла після того, як гріх підняв свою потворну голову. Жахлива драма гріха не застала Господа зненацька.

`Прочитайте Об’явл. 13:8 та 1 Петра 1:18–20. Що ці вірші повідомляють про План спасіння?`

Фраза «вічне Євангеліє» в Об’явл. 14:6 говорить про минуле, теперішнє й майбутнє. Створивши людину здатною робити моральний вибір, Бог передбачав, що вона може зробити неправильний вибір. Коли в Його створінь з’явилася можливість обирати, у них водночас з’явилася можливість повстати проти Господа. Єдиний спосіб уникнути цього — створити роботів, запрограмованих і керованих Божественним космічним планом. Примушування до вірності суперечить природі Бога. Щоб любити, потрібен вибір; але щойно істоти отримують право вибору, відразу з’являється можливість зробити неправильний вибір. Отже, Бог задумав План спасіння до повстання наших прабатьків у Едені.

«План нашого викуплення не був запізнілою відповіддю, він був створений не після гріхопадіння Адама. Цей план став “відкриттям тайни, яка споконвіку замовчувалася…” (Римл. 16:25). У ньому розкриті принципи, котрі споконвіку були основою Божого престолу» (Е. Уайт. Бажання віків. С. 22).

Вічне Євангеліє не тільки говорить про минуле й сьогодення, воно також є основою майбутнього, сповненого надії. Воно говорить про вічне життя з Тим, Чиє серце прагне перебувати з нами вічно.

`Прочитайте Ефес. 1:4. Як розуміти, що ще «раніше від створення світу» Христос «вибрав» вас, щоб ви мали в Ньому спасіння. Чи вважаєте ви цю істину обнадійливою і чому?`