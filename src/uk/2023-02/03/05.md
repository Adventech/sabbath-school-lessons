---
title:  Усьому світові
date:  12/04/2023
---

Ще раз прочитайте вірш Об’явл. 14:6. Які масштаби проголошення вічного Євангелія? Чому відповідь на це запитання важлива для нас, нашої місії й покликання як Церкви?

Згідно із вісткою першого з трьох ангелів, вічне Євангеліє має бути проголошене «усякому народові, поколінню, племені й народності». Ця місія настільки грандіозна, велична й усеосяжна, що вимагає від нас максимальних зусиль та повної самовідданості. Вона провадить нас від занепокоєння власними інтересами до посвяченого служіння Христу. Місія надихає нас, виводить із вузьких рамок власного судження до грандіозного бачення.

Прочитайте Матв. 28:19, 20. Як ці вірші узгоджуються з вісткою першого ангела?

Пол Девід Тріпп у книзі «У пошуках більшого: життя заради чогось більшого, ніж власне “я” обговорює психологічну потребу кожної людини бути частиною чогось більшого, ніж вона сама. «Люди створені, щоб бути частиною чогось більшого, ніж їхнє власне життя. Гріх змушує нас стискати життя до розмірів власного життя. Благодать Христа дано, щоб спасти нас від клаустрофобних* обмежень власного маленького егоцентричного царства та звільнити нас для життя заради вічних цілей, що дають справжнє задоволення від насолод Божого Царства».

Ніщо так не наснажує, не наповнює й не винагороджує, як участь у Божественному русі, передбачливо заснованому Самим Богом задля виконання значно більшого завдання, ніж будь-яка людська істота могла б виконати самостійно. Доручення Господа в 14-му розділі книги Об’явлення – це найбільше завдання, будь-коли покладене на Його Церкву. Це щирий заклик присвятити своє життя найбільшому завданню Небес — явити світові незбагненну Божу любов перед Приходом Ісуса.

Яким є ваш особистий досвід участі в чомусь більшому, ніж ви самі? Як він допомагає зрозуміти суть сьогоднішнього уроку? Що може бути величнішим, ніж стати інструментом у руках Творця Всесвіту і служити для вічних позитивних змін у нашому світі?