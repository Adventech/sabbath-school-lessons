---
title:  Я Знову Прийду
date:   02/12/2024
---

`Прочитайте Івана 14:1–3. У якому контексті Ісус виголосив ці слова?`

Наприкінці 13-го розділу Іван занотував слова Ісуса про Його відхід (вірш 33). Петро запитує Вчителя, куди Він іде (вірш 36). Учні не розуміють, що Ісус говорить про Свою смерть, воскресіння й вознесіння. Петро запевняє, що готовий віддати за Нього власне життя (вірш 37). Саме тоді Ісус передрікає відречення Петра (вірш 38).

Саме в цьому контексті Ісус закликає учнів не тривожитися серцем (14:1). Дієслово «тривожити» – це переклад грецького тара́ссо, яке також означає розбурхати, турбувати, засмутити, збентежити. Не дивно, що учні були збентежені словами Ісуса.

Проте всупереч їхнім страхам Христос говорить про дім Свого Отця, де багато осель (не садиб, а кімнат, як у готелі). Він іде туди, щоб приготувати їм місце. Його слова сягають за межі прийдешньої бурі хреста до того часу, коли Він повернеться, щоб викупити Свій народ. Спаситель очікує часу, коли вся ця викликана гріхом трагедія буде завершена раз і назавжди (див. Дан. 7:27).

Ісус каже: «І коли піду... Я знову прийду і візьму вас до Себе, щоб де Я, там і ви були» (вірш 3). Це явно обітниця Його Другого приходу.

На чому ґрунтується впевненість у здійсненні цієї обітниці? Багато хто сказав би: на виконанні біблійних пророцтв, і це правда. Однак у вірші 3 ця основа зазначена інакше. У цьому тексті грецькою мовою вислів Я прийду стоїть у теперішньому часі (Я йду). Таке використання теперішнього часу в грецькій мові називається «футуристичний теперішній [час]». Це майбутня подія, про яку говорять з такою впевненістю, ніби вона вже відбувається. Отже, враховуючи зазначені нюанси, цю фразу слід перекласти так: Я неодмінно прийду знову.

Наша надія на повернення Господа основується не просто на виконанні біблійних пророцтв. Вона також ґрунтується (і навіть більш безсумнівно) на нашій впевненості в Особі, Котра дала цю обітницю. Ісус сказав, що неодмінно повернеться за Своїм народом. Ми можемо вірити цій обітниці, знаючи, Хто її виголосив.

`Чого хрест навчає нас щодо неминучості Другого приходу Христа? Якби не було Другого приходу, яку користь принесла б нам смерть Ісуса під час Першого приходу?`