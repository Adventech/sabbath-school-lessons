---
title:  Я Є Дорога, І Правда, І Життя
date:   03/12/2024
---

`Прочитайте Івана 14:5, 6. Яке запитання поставив Хома? Що відповів Ісус?`

Запитання Хоми видається логічним. Якщо ви не знаєте, куди хтось іде, то як можете знати шлях слідування за цією людиною? Ісус докорінно змінює уявлення учнів, указуючи, що Він Сам є дорога. Дорога куди? Дорога до Отця. У Прологу (Івана 1:1–18) підкреслено тісний зв’язок між Словом (Лоґос) – Ісусом Христом – та Отцем.

У тексті Івана 1:18 сказано, що Єдинородний (тут краще перекласти унікальний, єдиний у своєму роді) Бог є Той, Хто явив Отця. Слово явити в даному тексті – це переклад грецького дієслова екзеґе́омай, яке також означає пояснювати, тлумачити, викладати. Від нього походить слово «екзегеза». Воно означає виявити значення. Отже, Ісус Христос – це Той, Хто пояснює, тлумачить Отця грішному світові. Він – дорога, шлях до Отця. Без Нього ми обмежені у своєму розумінні Бога.

`Прочитайте Івана 14:7–11. Як Ісус прояснив неправильне розуміння Пилипа?`

Пилип бажав побачити Отця, чого не може зробити й залишитися живою жодна грішна людина (порівняйте з Вих. 33:17–34:9; Івана 1:18). Ісус виявляє хибність його розуміння й наголошує: якщо ти бачив Мене, то бачив Отця (14:9). Отже, зрозуміло, що Ісус – шлях до Бога. Без Нього цей шлях стає темним і непевним. Христос – Світло, яке освітлює дорогу до Бога.

Господь пов’язує разом три терміни: «дорога», «правда», «життя». Термін «дорога» вживається також у тексті Івана 1:23, де сказано, що Іван Хреститель готує дорогу для Ісуса; а також тричі використовується в уривку Івана 14:4-6. Однак головними темами Євангелія є «правда» і «життя». У нашому дослідженні уроку в середу й четвер ми зосередимо увагу на концепції «правди» (істини) – вирішальній темі, особливо у світі, де сама ідея «правди» поставлена під сумнів.

`Чому так відрадно усвідомлювати, що Ісус – найкраще об’явлення Бога Отця?`