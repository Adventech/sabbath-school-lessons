---
title:  Я Є Правда
date:   04/12/2024
---

`Прочитайте Івана 1:14, 17; 8:32; 14:6; 15:26. Як Іван пов’язує концепцію істини безпосередньо з Ісусом?`

Неодноразово в Євангелії від Івана істина пов’язана з Ісусом, Його Отцем і Святим Духом. Істина пов’язана з Ісусом, Словом (Лоґос) та Світлом – на відміну від темряви (1:1–14; 3:19–21). Натомість неправда пов’язана з дияволом і гріхом (8:44–46). Отже, істина в Євангелії Івана — це не просто питання фактів та цифр. Вона справді включає ці поняття, але також значно більше. Ідея істини містить моральний аспект вірності Богові та Його волі.

«Є багато людей, які шукають живого Бога, прагнучи Його присутності. Філософські теорії та літературні твори, якими б блискучими вони не були, неспроможні задовольнити серце людини. Людські твердження й винаходи не мають жодної цінності. Нехай до людей промовляє Боже Слово. Нехай ті, що знають тільки традиції, людські теорії й постанови, почують голос Того, Чиє Слово здатне обновити душу для вічного життя» (Е. Уайт. Наочні уроки Христа. С. 40).

Подумайте про те, що для Ісуса означає бути Істиною. Ісус – Лоґос, Слово, Яке було в Бога від початку, Він – Творець усього сущого (1:1–4). Ісус – одне з Отцем від вічності до вічності, Ісус має всі Божественні атрибути й характеристики Отця; отже, Він також – Бог Ягве, «Я Є». Його буття непідвладне нікому й нічому. Ніщо існуюче, включно зі знанням, не існує окремо від Нього. Усе, що існує і створене, також було створене Ісусом та існує лише в Ньому. «В Ньому створене все, що на небі й на землі, – видиме й невидиме, – чи престоли, чи панування, чи начала, чи влади, – все через Нього і для Нього створене. Він – раніш усього, і все існує в Ньому» (Кол. 1:16, 17).

Ісус – не просто втілення істини, Він Сам – Істина. Істина – це не концепція чи конструкт. Це – Особа!

Істину, Ісуса Христа, можна порівняти із сонцем, яке освітлює світ (Івана 8:12). Це аналогічно тому, що К. С. Льюїс сказав про християнство: «Я вірю в християнство, як вірю, що зійшло сонце, не лише тому, що бачу його, а тому, що через нього я бачу все інше» («Is Theology Poetry?» (n. p.: Samizdat University Press, 2014), p. 15).

Саме через Ісуса, Істину, ми можемо правильно розуміти світ навколо нас.