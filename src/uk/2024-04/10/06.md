---
title:  Писання Та Істина
date:   05/12/2024
---

І в Євангеліях, і в усіх інших книгах Нового Завіту старозавітні Писання відіграють важливу роль, розповідаючи нам про Того, Хто є дорога, правда і життя. Писання Старого Завіту відіграють ключову роль у розкритті істини. Це особливо важливо, коли йдеться про те, щоб навчити нас, Хто є Ісус та яку місію Він прийшов здійснити.

`Прочитайте Івана 5:38–40. Що Ісус сказав про Писання?`

Ісус та Його учні неодноразово вказували на старозавітні Писання з метою підтвердити, що Він – Месія. Христос сказав: «Бо коли б ви вірили Мойсеєві, то вірили б і Мені, адже він написав про Мене. Якщо ж ви не вірите його Писанням, то як ви повірите Моїм словам?» (Івана 5:46, 47).

`Прочитайте Луки 24:27. Чому для нас так важливо, що Ісус спочатку вказав на Писання, аби відкрити значення Свого служіння?`

В іншому місці Євангелія записані процитовані Христом слова із книги Вихід: «Хіба ви не читали Слова Божого...?» (Матв. 22:31). Захарія посилався на обітниці Бога, які Він «заповідав устами святих Своїх відвічних пророків» (Луки 1:70). У своїй проповіді в день П’ятидесятниці Петро сказав: «Треба було, аби сповнилося Писання, яке провіщав Дух Святий устами Давида...» (Дії 1:16).

Біблія не є підручником з якоїсь галузі науки. Вона не пояснює, як розщепити атом або прооперувати мозок. Натомість вона звершує незрівнянно більш значне. Вона забезпечує контекст, у якому наш Усесвіт має сенс. Слово Боже – це ключ, який відчиняє двері; це світло, котре дає змогу бачити. Без Писання ми перебували б у темряві щодо існування Бога, Його ролі у Всесвіті, щодо нашого походження, сенсу життя, а також майбутнього.

`Які відкриті в Біблії істини ніколи не може викласти нам наука, навіть у теорії?`