---
title:  Я Дав Вам Приклад
date:   01/12/2024
---

Прощальна бесіда (розділи 13–17) містить настанови для учнів Ісуса щодо майбутнього. Її літературна модель подібна до прощання Мойсея в книзі Второзаконня, до благословення Яковом його дітей (Бут. 47–49) та до настанов Давида Соломонові (1 Хронік 28–29). Ісус утішає Своїх учнів, котрі засмутилися від вістки про Його відхід. Спаситель обіцяє послати Заступника, Який представлятиме Його, – Святого Духа (розділи 14–16). Він передрікає прийдешню скорботу (розділи 15–16) і закликає учнів залишатися вірними (розділ 15).

`Прочитайте Івана 13:1–20. Про що розповідає уривок і чому ця історія така важлива? Які уроки прагнув викласти Ісус?`

У тій частині світу за днів Ісуса люди носили сандалі або ходили босоніж, тому ноги вкривалися пилом. Існував звичай: слуга або раб мав обмити ноги людям, котрі приходили на трапезу. Однак тієї ночі, коли Ісус востаннє споживав їжу зі Своїми учнями перед Його арештом, у верхній горниці не було жодного слуги.

На загальний подив, Ісус Сам устав з вечері й омив ноги учням. Тексти 4, 5 крок за кроком описують дії Ісуса. Про це розповідається в таких подробицях для того, аби підкреслити виконання Вчителем цього неймовірного акту смирення.

Записавши у віршах 8-11 відповідь Петра, Іван відображає почуття збентеженості й нерозуміння учнями дій Ісуса. Як міг Ісус, Учитель, Месія, виконувати таку низьку роботу? Петро відмовився дозволити Ісусові обмити йому ноги, але Господь сказав йому: у такому разі він не матиме частки з Ним. Тоді Петро попросив більшого, висловлюючи своє бажання бути пов’язаним з Ісусом повністю.

Значення дій Господа необхідно розглядати у світлі Його статусу. Ісус стверджує, що Він – Учитель і Господь. Саме так вони називали Його, і Спаситель підтверджує це. Ці титули виражають авторитет і владу.

Однак Ісус навчає, що владу й авторитет слід використовувати для служіння, а не для самозвеличення. Адвентистська Церква зрозуміла глибоке значення цього прикладу Ісуса, який справедливо називають Обрядом смирення, та дотримується його як підготовчого служіння до Вечері Господньої.

`Чого вас навчає Обряд смирення щодо слідування за Ісусом та смиренного служіння людям?`