---
title:  «Пане, Дай Мені Цієї Води»
date:   29/10/2024
---

«І окроплю вас чистою водою, – ви звільнитеся від усіх ваших нечистот, – від усіх ваших ідолів Я вас очищу. Я дам вам нове серце і нового духа вкладу в вас, – і видалю з вашого тіла кам’яне серце і дам вам серце тілесне. Я дам вам Мого Духа, й зроблю так, що ви будете жити за Моїми Заповідями та дотримуватись Моїх Законів, виконуючи їх» (Єзек. 36:25–27).

`Як цей біблійний уривок відображає істини, які Ісус прагнув передати Никодимові та самарянці?`

В обох випадках Ісус прагнув донести до цих людей духовні істини, хоч для цього Він використав ілюстрації зі світу природи.

Жоден з них спочатку не зрозумів, що мав на увазі Ісус. «Як, – запитав Никодим, – людина може народитися знову?» Тобто як вона може повернутися в утробу матері? Никодим мислив земними категоріями, хоч Ісус явно викладав йому духовну істину. Самарянка також буквально сприйняла слова Ісуса про воду, а Ісус вочевидь говорив про духовне.

На слова Ісуса про живу воду жінка відповіла: «Пане, дай мені цієї води, щоб я не мала спраги й не приходила сюди черпати!» (Івана 4:15). Вона подумала, що запропонована Ісусом вода звільнить її від походів до криниці, зменшивши ризик зіткнутися з односельцями. Вражає, що розмова так швидко перейшла з прохання Ісуса дати Йому напитися до прохання самарянки отримати воду від Нього.

`Прочитайте Івана 4:16. Як Ісус відповів на прохання жінки?`

Ісус раптово змінює тему розмови, попросивши самарянку піти покликати свого чоловіка й повернутися. Чому відбулася раптова зміна теми? Дії жінки свідчили про ухиляння від певних тем. Ісус міг читати її серце. Вона мала побачити свою ситуацією в реальному світлі, щоб знайти зцілення. «Перш ніж ця душа зможе прийняти дар, який Він палко бажав їй дати, її необхідно було привести до визнання свого гріха та свого Спасителя» (Е. Уайт. Бажання віків. С. 188).