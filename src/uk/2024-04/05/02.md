---
title:  Обставини Зустрічі
date:   27/10/2024
---

`Прочитайте Івана 4:1–4. Які обставини спонукали Ісуса піти через Самарію?`

Фарисеї виявили, що учні Ісуса хрестять більше людей, ніж учні Івана Хрестителя. Ця ситуація могла створити напругу між послідовниками Івана й Ісуса. Цілком природно, що учні Івана відчували ревність щодо репутації і статусу свого вчителя (порівняйте з Івана 3:26–30). Відповідь Івана була вражаючою: йому належить меншати, а Ісусові – зростати (Івана 3:30). Імовірно, щоб уникнути конфронтації, Ісус покинув Юдею й пішов до Галилеї. Самарія забезпечувала прямий шлях між цими двома місцями, але це був не єдиний можливий шлях. Побожні юдеї зазвичай обирали довгий кружний шлях, прямуючи на схід через Перею. Проте Ісус пішов саме через Самарію, бо мав там виконати певну місію.

`Прочитайте Івана 4:5–9. Як Ісус використав цю нагоду, аби почати діалог із жінкою біля криниці?`

Криниця Якова розташовувалася неподалік від Сихема, тоді як Сихар, звідки була жінка, – приблизно за 1,5 км. Ісус сидів біля криниці, а Його учні пішли до міста купити їжі. Він не мав доступу до відсвіжної води криниці. Коли жінка прийшла набрати води, Він попросив її дати Йому напитися.

Досліджуючи розділ 3 Євангелія від Івана, ми, можливо, здивувалися, що юдейський правитель, рабин Никодим принизився, аби прийти до Ісуса. Він прийшов уночі, таємно, щоб уникнути розголосу. Натомість самарянка ховається серед білого дня, можливо, уникаючи контакту з іншими жінками, котрі приходили по воду на початку або наприкінці дня, коли було прохолодніше. Їй доводилося долати довгий шлях, щоб набрати води, та ще й у найспекотніший полудень. Чому? Якою б не була причина її перебування там, зустріч з Ісусом змінила її життя.

Яка сцена розгортається далі? Юдейський учитель протиставлений самарійській жінці з поганою репутацією. Який контраст! І все ж саме в цьому контексті розгортається дивовижна зустріч.

`Які табу у вашій культурі можуть перешкоджати вашому свідченню іншим? Як нам навчитися долати їх?`