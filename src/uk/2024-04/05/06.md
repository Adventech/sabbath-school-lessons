---
title:  Свідчення Самарян
date:   31/10/2024
---

`Прочитайте Івана 4:27–29. Що несподівано зробила самарянка?`

Дискусію Ісуса з жінкою перериває повернення учнів. Хоч вони були здивовані, що Вчитель розмовляє з жінкою, однак ні про що не запитали Його. Натомість вони запросили Його поїсти.

Жінка тим часом залишила свого водоноса й побігла до міста, аби розповісти іншим про те, що вона тільки-но пережила з Ісусом.

`Прочитайте Івана 4:30–42. Що сталося після зустрічі Ісуса із самарянами та що це відкриває нам про методи поширення Євангелія?`

Здається дивним, що цю історію навернення багатьох жителів міста перериває розповідь Ісуса про жнива. Однак Іван хоче, щоб ми побачили, як Ісус розумів цю ситуацію. Поділитися Планом спасіння із самарійською жінкою було для Нього набагато важливіше, ніж їжа. Мета Господа – привести душі до спасіння, і Він скористався цією нагодою, щоб навчити Своїх учнів, наскільки важливо ділитися Євангелієм з усіма людьми, навіть із тими, хто відрізняється від них.

Євангеліє від Івана містить багато важливих моментів. Безумовно, серед них є й уривок Івана 4:39–42. Багато самарян повірило завдяки свідченню жінки: «Він сказав мені все, що я зробила» (вірш 39).

Самаряни попросили Ісуса залишитися з ними. Результатом стало те, що значно більше жителів міста повірило завдяки Слову Ісуса. «Жінці ж казали: Вже не через твоє свідчення віримо, а тому, що самі чули та знаємо, що Він – справжній Спаситель світу, [Христос]» (вірш 42).

`Що ця історія відкриває нам про те, наскільки потужним може бути свідчення навіть однієї людини? Наскільки потужне ваше свідчення про те, що Ісус здійснив у вашому житті?`