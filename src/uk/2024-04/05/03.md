---
title:  Жінка Біля Криниці
date:   28/10/2024
---

`Прочитайте Івана 4:7–15. Як Ісус використовує цю зустріч, щоб почати свідчити самарянці?`

«Ненависть між юдеями й самарянами заважала жінці зробити добрий учинок для Ісуса; але Спаситель прагнув знайти ключ до її серця і з тактом, властивим Божественній любові, Він звернувся до неї з проханням, не пропонуючи їй нічого. Запропонована Ісусом послуга могла б зустріти відмову, натомість довір’я викликає довір’я» (Е. Уайт. Бажання віків. С. 184).

Як і у випадку Його зустрічі з Никодимом, Ісус знає серце кожного. У відповідь на здивування жінки, що юдей просить води в самарянки, Господь переходить прямо до суті. «Коли б ти знала Божий дар і Хто Той, що говорить тобі: Дай Мені напитися! – ти просила б у Нього, і Він дав би тобі живої води» (вірш 10).

Запитання жінки було схоже на запитання Никодима: «Як може це [нове народження] статися?» (Івана 3:9). Самарянка запитала: «Пане, Ти не маєш відра, а криниця глибока, звідки маєш живу воду?» (Івана 4:11). В обох випадках Ісус указав їм (видатному юдейському вчителю та самарійській жінці із сумнівною репутацією) на глибокі духовні істини, які кожен з них мав почути й зрозуміти. У розмові з ними Ісус наголосив: вони потребують досвіду навернення.

`Яке старозавітне підґрунтя мають висловлювання Ісуса про живу воду? (Єрем. 2:13, Зах. 14:8).`

Вода необхідна для життя; люди не можуть існувати без води, тому вода – потужний влучний прообраз вічного життя. Отож Ісус каже: «А хто питиме воду, яку Я йому дам, не матиме спраги повік, бо вода, яку Я йому дам, стане в ньому джерелом води, що тече в життя вічне» (Івана 4:14).

`Прочитайте Івана 7:37, 38. Про що Ісус говорить у цих віршах та як ми пізнаємо на власному досвіді істинність цієї обітниці?`