---
title:  Свідчення Івана Хрестителя
date:   20/10/2024
---

Як ми досліджували в уроці минулого тижня, Євангеліє від Івана починається з Ісуса Христа, Слова, у Його предвічному існуванні. Однак у тому самому Пролозі Іван Хреститель виступає як свідок Ісуса. Деякі євреї за часів Ісуса очікували двох месій, одного — месію-священника, а другого — месію-царя. Апостол Іван ясно навчає, що Іван Хреститель не вважав себе одним із цих месій, а був свідком єдиного істинного Месії.

`Прочитайте Івана 1:19–23. Як Іван Хреститель пояснив своє служіння та свою місію?`

Релігійні лідери послали священників та левитів запитати Івана, хто він. Оскільки в Юдеї панували великі месіанські очікування, Іванові Хрестителю було важливо пояснити власну роль і своє ставлення до цих сподівань. Він не був Світлом, але Бог послав його свідчити про Світло й готувати народ до приходу Месії (вірші 6–8). Тому Хреститель відповів посланим прямо і зрозуміло: «Я – не Христос» (вірш 20).

Крім того, Іван хрестив водою, а Христос хрестив Духом (вірші 26, 33). Іван не вважав себе гідним розв’язати ремінця на взутті Ісуса (вірш 27). Христос був ще до Івана (вірш 30). Ісус – Син Божий, а Іван був тільки пророком, який указав на Нього (Івана 1:34).

`Прочитайте Ісаї 40:1–5 та Івана 1:23. Як Хреститель використав слова пророка Ісаї?`

У давнину, за часів розбитих кам’янистих доріг, слуг іноді посилали попереду царя, щоб вирівнювати на його шляху стрімкі підйоми й засипати ями, аби подорож царя була безпечною і без перешкод. Отже, згідно із пророцтвом, Іван прийшов підготувати серця людей до Першого приходу Ісуса.

`У якій спосіб ми, адвентисти сьомого дня, маємо виконувати таке саме служіння, яке звершував Іван Хреститель? Які існують паралелі між служінням Хрестителя та місією Церкви?`