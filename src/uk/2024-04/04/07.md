---
title:  Для Подальшого Дослідження
date:   25/10/2024
---

Прочитайте в книзі Е. Уайт «Бажання віків» розділ «Никодим» (с. 167–177).

Никодим «почав досліджувати Святе Письмо по-новому – не з наміром дискутувати щодо теорії, а щоб отримати життя для душі. Щойно Никодим підкорився керівництву Святого Духа, він почав споглядати Царство Небесне...

Вірою ми приймаємо благодать Божу, але віра не є нашим Спасителем. Вона не має заслуг. Віра – це рука, якою ми тримаємося за Христа і приймаємо Його заслуги як засіб зцілення від гріха... Покаяння походить від Христа так само, як і прощення.

Тож як отримати спасіння? “Як Мойсей підняв змія в пустині”, так був піднятий і Син людський, і кожний, хто був обманутий та ужалений змієм, може дивитися й жити. “Ось Агнець Божий, що на Себе бере гріх світу!” (Івана 1:29). Світло, що сяє з хреста, відкриває любов Божу. Ця любов приваблює нас до Нього. Якщо ми не опиратимемося цьому потягу, то будемо приведені до підніжжя хреста в розкаянні в гріхах, які розіп’яли Спасителя. Тоді Дух Божий через віру творить нове життя в душі. Задуми й бажання підпорядковуються волі Христа. Серце й розум відновлюються за образом Того, Хто діє в нас, щоб усе підкорити Собі. Тоді Закон Божий записується в нашому розумі й серці, і ми можемо сказати разом із Христом: “Твою волю чинити, мій Боже, я хочу” (Псал. 40:9)» (Е. Уайт. Бажання віків. С. 175, 176).

**Запитання для обговорення**:

`Іван Хреститель прийшов, аби приготувати шлях для Ісуса. Наскільки успішним, на вашу думку, було його служіння, принаймні з людської точки зору? Розмірковуючи над своєю відповіддю, поставте собі ще одне важливе запитання: «Яке життя/служіння я вважаю успішним»?`

`Пізніше Іван Хреститель висловив деякі щирі сумніви (Матв. 11:2, 3; Луки 7:19). Що викликало його сумніви? Чого ми можемо навчитися із цього прикладу щодо того, як нам бути твердими у вірі?`

`У класі обговоріть наступне запитання. Чи може хтось, подібний до Никодима, високоосвічений талановитий лідер в істинній Церкві, бути так само духовно необізнаним у деяких важливих духовних питаннях? Які уроки ми можемо почерпнути з такої ситуації?`