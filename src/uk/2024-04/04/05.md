---
title:  Пилип І Натанаїл
date:   23/10/2024
---

`Прочитайте Івана 1:43–46. Як звістка Пилипа виявила, якою була його віра в Ісуса?`

Пилип був з Витсаїди, як Андрій і Петро. Він знайшов свого друга Натанаїла і розповів йому про Ісуса. Іван Хреститель назвав Ісуса «Агнцем Божим». Андрій розповів Петру, що він знайшов Месію. Однак Пилип називає Ісуса Тим, про Кого писали Мойсей та пророки, і додає ім’я, «Ісус з Назарета». Його згадка про Назарет викликає гостру реакцію друга.

Натанаїл упереджено ставився до маленького містечка Назарет. Звісно ж, цар не прийде з такого другорядного сумнозвісного місця. Упередження легко засліплює очі, заважаючи бачити те, чого люди насправді варті. Однак Пилип, очевидно, усвідомив (можливо, з попередніх розмов із Натанаїлом), що правильний спосіб боротьби з упередженням полягає не в якійсь піднесеній філософській чи теологічній аргументації, а в тому, аби запропонувати людині особисто дізнатися правду. Він просто сказав: «Іди – і подивися». Саме так і зробив Натанаїл. Він пішов і подивився.

`Прочитайте Івана 1:47–51. Як Ісус переконав Натанаїла в тому, Хто Він є, та якою була відповідь Натанаїла?`

Між віршами 46 і 47 відсутня ключова деталь – як саме Натанаїл відповів на запрошення Пилипа. Утім, він устав і пішов подивитися. Його дружба з Пилипом була сильнішою за власне упередження, і відтоді його життя змінилося.

Ісус промовив добрі слова про Натанаїла, назвавши його ізраїльтянином, у якому немає підступу (вірш 47), що контрастує зі словами Натанаїла про Ісуса (вірш 46). Натанаїл здивований, адже він раніше не зустрічав Ісуса.

Потім Ісус згадує про те, що бачив його під смоківницею, і це коротке твердження переконує Натанаїла. Ісус Божественною проникливістю бачив Натанаїла під тим деревом, коли він молився про пізнання істини (див. Е. Уайт. Бажання віків. С. 140, 141). Тоді Натанаїл з піднесенням визнає Ісуса Учителем, Сином Божим і Царем Ізраїлю. Зверніть увагу, як, здавалося б, найменше одкровення приводить до найбільшого визнання.