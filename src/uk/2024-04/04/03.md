---
title:  Агнець Божий
date:   21/10/2024
---

Єврейський народ очікував Месію, Котрий звільнив би їх від поневолення Риму. Мета Євангелія від Івана полягала в тому, щоб змінити їхнє розуміння Месії, аби вони могли розпізнати в Ісусі виконання пророцтв щодо приходу Царя. Месія не буде земним правителем. Він прийшов, щоб відновити стосунки між Богом і Його народом та виконати всі старозавітні обітниці про Нього, які включали Його самопожертву заради спасіння світу.

`Прочитайте Івана 1:29–37. Що Іван Хреститель проголошував про Ісуса? Який образ він використав, щоб зобразити Месію? Чому це важливо для розуміння того, Хто є Ісус та якою буде Його місія?`

Заява Хрестителя щодо Ісуса як Агнця Божого підтверджує мету Євангелія від Івана, яка полягає в тому, аби виправити розуміння служіння і природи Месії. Ісус справді мав бути виконанням обітниці про Викупителя, яку містила система жертвоприношень і яка вперше була дана в Бут. 3:15.

«Коли під час хрещення Ісуса Іван указав на Нього як на Агнця Божого, на служіння Месії було пролито нове світло. Увага пророка була спрямована на слова Ісаї: “Як ягня був проваджений Він на заколення” (Ісаї 53:7)» (Е. Уайт. Бажання віків. С. 136).

`Прочитайте Марка 10:45; Римл. 5:6; 1 Петра 2:24. Як ці вірші допомагають нам зрозуміти роль Ісуса як «Агнця Божого»?`

Хоч Іванові Хрестителю необхідно було знати більше про служіння Ісуса, він був упевнений, що Ісус – обіцяний Месія, Котрий прийшов згідно із пророцтвом.

`Поміркуйте над титулом Ісуса – «Агнець Божий». Які образи він викликає в пам’яті та як його зв’язок зі старозавітною системою жертвоприношень допомагає вам розуміти безмежну ціну нашого спасіння?`