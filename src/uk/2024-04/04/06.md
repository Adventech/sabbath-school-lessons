---
title:  Свідчення Никодима
date:   24/10/2024
---

`Прочитайте Івана 3:1–21. Як свідчення Никодима підтверджує месіанство Христа?`

Никодим був шанованим учителем в Ізраїлі, заможним членом синедріону. Його свідчення відіграє важливу роль у Євангелії від Івана з кількох причин. Він назвав Ісуса «Равві» й указав на Його чудеса-ознаки, як на доказ Його Божественної місії.

Никодим розглядав самі чудеса як доказ Божественного покликання Ісуса, але не вважав, що вони вказують на Нього як на виконання старозавітних пророцтв про Месію. Отже, Никодим прийшов з деякими сумнівами; на цьому етапі він не визнав Ісуса як Христа.

`Прочитайте Івана 3:3–21. Що Ісус сказав Никодимові, показавши, що бачить його наскрізь?`

Ісус знає серце кожної людини. Його відповідь Никодиму може видатися різкою, але Він перейшов безпосередньо до проблеми. Хоч юдеї вірили, що язичники потребують навернення, багато хто не розумів, що вони, вибраний народ, також потребували досвіду навернення. Ніхто не народжується спасенним, незалежно від його національності чи церкви, у якій він виріс.

Безперечно, чудова спадщина євреїв, починаючи з Авраама, надавала їм багато певних переваг (див. Римл. 3:1, 2). Проте цього було недостатньо. Ісус виголосив Никодимові немислиме: він, учитель і правитель в Ізраїлі, має народитися згори!

У відповідь на запитання Никодима: «Як може це статися?», Ісус відкрив його духовне незнання: «Ти – учитель Ізраїля, і не знаєш цього?» (Івана 3:10). Як ти, видатний учитель, міг цього не знати? Цей докір, мабуть, був приголомшливим.

Незважаючи на будь-які запитання, котрі Никодим мав тоді щодо Ісуса, цей фарисей пізніше приєднався до послідовників Ісуса (див. Івана 19:39).

`Що означає «народитися згори» і чому Ісус зробив на цьому такий наголос?`