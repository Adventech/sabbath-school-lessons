---
title:  Два Учні Івана
date:   22/10/2024
---

Двоє учнів Івана Хрестителя стояли з ним, коли Ісус проходив повз. Іван проголосив: «Ось Агнець Божий!» (Івана 1:36). Двоє учнів вислухали звістку Івана про Христа, Котрий мав виконати старозавітні пророцтва про грядущого Месію. Ці учні залишили Івана й пішли за Ісусом, бажаючи поговорити з Ним та більше дізнатися про Нього.

`Прочитайте Івана 1:35–39. Що зробили ці два учні, почувши свідчення Івана про Ісуса?`

Спілкуючись з Ісусом, вони провели з Ним цілий день. Хто знає, які дивовижні істини вони пізнали та які почуття пережили тоді?

Це, напевно, були чудові істини, адже незабаром ці учні захотіли поділитися своїм досвідом з іншими. Андрій, один з двох учнів, негайно знайшов свого брата Симона і сказав: «Ми знайшли Месію, що в перекладі означає Христос» (вірш 41). Коли Андрій привів свого брата до Ісуса, Він відразу виявив, що знає його, сказавши: «Ти – Симон, син [Йони]; ти будеш називатися Кифа» (вірш 42). Ісус знав і розумів Петра. Істина про те, що Ісус знає людину, – лейтмотив Євангелія від Івана (див., наприклад, Івана 2:24, 25).

«Якби Іван та Андрій мали той самий дух невір’я, що й священники і правителі, їм би не спало на думку навчатися біля ніг Ісуса. Вони прийшли б до Нього як критики, щоб засудити Його слова... Але не так повелися ці перші учні. Вони відгукнулися на заклик Святого Духа, Котрий промовляв через проповіді Івана Хрестителя. А тепер вони розпізнали голос небесного Вчителя... На вчення старозавітних Писань злинуло Божественне світло. Багатогранна істина постала в новому світлі» (Е. Уайт. Бажання віків. С. 139).

Основна мета Євангелія від Івана полягає в тому, щоб відкрити, Хто є Ісус, аби цією Доброю звісткою можна було поділитися зі світом.

`Як Христос і ваша віра в Нього змінили ваше життя? Які ще зміни ви бажаєте побачити?`