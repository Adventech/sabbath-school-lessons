---
title:  Наше Свідчення Про Ісуса
date:   14/11/2024
---

Знов і знов, коли Іван представляє свідків Ісуса, його ідея полягає в тому, щоб підвести нас до доленосного висновку: «Багато інших чудес зробив Ісус перед Своїми учнями, які не записані в цій книзі. А це було написане, щоб ви повірили, що Ісус є Христос, Син Божий, і щоб вірячи, життя мали ви в Його Ім’я» (Івана 20:30, 31).

Уявіть, що ми особисто побували в Палестині за днів земного життя Ісуса і побачили, як Він звершував Свої чудеса. Ми б точно повірили, чи не так? Ми б хотіли так думати; однак певною мірою ми маємо навіть більше причин повірити в Ісуса, ніж ті, хто бачив ці чудеса.

Чому?

`Які докази, котрі ми маємо сьогодні й котрих не мали сучасники Ісуса, допомагають нам повірити? Див., наприклад, Матв. 24:2; 24:14; 24:6–8.`

Це тому, що ми маємо не лише потужні розповіді в Євангелії від Івана, а й отримали велику перевагу бачити здійснення численних провіщень Ісуса та інших біблійних пророків. Наприклад, зруйнування храму (Матв. 24:2), поширення Євангелія по всьому світу (вірш 14), зростання беззаконня у світі (вірші 6–8), велике відступництво (2 Сол. 2:3). Упродовж усього життя й служіння Ісуса Його послідовники залишалися невеликою переслідуваною групою чоловіків та жінок, котрі, за всіма людськими стандартами, мали давно зникнути з історії. Як вони могли пізнати, що все це станеться? А вони вірили. Фактично вже сама наша віра – це виконання пророцтва Ісуса про те, що Євангеліє пошириться по всьому світу.

І сьогодні, через понад дві тисячі років, ми як послідовники Ісуса також маємо привілей свідчити про Нього та Його діяння в нашому житті. Ми можемо пізнати Ісуса Месію не завдяки судженням Натанаїла, Никодима, самарянки чи вченню фарисеїв. Саме через дослідження Писань під впливом переконливої сили Святого Духа ми приймаємо Ісуса як Спасителя світу.

І тоді кожен з нас, по-своєму та завдяки власним стосункам з Богом, матиме що розповісти ближнім. Можливо, наша історія не така драматична, як побачене воскресіння мертвого або зцілення сліпонародженого, але це не має значення. Важливо те, що ми особисто знаємо Ісуса та по-своєму свідчимо про Нього, як це робили свідки в Євангелії від Івана.