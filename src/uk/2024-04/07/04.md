---
title:  Мимовільне Свідчення Пилата
date:   12/11/2024
---

Іван нерідко описує спроби релігійних лідерів схопити Ісуса, віддати Його на суд і засудити до смерті. Апостол неодноразово наводить слова Христа про те, що Його час, або година (тобто час Його розп’яття) ще не настав (2:4; 7:6, 8, 30; 12:7, 23, 27).

Однак ця година настала. Ісуса заарештували в Гетсиманському саду, привели до Анни, потім до первосвященника Каяфи і двічі до Пилата.

Ми вже бачили, що Іван викликав багатьох свідків з усіх верств суспільства, аби засвідчити, що Ісус – Месія. Тепер Іван викликає Пилата, намісника, який судив Христа. Це важливе свідчення, оскільки Пилат – римлянин, правитель і суддя; більшість інших свідків були юдеями і простими людьми.

`Який вирок Пилат виголосив Христові? Івана 18:38; 19:4–22.`

Ісуса привели до Пилата рано вранці в п’ятницю (18:28). План правителя полягав у тому, щоб швидко відправити цього В’язня назустріч Його долі. Однак поведінка Ісуса привернула увагу Пилата. Намісник уважно розпитав Ісуса і почув з Його вуст: «Я для того народився і для того прийшов у світ, щоби свідчити про істину. Кожний, хто від істини, слухає Мій голос» (18:37).

Хоч правитель урешті-решт засудив Ісуса до смерті, проте тричі проголосив Його невинним (18:38; 19:4, 6). А над хрестом наказав написати слова: «Ісус Назарянин, Цар юдеїв!» (19:19), завершуючи своє свідчення про те, Хто є Ісус. Проте, усупереч своєму свідченню про невинність Христа, він засудив-таки Ісуса на смерть.

Перед Пилатом стояла сама Істина, і все ж, дозволивши юрбі залякати себе, намісник засудив Ісуса до смерті! Який трагічний приклад порушення принципів справедливості й відкинення переконань сумління!

`Чого ми можемо навчитися з прикладу Пилата щодо небезпеки дозволити поширеним настроям, навіть тиску, завадити нам робити те, що ми вважаємо правильним?`