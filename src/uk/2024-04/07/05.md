---
title:  Свідчення Хоми
date:   13/11/2024
---

`Прочитайте Івана 20:19–31. Чого ми можемо навчитися з історії Хоми щодо віри й сумніву? Якої помилки припустився Хома?`

Христос з’явився учням після Свого воскресіння, коли вони через страх перед юдеями зачинилися у верхній світлиці. Хоми не було з ними. Пізніше він почув від інших учнів повідомлення про воскресіння Ісуса, але не повірив. Це не відповідало його картині Царства. До того ж його самолюбство страждало від думки, що Вчитель з’явився всім учням, крім нього. Упродовж цього часу він неодноразово повторював: «Поки не побачу на Його руках ран від цвяхів і не вкладу мого пальця в рани від цвяхів, не вкладу своєї руки в Його бік, – не повірю!» (вірш 25).

Хома виголосив умови своєї віри. У своєму Євангелії апостол Іван неодноразово описує такий підхід до віри в Ісуса. Никодим висловив Ісусові свій сумнів: «Як може людина, будучи старою, народитися?» (3:4). Самарянка біля криниці запитала: «Пане, Ти не маєш відра, а криниця глибока, звідки маєш живу воду?» (4:11). Натовп, який був нагодований хлібами й рибами, запитав: «Яку ознаку Ти зробиш?» (6:30).

Саме такій позиції – «побачу, а потім повірю» – протистоїть Євангеліє від Івана. Зустрівшись наступного разу з учнями, серед яких уже був і Хома, Ісус запросив його підійти, побачити Його воскресле тіло й доторкнутися до Його ран. Але потім Він виголосив: «Блаженні ті, які не бачили, а повірили!» (20:29).

«Бог ніколи не вимагає від нас віри, якщо для цього немає достатньої підстави. Його існування, Його характер, а також істинність Його Слова ґрунтуються на доказах, котрі промовляють до людського розуму; і таких доказів багато. Проте Господь не виключив можливість сумнівів. Адже віра має ґрунтуватися на доказах, а не на якихось надприродних проявах» (Е. Уайт. Дорога до Христа. С. 105).

Через Слово Боже, через творіння й особистий досвід ми отримали неймовірну кількість доказів для нашої віри в Ісуса.

`Якби хтось запитав вас: «Чому ви вірите в Ісуса?», що б ви відповіли?`