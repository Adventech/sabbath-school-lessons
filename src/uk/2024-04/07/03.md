---
title:  Свідчення Марії
date:   11/11/2024
---

За шість днів до Пасхи Ісус прийшов відвідати Марту, Марію та їхнього брата Лазаря, якого Він воскресив. Симон, зцілений Ісусом від прокази, влаштував гостину на знак вдячності Йому. Марта прислуговувала, а Лазар сидів при столі з гостями (Івана 12:1–8).

`Прочитайте Івана 12:1–3. Яке значення мали дії Марії? Як це свідчило про те, Хто насправді є Ісус?`

Це миро було дуже коштовним, його вартість приблизно дорівнювала річній платні звичайного робітника. Марія принесла цей дар як вияв подяки Спасителеві за прощення її гріхів та воскресіння брата. Вона мала намір зробити це колись для поховання Ісуса. Однак потім почула, що незабаром Він буде помазаний на Царя, і вона прагнула першою вшанувати свого Господа.

Марія не хотіла, щоб її жест помітили, але Іван зазначає, що «дім наповнився запахом мира» (вірш 3). Юда негайно відреагував докором, заявивши, що миро слід було продати, а отримані кошти віддати бідним. Ісус відразу заспокоїв Марію, сказавши Юді: «Облиш її... бідних ви завжди зі собою маєте, Мене ж – не завжди маєте» (вірші 7, 8).

У Євангелії Івана неодноразово повторюється така думка: Ісус знає, що є в людях (2:24, 25; 6:70, 71; 13:11; 16:19). На бенкеті в Симона Ісус знову довів це, виявивши, які думки й мотиви коренилися в серці Юди. Іван наголошує, що Юда був корисливим злодієм (вірш 6).

«Пахучий дар, яким Марія планувала намастити мертве тіло Спасителя, вона вилила на Нього – живого. Під час поховання приємні пахощі могли б лише наповнити гробницю, а тепер тішили Його серце запевненням у її вірі й любові... І коли Христос зійшов у темряву Свого великого випробування, Він поніс із Собою спомин про цей учинок як запоруку тієї любові, яку виявлятимуть до Господа Його викуплені протягом вічності» (Е. Уайт. Бажання віків. С. 559-560).

`Ісус знав, що було в серці Марії та в серці Юди. Він також знає, що є в нашому серці. Що ця істина відкриває про нашу потребу в Христі як нашій праведності, котра змінює нас і покриває нас?`