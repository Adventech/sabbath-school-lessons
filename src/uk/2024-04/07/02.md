---
title:  Повертаючись До Авраама
date:   10/11/2024
---

Ісус не соромився ані оголосити, Хто Він є, ані прикликати свідків для підтвердження Його ідентичності, навіть свідків, котрі давно померли, включно з Авраамом. «Авраам, ваш батько, радий був би побачити Мій день – і побачив, і зрадів!» (Івана 8:56).

`Чому свідчення Авраама було настільки важливе, що воно включене в Євангеліє від Івана? Бут. 12:3; 18:16–18; 26:4; Матв. 1:1; Дії 3:25.`

«За допомогою символів та обітниці Бог “благовістив Авраамові” (Гал. 3:8). Вірою патріарх очікував приходу Викупителя. Христос сказав юдеям: “Авраам, ваш батько, радий був би побачити Мій день – і побачив, і зрадів!” (Івана 8:56). Овен, принесений у жертву замість Ісака, символізував собою Божого Сина, Котрий мав стати жертвою за нас. Коли людина через порушення Божого Закону була приречена на смерть, Отець, звернувши погляд на Свого Сина, сказав грішникові: “Живи, Я знайшов викуп”» (Е. Уайт. Патріархи і пророки. С. 154).

Авраам був батьком єврейської нації. Він отримав обітницю, що через нього будуть благословенні всі народи. Це благословення прийшло через Месію, його прямого Нащадка.

Авраам також був батьком тих, хто відповідає Богові вірою (Євр. 11:8, 17-19). Його готовність принести в жертву свого сина Ісака (Бут. 22), сина обітниці, була не лише доказом віри, але й «вікном» у План спасіння.

Коли Ісус сказав: «Авраам, ваш батько, радий був би побачити Мій день» (Івана 8:56), лідери вигукнули: «Ти не маєш ще й п’ятдесяти років, а вже бачив Авраама?» (вірш 57).

Відповідь Ісуса була вражаючою. «Знову й знову запевняю вас: Перш ніж був Авраам, – Я є!» (вірш 58).

Ісус використовує мову, яка перегукується з тим, що Бог сказав Мойсеєві біля охопленого полум’ям куща. Це було твердження про те, що Ісус є Бог, Самосущий, Ягве. Безперечно, лідери зрозуміли значення Його слів, бо «схопили каміння, щоб кидати в Нього» (вірш 59).

`Прочитайте Римл. 4:1–5, 11. Як Павло використовує цю історію про Авраама, щоб відкрити велику істину про спасіння тільки вірою, незалежно від діл Закону? Як ці вірші допомагають нам зрозуміти, чому Авраама названо батьком усіх віруючих?`