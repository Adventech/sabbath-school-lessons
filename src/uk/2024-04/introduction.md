### Теми в Євангелії від Івана

Перський килим, виставлений у крамниці в Тегерані (Іран), зображував стародавній ліс. Чудово виготовлений, він відтворював пейзаж у Швейцарії: гори, водоспад, бірюзове озеро, лісисті схили пагорбів та просторе блакитне небо, усіяне хмарами.

Будь-хто в цій крамниці міг присвятити свій час тому, щоб відзначати деталі килима: кількість вузлів на квадратний дюйм [1дюйм = 2,54 см], матеріал, типи використаних барвників – тобто всі характерні дрібниці килима.

Або, навпаки, людина могла зосередитися на захопливих техніках і темах, які надали цьому витвору унікальної краси: небо та його відображення в озері, сніг на горах, зелений ліс, доповнений темно-зеленим мохом. Теми килима поєдналися між собою в майстерно узгодженому відображенні краси, щоб відобразити пишність цього спокійного місця в Альпах.

У поточному кварталі ми вивчатимемо ще один тонко створений шедевр. Цей твір – не результат роботи пензлем на полотні, не чіткий фотознімок чи майстерно витканий килим. Це Слово Боже, талановито виражене в Євангелії від Івана.

Слова мають значення в межах свого контексту. Аби зрозуміти, що повідомляє Святе Письмо, його потрібно вивчати в контексті — контексті безпосередньо речень, розділів, частин, а також загальної вістки самої Біблії. Оскільки вся Біблія натхнена Святим Духом, кожну частину слід досліджувати в контексті цілого.

Цього кварталу мета нашого дослідження – зрозуміти вістку Євангелія від Івана. Воно унікальне серед чотирьох Євангелій, бо часто зосереджує увагу на особистих розмовах між Ісусом і лише однією або двома особами, такими як Натанаїл, Никодим, жінка біля криниці, паралітик біля купальні Витезда, сліпонароджений чоловік, Лазар і його сестри, Пилат, Петро, Хома. Багато цих історій містяться лише в Євангелії від Івана. Євангеліє від Івана – це Слово Боже, передане нам через апостола. Як і вся Біблія, дане Євангеліє з’явилося з волі Бога, а не людини. Іван був тільки добровільним інструментом, використаним Святим Духом для передачі багатьох важливих тем: Слово (Логос), світло, хліб, вода, Святий Дух, єдність, ознаки, свідчення, пророцтво. Ці теми взаємно посилюють і висвітлюють одна одну в усьому Євангелії.

Дослідження Біблії часто зосереджується на значенні слова або невеликого уривка з Писання. Ми перевіряємо значення слова в біблійному словнику, вивчаємо граматику, безпосередній контекст, історичний контекст. Тобто, використовуючи нашу аналогію з килимом, ми занурюємося у вивчення «кількості вузлів на квадратний дюйм, матеріалу, барвників, підкладки». Усі ці деталі важливі.

Однак, розглядаючи деталі, постараймося не випустити з думки загальної картини. Справді, як перський килим може перенести когось до прекрасного альпійського краєвиду, так нехай Євангеліє від Івана поверне нас до життя й служіння Ісуса Христа, знати Якого є вічне життя. Деталі відіграють певну роль, яка полягає в тому, щоб указувати нам на загальну картину, і в Євангелії від Івана ця велика картина – Богом натхнене одкровення Ісуса Христа, нашого Господа і Спасителя.

_Е. Едвард Зінке, колишній помічник директора Інституту біблійних досліджень при Генеральній конференції Церкви адвентистів сьомого дня, учасник численних церковних заходів і нарад, віце-голова правління Відділу спадщини Еллен Уайт, старший радник Adventist Review Ministries; має три почесні докторські ступені університетів Церкви АСД. Проживає в штаті Меріленд._

_Томас Шеферд, доктор філософії, фахівець у галузі громадського здоров’я, старший науковий співробітник, професор, викладач Нового Завіту в Теологічній семінарії АСД Університету Ендрюса, де працює з 2008 року. Він та його дружина Шеррі Шеферд, доктор медичних наук, служили місіонерами в Малаві(Африка) і Бразилії. У них двоє дорослих дітей і шестеро онуків._