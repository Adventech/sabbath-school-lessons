---
title:  Святий Дух
date:   11/12/2024
---

Вістка про Святого Духа не настільки помітна в Євангелії від Івана, як інформація про Отця і Сина. Проте Його роль вирішальна для успіху місії Ісуса.

`Прочитайте Івана 1:10–13. Чого цей уривок навчає нас щодо діяльності Святого Духа задля навернення людей?`

У першому розділі Євангелія від Івана ми можемо побачити, наскільки важлива роль Святого Духа. Апостол повідомляє нам: усі, хто прийняв Слово, тобто повірив у Нього, стали дітьми Божими. Вони «народилися ні від крові, ні через тілесне бажання, ні через бажання чоловіка, але народилися від Бога» (вірш 13). Це відбувається лише завдяки діяльності Святого Духа.

`Як наступні уривки описують діяльність Святого Духа? Івана 3:5–8; 6:63; 14:26; 15:26; 16:7–11.`

«Говорячи учням про служіння Святого Духа, Ісус прагнув надихнути їх радістю й надією, які надихали і Його серце. Він радів, оскільки забезпечив Своїй Церкві необхідну допомогу. Святий Дух – це найвищий з усіх дарів, які Він міг благати в Отця для духовного піднесення Свого народу. Дух мав діяти як відновлювальна сила, і без цього жертва Христа була б даремною. Сила зла зміцнювалася протягом століть, і покірність людей цій сатанинській неволі просто вражала. Опиратися гріхові та перемагати його можна було лише завдяки могутній дії третьої Особи Божества, Котра являє Себе не у видозміненій енергії, а в усій повноті Божественної сили» (Е. Уайт. Бажання віків. С. 671).

Яке ж це благословення – отримати Святого Духа, Який засвідчує, що Бог правдивий (3:33)! Саме Дух докоряє за гріх, за праведність і за суд (16:8–11). Отже, ключ до пізнання, що є правильне, істинне й добре, – це підкорення нашого розуму й життєвого досвіду Слову Божому через викривальну й переконливу силу Святого Духа.