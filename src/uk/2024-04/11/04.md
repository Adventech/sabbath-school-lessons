---
title:  Знати Сина – Значить Знати Отця
date:   10/12/2024
---

У своєму Євангелії апостол Іван неодноразово описує, як Ісус, Божий Син, виконує дії, котрі вказують на Отця. Спаситель пояснює, Хто є Отець, та показує, як Отець ставиться до нашого світу. Усе це узгоджується з текстом Івана 1:18, де сказано, що Він являє Отця (грец. екзеґе́омай: пояснювати, тлумачити, викладати). Ісус неодноразово робить це. Слово «Отець» (пате́р) зустрічається в Євангелії від Івана 136 разів (що становить майже третину всіх випадків використання цього слова в Новому Завіті), причому 18 разів у розділах 1–3. Прощальна бесіда Ісуса з учнями – одне з основних місць у Євангелії, де Син являє Отця.

Христос був Представником Отця на Землі; Він прийшов, щоб у людському тілі виконати волю Отця. Ісус прямо сказав, що в усьому шукає не власної волі, а волі Отця (5:30). На перший погляд це твердженням може здатися приголомшливим, але воно показує, що Ісус як Людина повністю підкорився Отцеві.

Син Божий також наголосив: Він був посланий Отцем завершити Його працю — спасіння людства, а також Отець Сам свідчив про Свою працю (5:36–38).

Ісус проголосив, що Отець послав Його як Єдиного, через Кого людство може прийти до Отця (6:40, 44). Отець бажає, щоб люди мали вічне життя в Христі, Котрий обіцяє воскресити їх.

`Прочитайте наступні тексти. Що вони відкривають про взаємини між Отцем і Сином? Івана 7:16; 8:38; 14:10, 23; 15:1, 9, 10; 16:27, 28; 17:3.`

Твердження Ісуса про Його взаємини з Отцем вражають. Спаситель свідчить: уся Його наука – це наука Отця; Він промовляє слова, які особисто почув від Отця; вірити в Нього – значить вірити в Отця. Отже, і слова Христа, і Його діла — усе від Отця; Він та Отець об’єднані в любові й праці для спасіння людства. Яке могутнє свідчення про близькість між Ісусом та Його Небесним Отцем!

`Як змінилося б наше життя, якби всі наші думки й дії були виконанням Божої волі щодо нашого життя? Як ми можемо краще втілювати в життя цю Божу волю?`