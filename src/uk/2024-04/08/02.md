---
title:  Ознаки, Діла, Чудеса
date:   17/11/2024
---

На додаток до конкретних чудес, які Іван використовував, щоб указати на Ісуса як на Месію, він також пропонує ширший опис ознак, діл та чудес, які звершував Божий Син.

Самі по собі ознаки й чудеса не були доказом Його месіанства, адже багато пророків, іноді навіть фальшивих, також чинили чудеса. Іван записав ознаки не лише тому, що вони вказували на великого чудотворця. Ознаки, про які писав апостол, були унікальні – вони вказували на Ісуса як на Месію та свідчили, що Він справді прийшов від Самого Бога Отця.

`Прочитайте Івана 5:17, 20, 36–38. Як ці вірші описують стосунки між Ісусом і Богом Отцем, особливо в контексті ознак?`

Ісус використовував ознаки, щоб показати Свої тісні дієві взаємини з Отцем. Двоє були одне. Діла показали, що «Отець у Мені, а Я – в Отці» (10:38; див. також 14:10, 11).

Мета приходу Ісуса полягала в тому, щоб звершувати діла Того, Хто послав Його, аби ці діла могли бути явлені світові. Тобто Він прийшов виконати діла, довершити які Його послав Отець, і саме ці діла ясно свідчили, що Він був від Отця.

На жаль, навіть незважаючи на потужні ознаки та свідчення багатьох людей, люди все одно вирішили не вірити.

Релігійні лідери запитали Ісуса: «Доки будеш тримати нас у непевності? Якщо Ти Христос, скажи нам відкрито! Ісус відповів їм: Я вам сказав, а ви не вірите. Справи, які Я чиню в Ім’я Мого Отця, вони свідчать про Мене» (Івана 10:24, 25).

Якби Ісус відразу вийшов і сказав, що Він – Месія, релігійні лідери, вишукуючи щось проти Нього, накинулися б на Нього. Знаючи це, Ісус натомість указав на звершені Ним діла. Якби Ісус сказав, що Він є Христос, керівники народу могли б легко заперечити це. Проте як вони могли заперечити ознаки, діла й чудеса? Це були потужні свідчення того, Хто Він є та звідки прийшов.

Як ми можемо уникнути такої закам’янілості сердець, які бачимо в цих релігійних лідерів? У який спосіб ми можемо боротися проти Божого впливу в нашому житті?