---
title:  «Ви – Здолу»
date:   21/11/2024
---

У нашому дослідженні Євангелія від Івана ми побачили, як апостол доводить, що Ісус справді є обіцяний Месія, велика Надія, якої прагнув юдейський народ.

І все ж багато релігійних лідерів, духовних провідників народу, стали найбільшими Його ворогами.

Чому?

`Прочитайте Івана 8:12–30. Як розвивається діалог між Ісусом та релігійними лідерами? Які тексти найкраще допомагають пояснити, чому більшість із них відкинула Його?`

По-перше, Ісус наголосив, що книжники й фарисеї не знають ані Його, ані Отця (вірш 19). Вони мали б знати Отця й Сина, однак були надто самовпевнені, надто віддані власним традиціям та філософським ученням. Навіть коли просто перед ними Ісус звершував надприродні, неймовірні діла й виголошував богонатхненні слова – усі ці потужні одкровення Отця, – ці люди все одно відкидали Його.

По-друге, Спаситель пояснив їм: «Ви – здолу» (вірш 23). Іншими словами, якими б релігійними не видавалися ці юдейські керівники, вони не були духовними, благочестивими людьми, натомість лише мали «вигляд благочестя» (2 Тим. 3:5). Ось їх портрет: зовнішня побожність і внутрішнє невір’я.

У цьому не було нічого нового: «Цей народ наближається до Мене своїми устами і своїм язиком ушановує Мене, тоді як своїм серцем далекий від Мене. Їхня пошана щодо Мене – це завчений людський припис» (Ісаї 29:13). Саме цю думку повторив Ісус століттями пізніше, коли сказав: «Та даремно поклоняються Мені, навчаючи людських заповідей» (Марка 7:7). Христос сказав, що людські вчення й заповіді фарисеїв були «від цього світу», а Він – «не від цього світу» (Івана 8:23). Це була трагедія, адже юдеї обманювали самих себе, але ще гірше – вони звели й інших. Однак утішає те, що внаслідок відображеної в уривку бесіди «багато хто повірив у Нього» (вірш 30). Отже, усупереч неприязні керівників, багато людей переконалося, Хто є Ісус.

`Які уроки ви почерпнули з бесіди Ісуса з релігійними лідерами? Як ми можемо бути «звисока», а не «здолу», та як відрізнити одне від другого?`