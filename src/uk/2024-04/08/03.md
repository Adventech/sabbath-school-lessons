---
title:  Авторитетна Роль Писання
date:   18/11/2024
---

На додаток до конкретних ознак і свідчень, які Іван використовував, щоб вказати на Ісуса як на Месію, апостол також звертався до авторитету Старого Завіту та його пророцтв, які провістили служіння Христа. Старий Завіт займає центральне місце не лише в Євангелії від Івана, а й у всьому Новому Завіті. Обґрунтування щодо Ісуса: Хто Він, звідки прийшов, що звершував і звершуватиме, базується на Писанні, зокрема на Старому Завіті.

`Прочитайте тексти Івана 5:39, 40, 46, 47. Як Ісус ставився до авторитету Писання?`

В усіх Євангеліях Ісус неодноразово вказує на авторитет старозавітного Писання як ключового свідка для Нього. Наприклад, Ісус часто використовував події зі Старого Завіту як свідчення про Нього та Його діяльність. Нижче наведено один випадок, коли Він використав подію з Числ. 21:5–9. «Як Мойсей підняв змія в пустелі, так має бути піднятий Син Людський» (Івана 3:14). Тут Ісус не тільки посилається на цю історію, а й через неї вказує на Себе. Він фактично дає нам авторитетне тлумачення того, що саме ця історія покликана була передати.

Не тільки Ісус, але також інші новозавітні Божі служителі використовували Старий Завіт, аби свідчити про Ісуса. Наприклад, на початку Євангелія від Івана ми читаємо слова Пилипа: «Ми знайшли Того, про Кого писали Мойсей у Законі й пророки» (Івана 1:45).

`Прочитайте наступні тексти: Івана 13:18; 17:12; 19:24, 28, 36. Чого навчають ці тексти щодо авторитету Писання? Що це говорить нам про вирішальну роль Писання для нашої віри?`

`Які сили сьогодні непомітно або відкрито працюють, щоб підірвати нашу віру в авторитет Біблії? Обговоріть це питання у класі в суботу.`