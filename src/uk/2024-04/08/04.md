---
title:  'Старозавітні Пророцтва Про Ісуса Частина I'
date:   19/11/2024
---

У дискусії з релігійними лідерами про Свою ідентичність Ісус підтвердив авторитет Писання. На перший погляд здається, що Йому не потрібно було цього робити, оскільки релігійні лідери вірили в Святе Письмо. Та незважаючи на це, навіть у розмові з ними Ісус наголошував на авторитеті Писання. Якими б закам’янілими не були їхні серця та як би сильно вони не намагалися боротися з переконанням, Господь через Слово Боже свідчив юдеям, Хто Він.

Водночас Іван записує багато прямих цитат зі Старого Завіту, а також алюзій, які вказують на Ісуса як на виконання старозавітних обітниць про Месію.

**Як пов’язані наведені нижче тексти з Нового і Старого Заповітів? Тобто, як використані ці тексти в Новому Завіті для свідчення про Ісуса?**

`Івана 1:23; Ісаї 40:3`

`Івана 2:16, 17; Псал. 69:9`

`Івана 7:38; Єрем. 2:13`

`Івана 19:36; Числ. 9:12`

Не тільки Іван, але й Петро, Павло, Матвій, Марк, Лука та всі інші автори Нового Завіту неодноразово підкреслюють під натхненням Святого Духа, що життя Ісуса з Назарета, Його смерть, воскресіння й вознесіння до престолу Божого — усе це виконання старозавітних пророцтв.

І хоч Ісус постійно вказував учням на Писання, яке провістило Його служіння, коли учні нарешті зрозуміли, що Слово Боже вказує на Нього? Лише після того, як Він помер, воскрес і з’явився їм: «Коли Він воскрес із мертвих, то згадали Його учні, що Він це говорив, – тож повірили і в Писання, і в сказані Ісусом слова» (Івана 2:22; див. також Івана 20:9).