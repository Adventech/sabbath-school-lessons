---
title:  «Звершилося!»
date:   17/12/2024
---

Як зазначено в уривку Івана 19:17–22, Пилат наказав написати на табличці хреста латиною, грецькою та єврейською мовами такі слова: «Ісус Назарянин, Цар юдеїв!» (вірш 19). Релігійні лідери хотіли змінити цей напис. Пилат не погодився, і напис залишився незмінним, як мовчазний свідок істини про Месію, возведеного на хрест як Царя. Ось Ісус, істинний Цар юдеїв, висить на хресті, як найнебезпечніший злочинець.

«Цей напис був розміщений над головою Ісуса за розпорядженням значно вищої влади, ніж влада Пилата чи юдеїв. За провидінням Божим, ці слова мали пробудити думку й спонукати до дослідження Святого Письма» (Е. Уайт. Бажання віків. С. 745).

`Прочитайте Івана 19:25–27. Як зворушливо Ісус подбав про Свою матір?`

Серед очевидців, які того дня стояли біля підніжжя хреста, були улюблений учень Іван та Марія, мати Ісуса. Багато років тому, коли Йосип і Марія принесли Немовля Ісуса до храму для посвячення, праведний Симеон провістив саме цю трагічну подію (Луки 2:34, 35). А зараз, у Свою передсмертну хвилину, Ісус звертається до Своєї матері: «Жінко, ось твій син!», а до Івана Він каже: «Ось твоя мати!» (Івана 19:26, 27).

`Прочитайте Івана 19:28–30. Яке значення має передсмертний вигук Ісуса: «Звершилося!»?`

Грецьке дієслово теле́о (закінчити, завершити, виконати) у вірші 28 («все вже завершилося») – те саме дієслово, яке використане у вірші 30 («Звершилося!»). Крім того, однокореневе слово телейо́о (завершити, зробити досконалим) також бачимо в тексті 28 у зв’язку з виконанням Писання («збулося Писання»). Якою б жахливою не була ця сцена, усе виконувалося, здійснювалося, завершувалося!

Виголошуючи слово: «Звершилося!», Ісус завершує, виконує доручену Йому Отцем працю.

`Що означає для кожного з нас вигук Ісуса: «Звершилося!»? Що було завершено та як це стосується нашого життя?`