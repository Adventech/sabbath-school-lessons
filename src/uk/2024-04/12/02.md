---
title:  Що Таке Істина?
date:   15/12/2024
---

В уривку Івана 18:28–32 суд над Ісусом не описаний детально. Основна увага зосереджена на Христі, Котрого привели до Понтія Пилата.

`Прочитайте Івана 18:33–38. Про що говорили Пилат і Христос?`

Намісник запитує Ісуса, чи Він Цар юдеїв (вірш 33). Це перша, але не остання згадка про царський титул. Ісус відповів Пилатові запитанням, чи він від себе питає про це, чи інші сказали, що Він Цар. Запитання Ісуса міняє їх ролями: намісника питають, чи розуміє він, із Ким розмовляє. Читач уже знає, що Ісус – Цар. Чи знає про це намісник?

Пилат відповідає власним запитанням: «Хіба я юдей? Твій народ і первосвященики видали Тебе мені. Що Ти зробив?» (вірш 35). Це було ухилення, яке ґрунтувалося на роздратуванні через пряме запитання Ісуса. У такий спосіб намісник зробив перший крок від істини, який дозволяв упередженням блокувати його сприйняття.

Ісус відповідає, що Його Царство не від цього світу (вірш 36). Потім Пилат проникливо робить висновок, що Ісус справді претендує на те, аби бути царем (вірш 37). Це веде до важливого Христового пояснення: Він народився, щоб свідчити про істину; і кожен, хто «від істини», слухає Його голос (вірш 37).

Далі Пилат запитує: «А що таке істина?» (вірш 38). Однак він не чекає на відповідь, натомість виходить до юдеїв, щоб спробувати врятувати Ісуса від натовпу.

Істина (правда) – провідна тема Євангелія від Івана. Як вічне Слово, Ло́ґос (1:1–5), Ісус є Світло й Істина на противагу темряві й омані. Він повний благодаті й істини (1:14). Благодать та істина з’явилися через Нього (1:17). Іван Хреститель засвідчив істину (5:33). Ісус підтвердив, що Його Отець – «правдивий» (7:28). Сам Ісус почув істину від Свого Отця (8:40). Ісус є «дорога, і правда, і життя!» (14:6). Слово Боже є «істина» (17:17). Не дочекавшись відповіді на своє запитання, Пилат утратив можливість пізнати істину через свої упередження, попередні рішення і тиск з боку юдеїв.

`Як ви розумієте ідею про те, що Ісус – Істина?`