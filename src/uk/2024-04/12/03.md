---
title:  Оце – Людина!
date:   16/12/2024
---

`Прочитайте Івана 18:38–19:5. Як Пилат намагався переконати народ просити звільнення Ісуса?`

Пилат не дочекався від Ісуса відповіді щодо істини. Натомість повернувся й вийшов назовні, щоб спробувати переконати народ. Розмовляючи з ними замість того, аби просто відпустити Ісуса, намісник поставив себе в незручне становище. Релігійні лідери зрозуміли, що можуть маніпулювати ним за допомогою натовпу.

Пилат посилається на звичай звільняти в’язня на свято Пасхи і запитує, чи бажає народ, щоб він відпустив «Царя юдеїв». Несподівано для нього, і як це не парадоксально, народ просить звільнити розбійника Варавву, а не невинного Ісуса.

Тепер починаються глузування і знущання з Ісуса. Римські воїни сплітають тернового вінка, одягають на Нього багряницю, підходять і глузливо вітають Його як Царя юдеїв. Цей тип привітання солдатів був схожий на той спосіб, яким вони вітали б імператора, але тут це було зроблено з насмішкою.

Апелюючи до жалості народу, Пилат шукає спосіб звільнити Христа, тому виводить Його в терновому вінку, одягнутого в багряницю. Сцена, яку Іван не коментує, відображає Ісуса в удаваних царських шатах та намісника, який закликає народ: «Оце – Людина!» (19:5). Це нагадує читачеві слова Івана Хрестителя в Івана 1:29: «Ось Агнець Божий, що на Себе бере гріх світу!». Дивовижно, що язичницький намісник представляє Месію в цьому царському вбранні вибраному Божому народові – Ізраїлеві.

Однак, як показано в текстах 6–16, натовп, зчинивши неймовірний галас, вимагає розіп’ясти Ісуса на підставі Його твердження, що Він Син Божий. Це лякає Пилата, котрий ще більше прагне звільнити Ісуса. Однак лідери визначають долю Ісуса, стверджуючи, що звільнити Його – значить виступити проти кесаря. Вони знають, що вірність Пилата кесареві означала: він не міг звільнити когось, хто претендував на ту саму посаду. Керівники народу заявляють, що вони не мають царя, крім кесаря. Отже, їхня глибока ненависть до Ісуса була сильнішою за їхні національні прагнення. Аби позбутися Христа, вони були готові пожертвувати національною незалежністю.

`Як жахливо – язичницький правитель хоче звільнити Ісуса, а духовні лідери вибраного народу вимагають Його розп’яти! Які уроки для себе ми можемо почерпнути із цього факту?`