---
title:  Ісус І Марія
date:   19/12/2024
---

`Прочитайте Івана 20:11–13. Які слова в уривку свідчать про те, що Марія Магдалина все ще не розуміла значення порожньої гробниці?`

Остання згадка про Марію в тексті перед цим уривком — це її розповідь Петрові й Іванові про порожню гробницю (вірш 2). Вони побігли до гробниці, а вона повернулася туди трохи пізніше. Після того як Петро й Іван оглянули гробницю, вони залишили її. Але Марія повернулася і, плачучи, затрималася там. Без сумніву, вона багато плакала упродовж останніх кількох днів. А тепер — ще й це? Нахилившись, вона зазирнула всередину.

На її подив, у гробниці перебували два ангели в білому, сидячи там, де лежало тіло Ісуса. Вони запитали її: «Жінко, чому ти плачеш?» (вірш 13). Вона з розпачем відповіла, що взяли її Господа, і вона не знає, де Його поклали.

`Прочитайте Івана 20:14–18. Що змінило світ Марії?`

Марія обернулася та крізь сльози побачила, що хтось стоїть позаду неї. Словами, подібними до слів ангелів, Незнайомець запитує: «Жінко, чого ти плачеш? Кого шукаєш?» (вірш 15). Вона думає, що розмовляє із садівником, і просить його допомогти знайти тіло Ісуса.

Незнайомець промовляє одне слово: «Маріє!» Це було однослівне об’явлення, яке змінило світ. Раптом здивована жінка розуміє, що з нею розмовляє воскреслий Ісус! Господь звелів їй не доторкатися до Нього, оскільки Він має зійти до Свого Отця. Її ж завдання полягає в тому, аби піти й повідомити учням, що Він іде «до Мого Отця і вашого Отця, до Мого Бога і вашого Бога!» (вірш 17). Марія виконала свою місію: розповіла учням, що бачила Господа, а також повідомила всі інші подробиці, якими Він поділився з нею (вірш 18).

`Прочитайте 1 Кор. 15:12–20. За словами Павла, яка користь була б від нашої християнської віри, якби Христос не воскрес із мертвих?`