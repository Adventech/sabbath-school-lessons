---
title:  Порожня Гробниця
date:   18/12/2024
---

`Прочитайте Івана 20:1–7. Про що розповідає уривок та яке значення це має для нас?`

Ісус помер у п’ятницю після обіду та воскрес рано в неділю. Оскільки під час Його поховання наближалася субота (Івана 19:42), воно відбулося поспішно і не було завершене. Як би сильно послідовники Ісуса не любили Його, вони дотримувалися четвертої заповіді і в суботу не ходили до гробниці (порівняйте з Марка 16:1; Луки 23:56). Після суботи кілька жінок купили пахощі й у неділю вранці принесли їх до гробниці. На їхнє здивування, камінь був відвалений, а гробниця – порожня.

Марія Магдалина була однією з тих, хто рано прийшов до гробниці. Вона побігла розповісти Петру й Іванові, що побачила. Обидва чоловіки побігли туди. Іван випередив Петра і прибув першим. Нахилившись, він зазирнув усередину і побачив, що там лежить поховальне полотно, у яке був загорнутий Ісус. Однак Іван не ввійшов до гробниці.

Петро ж зайшов усередину, побачив полотно, а також хустку, яка була на голові Ісуса, але вона лежала не з полотном, а була згорнена і покладена окремо.

`Прочитайте Івана 20:8–10. Що означала згорнена хустка?`

Петро увійшов до гробниці, потім увійшов і Іван. У вірші 8 сказано, що він увійшов, побачив і повірив. Іван побачив поховальне полотно, що лежало там, та згорнену хустку, яка лежала окремо. Чому цей факт спонукав Івана повірити, що Ісус воскрес із мертвих?

Щоб відповісти на це запитання, необхідно подумати над тим, чому взагалі гробниця була порожньою. Найімовірніша відповідь: тут побували розкрадачі могил. Однак таке пояснення неможливе з трьох причин. По-перше, Матвій повідомляє, що гробницю охороняли (Матв. 27:62–66), а це унеможливлює пограбування. По-друге, злодії зазвичай крадуть цінні речі, а не мертві тіла. По-третє, грабіжники поспішають і не згортають погребальне полотно. Тож не дивно, що коли Іван побачив акуратно згорнену хустку, він повірив, що Ісус воскрес із мертвих.