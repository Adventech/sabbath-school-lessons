---
title:  Для Подальшого Дослідження
date:   29/11/2024
---

Прочитайте в книзі Е. Уайт «Бажання віків» розділи «З нами Бог» (с. 19–26); «Суперечка» (с. 601–609).

«Принизившись, щоб узяти на Себе людську природу, Христос відкрив характер, протилежний характерові сатани. Та Він пішов шляхом приниження ще далі. “З вигляду був як людина; Він упокорив Себе, був слухняним аж до смерті, і до смерті хресної” (Филп. 2:7,8). Подібно до того, як первосвященник знімав свої пишні архієрейські шати та служив у білому лляному одязі звичайного священника, так і Христос прийняв образ раба та приніс жертву, бувши водночас і Священником, і Жертвою. “Він був ранений за наші гріхи, за наші провини Він мучений був, – кара на Ньому була за наш мир” (Ісаї 53:5).

Із Христом повелися так, як цього заслуговуємо ми, щоб з нами повелися так, як того заслуговує Він. Христос був засуджений за наші гріхи, до яких Він не був причетний, щоб ми могли бути виправдані Його праведністю, до якої ми не були причетні. Він прийняв нашу смерть, щоб ми могли прийняти Його життя. “Його ж ранами нас уздоровлено”» (Е. Уайт. Бажання віків. С. 25).

**Запитання для обговорення**:

`Ісус віддав так багато, щоб спасти наш світ. Які, на вашу думку, є найкращі способи допомогти іншим зрозуміти цю дивовижну істину та прийти до Нього з вірою?`

`Які головні відмінності між прийняттям рішень на людському рівні та прийняттям рішень на підставі Божественного об’явлення?`

`Як логіка і розум узгоджуються з розумінням Божого Слова? Які логічні й раціональні аргументи ми маємо для того, аби прийти до віри? Як виконання пророцтва або дивовижна краса і складність створеного світу логічно й раціонально вказують нам на існування Бога та на План спасіння?`

`У класі обговоріть свою відповідь на запитання в кінці уроку за вівторок. На чому ґрунтується ваша віра? Якби хтось запитав вас, чому ви вірите в Ісуса і в твердження Євангелія, що б ви відповіли?`