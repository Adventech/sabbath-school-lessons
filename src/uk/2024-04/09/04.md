---
title:  Віра І Нове Народження
date:   26/11/2024
---

`Прочитайте Івана 1:12, 13. Як в уривку відображено процес становлення християнина?`

Іван написав своє Євангеліє, щоб ми повірили в Ісуса та, віруючи, мали вічне життя в Його Ім’я (див. Івана 20:31). У текстах Івана 1:12, 13 цей процес поділяється на два етапи. По-перше, ми вірою приймаємо Христа. По-друге, Він дає нам повноваження і силу стати Божими дітьми, котрі описані у вірші 13 як народжені від Бога. Отже, тут ідеться по людський та Божественний аспекти становлення християнина. Ми повинні діяти з вірою, приймати Його, бути відкритими до світла, але саме Він відроджує серце.

Фактично сама віра – це Божий дар (Дії 3:16), який приходить від слухання Його Слова (Римл. 10:17). «Щоб мати справжню, незмінну віру в Христа, ми повинні пізнавати Його на підставі того, як Він зображений у Слові Божому» (Е. Уайт. Основи християнської освіти. С. 433). «Дух, що впливає на людський розум і просвітлює його, створює віру в Бога» (Коментар Е. Уайт. Біблійний Коментар АСД. Т. 7, с. 940).

Люди, котрі вірою приймають Сина Божого як Месію, отримують вічне життя. Іван також наголошує на прийнятті виголошеного Ісусом Слова та на довірі йому (5:24, 38, 47). А роль Святого Духа полягає в тому, аби переконувати (16:7, 8; порівняйте з Римл. 8:16).

`Прочитайте Римл. 8:16. Який принцип спасіння в Ісусі викладений у тексті?`

Біблійна віра ґрунтується на дії Святого Духа в наших серцях. «Віра... велике благословення, подібно до ока, яке бачить; вуха, яке чує» (Е. Уайт. У небесних оселях. С. 104). Гуманістичний підхід до віри полягає в тому, що ми повинні знайти основу, критерії для віри, а потім вірити. Натомість Слово Боже стверджує, що віра – це основа, дар від Бога (Ефес. 2:8; 1 Кор. 1:17–24; 2:1–6). Ми починаємо з основи – віри, а далі, знову ж таки вірою, зростаємо в розумінні й благодаті.

`Якби хтось запитав вас, на чому ґрунтується ваша віра, що б ви відповіли?`