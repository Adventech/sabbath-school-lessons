---
title:  Відмова Від Джерела Життя
date:   27/11/2024
---

Євангеліє від Івана містить кілька найсумніших розповідей у всьому Писанні. «І Світло світить у темряві, й темрява Його не огорнула... У світі Він був, і світ через Нього постав, але світ Його не пізнав. До своїх Він прийшов, та свої Його не прийняли» (Івана 1:5, 10, 11). «Я Є» був відкинутий багатьма з Його народу.

Не дивно, що пізніше Павло застерігає: «Не відкидайте відваги своєї» (Євр. 10:35). Як ми неодноразово бачили, Христос був відкинутий, тому що люди не прийняли Його Слово.

«Сучасний гуманістичний спосіб мислення починається із сумніву. Люди ставлять під сумнів усе, аби визначити, що є істина. Те, що витримує вогонь перехресного допиту, вони сприймають як непорушне знання, на яке можна покластися. Деякі застосовують той самий метод до Біблії, ставлячи все під сумнів з наукової, історичної, психологічної, філософської, археологічної чи геологічної точки зору, аби визначити, що є істина в Біблії. Сам цей метод починається із сумнівів у достовірності Писання та ґрунтується на них. Христос запитав: “Однак, як прийде Людський Син, то чи знайде Він віру на землі?” (Луки 18:8)» (E. Edward Zinke and Roland Hegstad, The Certainty of the Second Coming, (Hagerstown, MD: Review and Herald Publishing Association, 2000) p. 96.

`Прочитайте Числ. 13:23–33. У чому полягала різниця між двома доповідями про Ханаан, які принесли розвідники?`

Гріх євреїв, коли вони таборували біля Кадеш-Барнеа, полягав у сумніві в Божому Слові. Господь звелів їм піти й захопити землю. Дванадцять розвідників були послані до Ханаану, щоб оглянути землю. Вони повернулися з двома доповідями. Доповідь більшості була негативною: у цій країні є велетні, укріплені міста, зброя, яку ми ніколи раніше не бачили, і добре навчені війська. Ми ж, навпаки, були рабами в Єгипті, і наш військовий досвід – мізерний. Десять розвідників проголосували проти, ґрунтуючись на переконливих, з людської точки зору, доказах. Двоє розвідників проголосували «за» на підставі своєї віри в неперевершену силу Господа та в Його обітницю.

`Як нам уникнути подібних помилок? З іншого боку, як нам не припуститися зухвалості, коли ми робимо щось нерозумне, але водночас віримо, що виконуємо Божу волю, тому не можемо зазнати поразки?`