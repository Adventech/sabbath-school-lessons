---
title:  В Ньому Було Життя
date:   24/11/2024
---

У тексті Івана 1:1 апостол чітко зазначає, що Ісус є Бог, Божественний Син. «В Ньому було життя, – і життя було Світлом людей» (вірш 4). Під словом «життя» в цьому тексті слід розуміти життя Божественне, непохідне, вічне самостійне існування. Оскільки Ісус має життя в Собі, Він може віддати Своє життя і прийняти його знову (10:17); а також може дати життя, кому захоче (5:21; порівняйте з 14:19).

Термін «життя» (дзое́) зустрічається в Євангелії від Івана 36 разів, що складає 25 відсотків з усіх випадків використання цього слова в Новому Завіті (усього 135 разів). В уривку Івана 1:4, 5 термін дзое́, окрім посилання на Джерело життя на нашій планеті, також пов’язаний зі спасінням. У наступних розділах Євангелія від Івана слово «життя” (дзое́) найчастіше означає вічне життя й обітницю спасіння (див. 3:15, 16, 36; 4:14, 36; 6:27, 40, 47, 54, 68; 10:27, 28). Отже, Той, Хто дав життя під час Сотворіння, є Той самий, Хто приносить спасіння й вічне життя загиблому світові.

`Чому Ісус прийшов на Землю? Івана 1:29; 3:16; 6:40; 10:10; 12:27.`

«Як Мойсей підняв змія в пустелі, так має бути піднятий Син Людський, щоб кожний, хто вірить у Нього, не загинув, але мав вічне життя» (Івана 3:14, 15).

Подібно до того, як ужалені зміями ізраїльтяни мали подивитися на мідного змія, щоб зцілитися, так і ми, уражені гріхом люди, повинні дивитися на Спасителя. Він узяв на Себе покарання, яке було нашим, щоб ми могли мати життя, яке було Його.

Христос також бажає, щоб ми мали життя і мали його над міру (10:10). Тому «тим, які прийняли Його, дав владу стати Божими дітьми, – тим, які вірять у Його Ім’я. Вони не народилися ні від крові, ні через тілесне бажання, ні через бажання чоловіка, але народилися від Бога» (1:12, 13).

Христос прийшов, щоб явити нам Отця. Бо «Бога ніхто ніколи не бачив, та Єдинородний Бог, Який у лоні Отця, – Він явив Його» (1:18). Споглядаючи характер Ісуса, ми можемо побачити характер Отця.

`Що ми можемо дізнатися з життя Ісуса про характер Отця? Чому це об’явлення – дуже добра звістка?`