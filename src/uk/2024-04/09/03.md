---
title:  Слова Вічного Життя
date:   25/11/2024
---

`Прочитайте Івана 6:61–68. Коли Ісус запитав учнів: «Може, і ви хочете відійти?», що відповів Петро? Що означали його слова?`

Слова Петра про «вічне життя» торкаються теми, яка проходить через усе Євангеліє від Івана. Концентрація фразеологізмів про вічне життя міститься в Івана 6, у контексті нагодування п’яти тисяч (Івана 6:27, 40, 47, 54, 68). Ісус сказав, що Він є Хліб життя (вірш 35), наголосивши: Його життя, смерть і воскресіння – це джерело вічного спасіння.

Словосполучення «вічне життя» або його еквівалент зустрічається в Євангелії від Івана принаймні 17 разів. Цей вираз не стосується духовного існування, або вічного ілюзорного існування чи якогось іншого неземного поняття. Він стосується тієї життєдайної сили, яка приносить спасіння та наповнює сенсом наше нинішнє існування й нескінченне життя, коли повернеться наш Господь. Подібно до того, як Ісус став тілом, так і воскресіння, про яке Він говорить, відбувається в часі, просторі й фізичному тілі. Це воскресіння з мертвих, відновлення життя, яке ми колись мали в Едемі.

`Як ми отримуємо вічне життя? Івана 3:15, 16; 5:24; 6:40, 47; 8:31; 12:46; 20:31.`

Тільки вірою ми приймаємо факт, що Ісус Христос прийшов, аби жити й померти за нас. Ця віра приходить до нас як дар, але ми повинні зробити свідомий вибір підкоритися Ісусові, покаятися і претендувати на Його кров для прощення й очищення гріхів.

Коли Ісус запитав дванадцятьох, чи вони не збираються теж відійти, Петро вигукнув: «Господи, до кого ми підемо? Ти маєш слова вічного життя» (Івана 6:68). Цими словами він виразив суть спасіння та спосіб його здобуття. Спасіння не походить від філософії, історії, науки — усіх людських дисциплін. Воно походить від Ісуса, Котрий маючи в Собі вічне життя і пропонує його всім, хто, відгукуючись на заклик Святого Духа, приймає його.

`Як обітниця вічного життя впливає на наше нинішнє тимчасове життя?`