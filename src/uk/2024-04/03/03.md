---
title:  Слово Стало Тілом
date:   14/10/2024
---

`Прочитайте Івана 1:1–3, 14. Що ці вірші повідомляють нам про діяння Ісуса, Бога, і чому ця істина найважливіша з відомих нам істин?`

Іван починає своє Євангеліє не з імені «Ісус» або Його ролі як Месії/Христа, а з терміна ло́ґос. Приблизно в час написання Іваном свого Євангелія різні філософії використовували термін «ло́ґос» для позначення або раціональної структури Всесвіту, або самих логіки й розуму.

Крім того, учення впливового античного філософа Платона розділило реальність на два світи. Перший — небесний незмінний світ, де існує абсолютна досконалість. Другий — світ земний, тлінний, мінливий, дуже недосконале відображення ідеального світу вгорі, де він нібито існував. (Платон так і не дав відповіді на це припущення). Деякі філософії вважали ло́ґос певним абстрактним посередником між вічними формами та тлінними, земними формами.

А Іван використовує цей термін зовсім по-іншому. Він стверджує, що істина, ло́ґос, не є якимось неземним абстрактним поняттям, що ширяє між небом і землею. Ло́ґос — це Особа: Ісус Христос, Котрий став тілом і перебував між нами (вірш 14).

Для Івана Ло́ґос — це Слово Боже. Що важливіше, Бог спілкувався, взаємодіяв, — тобто Він відкрив Себе людству в найрадикальніший спосіб: Бог став одним із нас.

У Євангелії від Івана Ло́ґос представляє вічного Бога, Котрий входить у час і простір, говорить, діє та взаємодіє з людьми на особистому рівні. Вічний Бог став Людиною, одним із нас.

У тексті 14 апостол зазначає: «Слово [Ло́ґос] стало тілом, і перебувало між нами». Грецьке слово скено́о, перекладене як «перебувало», означає «поставити намет». Іван натякає на текст Вих. 25:8, де записане повеління Бога ізраїльтянам щодо спорудження святилища, наметової споруди, аби Він міг перебувати серед них. Так само під час утілення Ісус, Син Божий, Бог, прийняв на Себе людське тіло, прикриваючи Свою славу, аби люди могли контактувати з Ним.

`Поміркуйте над істинами, викладеними апостолом Іваном на початку свого Євангелія. Сам Бог, Творець, став Людиною, одним із нас, і жив серед нас. (Ми навіть ще не дійшли до Його смерті за нас!) Що це говорить нам про реальність Божої любові до людства? Чому ми повинні черпати велику розраду із цієї дивовижної істини?`