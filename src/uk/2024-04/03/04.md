---
title:  Слухаючи Або Не Слухаючи Слово
date:   15/10/2024
---

`Прочитайте Івана 1:9–13. Яку сувору реальність описує апостол, а саме: як люди реагують на Ісуса?`

Пролог (Івана 1:1–18) описує не лише те, Хто є Ісус Христос, Слово (Ло́ґос), але й те, як люди ставилися до Нього. У вірші 9 Його названо справжнім Світлом, Яке освічує кожну людину, котра приходить у світ. Це Світло освітлює світ, роблячи його зрозумілим. Як обґрунтовує це К. С. Льюїс: «Я вірю в християнство, як вірю, що зійшло сонце, не лише тому, що бачу його, а й тому, що через нього я бачу все інше» (Is Theology Poetry? n. p.: Samizdat University Press, 2014. Р. 15).

Також подивіться на наслідки того, про що йдеться в тексті 9. Світло приходить до всіх, але не всі вітають його. Як ми побачимо під час завтрашнього дослідження, головною темою в Євангелії від Івана є те, як люди приймають або відкидають Ісуса. Ця тема починається саме тут – у Прологу. Сумний довгий перелік того, як Месія прийшов до власного народу, народу Ізраїля, а багато хто не прийняв Його як Месію.

У розділах 9-11 Послання до римлян апостол Павло розглядає ту саму трагічну тему: багато юдеїв відкинуло Ісуса. Однак Павло не завершує на негативній ноті, натомість наголошує, що багато юдеїв разом з язичниками приймуть Ісуса як свого Месію. Водночас він застерігає язичників не хвалитися перед юдеями. «Тому що коли ти, відтятий від дикої за своєю природою оливки, був проти природи прищеплений до доброї оливки, – то наскільки легше будуть прищеплені до своєї ж оливки вони, природні?» (Римл. 11:24).

Так само й Іван провіщає: усі, хто прийме Ісуса як свого Спасителя, стануть Божими дітьми. Це відбувається через віру в Його Ім’я (див. Івана 1:12, 13).

Який же зв’язок між Прологом та завершенням Євангелія? У тексті Івана 20:31 апостол пояснює, чому він написав Євангеліє: «Щоб ви повірили, що Ісус є Христос, Син Божий, і щоб вірячи, життя мали ви в Його Ім’я». Отже, Пролог і висновок Євангелія від Івана утворюють своєрідну єдність; вони пов’язані між собою поняттями, які об’єднують все, що відбувається між ними, тобто від Прологу до висновку. Цей зв’язок указує на загальну мету Євангелія від Івана — щоб люди були спасенні через віру в Ісуса Христа як свого Спасителя.