---
title:  На Початку — Божественний Лоґос
date:   13/10/2024
---

`Прочитайте Івана 1:1–5. Що цей уривок повідомляє про Слово – Ісуса Христа?`

Євангеліє від Івана починається дивовижною думкою: «На початку було Слово, і Слово було в Бога, і Слово було Бог» (вірш 1). Це одне чудове речення містить глибину думки, яку ми навряд чи можемо до кінця зрозуміти.

По-перше, євангеліст посилається на історію творіння: «На початку…» (Бут. 1:1). Слово вже було там ще до початку Всесвіту. Отже, Іван підтверджує вічне існування Ісуса.

«І Слово було в Бога». У тексті 18 Іван уточнює, що Ісус «у лоні Отця». Ми не спроможні уявити собі, що саме означає цей вислів, але одне можна сказати точно: Ісус і Отець тісно поєднані.

Далі апостол каже: «І Слово було Бог». Проте як Слово може бути в Бога і водночас бути Бог? Відповідь міститься в грецькій мові. У давньогрецькій мові Нового Завіту є означений артикль, але немає неозначеного артикля. Отже, для нас важливо саме те, що грецький означений артикль указує на особливість, певний об’єкт чи особу.

У фразі «Слово було в Бога» термін «Бог» має артикль, тому вказує на конкретну Особу – Отця. «І Слово було в Отця». У фразі «і Слово було Бог» термін «Бог» не має артикля, що в цій ситуації вказує на характеристики Божественності. Ісус — Бог – не Отець, а Син Божий, друга Особа Божества.

Апостол підтверджує таке розуміння, оскільки в текстах 3, 4 написано, що Ісус – Творець усього, що постало. Усе, що колись не існувало, але потім постало, з’явилося тільки через Ісуса, Бога-Творця.

«Господь Ісус Христос споконвіку був одне з Отцем. Він був “образом Божим” (Филп. 2:6), образом Його величі й сили, “сяйвом слави... Його сутності” (Євр. 1:3)» (Е. Уайт. Бажання віків. С. 19).

`Чому доктрина про Божественність Христа є дуже важливою частиною нашої теології? Що б ми втратили, якби Ісус так чи інакше був просто створеною істотою? Дайте свою відповідь у класі в суботу та будьте готові обговорити, чому вічна Божественність Христа настільки важлива для нашої віри.`