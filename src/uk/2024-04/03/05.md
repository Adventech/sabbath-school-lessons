---
title:  Поширена Тема Євангелія — Віра/невір’я
date:   16/10/2024
---

`Прочитайте Івана 3:16–21; 9:35–41; 12:36–46. Як ці тексти повторюють тему віри/невір’я, яка міститься в Пролозі?`

У Євангелії Івана людство ніби поділяється на дві загальні групи: на тих, хто вірить в Ісуса і приймає Його як Месію, і тих, хто, маючи можливість вірити, вирішує не вірити.

До першої групи належать учні, а також інші, такі як Никодим (котрий повільно приходив до віри), жінка-самарянка, сліпонароджений чоловік. У другій групі – фарисеї та первосвященики, очевидці чуда нагодування п’яти тисяч і навіть один з апостолів, Юда.

Цікаво, що іменник «віра» (грец. пі́стіс) жодного разу не зустрічається в Євангелії від Івана. Однак дієслово «вірити» (пісте́уо) з’являється 98 разів, тимчасом як у всьому Новому Завіті – 241 раз! Воістину це дієслово формує видатну тему в Євангелії від Івана. Таке вживання дієслова замість іменника може вказувати на дуже активне бажання людини стати справжнім християнином. Вірити в Ісуса — це дія, котра виражається в способі нашого життя, а не лише в наборі переконань. Як нам відомо, біси також вірять в Ісуса (див. Якова 2:19).

Згідно з Євангелієм від Івана, головна відмінність між двома згаданими групами полягає в тому, як вони ставляться до Ісуса. Віруючі відкриті щодо Нього, навіть коли Він не згодний з ними або докоряє їм. Вони приходять до Ісуса і не залишають Його. Для них Він Світло, яке осяває їх. Через віру вони стають Божими дітьми.

З іншого боку, невіруючі зазвичай приходять до Ісуса, аби боротися з Ним. Вони більше люблять темряву, ніж світло. Їм важко прийняти Його слова, бо вони бачать, що Він порушує старі традиції та не виправдовує їхніх сподівань. Вони оцінюють Його, замість того щоб дозволити Його світлу бути мірилом та суддею для них. Таке ставлення неодноразово виявляли релігійні лідери, котрі, як духовні провідники нації, мали бути першими в прийнятті Ісуса.

`Чи втілюєте ви у власне життя свою віру в Ісуса? А може, просто розумом погоджуєтеся з тим, що Він Месія? Чому важливо розуміти цю різницю? (Див. Матв. 7:21–23).`