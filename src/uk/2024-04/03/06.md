---
title:  Поширена Тема Євангелія — Слава
date:   17/10/2024
---

`Прочитайте Івана 17:1–5. Що мав на увазі Ісус, коли сказав: «Отче, прийшов час. Прослав Свого Сина, щоби [Твій] Син прославив Тебе»?`

У вчорашньому дослідженні ми розглядали земну, людську сюжетну лінію Євангелія від Івана з її зіткненнями та взаємодією між людьми, яка завжди оберталася навколо того, Ким є Ісус і що Він чинить. Сьогоднішнє дослідження зосереджене на Божественній, вселенській сюжетній лінії, яку також можна знайти в Євангелії Івана.

Саме з цієї лінії починається Пролог. Ісус представлений як Син Божий, Бог, Творець Усесвіту. Знову ж таки, усе, що колись не існувало, але з’явилося, виникло лише через Ісуса. «Все через Нього постало, і без Нього не постало нічого з того, що постало» (Івана 1:3). А далі відзначається слава Його втілення, під час якого Він став Людиною (Івана 1:14). Іван використовує терміни «слава» (до́кса – яскравість, пишність, блиск, слава, честь) та «прославляти» (докса́дзо – хвалити, ушановувати, звеличувати, прославляти), щоб говорити про отримання пошани і слави як від людей, так і від Бога.

В Євангелії Івана ідея прославлення Ісуса пов’язана з поняттям «Його час», тобто час Його смерті (див. Івана 2:4; 7:30; 8:20; 12:23–27; 13:1; 16:32; 17:1). Хрест — це час Його слави.

Ця ідея досить парадоксальна, оскільки розп’яття було найганебнішим і найпринизливішим способом страти в стародавньому римському світі. Цей неймовірний контраст – Бог на хресті – ілюструє переплетення людського сюжету з Божественним.

З людської точки зору, Ісус помер у муках, як зневажений злочинець, котрий у повній безсиллі вигукував: «Боже Мій, Боже Мій, чому Ти Мене покинув?» Ця людська, темна сторона хреста особливо виразно представлена в Євангеліях від Матвія й Марка (Матв. 27:46; Марка 15:34).

Проте славетна сторона хреста особливо яскраво представлена в Євангеліях від Луки та Івана (Луки 23:32–47; Івана 19:25–30). Голгофський хрест – це місце спасіння, милосердя, де Син Божий віддає Себе Отцеві.

Яка іронія: найбільша слава Бога розкривається в Його найбільшому приниженні — Він несе на Собі гріхи світу.

`Подумайте: щоб спасти нас від гріха, Сам Бог пішов на хрест. Що це говорить нам про силу і вплив гріха?`