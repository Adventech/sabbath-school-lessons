---
title:  Нове Розуміння Месії
date:   04/11/2024
---

`Прочитайте Івана 1:32–36. Що Іван Хреститель сказав про Ісуса, чого народ не чекав від довгоочікуваного Месії?`

Юдеї чекали приходу Месії, Котрий визволить їх від панування Риму. Довгий час перебуваючи під гнітом, юдеї вірили, що Месія не тільки повалить Рим, а й утвердить їх як велику могутню націю. Однак більшість людей, імовірно, не розуміла слів Івана про Ісуса як «Агнця Божого», хоча ці слова прямо вказували на Його викупну жертву. Можливо, вони взагалі не знали, про що він говорить.

Отже, Іван своїм Євангелієм хотів змінити їхнє розуміння Месії, щоб вони могли розпізнати в Ісусі виконання пророцтв щодо приходу Царя та Його місії. Він прийшов не як політичний і військовий лідер, а щоб принести Себе в жертву за гріхи світу. У цьому полягала Його мета. Тільки після того, коли завершиться історія Землі, настане останнє Царство Месії (див. Дан. 7:18).

«Коли під час хрещення Ісуса Іван указав на Нього як на Агнця Божого, на служіння Месії було пролите нове світло. Увага пророка була спрямована на слова Ісаї: “Як ягня був проваджений Він на заколення” (Ісаї 53:7)» (Е. Уайт. «Бажання віків». С. 136).

Хреститель сказав: «Я не знав Його» (Івана 1:31). А як же він дізнався, що Ісус – Месія? Відповідь полягає в тому, що Бог, Котрий послав Івана, раніше провістив йому: «Над Ким побачиш Духа, Який сходить і перебуває над Ним, – Він Той, Хто хрестить Духом Святим. І я побачив, і засвідчив, що Він – Божий Син» (вірші 33, 34). Іншими словами, Бог відкрив Іванові, що Ісус – Месія.

Христос – Божа сила й Божа премудрість (див. 1 Кор. 1:24). Знання про те, що Ісус – Месія, походить від Самого Бога через переконливу силу Його Духа. Ця тема часто з’являється в Євангелії від Івана. Спасіння не приходить через світську філософію, науку чи вищу освіту. Воно приходить лише від Бога до серця, яке впокорилося у вірі й послуху Ісусові.

`Як би ми пізнали істину про Ісуса як нашого Спасителя, якби вона не була відкрита нам? Чому так важливо знати Біблію та її вчення про Ісуса?`