---
title:  Свідчення Отця
date:   06/11/2024
---

Євангеліє від Івана починається з розмови про Слово (Ло́ґос), Котре перебувало в Бога, тобто в Бога Отця (Івана 1:1). Коли Слово стало тілом, Дух засвідчив про Ісуса, спочивши на Ньому під час Його хрещення (Івана 1:32–34). Але Отець свідчив про Ісуса також під час Його земного служіння.

`Прочитайте Івана 5:36–38. Що Ісус сказав про Отця?`

Син Божий пов’язує Отця з ділами й чудесами, які звершував Син. Він дуже чітко говорить, що Отець послав Його і також засвідчив про Нього.

`Прочитайте Матв. 3:17; 17:5; Марка 1:11; Луки 3:22 (див. також 2 Петра 1:17, 18). Що Отець сказав про Ісуса?`

Під час хрещення Ісуса Отець і Святий Дух приєдналися до Сина, щоб відзначити цю важливу подію: початок служіння Ісуса. Отець стверджує, що Ісус – Його Улюблений Син, Якого Він вподобав. Однак у вирішальний момент служіння Христа Отець знову говорить – цього разу як записано в Євангелії від Івана.

В останні дні служіння Христа все досягало кульмінації. Релігійні лідери, не спроможні зупинити Його (див. Івана 12:19), тепер бажали Його смерті більше, ніж будь-коли раніше. Народ був у захваті від Нього, особливо коли дедалі більше людей, почувши свідчення очевидців про воскрешення Христом Лазаря (вірші 17, 18), приєднувалися до Його послідовників. Навіть греки, які прийшли на свято, хотіли побачити Ісуса.

У цей момент, у відповідь на слова Ісуса: «Отче, прослав Своє Ім’я!», Отець знову заговорив з небес: «І прославив Я, і знову прославлю!» (вірш 28).

Як ми вже говорили раніше, слава Ісуса – це хрест. Отже, свідчення Отця про Ісуса вказувало на велику жертву Агнця Божого за гріхи світу. Це кульмінація Його земного служіння. Смерть Господа за нас сповна заплатила за всі наші гріхи, тому завдяки Йому нам ніколи не доведеться особисто зіткнутися із цим покаранням.