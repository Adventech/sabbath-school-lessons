---
title:  Свідчення Народу
date:   07/11/2024
---

«Останнього великого дня свята Ісус стояв і закликав, кажучи: Якщо хто спраглий, нехай приходить до Мене і п’є. Хто вірить у Мене, як каже Писання, ріки живої води з нутра його потечуть» (Івана 7:37, 38).

Іван записав чимало сміливих тверджень Ісуса про Себе, про те, Хто Він є та яку місію прийшов здійснити.

Наведений вище євангельський уривок – це ще одна заява Ісуса про Себе і про те, що Він здійснить для всіх, хто прийде до Нього. Це були дивовижні заяви.

`Якою була реакція людей, коли Ісус говорив з юдеями на святі Кучок? Івана 7:37–53.`

Деякі казали, що Він – давно провіщений Пророк, подібний до Мойсея (див. П. Зак. 18:15–19). Інші вважали Ісуса Месією. Але це викликало заперечення, що Месія прийде не з Галилеї, Він походитиме з роду Давида і народиться у Вифлеємі. У житті Ісуса все саме так і було (порівняйте з Матв. 1–2), проте багато людей не знали цього!

Навіть слуги, котрі мали арештувати Ісуса, слухали Його як зачаровані, їхні закам’янілі серця були зворушені Його словами. Тоді фарисеї заявили: «Хіба хтось зі старших чи з фарисеїв повірив у Нього?» (Івана 7:48). Це запитання фарисеїв спонукало Івана занотувати позицію Никодима, який після зустрічі з Ісусом намагався захистити Його від їхніх інтриг: «Хіба судить наш Закон людину, не вислухавши її спочатку і не дізнавшись, що вона робить?» (Івана 7:51).

Чи прийняв Никодим Ісуса як Месію? Хоч дана сцена не доводить цього, однак те, що він зробив після смерті Ісуса (див. Івана 19:39, 40), переконливо свідчить, що Никодим справді повірив у Нього.

Тому на своє запитання фарисеї отримали чітку відповідь: так, справді, один із фарисеїв повірив у Нього!

`Прочитайте Івана 7:49. Як юдейські лідери висловили свою зневагу до народу, котрий ходив за Ісусом? Який урок можна почерпнути з цієї ситуації?`