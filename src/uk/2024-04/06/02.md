---
title:  Ще Одне Свідчення Івана Хрестителя
date:   03/11/2024
---

Урок 2 повідомляв, як свідчення Івана Хрестителя привело до Ісуса перших учнів — Андрія й Івана, Петра, Пилипа й Натанаїла. Можна було очікувати, що Хреститель, виголосивши своє свідчення, зійде зі сцени. Проте він з’являється в Євангелії від Івана кілька разів.

`Прочитайте Івана 3:25–36. Як Іван Хреститель порівняв себе з Ісусом?`

Між учнями Івана Хрестителя та юдеями виникла суперечка про те, чи може хрещення очистити душу від гріха (порівняйте з Марка 1:4, 5). Цікаво, що, коли до Івана прийшли його учні, аби вирішити це питання, вони згадали Ісуса, наголосивши: Він «хрестить і всі йдуть до Нього!» (вірш 26). Неважко прочитати між рядками: вони заздрять Ісусові, з ревнощами дивляться на Його дедалі більшу популярність.

Іван міг би легко піддатися ревнощам, але він цього не робить, бо знає, у чому полягає його місія. Натомість він нагадує своїм учням, що ніколи не претендував на звання Месії. Навпаки, він прийшов, аби вказати на Нього, приготувати Йому шлях, свідчити про Нього (Івана 1:6–8).

Використовуючи ілюстрацію весілля, Хреститель називає себе другом Нареченого, а Ісуса – Нареченим. Нареченою буде – Церква, народ Божий (порівняйте з Осії 2:16–23; Ісаї 62:1–5). Потім словами, які відкривають справжню велич Івана, він проголошує: «Йому належить зростати, а мені – меншати» (вірш 30).

У віршах 31–36 записані слова Івана Хрестителя про переваги Месії над Його предтечою. Вістка Івана, яка вказує на Ісуса, знову наголошує на самій ідеї свідчення. Хто отримує це свідчення й вірить в Ісуса, ті мають вічне життя. А хто не приймає Його, ті залишаються під гнівом Божим. Саме про це йдеться в уривку. Бог любить світ і послав Свого Сина, щоб викупити світ (Івана 3:16, 17). Але хто відмовиться від запропонованого дару, той понесе покарання за власні гріхи — вічну смерть.

`Як ми можемо засвоїти урок смирення перед Богом і людьми? Чого нам слід навчитися від Івана?`