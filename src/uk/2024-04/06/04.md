---
title:  Прийняття Та Відмова
date:   05/11/2024
---

В уроці 2 ми досліджували чудо нагодування п’яти тисяч (див. Івана 6), але не розглядали останню частину цієї історії. Сьогодні зосередимо увагу саме на цій частині.

`Прочитайте Івана 6:51–71. Про що провістив Ісус, чого люди не бажали прийняти?`

Щойно дивовижно нагодований Ісусом народ був готовий проголосити Його царем (Івана 6:1–15). Проте пізніше в синагозі Капернаума, у розмові з ними Він пояснює духовне значення цього чуда, заявивши: «Я – хліб життя!» (вірш 35). Спаситель докладно пояснює, що цей хліб – Його тіло, яке Він віддає для життя світу (вірш 51).

Цей вислів відкрив багатьом очі на факт, що Ісус не буде їхнім земним царем. Він не відповідав шаблону, створеному їхнім земним міркуванням. Вони відмовилися від навернення, яке змінило б їхні погляди, аби вони могли визнати й прийняти Ісуса як Месію. Тому в цей момент багато учнів Господа залишили Його (вірш 66).

«З тугою в серці Ісус дивився, як Його колишні учні залишають Його – Життя й Світло людства. Усвідомлення того, що Його співчуття не було оцінене, Його любов не була затребувана, Його милість була зневажена, а спасіння відкинуте, сповнило Господа невимовним смутком. Такі переживання робили Його Страдником, знайомим із хворобами» (Е. Уайт. Бажання віків. С. 393).

Побачивши, як багато людей відходить, Ісус запитав Своє найближче оточення, дванадцятьох, чи не хочуть і вони піти. Саме тоді Петро виголосив дивовижне зізнання, ще одне свідчення про те, Хто є Ісус. «Ти маєш слова вічного життя; і ми повірили й пізнали, що Ти є Святий – [Син живого] Бога!» (вірші 68, 69).

Уже певний час учні перебували з Ісусом, подорожували з Ним, бачили Його чудеса, слухали Його проповіді. Вони знали з досвіду, що немає нікого, рівного Йому. Хоч апостоли все ще неправильно розуміли мету приходу Христа, але вони були переконані: їхній Учитель – Месія. Лише після Його смерті й воскресіння вони почали розуміти, чому приходив Ісус.

`Як ця історія підтверджує факт, що більшість зазвичай помиляється? Чому ми повинні пам’ятати про це, особливо щодо аспектів нашої віри, які не є популярними серед більшості — навіть більшості християн?`