---
title:  'Епілог: пізнаючи Ісуса та Його Слово'
date:   21/12/2024
---

### Біблійні тексти для дослідження
Івана 21; 11:9, 10; 8:42–44; 4:46–54; 2 Тим. 3:16; Івана 15:1–11.

> <p>Пам’ятний вірш</p>
> «Дослідіть Писання! Адже ви думаєте через них мати вічне життя, а вони свідчать про Мене» (Івана 5:39).

Євангеліє Івана, як і Марка, завершується зустріччю в Галилеї. У нашому останньому уроці Суботньої школи цього кварталу ми поговоримо про ту зустріч. Але водночас об’єднаємо її з темою про те, як ми пізнає́мо Ісуса й Боже Слово — концепцією, що проходить крізь четверте Євангеліє.

Учні перебували з Ісусом уже більше трьох років, однак виявилися зовсім не готовими до таких подій, як Його розп’яття і воскресіння, хоч Спаситель неодноразово розповідав їм про це.

На жаль, вони не повірили Йому на слово.

Сьогодні ми також можемо перебувати в небезпеці, роблячи те саме: чути або навіть читати Слово Боже, але не слухатися його, не дотримуватися й не підкорятися йому. Тобто не приймати його як світло, яке має спрямовувати наші думки й дії. На жаль, саме на такому рівні (можливо, несвідомо) перебуває надто багато християн.

Цього останнього тижня дослідження нашого посібника ми також розглянемо деякі ключові моменти Євангелія від Івана, котрі можуть допомогти нам вийти за межі лише теоретичного знання про Ісуса та особисто пізнавати Його, дедалі тісніше спілкуватися з Ним та Його Словом.