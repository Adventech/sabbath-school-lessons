---
title:  Теологія «Звисока» Чи «Здолу»
date:   25/12/2024
---

`Прочитайте Івана 4:46–54. Яка проблема привела придворного до Ісуса? У чому насправді полягала основна проблема?`

Цей чоловік прийшов до Ісуса, Світла для світу, але визначився, що повірить лише тоді, коли Ісус зцілить його дитину. Можна сказати, що теологія цієї людини була «теологією здолу». Така теологія встановлює власні правила і стандарти для Бога та Його Слова. Людські ідеї, якими б недосконалими, обмеженими й суб’єктивними вони не були, стають остаточним авторитетом у тому, як люди тлумачать Слово Боже. Яка ж це небезпечна пастка!

Теологія «звисока», навпаки, відповідає через віру, насамперед віру в Бога та Його Слово (4:48; 6:14, 15; 2 Тим. 3:16). Якщо Біблію приймають вірою, вона тлумачить сама себе. Світогляд Писання, а не філософія епохи, - ось керівництво для розуміння й тлумачення Писання. Людські погляди повинні бути підкорені, підпорядковані Слову Божому, а не навпаки.

Ми маємо вірити словам Писання, якщо хочемо вірити словам Ісуса (5:46, 47). «Якщо ви будете перебувати в Моєму слові, тоді справді будете Моїми учнями» (8:31). Якщо ми сумніваємося в Божому Слові, воно не може перебувати в нас (5:38). «Хто відрікається від Мене і не приймає Моїх слів, той має свого суддю: слово, яке Я сказав, - воно судитиме його останнього дня. Бо не від Себе Я говорив, а Отець, Який послав Мене, це Він дав Мені заповідь, що маю сказати і що говорити» (12:48, 49).

Слухати Боже Слово — це більше, ніж пасивне сприйняття інформації. Це також означає чинити Божу волю. І це активний відгук на слухання Слова. «Якщо хто хоче чинити Його волю, той пізнає вчення, чи воно від Бога, чи Я говорю від Себе» (7:17).

Таке слухання й виконання Божого Слова – це прояв любові до Господа: «Якщо хто любить Мене, той буде виконувати Моє слово; і Мій Отець любитиме його, і Ми прийдемо до нього, і зробимо оселю в ньому» (14:23).

`Який існує зв’язок між нашою любов’ю до Ісуса та послухом? Чому будь-який вид «послуху», не заснований на любові, загрожує перетворитися на законництво?`