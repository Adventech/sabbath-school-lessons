---
title:  Перебуваючи В Ісусі
date:   26/12/2024
---

`Прочитайте Івана 12:32. Як це твердження відображає владу Ісуса Христа?`

Як ми побачили під час дослідження уроків цього кварталу, Євангеліє від Івана вабить нас до Ісуса, однак тільки якщо бажаємо пізнати Бога й чинити Його волю. Люди, які зустрічали Ісуса, або приймали світло і зростали, або відкидали світло і сліпнули. Никодим, самарянка біля криниці, придворний із Капернаума, паралізований біля купальні Витезда, п’ять тисяч нагодованих хлібами й рибами, брати Ісуса, релігійні лідери, сліпонароджений, Марія і Марта, Пилат — усі вони зустріли Ісуса та зробили вибір щодо істини й світла, які Він приніс.

Теологія «здолу» починається з людської аргументації для визначення й дослідження буття і природи Бога. Тоді людська точка зору, недосконала, грішна, упереджена, має пріоритет над Божественною, святою, досконалою, всеосяжною точкою зору. Теологія «здолу» гарантовано вводить людей в оману, як це відбулося в минулому й відбудеться в майбутньому (див. Об’явл. 14:1–12), коли людська мудрість, прагнучи витіснити Божественну, примушуватиме світ до фальшивого поклоніння.

`Прочитайте Івана 15:1–11. У чому секрет духовного зростання і здоров’я?`

Цей секрет полягає в тому, щоб залишатися на зв’язку з Ісусом. Він є Слово Боже, Хліб життя, Світло для світу, Двері для овець, Пастир добрий, Воскресіння і Життя, Дорога, Правда і Життя, справжня Виноградна Лоза.

Три Особи Божества та Їхнє Слово, Біблія, подібні до магнітів. Якщо не чинити опір, Вони притягнуть нас до Себе. «Голос Божий промовляє до нас через Його Слово, проте ми почуємо ще багато інших голосів. Та Христос сказав, щоб ми остерігалися тих, хто скаже: “Ось тут Христос! Або: Там!”. Як нам дізнатися, що вони не мають істини, якщо ми не перевіримо їхніх слів Писанням?» (Ellen G. White. The Advent Review and Sabbath Herald. April 3, 1888). І тоді власні погляди ми маємо підкорити поняттям, представленим у Слові Божому.