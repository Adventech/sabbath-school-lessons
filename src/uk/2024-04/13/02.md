---
title:  Зустріч У Галилеї
date:   22/12/2024
---

`Прочитайте Івана 21:1–17. Які ключові істини відкриває уривок, зокрема про Божу благодать і людське смирення?`

Наприкінці 20-го розділу Євангелія від Івана автор викладає мету його написання, і це могло би бути логічним завершенням книги, однак є ще один розділ. Розділ 21 починається з того, що деякі учні повернулися до Галилеї і Петро запропонував порибалити вночі на озері. Здається, ніби повернулися старі часи й учні вирішили відновити своє колишнє заняття — рибальство. Проте тієї ночі вони нічого не зловили.

Уранці таємничий Незнайомець на березі порадив їм закинути невода праворуч човна. Послухавшись, вони зловили стільки риби, що не могли витягти невода. Це нагадало початок їхнього служіння з Ісусом (див. Луки 5:1–11). Іван відразу впізнав Ісуса і сказав про це Петру, котрий негайно стрибнув у воду й поплив до берега.

Згодом Ісус ставить Петрові три запитання стосовно його любові до Вчителя. Перед розп’яттям Петро наполягав, що готовий навіть віддати своє життя за Господа (13:37). Саме тоді Ісус провістив його потрійне зречення (13:38). Однак на цій зустрічі в Галилеї Петро зосереджується не на собі і власних силах, а на Ісусові: «Господи, Ти все знаєш! Ти знаєш, що люблю Тебе!» (21:17).

«Тричі Петро привселюдно зрікся свого Господа, і тричі Ісус жадав від нього запевнення в його любові й вірності, наполегливо звертаючись із болісним запитанням, котре, як гостра стріла, пронизувало його зранене серце. Перед зібраними учнями Ісус відкрив усю глибину розкаяння Петра й показав, яким справді смиренним став цей, колись самовпевнений, учень... Перетворення, якого зазнав Петро, було очевидним. Короткі випробувальні запитання Господа не викликали в нього жодної поспішної самовпевненої відповіді. Завдяки покорі й розкаянню тепер Петро краще, ніж будь-коли раніше, був підготовлений трудитися як пастир Божої отари» (Е. Уайт. Бажання віків. С. 811-812).

Відновлення Петра і його роль як лідера в ранній Церкві – це один з найпереконливіших доказів того, що Ісус воскрес із мертвих. Було б важко пояснити лідерство Петра після воскресіння Господа, якби Він у присутності інших учнів не відновив його в служінні.

`Чому смирення дуже важливе для кожного, хто прагне пізнати Господа? У світлі Голгофського хреста, чим кожний з нас може по-справжньому тішитися?`