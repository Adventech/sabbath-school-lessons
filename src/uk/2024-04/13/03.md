---
title:  Невідривно Дивіться На Ісуса
date:   23/12/2024
---

`Прочитайте Івана 21:18–22. Про що Петро запитав Ісуса і що Він відповів?`

Ісус щойно відновив Петра в служінні й закликав його: «Іди за Мною!» (вірш 19). Ідучи поруч з Ісусом, Петро побачив, що за ними прямує Іван, тому вирішив запитати про нього: «Господи, а цей що?» (вірш 21).

Відновлюючи Петра в служінні, Ісус провістив, якою смертю той прославить Бога (вірші 18, 19). Напевно, Петрові також було цікаво дізнатися про смерть Івана. Проте Ісус спрямовує увагу учня на іншу справу – іти за Ним без надмірного занепокоєння щодо праці, дорученої іншим.

`Прочитайте Івана 21:23–25. Чому віруючі неправильно зрозуміли слова Ісуса? Як апостол Іван виправив це нерозуміння?`

Віруючі неправильно слова Господа: «Якщо хочу, щоб він залишився, доки прийду, – що тобі до того? Ти йди за Мною!» (вірш 22). Вони подумали: це означає, що Ісус повернеться раніше, ніж Іван помре. Але час минав, Іван старів, і якби він помер (що зрештою і сталося), а Ісус до того не повернувся, християни пережили б розчарування. Тому сам апостол Іван виправив це помилкове уявлення. Отже, тексти 22, 23 слід розуміти так, що Ісус просто вказав на Свою верховну владу й зауважив: навіть якщо Він захоче, щоб Іван залишився жити до Його повернення, це аж ніяк не позначиться на праці Петра. Майбутнє як Івана, так і Петра – у руках їхнього Господа. Від кожного вимагається слухняно йти за Христом, зосередивши свій погляд на Ньому.

Ідея зосередити увагу на Ісусі, а не на інших людях, – потужний провідник до решти даного уроку. Ісус, і лише Ісус, – наш Спаситель. Люди неминуче розчарують вас і навіть можуть завдати вам болю.

Істини, які ми розглянемо з вівторка по четвер, стосуватимуться теми розуміння Слова Божого з метою пізнання Ісуса та слідування за Ним. Тільки Він має бути нашим Учителем і Проводирем, незважаючи на допомогу, поради й керівництво з боку інших людей.

`Як часто інші люди, на кого ви, можливо, рівнялися, розчаровували вас? Які уроки, хоч і важкі, ви винесли із цього досвіду?`