---
title:  Закам’янілі Серця
date:   02/10/2024
---

Ознаки, дива й чудеса самі по собі не доводять, що вони від Бога. Але, з іншого боку, якщо вони від Бога, то відкидати їх небезпечно.

`Прочитайте Івана 5:10–16. Які уроки ми можемо почерпнути з разючої закам’янілості сердець релігійних лідерів щодо Ісуса та щойно здійсненого Ним чуда?`

Коли Ісус відкрив Себе зціленому чоловікові, той негайно сказав релігійним лідерам, що це був Ісус. Дехто міг би подумати, що саме в цей час слід було б прославити Бога, натомість лідери переслідували «Ісуса [й намагалися Його вбити] за те, що робив таке в суботу» (Івана 5:16).

Зцілення в суботу дозволялися лише в крайньому випадку. Цей чоловік був паралізований упродовж 38 років, отже, його зцілення навряд чи вимагало терміновості. До того ж, яка була потреба в тому, щоб він узяв свою постіль? Дехто може подумати: Той, Хто володів владою від Бога здійснити таке чудо, також мав би знати, чи дозволено в суботній день нести свою постіль додому. Зрозуміло, що Ісус намагався донести до релігійних лідерів глибокі біблійні істини на противагу людським переказам і приписам, які придушували правдиву віру.

`Чого навчають інші євангельські розповіді стосовно того, наскільки духовно закам’янілими можуть стати люди, незважаючи на докази? Івана 9:1–16; Марка 3:22, 23; Матв. 12:9–14.`

Як ці релігійні лідери могли бути такими сліпими? Імовірна відповідь полягає в тому, що це сталося через їхні власні розбещені серця, їхню хибну віру в те, що Месія має визволити їх із поневолення Риму, а також через їхню любов до влади й небажання коритися Богові. Усе це призвело до того, що вони відкинути Істину, Яка стояла перед ними.

`Прочитайте Івана 5:38–42. Про що попереджав Ісус? Чого ми можемо навчитися із цих слів? Чи може в нашому серці гніздитися те, від чого ми стаємо сліпими щодо істин, які повинні знати й застосовувати у своєму житті?`