---
title:  Друга Ознака В Галилеї
date:   30/09/2024
---

Під час Свого земного служіння Ісус здійснював чудеса, які допомагали людям повірити в Нього. Іван записав ці чудеса, щоб інші також повірили в Ісуса.

`Прочитайте Івана 4:46–54. Чому євангеліст згадує про чудо, яке Ісус здійснив на весіллі в Кані?`

Розповідаючи про другу ознаку, здійснену Ісусом у Галилеї, Іван указує на першу ознаку на весіллі в Кані. Іван ніби каже: «Ознаки, які звершив Ісус, допоможуть вам побачити, Хто Він». А далі додає: «Це вже було друге чудо, яке вчинив Ісус, прийшовши з Юдеї в Галилею» (Івана 4:54).

Спочатку слова Ісуса у відповідь на благання вельможі можуть видатися різкими. Однак цей чиновник зробив зцілення свого сина критерієм віри в Ісуса. Господь прочитав його серце й визначив духовну хворобу, яка була серйознішою за смертельну хворобу його сина. Як блискавка серед ясного неба, у цього чоловіка раптом промайнула думка, що його духовна вбогість може коштувати синові життя.

Важливо визнати, що чудеса самі по собі не довели, що Ісус – Месія. Деякі люди також творили чудеса. Одні були справжніми пророками, інші — фальшивими. Чудеса відкривають лише існування надприродного; самі по собі вони не означають, що саме Бог звершує їх. (Сатана також може здійснювати «чудеса», якщо під цим словом ми розуміємо надприродні явища).

У відчаї, страждаючи, вельможа віддався на милість Ісуса, благаючи Його зцілити сина. Відповідь Ісуса принесла заспокоєння. Він сказав: «Іди, твій син живе!» (Івана 4:50). У грецькій мові дієслово дзе («живе») також стоїть у теперішньому часі. Таке вживання називається «футуристичний теперішній [час]», коли про майбутню подію говорять з такою впевненістю, ніби вона вже відбувається. Придворний не поспішав додому, повіривши Ісусові, він повернувся додому наступного дня і виявив, що саме тоді, коли Ісус сказав ці слова, гарячка залишила його сина.

Яка вагома причина вірити в Ісуса!

`Навіть якби ми побачили реальне чудо, на які ще критерії ми повинні звернути увагу, перш ніж автоматично припустити, що воно від Бога?`