---
title:  Чудо Біля Купальні Витезда
date:   01/10/2024
---

Наступна описана Іваном ознака відбулася біля купальні Витезда (Івана 5:1–9). Люди вірили, що ангел спричиняє рух води і перший хворий, котрий увійде у воду, одужає. Тому п’ять критих входів купальні були переповнені хворими, котрі сподівалися зцілитися під час наступного руху води. Ісус пішов до Єрусалима та, проходячи повз купальню, побачив безліч хворих, котрі чекали на рух води.

О, яке це було видовище! Усі ці люди, деякі, безперечно, дуже хворі, з дня на день терпляче чекають на зцілення у воді, яке точно не відбудеться. Яка можливість для Ісуса!

`Прочитайте Івана 5:1–9. Оскільки кожен біля купальні вочевидь хотів одужати, чому Ісус запитав паралітика, чи хоче він зцілитися (Івана 5:6)?`

Коли людина хворіє тривалий час, хвороба стає нормою, і, як це не дивно, часом буває трохи тривожно залишити неповносправність позаду. Цей чоловік у своїй відповіді натякає, що бажає зцілення. Проблема полягає в тому, що він шукає його не там де треба, а Той, Хто створив ноги людини, стоїть прямо перед ним. Цей чоловік не знав, Хто розмовляє з ним; хоч після зцілення він зрозумів, що Ісус справді був Кимось дуже особливим.

«Ісус не просить цього страждальця повірити Йому. Він просто сказав: “Устань, візьми постіль свою і ходи!” (Івана 5:8). Але віра людини вхопилася за ці слова. У кожному м’язі й нерві запульсувало нове життя, і цілюща сила влилася в раніше неслухняні руки й ноги. Без жодного запитання він підкорив свою волю наказові Христа, і всі м’язи відгукнулися на його волю. Підхопившись на ноги, він відчув себе цілком здоровою людиною.

Ісус не давав йому жодного запевнення в Божественній допомозі. Цей чоловік міг би засумніватися й назавжди втратив би єдину нагоду одужати. Однак він повірив слову Христа і, підкорившись Йому, отримав силу» (Е. Уайт. Бажання віків. С. 202, 203).

`Пізніше Ісус зустрів цього чоловіка в храмі й сказав: «Ось видужав ти. Не гріши більше, щоби чого гіршого не сталося тобі» (Івана 5:14). Який існує зв’язок між хворобою та гріхом? Чому ми повинні розуміти, що не всі хвороби є прямим наслідком певних гріхів у нашому житті?`