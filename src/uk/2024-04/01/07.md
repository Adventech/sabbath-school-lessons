---
title:  Для Подальшого Дослідження
date:   04/10/2024
---

«Ісус не давав йому [каліці] жодного запевнення в Божественній допомозі. Цей чоловік міг би засумніватися й назавжди втратив би єдину нагоду одужати. Однак він повірив слову Христа і, підкорившись Йому, отримав силу.

Вірою ми також можемо духовно зцілитися. Гріх робить нас чужими Богові. Наші душі паралізовані. Самі собою ми не здатні жити святим життям, як і паралізований не міг ходити... Нехай усі зажурені, збентежені душі звернуть свій погляд угору! Спаситель схиляється над тими, за кого заплатив Своєю кров’ю, та з невимовною ніжністю і співчуттям промовляє: “Чи ти хочеш стати здоровим?” Він запрошує тебе піднятися в здоров’ї й мирі. Не чекай, доки відчуєш себе здоровим. Повір Його слову, і воно виконається. Підкори власну волю Христові. Служи Йому, чини за Його словом й отримаєш силу. Яким би не був порок, як би не панувала над тобою пристрасть, що довгий час поневолює тіло й душу, Христос може й бажає звільнити в’язня гріха. Він хоче дати життя душі, мертвій “через... переступи і гріхи” (Ефес. 2:1). Він звільнить полоненого, зв’язаного ланцюгами духовних слабкостей, нещастя й гріха» (Е. Уайт. Бажання віків. С. 203).

«Ісус відкинув звинувачення в блюзнірстві. Я маю владу, – сказав Він, – звершувати працю, у якій ви Мене звинувачуєте, тому що Я – Син Божий, одне з Ним за природою, волею й метою» (там само. С. 208).

**Запитання для обговорення**:

`Віра була тим ключем, який уможливив згадані в уроці зцілення. Юдейські лідери, навпаки, демонструють небезпеку сумнівів та невір’я. Чому ми не повинні плутати наявність запитань (які ми всі ставимо) із сумнівами? Чому важливо розуміти різницю між ними?`

`Ще раз подумайте над останнім запитанням уроку за четвер. Чому ми, як адвентисти сьомого дня, повинні бути особливо обережними щодо цієї небезпеки? Як би важливо не було, наприклад, знати про святість суботнього дня і навіть дотримуватися його або розуміти питання про стан померлих, чому ці істини самі по собі не спасають нас? Хто нас спасає та як?`

`Поміркуйте над текстом Івана 5:47. Як сьогодні люди, котрі, наприклад, заперечують усесвітні масштаби потопу або буквальне семиденне Сотворіння нашого світу, роблять саме те, проти чого застерігав Ісус?`