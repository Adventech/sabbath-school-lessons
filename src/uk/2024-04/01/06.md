---
title:  Претензії Ісуса
date:   03/10/2024
---

Чудо біля купальні Витезда надало Іванові чудову можливість підкреслити, Хто є Ісус. Іван використовує дев’ять текстів, щоб описати це чудо, і приблизно 40 текстів (див. нижче), щоб описати Того, Хто здійснив це чудо.

`Прочитайте Івана 5:16–18. Чому Ісуса переслідували за Його дії в суботу?`

Текст Івана 5:18 може викликати занепокоєння, оскільки він, ніби стверджує, що Ісус порушував суботу. Однак уважніше прочитання уривка Івана 5:16–18 відкриває: Ісус стверджує, що Його «праця» в суботу узгоджується з волею Отця. Бог не припиняє підтримувати Всесвіт у суботу. Отже, діяльність Ісуса в суботу була частиною Його претензії на Божественність. Релігійні лідери переслідували Його через нібито порушення суботи та претензію на рівність Богові.

`Прочитайте Івана 5:19–47. Що говорив Ісус, аби допомогти юдейським лідерам побачити в Ньому Того, Хто Він є насправді, – Сина Божого? Адже це твердження настільки потужно було засвідчене щойно здійсненим чудом!`

Син Божий відстоює Свої дії за допомогою трьох обширних аргументів. По-перше, Він пояснює Свої близькі стосунки з Отцем (вірші 19–30). Спаситель наголошує, що Він та Його Отець діють настільки узгоджено, що Син має владу як судити, так і воскрешати мертвих (вірші 25–30).

По-друге, на Свій захист Ісус викликає одного за одним чотирьох свідків — Івана Хрестителя (вірші 31–35), звершені Ним Самим чудеса (вірш 36), Отця (вірші 37, 38) і Писання (вірш 39). Кожний із цих свідків «виступає» на користь Ісуса.

По-третє, у текстах 40–47 Ісус обертає проти Своїх обвинувачів їхні ж слова осудження, розкриваючи контраст між Своїм служінням та їхнім егоїзмом. Спаситель наголосив, що їх засудить Мойсей (вірші 45–47) – той, на кого вони покладають свої надії.

`Як нам бути обережними, щоб не потрапити в пастку: вірити в Бога, навіть мати правильні доктрини, але не повністю віддатися Христові? Обговоріть це запитання на уроці в суботу.`