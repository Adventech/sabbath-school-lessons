---
title:  Весілля В Кані
date:   29/09/2024
---

`Прочитайте Івана 2:1–11. Яку ознаку здійснив Ісус у Кані та як це допомогло Його учням повірити в Нього?`

Здійснене Ісусом чудо перетворення води на вино стало для учнів доказом на користь того, щоб вирішити піти за Ним. Хіба ця потужна ознака не вказувала на те, що Він був від Бога? (Імовірно, тоді вони ще не були готові зрозуміти, що Він є Бог).

Мойсей був лідером ізраїльтян, котрий вивів Ізраїль з Єгипту багатьма «ознаками та чудами» (П. Зак. 6:22; 26:8; переклад І. Огієнка). Бог використав Мойсея для звільнення Ізраїлю від єгиптян. (У певному сенсі, Мойсей був їхнім «визволителем»).

Через Мойсея Бог провістив, що прийде Пророк, подібний до Мойсея. Господь закликав Ізраїля слухатися Його (П. Зак. 18:15; Матв. 17:5; Дії 7:37). Цим Пророком був Ісус, і саме перша ознака, яку Він здійснив у Кані, указувала на визволення синів Ізраїля з Єгипту.

Для єгиптян ріка Ніл була і ключовим ресурсом, і божеством. Одна з кар була спрямована на цю ріку — перетворення її води на кров. У Кані Ісус здійснив подібне чудо, але замість того, щоб перетворити воду на кров, Він перетворив її на вино.

Вода була взята із шести посудин для води, яку використовували для очищення в єврейських ритуалах, що ще тісніше пов’язує це чудо з біблійними темами спасіння. Розповідаючи про цей випадок перетворення води на вино й у такий спосіб посилаючись на книгу Вихід, Іван указував на Ісуса як на нашого Визволителя.

Що весільний староста подумав про запропоноване Ісусом непереброджене вино? Він справді був здивований якістю напою та, не знаючи про здійснене тут чудо, подумав, що господарі зберегли найкраще наостанок.

Грецьке слово о́йнос використовується щодо як свіжого, так і ферментованого виноградного соку (див. «Біблійний словник АСД», с. 1177). Еллен Уайт стверджує, що сік, який утворився завдяки цьому диву, не був алкогольним напоєм (див. розділ «На весільному бенкеті» у книзі «Бажання віків», с. 149). Безперечно, люди, котрі знали про це чудо, були вражені ним.

`Які у вас причини слідувати за Ісусом? (Нам багато дано, чи не так?).`