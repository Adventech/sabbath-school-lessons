---
title:  'Зцілення Сліпонародженого: Частина 2'
date:   09/10/2024
---

`Прочитайте Івана 9:17–34. Які запитання поставили лідери та що відповів зцілений?`

Цей великий уривок з Івана 9 – єдина частина Євангелія від Івана, де Ісус не є головною дійовою особою, хоч Він, безумовно, є предметом дискусії. Ця історія почалася запитанням про гріх (вірш 2); тепер фарисеї вважають Ісуса грішником, тому що Він зцілив у суботу (вірші 16, 24), а про зціленого чоловіка вони сказали, що він «весь у гріхах народився» (вірш 34).

Відбувається цікавий поворот. Сліпий дедалі більше починає бачити не тільки фізично, а й духовно, оскільки зростає його вдячність Ісусові та віра в Нього. Фарисеї ж, навпаки, дедалі більше сліпнуть у своєму розумінні, спочатку розділившись у поглядах щодо Ісуса (вірш 16), а потім заявляючи, що не знають, звідки Він (вірш 29).

Водночас розповідь Івана про це чудо дає йому можливість повідомити нам, Хто є Ісус. Тема чуда-ознаки в Івана 9 перегукується з кількома іншими темами в Євангелії. Апостол знову підтверджує, що Ісус – Світло для світу (вірш 5; порівняйте з 8:12). Ця історія також стосується таємничого походження Ісуса. Хто Він, звідки Він, яка Його місія? (вірш 29; порівняйте з 1:14). Постать Мойсея, який згадується в попередніх розповідях про чудеса, також з’являється в цьому розділі (вірші 28, 29; порівняйте з 5:45, 46; 6:32). Нарешті, присутня й тема реакції натовпу. Деякі люблять темряву більше, ніж світло, тоді як інші відповідають вірою (вірші 16–18, 35–41; порівняйте з 1:9–16; 3:16–21; 6:60–71).

Наскільки ж трагічною є духовна сліпота релігійних лідерів! Колишній сліпий жебрак проголошує: «Споконвіку нечувано, щоби хтось відкрив очі тому, хто народився сліпим. Якби Він не був від Бога, то не міг би робити нічого!» (вірші 32, 33). І все ж релігійні лідери, духовні провідники нації, котрі повинні були першими визнати Ісуса та прийняти Його як Месію, попри всі вагомі докази не можуть цього побачити. Проте насправді вони не хочуть цього бачити. Яке потужне застереження щодо того, наскільки хибними можуть бути наші поняття!

`Прочитайте 1 Кор. 1:26–29. Як слова апостола Павла перегукуються з тим, що сталося в цій історії? Чи діє той самий принцип і сьогодні?`