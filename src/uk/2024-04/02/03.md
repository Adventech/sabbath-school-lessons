---
title:  «Він Є Справжній Пророк»
date:   07/10/2024
---

`Прочитайте Івана 6:14, 15, 26–36. Як народ відреагував на чудо та як Ісус використав це, щоб відкрити їм, Хто Він?`

Юдеї очікували земного месію, котрий визволить їх від гніту Римської імперії. Дві найскладніші речі, з якими доводиться стикатися на війні, – це годувати війська та дбати про поранених і загиблих. Своїми чудесами Ісус показав, що може робити і те, і інше.

Однак Христос прийшов не для цього, і не це було метою Його чуда. Натомість чудо нагодування п’яти тисяч дало Йому можливість проілюструвати, що Він – Хліб життя і що Сам Бог зійшов з Небес. «Я — хліб життя!» — сказав Господь. – «Хто приходить до Мене, – не буде голодувати» (вірш 35).

Це перше із семи тверджень «Я є» (давньогр. еґо́ е́ймі) у Євангелії від Івана: «хліб життя» (6:35); «Світло для світу» (8:12); «двері» (10:7, 9); «Пастир добрий» (10:11, 14); «воскресіння і життя» (11:25); «дорога, і правда, і життя» (Івана 14:6); «справжня Виноградна Лоза» (15:1, 5). Кожне з наведених тверджень відкриває важливу істину про Ісуса. Твердження «Я є» указують на третій розділ книги Вихід, де Бог представляє Себе Мойсеєві як великий «Я Є» (порівняйте з Івана 8:58). Ісус – саме Той великий Я Є.

Однак народ залишив усе це поза увагою.

«Їхні невдоволені серця запитували: якщо Ісус міг здійснити стільки чудес, свідками яких вони були, то чи не може Він дати здоров’я, силу й багатство всьому Своєму народові? Чи не може визволити їх від гнобителів та увінчати силою і славою? Факт, що Він назвав Себе Божим Посланцем і однак відмовився стати царем Ізраїлю, був для них незбагненною таємницею. Його відмову хибно витлумачили. Багато хто дійшов висновку: Ісус не наважується заявити про Свої права, бо Сам сумнівається в Божественності власної місії. Так вони відкрили свої серця для невір’я, і посіяне сатаною насіння принесло плід за своїм родом – хибне розуміння й відступництво» (Е. Уайт. Бажання віків. С. 385).

Ізраїльський народ шукав матеріальної вигоди, а не істини, яка веде до вічного життя. Ми всі потенційно також можемо зіткнутися із цією пасткою, якщо не будемо обережні.

`Як нам уникнути захоплення матеріальними речами та не жертвувати духовними?`