---
title:  Нагодування П’яти Тисяч
date:   06/10/2024
---

В уривку Івана 6:4, 5 апостол наголошує: нагодування п’яти тисяч відбулося напередодні свята Пасхи. Це свято відзначали на згадку про визволення Ізраїлю з Єгипту. Пасхальне ягня заміщало первістка, який мав померти. Така жертва символізувала смерть Ісуса за нас. На Голгофському хресті покарання, яке ми заслужили за наші гріхи, було покладене на Ісуса. Христос, наша Пасха, справді був убитий за нас (1 Кор. 5:7).

«Він поніс на Собі вину за наші беззаконня, і Його Отець відвернув Своє обличчя від Нього; це розбило Його серце і Він помер. Велика жертва була принесена заради того, щоб викупити грішника» (Е. Уайт. Велика боротьба. С. 505).

`Прочитайте Івана 6:1–14. Які паралелі між Ісусом і Мойсеєм можна зауважити в цьому уривку? Тобто, що у вчинку Ісуса мало нагадати народові про визволення, яке їхні предки отримали через служіння Мойсея?`

Завдяки численним деталям цієї історії можна провести паралелі між Ісусом та Мойсеєм, описаним у книзі Вихід. Час Пасхи (Івана 6:4) указує на велике визволення з Єгипту. Ісус піднімається на гору (вірш 3), як і Мойсей піднімався на Синай. Ісус випробовує Пилипа (вірші 5, 6), як ізраїльтяни були випробовувані в пустелі. Примноження хлібів (вірш 11) нагадує про манну. Збирання залишків їжі (вірш 12) асоціює зі збиранням манни ізраїльтянами. Згадка про 12 кошиків зібраних шматків хліба (вірш 13) перегукується з числом племен Ізраїлю. Також визнання народу, що Ісус – справжній Пророк, Котрий має прийти у світ (вірш 14), свідчить про подібного до Мойсея «пророка», передбаченого у П. Зак. 18:15. Усе це вказує на Ісуса як на нового Мойсея, Котрий прийшов визволити Свій народ.

Отже, Іван наголошує, що Ісус не тільки звершує ознаки й чудеса, але звершує їх у такому контексті, що вони мусили мати особливе значення для єврейського народу. Фактично Христос указував їм на Свою Божественність.

`Прочитайте Ісаї 53:4–7; 1 Петра 2:24. Яку велику істину про Ісуса як Агнця Божого викладають ці тексти? Як Божественність Христа пов’язана з цією істиною і чому ця істина – найважливіша з відомих нам істин?`