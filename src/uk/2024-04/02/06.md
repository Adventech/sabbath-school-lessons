---
title:  Воскресіння Лазаря
date:   10/10/2024
---

Розділ 11 Євангелія від Івана сповнений журби: сумні новини про хворобу дорогого друга (вірші 1–3); плач через його смерть (вірші 19, 31, 33); бідкання сестер, що Лазар не помер би, якби Господь був тут (вірші 21, 32); сльози Самого Ісуса (вірш 35).

Христос на два дні відклав Свою подорож до Лазаря (вірш 6) і навіть наголосив на Своїй радості з приводу того, що не пішов раніше (вірші 14, 15). Господь повівся так не через байдужість чи безсердечність, натомість це мало виявити Божу славу.

На той час, коли ми дійдемо до віршів 17–27, Лазар уже був мертвий чотири дні. Упродовж цього часу в його тілі вже діяв процес розкладання, що підтверджують слова Марти: «Господи, вже чути запах, бо чотири дні вже минуло!» (вірш 39). Безперечно, запізнення Ісуса лише допомогло зробити Його чудо ще більш незбагненним. Воскресити тіло, яке розкладається? Чи можливо було запропонувати більший доказ того, що Ісус – справді Бог?!

Як Бог і Творець життя Ісус має владу над смертю. Отже, Він використовує смерть Лазаря, щоб відкрити вирішальну істину про Себе. «Я є воскресіння і життя; хто вірить у Мене, – хоч і помре, буде жити. І кожний, хто живе й вірить у Мене, – не помре повік» (вірші 25, 26).

`Прочитайте Івана 11:38–44. Що зробив Ісус для підтвердження Своєї заяви?`

Так само, як Ісус довів, що Він є Світло для світу (8:12; 9:5), подарувавши зір сліпонародженому (9:7), так і воскрешає Лазаря з мертвих (11:43, 44), демонструючи, що Він є воскресіння і життя (11:25).

Це чудо, більше за будь-яке інше, указує на Ісуса як на Життєдавця, як на Самого Бога. Воно переконливо свідчить про те, що Ісус – Божий Син, Бог, і що довіряючи Йому, ми можемо мати життя через Нього (20:30, 31).

Та коли ми підходимо до кінця цієї неймовірної історії (вірші 45–54), коли багато свідків воскресіння Лазаря повірило в Христа (вірш 45), розгортається потужна, але сумна іронія. Ісус показує, що може повернути мертвого до життя, однак керівники народу вважають, що можуть зупинити Сина Божого, убивши Його Самого? Який приклад безумства людей на противагу мудрості й силі Бога!