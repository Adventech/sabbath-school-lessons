---
title:  'Зцілення Сліпонародженого: Частина 1'
date:   08/10/2024
---

`Прочитайте Івана 9:1–16. Що, на думку учнів, було причиною сліпоти цього чоловіка та як Ісус виправив їхні хибні переконання?`

Учні простежили зв’язок між хворобою та гріхом. Певні уривки зі Старого Завіту справді повідомляють про це (див. Вих. 20:5; 2 Цар. 5:15-27; 2 Цар. 15:5; 2 Хронік 26:16–21), але історія Йова мала би спонукати до обачності щодо того, чи завжди такий зв’язок мав місце.

Ісус пояснив це питання, не заперечивши зв’язку між гріхом і стражданням та водночас указавши на вищу мету в даному випадку: Бог мав бути прославлений через це зцілення. Розповідь про зцілення сліпонародженого містить певні паралелі з історією про створення людини. Подібно до того як Бог створив першу людину з пороху земного (Бут. 2:7), так Ісус зробив грязиво з пороху, щоб дати сліпому те, чого йому бракувало від утроби матері.

У Євангеліях від Матвія, Марка й Луки історії про чудеса дотримуються загальної моделі: виявлення проблеми, приведення людини до Ісуса, зцілення та визнання зцілення з прославленням Бога.

В історії, записаній в Івана 9, ця послідовність завершується в сьомому тексті. Але, що типово для даного євангеліста, значення чуда стає набагато ширшим предметом обговорення, а це спричиняє тривалу взаємодію між зціленою людиною та релігійними лідерами. Ця вражаюча дискусія обертається навколо двох взаємопов’язаних контрастних пар понять — гріх/діла Божі та сліпота/зір.

Аж до 14-го тексту оповідач не повідомляє читачеві, що Ісус здійснив це зцілення в суботу, а воно, згідно з людськими постановами, порушувало суботу. Отже, фарисеї вважали Ісуса порушником суботи. Вони дійшли висновку: ця Людина не від Бога, оскільки «не дотримується суботи». Однак інші сумнівалися в такому висновку фарисеїв, вважаючи, що «грішна людина» не могла звершувати таких ознак (вірш 16).

Ця дискусія ще далека від завершення, проте вже з’являється розділення. Сліпий починає дедалі краще розуміти, Хто є Ісус, натомість релігійні лідери дедалі більше сліпнуть щодо Його справжньої ідентичності.

`Що ця історія має повідомити нам про небезпеку бути настільки засліпленими власними переконаннями і традиціями, що ми можемо пропустити явні доленосні істини?`