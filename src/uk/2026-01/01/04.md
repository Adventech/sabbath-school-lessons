---
title:  Павло у Филипах  
date:  30/12/2025
---

Під час другої місіонерської подорожі Павла, незабаром після того, як до команди приєднався Тимофій, Святий Дух заборонив їм продовжувати подорож Малою Азією (див. Дії 16:6). Отож у нічному видінні Павло побачив чоловіка, котрий благав його: «Прийди до Македонії, допоможи нам» (вірш 9). Тоді вони, вирішивши негайно вирушити до найближчого морського порту Македонії, відпливли із Троади через Егейське море до Неаполя на європейському континенті. Однак, замість проповідувати в Неаполі, Павло, Сила, Тимофій і Лука (котрі приєдналися до них у Троаді, на що вказує використання займенника «ми» у вірші 11), попрямували до міста Филипи.

У своїй євангелізаційній діяльності Павло завжди мислив стратегічно. Филипи — це перше місто-колонія в тій частині Македонії (див. вірш 12, переклад І. Огієнка). Фактично це було одне з найпочесніших міст Римської імперії, яке мало статус Ius Italicum — найвищу відзнаку, доступну для міста. Його громадяни користувалися такими самими привілеями, як і міста в Італії, зокрема звільнення від податку на землю і подушного податку, а кожен народжений у місті автоматично ставав римським громадянином. Місто також слугувало важливою зупинкою на Віа Егнатія — головній сухопутній дорозі, що з’єднувала Рим зі Сходом. Заснування важливої християнської спільноти давало їм змогу донести Євангеліє до багатьох інших сусідніх міст, зокрема Амфиполя, Аполонії, Солуня та Верії (див. Дії 17:1, 10).

Цікаво, що офіційною мовою у Филипах I століття була латина, про що свідчить переважання латинських написів. У тексті Филп. 4:15 Павло навіть звертається до місцевих християн, використовуючи латинську назву Philippēsioi, імовірно, на знак визнання їхнього особливого римського статусу. Однак на ринку та в навколишніх містечках і великих містах користувалися грецькою, а також вона слугувала засобом поширення Євангелія. Лука описує, як Павло та його команда приєдналися до людей для молитви на березі річки, де навернулася Лідія та її домашні (див. Дії 16:13–15). Завдяки власному бізнесу («продавщиця кармазину»), вона надавала найбільшу фінансову підтримку служінню апостола у Филипах. Перебування Павла й Сили у в’язниці сприяло наверненню цілої родини в’язничного сторожа.

Святий Дух знав, що Филипи будуть ідеальним плацдармом для поширення Євангелія в Європі, хоч і там відбуватимуться переслідування. Попри свою злу сутність, за певних обставин переслідування дозволяють Євангелію досягти тих людей, яких інакше не можна було б досягти.

`Прочитайте текст Дії 9:16. Як цей текст допомагає нам зрозуміти деякі випробування Павла? Як він може допомогти нам збагнути також певні наші випробування?`