---
title:  Церкви у Филипах і Колосах  
date:  01/01/2026
---

`Прочитайте тексти Филп. 1:1–3; Колос. 1:1, 2. Як апостол Павло описує церкви у Филипах і Колосах? Що означає такий опис?`

Використовуючи типове для своїх послань привітання, Павло називає тамтешніх християн «святими». Це означає, що вони через хрещення відокремлені як особливий Божий народ, так само як ізраїльський народ через обрізання був відокремлений як «святий народ» (Вих. 19:5, 6; пор. 1 Петра 2:9, 10). (Це не має нічого спільного із традицією Римської церкви канонізувати людей як «святих».)

Крім того, привітання в обох посланнях містять цікаву паралель. Павло згадує всіх «з єпископами і дияконами» у Филипах (Филп. 1:1) та «вірних у Христі братів» у Колосах (Кол. 1:2). Коли в Новому Завіті йдеться про «вірних братів», це означає, що вони здійснювали особливе служіння в Церкві (див. Ефес. 6:21; Колос. 4:7; 1 Петра 5:12). Отже, Павло звертається не лише до членів місцевих громад, а й до їхніх лідерів. Згадка про посади, докладніше описані в інших текстах (наприклад, 1 Тим. 3:1–12; Тита 1:5–9), свідчить про наявність і важливість організації від найбільш раннього періоду існування Церкви.

Навчання таких співробітників, як Тимофій та Епафрас, а також забезпечення місцевих церков лідерами, було пріоритетною справою для Павла, примножуючи його зусилля з євангелізації. Тобто, він застосовував стратегічний підхід і щодо навернення людей, і щодо їх утримання. Перші адвентисти наслідували новозавітну модель церковної організації, про що свідчить чимало статей у Review&Herald 1850-х років. Джеймс Уайт якось сказав: «Божественного порядку Нового Завіту достатньо, щоб організувати Церкву Христа. Якби знадобилося більше, то й це було б дано через натхнення» («Gospel Order». The Advent Review, and Sabbath Herald. Dec. 6, 1853. P. 173).

Задовго до того, як Павло написав листи цим церквам, апостоли вже почали призначати служителів для церкви в Єрусалимі (див. Дії 6:1–6; 11:30), яка «мала бути зразком для інших територій, де вісники істини навертали душі до Євангелія» (Е. Уайт. Дії апостолів. С. 91).

Добре відомо, що Павло деколи використовував освічених помічників під час написання своїх послань. Наприклад, він згадує Тимофія як одного з адресантів (див. 2 Кор. 1:1; Филм. 1). Факт, що Павло продовжує використовувати займенник «я», а не «ми», свідчить про його авторитет як автора цих послань.