---
title:  Для подальшого дослідження  
date:  02/01/2026
---

«Бог обрав вас для спасіння в освяченні Духа та вірою в істину (див. 2 Сол. 2:13). Тому стійте твердо… Якщо ви служите Богові вірно, то зіткнетеся з упередженням і спротивом; однак не піддавайтеся провокації, коли страждаєте несправедливо. Не відплачуйте тим самим. Міцно тримайтеся своєї непорочності в Ісусі Христі. Нехай ваше обличчя, мов кремінь, буде спрямоване до Неба. Дозвольте іншим говорити власні слова та діяти по-своєму; а вам слід наполегливо триматися лагідності і смирення Христа. Виконуйте свою працю з непохитною рішучістю, із чистим серцем, з усією своєю міццю й силою, спираючись на Божу руку. Можливо, ви ніколи не дізнаєтеся про справжню піднесену суть вашої роботи. Цінність свого буття ви можете виміряти лише життям, відданим задля вашого спасіння…

Для кожної душі, яка зростає в Христі, настануть часи серйозної тривалої боротьби; бо сили темряви рішуче налаштовані протистояти рухові вперед. Проте, шукаючи благодаті на хресті Христа, ми не можемо зазнати невдачі. Обітниці Викупителя такі: “Я тебе не покину і не відступлю від тебе!”. “Я з вами по всі дні аж до кінця віку”» (Е. Уайт. The Youth’s Instructor. 9 лист. 1899 р.).

**Запитання для обговорення**

`1. Павла кілька разів ув’язнювали, причому завжди несправедливо. Як ви реагуєте, коли з вами поводяться несправедливо? Які біблійні обітниці можете пригадати для такої ситуації?`

`2. Тертуліан, ранній церковний лідер, сказав про переслідування християн такі слова: «Що частіше ви скошуєте нас, то більше нас зростає; кров християн є насінням» (Ante-Nicene Fathers. Eds. by Alexander Roberts and James Donaldson (Peabody, MA: Hendrickson Publishers, Inc., 1999). Vol. 3. P. 55). Водночас місцями переслідування дуже заважали праці Церкви. Як ми можемо підтримати тих, хто зазнає переслідувань за віру?`

`3. Поміркуйте над пам’ятним текстом до уроку з огляду на труднощі, яких зазнав Павло. «Завжди радіти»? Що це означає? Як же нам виконати цю пораду? Особливо, якщо хтось, кого ви любите, захворів або помер; ви втрачаєте роботу або відчуваєте сильний фізичний біль. Можливо, ключ до розуміння цієї ідеї полягає у відповіді на запитання: «У Кому завжди радіти?» Тобто, незалежно від нашої ситуації, у Кому ми можемо завжди радіти?`