---
title:  Коментарі для Вчителів
date:  02/01/2026
---

**Основний текст:** Филп. 4:4.

**Тексти для дослідження:** Римл. 8:12–39.

### Частина I: Огляд

Поширюючи Божу вістку спасіння, апостол Павло зіткнувся з багатьма випробуваннями й бідами. Крім Ісуса, мало хто переніс заради Євангелія стільки страждань, як Павло. Перелік його труднощів заслуговує нашого ретельного дослідження та роздумів. Ці труднощі включають (але не обмежуються ними): біду, утиски, переслідування, голодування, недоїдання, спрагу, наготу, меч, побої, безпритульність, обра́зи, наклепи, збентеження, нужду, побиття, заворушення, муки, безсоння, пости, покарання, біль, убогість, приниження, побиття камінням, корабельні аварії, часті подорожі, небезпеки для життя на річках, від грабіжників (як від власного народу, так і від язичників), у місті, у пустелі, на морі тощо. Страждання Павла також були зумовлені його фізичними недугами й обов’язком піклуватися про церкви. Крім того, не можна забувати про його ув’язнення (пор. Римл. 8:35; 1 Кор. 4:11–13; 2 Кор. 4:8, 9; 6:4, 5, 9, 10; 11:23–29; 12:10; Ефес. 4:1). Життя Павла було дуже непростим!

Потрібно зробити глибокий вдих, аби прочитати весь попередній перелік без паузи. Нерідко багатьох із нас засмучують значно менші причини. Утім, якщо перелік страждань Павла вражає, то його непохитна впевненість зачудовує ще більше. Він пише: «Але в цьому всьому перемагаємо ― завдяки Тому, Хто нас полюбив» (Римл. 8:37).

**Урок цього тижня зосереджується на двох основних темах:**

1. Страждання Павла заради Євангелія, особливо його ув’язнення.
2. Стратегії Павла для якомога ефективнішого проповідування Євангелія, навіть за найскладніших обставин.

### Частина II: Коментар

**Ілюстрація**

Г. Кертіс Джонс переповідає історію про лікаря-місіонера Вілфреда Гренфелла (1865–1940). Коли його запитали, чому він повністю присвятив себе християнській місії, Гренфелл у відповідь розповів такий випадок:

«Якось уночі до лікарні, де я працював ординатором, привезли жінку зі страшними опіками… Її чоловік прийшов додому п’яний і перекинув на неї парафінову лампу. Викликали поліцію, яка нарешті привезла напівтверезого чоловіка. Представник магістрату схилився над ліжком пацієнтки й наполягав, аби вона розповіла поліції, що саме сталося. Він переконував її, що дуже важливо сказати всю правду, бо жити їй залишилося зовсім недовго.

Бідолашна жінка повертала обличчя з боку на бік, щоб не бачити обличчя свого чоловіка, який стояв у ногах її ліжка. Нарешті вона зупинила свій погляд на його сильних руках, тоді глянула вгору на плечі, а потім на обличчя. Їхні очі зустрілися. Стражденний вираз миттєво зник, ніжність і любов осяяли обличчя жінки. Вона подивилася на представника магістрату і спокійно сказала: “Сер, це був просто нещасний випадок”, — і мертва впала на подушку. Гренфелл додав: “Це було по Божому, і Бог ось такий. Його любов дивиться крізь наші гріхи”» (Curtis Jones. 1000 Illustrations for Preaching and Teaching (Nashville. TN: Broadman & Holman Publishers. 1986). Р. 55). Кертіс Джонс називає цей вид любові «страждальною любов’ю».

Незалежно від того, чи погоджується хтось із тим, що зробила ця жінка, адже можна навести вагомі аргументи, що вона вчинила неправильно, усе одно ідея дуже потужна. Подібно до тієї любові, яку виявила жінка з історії Гренфелла, любов Павла також поєднувалася зі стражданням.

**СТРАЖДАЛЬНА ЛЮБОВ**

У тексті Римл. 8:35 Павло висловлює свою глибоку впевненість у любові Христа до нього та до всіх нас, поставивши риторичне запитання: «Хто нас відлучить від любові Христа?» Очікувана відповідь: «Ніхто!» Якщо Бог «Свого Сина не пощадив» (вірш 32), чому ж тоді якісь труднощі можуть відлучити нас від любові Христа? Бог довів Свою любов тим, що віддав нам Свого Єдинородного Сина, а з Ним усе (вірш 32). Апостолу не потрібні були додаткові докази Божої любові. Нам також.

Павло настільки впевнений у Божій любові, що неодноразово згадує про це (вірші 37–39). Саме через любов до нас Ісус добровільно пішов на страждання і смерть (див. Івана 13:1, 34; 15:9, 12). Зі свого боку, Павло був готовий піти на страждання і смерть заради Нього. Фактично лише любов Христа до нас може підтримувати нашу віру в часи випробувань.

У тексті Римл. 8:35 Павло перелічує сім своїх труднощів: страждання, утиски, переслідування, голод, нагота, небезпека, меч. Імовірно, цей перелік із семи випробувань указує на повноту в тому розумінні, що в ньому змальовано сукупність усіх труднощів, яких зазнав апостол. Як ми зазначали раніше, перелік страждань Павла включає значно більше, ніж цей список. До того моменту він витримав усі випробування з наведеного уривка за винятком сьомого ― меча. Меч став для нього останнім випробуванням, яке він зустрів надзвичайно мужньо. Його непохитна впевненість у Христі дозволила йому подивитися в очі смерті, маючи внутрішній мир. У момент своєї смерті Павло «дивився в потойбіччя не з непевністю чи страхом, а з радісною надією та пристрасним очікуванням. Стоячи на місці своєї мученицької смерті, він бачив не блискучого меча ката чи чорну землю, яка невдовзі прийме його кров; крізь спокійну блакить неба того літнього дня він дивився на престол Вічного. Його словами були: “О Господи, Ти моя втіха і Ти моя частка. Коли я прилину до Тебе? Коли я побачу Тебе сам, без тьмяної завіси між нами?”» (Е. Уайт. Історія викуплення. С. 317, 318).

Павло був упевнений: якщо ми страждаємо з Ісусом, то це, аби «з Ним і прославитися» (Римл. 8:17). Він звершив добрий подвиг, свій біг закінчив і віру зберіг. Він знав, що отримає вінець праведності при воскресінні, коли повернеться Христос (див. 1 Кор. 15:51–55; 2 Тим. 4:7, 8).

**СТРАТЕГІЇ ПАВЛА В ПРОПОВІДУВАННІ ЄВАНГЕЛІЯ**

Зважаючи на важкі обставини, у яких Павло проповідував Євангеліє, задля успішної праці йому необхідно було застосовувати мудрі стратегії.

По-перше, Павло цілеспрямовано обирав важливі міста стародавнього світу, з яких було б легше поширювати євангельську вістку. Так, наприклад, він обрав Коринт з огляду на його вигідне географічне розташування. «Отже, з’явилася нагода для поширення Євангелія. Утвердившись у Коринті, Добру вістку було б легко передати в усі частини світу» (Е. Уайт. Нариси з життя Павла. С. 99). Також апостол зосередив свою увагу на Филипах, оскільки це був один з «найвпливовіших міських центрів у його маршруті… Завдяки своєму стратегічному значенню в історії імперії місто було очевидним кроком на євангелізаційному шляху того, хто готувався досягти Рима» (Craig S. Keener. Acts: An Exegetical Commentary. Vol. 3 (Grand Rapids, MI: Baker Academic, 2014). Pp. 2380, 2381). Так само й Ефес був одним з найбільших міст Римської імперії, де за часів Павла проживало близько 250 000 осіб.

По-друге, Павло вкладав час у підготовку людей для євангельського служіння. Справді, він «зробив частиною своєї роботи навчання молоді для євангельського служіння. Він брав їх із собою у свої місіонерські подорожі, і в такий спосіб вони здобували досвід, який згодом дав їм змогу зайняти відповідальні пости. Розлучившись із ними, апостол продовжував цікавитися їхньою роботою, а його листи до Тимофія й Тита є доказом того, наскільки палко він бажав їхнього успіху» (Е. Уайт. Служителі Євангелія. С. 102). Щодо Тимофія, то Павло вважав його не лише своїм співробітником, але й співавтором (див. 2 Кор. 1:1; Филп. 1:1; Кол. 1:1; 1 Сол. 1:1; 2 Сол. 1:1; Филм. 1:1).

По-третє, Павло дотримувався підходу «перше ― юдеєві» (Дії 13:46; Римл. 1:16), як чітко наказав Ісус (див. Луки 24:47; Дії 1:8; 3:25, 26). Цей підхід пояснює, чому Павло в новому місті розпочинав свою місіонерську діяльність із синагоги (див. Дії 9:20; 13:5, 14, 46; 14:1; 17:1, 2, 17; 18:4). Розмірковуючи про цю настанову, згідно з якою робота учнів мала розпочатися в Єрусалимі, Еллен Уайт писала: «Де б не перебував народ Божий — у багатолюдних містах, у селах чи на сільських дорогах, — є домашнє місіонерське поле… Насамперед це робота в сім’ї; потім потрібно прагнути завоювати для Христа своїх ближніх і викласти їм величні істини цього часу» (Е. Уайт. The Advent Review and Sabbath Herald. 22 травня 1888 р. С. 1160).

По-четверте, Павло підтримував регулярний зв’язок із церквами, надсилаючи їм листи. Зважаючи на свої «щоденні турботи за всі церкви» (2 Кор. 11:28), він часто не міг довго залишатися з новонаверненими в тих містах, де проповідував. Тому використовував листи, як засіб підтримки зв’язку з громадами та передачі їм настанов. Листи також допомагали заповнити порожнечу, зумовлену його фізичною відсутністю (див. 1 Кор. 5:3; Филп. 2:12).

### Частина III: Застосування

**Поміркуйте над запропонованими нижче темами. Потім попросіть учнів відповісти на запитання наприкінці цієї частини.**

Проповідування Євангелія може видатися складною справою для багатьох християн, особливо якщо суспільні норми суперечать Слову Божому. Упродовж століть незліченна кількість людей зіткнулася зі стражданнями і навіть смертю, виконуючи місіонерську працю. Такими були реалії в перші дні християнської місії, так само буде й під час її завершення (див. Об’явл. 14:13). Тимчасом як ми продовжуємо місіонерську роботу й зазнаємо супутніх страждань, існує лише одна сила, яка може підтримати нас, — любов Христа.

Більшість християн усвідомлює ризики, пов’язані зі слідуванням за Христом, однак ми також повинні розуміти найвищу важливість виконання нашого доручення: «Тож ідіть і навчіть усі народи» (Матв. 28:19). Це важке завдання, проте на кожному кроці ми покладаємося на Боже керівництво. Хоч це завдання може включати різні загрози для життя, однак воно передбачає винагороду. Ісус каже: «Будь вірний аж до смерті, і Я дам тобі вінець життя» (Об’явл. 2:10).

У своїй місіонерській праці Павло використовував різні стратегії, щоб гарантувати її ефективність: 1) обирав важливі міста, які слугували форпостами, звідки йому було легше поширювати євангельську вістку; 2) вкладав час у навчання інших; 3) приділяв пріоритетну увагу найближчим людям; 4) постійно підтримував зв’язок із тими, кому служив. Нам варто інтегрувати всі ці стратегії у власні місіонерські починання. Водночас Павло розумів: хоча стратегії важливі, вони ніколи не можуть замінити роль Святого Духа (див. 1 Кор. 12:1–11; Ефес. 4:1–6). Ми ніколи не повинні забувати про це.

**Запитання:**

1. З якими труднощами зіткнулися ви, проповідуючи Євангеліє?
2. Як ви застосовували перелічені вище чотири місіонерські стратегії Павла? Якими були результати?