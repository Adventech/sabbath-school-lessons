---
title:  Павло в кайданах
date:  29/12/2025
---

Перебуваючи в Македонії, Павло згадує свої численні ув’язнення (див. 2 Кор. 6:5; 11:23; 7:5). Перший записаний випадок стався у Филипах (див. Дії 16:16–24). Пізніше апостола ненадовго ув’язнили в Єрусалимі, а потім перевели до в’язниці в Кесарії.

В іншому місці (у Посланні до Филимона) Павло згадує, що був «у кайданах» (Филм. 10, 13). Перебуваючи під домашнім арештом у Римі, він був прикутий до елітного римського солдата. Один християнин (початок II ст.) на ім’я Ігнатій, який був закутий у такий самий спосіб, описував, що солдати поводилися, як «дикі звірі… котрі ставали тільки гіршими, коли до них добре ставилися» (The Apostolic Fathers. Ed. by Michael W. Holmes (Grand Rapids, MI: Baker Academic. 2007). P. 231).

`Прочитайте уривок 2 Кор. 4:7–12. Що ці тексти відкривають про те, як Павло зміг витримати свої численні випробування? На чому було зосереджене його життя?`

Яким би важким не було життя, Павло міг бачити його світлу сторону, і це додавало йому відваги, аби витримувати напругу. Попри всі можливі напади сатани, апостол знав, що перебуває під захистом Господа.

`Прочитайте 2 Кор. 6:3–7. Які духовні ресурси мав Павло для подолання цих труднощів?`

Часом ми спокушувані дивитися на наші обставини, наші слабкості чи минулі невдачі і падати духом. Саме в такі моменти нам слід пам’ятати про всі неймовірні засоби, які Бог забезпечив для нашого успіху в боротьбі зі злом. Один з найважливіших засобів — Біблія, «Слово істини», адже завдяки їй ми можемо навчатися на помилках інших людей, а також дізнаватися, як вони досягали успіху. Крім того, Святий Дух «робить ефективним те, що було здійснено Викупителем світу. Саме Дух очищає серце. Через Нього віруючий стає учасником Божественної природи. Христос дав Свого Духа як Божественну силу для перемоги над усіма успадкованими й набутими нахилами людини до зла і для того, щоб закарбувати власний характер у Своїй Церкві» (Е. Уайт. Бажання віків. С. 671).

`У який спосіб ми — і рядові члени Церкви, і служителі — можемо завжди виявляти «себе як слуги Бога» (2 Кор. 6:4)? Що це означає?`