---
title:  Переслідувані, але не залишені
date:  27/12/2025
---

### Пам’ятні біблійні тексти для дослідження
Ефес. 3:1; 2 Кор. 4:7–12; Дії 9:16; Филм. 15, 16; Колос. 4:9; Филп. 1:1–3; Колос. 1:1, 2.

> <p>Пам’ятний вірш</p>
> «Радійте завжди в Господі; і ще раз кажу: радійте!» (Филп. 4:4).

Ув’язнений за фальшивими звинуваченнями, адвентистський пастор провів за ґратами майже два роки. Хоча спочатку він почувався дуже розгубленим, але потім усвідомив, що в’язниця була його Богом даним полем місії. Коли інші ув’язнені дізналися, що він пастор, то попросили його проповідувати. І він проповідував, а також роздавав літературу. Він навіть хрестив в’язнів та проводив служіння Вечері. «Іноді, — зізнався він, — було важко служити у в’язниці, але була й радість, особливо коли бачиш відповідь на молитви і зміни в житті людей».

Послання до филип’ян і колосян Павло писав із в’язниці (див. Филп. 1:7; Колос. 4:3). Власне в самих Филипах, після того як Павла і Силу несправедливо звинуватили, в’язничний сторож забив «їхні ноги в колодки» (Дії 16:24). Опівночі вони, «молячись, співом прославляли Бога, а в’язні слухали їх» (вірш 25). Ці учні Христа справді вміли «завжди радіти».

Цього тижня ми розглянемо обставини, з якими зіткнувся Павло. Він бачив вищу мету в подіях, які відбувалися з ним, і, можливо, ми зможемо навчитися від нього також радіти, коли самі стикаємося з випробуваннями.