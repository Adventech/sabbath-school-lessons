---
title:  Павло і Колоси  
date:  31/12/2025
---

У нас немає записів про те, що Павло коли-небудь відвідував Колоси, що також свідчить про ефективність його стратегії євангелізації. Першим, хто приніс Євангеліє в це місто, був Епафрас, мешканець Колос (див. Колос. 1:7; 4:12). Але як він навернувся? Найімовірніше, це сталося в середині 50-х років, коли Павло проповідував у сусідньому Ефесі й «усі, які жили в Азії, почули Господнє Слово» (Дії 19:10; пор. 20:31).

Книга Об’явлення свідчить, наскільки Євангеліє поширилося на цій території (див. Об’явл. 1:4). Найбільш вірогідним поясненням такого успіху, зокрема проповіді вістки в Колосах, можна вважати результат роботи навернених Павлом людей, котрі вперше почули звістку в Ефесі — найважливішому малоазійському портовому місті. Епафрас почув проповідь Павла в Ефесі, став одним із його співробітників та приніс Євангеліє до свого рідного міста Колос.

У самому місті, розташованому приблизно за дев’ять миль (близько 15 км) на південний схід від Лаодикії, лише нещодавно розпочалися розкопки. Тому нам відомо про нього менше, ніж про видатніші міста регіону. Проте ми знаємо, що «аж десять тисяч євреїв… жили в цій області Фрігії» (Arthur G. Patzia. New International Biblical Commentary: Ephesians, Colossians, Philemon (Peabody. MA: Hendrickson Publishers Inc., 1990). Vol. 10. P. 3). Викарбувані в Колосах монети вказують на те, що місцеві жителі, як і мешканці багатьох римських міст, поклонялися різноманітним богам. Безперечно, язичницькі звичаї та потужні культурні впливи ставали величезним випробуванням для тамтешніх християн. І не лише в євангелізації міста, але й у тому, аби просто залишатися вірними чистій євангельській вірі. Іншим видатним християнином у Колосах був Филимон. Імовірно, він навернувся приблизно в той час, що й Епафрас.

`Прочитайте тексти Филм. 15, 16 (див. також Колос. 4:9). До якого рішення щодо Онисима Павло м’яко спонукає Филимона?`

Римський закон вимагав від Павла повернути Онисима Филимону, проте апостол звертається до серця й сумління Филимона як одновірця і закликає його ставитися до Онисима не як до раба, а як до брата (див. Филм. 16).

Хоч будь-яка форма рабства викликає в нас огиду і ми хотіли б, аби Павло засудив цю практику, як нам зрозуміти заклик Павла до Филимона? (Цікаво, що під час рабовласництва в Америці Еллен Уайт прямо закликала адвентистів не повертати рабів-утікачів їхнім господарям, хоч це суперечило тогочасному державному закону).