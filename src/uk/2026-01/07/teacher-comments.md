---
title:  Коментарі для Вчителів
date:  13/02/2026
---

**Основний текст:** Филп. 4:6.

**Тексти для дослідження:** Филп. 3:17–4:23.

### Частина I: Огляд

Ісус та апостоли свідчать, що християни живуть одночасно у двох різних реаліях. Спаситель сказав: «То кесареве віддайте кесареві, а Боже ― Богові!» (Матв. 22:21). Хоч віруючі є членами людського суспільства, їм варто завжди пам’ятати, що вони вже можуть насолоджуватися деякими привілеями свого небесного громадянства. Навіть більше: апостол Павло наголошує, що християнам необхідно шукати цих благ як ознаки їхнього єднання із Христом: «Отже, коли ви із Христом воскресли, то шукайте горішнього ― того, де Христос сидить праворуч Бога» (Колос. 3:1, акцентування додано).

Як члени небесної спільноти, ми маємо поводитися «гідно звання, до якого були покликані» (Ефес. 4:1). Це покликання включає життя в радості й мирі, незважаючи на труднощі, з якими стикаємося в нашій праці для Христа; адже ми знаємо, що небесне місто — наш справжній дім (Євр. 13:14). Вірою Авраам «очікував міста з підвалинами, Творцем і Будівничим якого є Бог» (Євр. 11:10). Господь пообіцяв нам дати «спадщину нетлінну й непорочну та нев’янучу, заховану в небі» (1 Петра 1:4, переклад І. Огієнка).

**Урок цього тижня зосереджується на трьох основних темах:**

1. Члени небесної спільноти достойно проживають своє життя, слугуючи гідним наслідування взірцем.
2. Радість християнина, як і його мир, не залежить від зовнішніх обставин, бо ґрунтується на тісних взаєминах із Богом через Христа.
3. Радісне повноцінне життя можливе навіть у цьому неспокійному світі, але воно вимагає послуху біблійним принципам.

### Частина II: Коментар

**Ілюстрація**

Розповідають про доктора Томаса Ламбі, котрий «вирушив до Ефіопії як медичний місіонер. Через деякий час він вирішив придбати земельну ділянку для місіонерської станції. Згідно з ефіопським законом, землю не можна було продавати іноземцям. Оскільки доктор Ламбі дуже любив Христа й ефіопів, він відмовився від свого американського громадянства і став громадянином Ефіопії. Тоді він придбав нерухомість, необхідну для його роботи» (Paul Lee Tan. Encyclopedia of 7,700 Illustrations: Signs of the Times (Garland, TX: Bible Communications, Inc., 1996). Р. 1176). Аналогічно, віруючі через свою любов до Христа готові відмовитися від свого земного громадянства заради громадянства небесного. Вони вважають себе «чужинцями і приходьками на землі» (Євр. 11:13).

**ЧЛЕНИ НЕБЕСНОЇ СПІЛЬНОТИ**

Павло зазначає, що християнські лідери мають бути для інших взірцем для наслідування (див. Филп. 3:17). Ця думка протиставляється поведінці лжевчителів, яких він називає ворогами «Христового хреста» (вірш 18). Крім того, апостол пише, що вони приречені на загибель, «їхній бог — черево, і сором ― їхня слава; вони про земне думають» (вірш 19). Натомість християни повинні усвідомлювати, що їхнє «життя ― на небесах» (вірш 20), та жити відповідно.

Грецьке слово, перекладене як «приклад» у вірші 17, це сумміметес. Воно зустрічається лише один раз у Новому Завіті, що свідчить: Павло цілеспрямовано вибрав це слово, аби передати дуже конкретну унікальну вістку. Дослівно воно означає «товариш-наслідувач», «той, хто приєднується до інших як наслідувач» (Frederick W. Danker, Walter Bauer. A Greek-English Lexicon of the New Testament and Other Early Christian Literature (Chicago: University of Chicago Press, 2000). Р. 958). Фактично апостол використав це слово «з метою наголосити на своєму бажанні, аби вони [віруючі] спільно намагалися наслідувати його приклад: “Наслідуйте мене всі разом!”» (Gerald F. Hawthorne. Philippians: Word Biblical Commentary. Vol. 43 (Dallas: Word, Inc., 2004). Р. 217). Ця думка перегукується з його словами в іншому тексті: «Наслідуйте мене, як я і ― Христа» (1 Кор. 4:16). Безперечно, Христос — ідеальний Зразок для християн. У Христі віруючі можуть стати добрим зразком для інших, як Павло і наголошує в тексті 1 Сол. 2:14: «Адже ви, брати, стали наслідувати Божі Церкви, які в Ісусі Христі є в Юдеї».

Як громадяни Неба, ми маємо жити відповідно до нашої мети і триматися надії, що наш Спаситель прийде з Небес та перемінить наші смертні тіла на прославлені (див. Филп. 3:20, 21). А поки той день не настане, ми повинні чекати Його (вірш 20), твердо стояти в Ньому (див. Филп. 4:1) і бути впевненими, що наш небесний статус незрівнянно кращий за земний.

**РАДІСТЬ І МИР**

Павло навчає, що християнська радість і мир не залежать від зовнішніх обставин. Він дає ясно це зрозуміти, коли стверджує: «Радійте завжди в Господі; і ще раз кажу: радійте!» (Филп. 4:4). Як нам відомо з досвіду, у сповненому гріха світі неможливо завжди жити в ідеальних умовах. Як же ми зможемо завжди радіти, якщо радість залежить від зовнішніх обставин? Насправді відчувати радість завжди можливо тільки «в Господі». У наведеному тексті йдеться про «справжню основу християнської радості та сферу, у якій вона процвітає» (Gerald F. Hawthorne. Philippians: Word Biblical Commentary. Vol. 43. P. 173).

Важливо наголосити, що заклик радіти в Господі — це не просто добра порада, а повеління. Для Павла настільки важливо жити з радістю, що у своєму Посланні до филип’ян він згадує про це тричі (див. Филп. 3:1; 4:4, 10). Як приклад для своїх читачів (див. Филп. 3:17), він може спонукати їх радіти в Господі (див. Филп. 3:1; 4:4), оскільки сам так чинив (див. Филп. 1:18; 2:17, 18; 4:4). Радість — одна з головних тем у цьому листі. Тут грецьке дієслово хайро («радіти») зустрічається вісім разів (див. Филп. 1:18 [двічі]; 2:17, 18, 28; 3:1; 4:4, 10); дієслово сунхайро («веселитися/тішитися разом») зустрічається двічі (див. Филп. 2:17, 18); а слово хара («радість») зустрічається п’ять разів (див. Филп. 1:4, 25; 2:2, 29; 4:1). Що робить цей заклик радіти ще більш приголомшливим, так це те, що його написала людина, яка перебувала у в’язниці!

Християнський мир, як і радість, не залежить від зовнішніх обставин. Ісус сказав: «Мир залишаю вам, Мій мир Я даю вам. Не так, як світ дає, Я даю вам» (Івана 14:27). Знову ж таки, цей мир можливий лише в Господі. Спаситель сказав: «Це Я сказав вам, щоб у Мені ви мали мир» (Івана 16:33, курсив додано). Так само й Павло, використовуючи словосполучення «мир Божий» (Филп. 4:7), підкреслює, що джерелом миру є Бог. Цей вираз також може означати «мир, створений Богом» або «мир, який дає Бог». Яким би не було точне значення, віруючі можуть відчути мир, що «перевищує всяке розуміння» (вірш 7), лише через їхні взаємини з Богом. Апостол сказав би, що мир Божий можливий лише тому, що «Бог миру буде з вами» (вірш 9, акцентування додано). Отже, як живуть віруючі, усвідомлюючи своє небесне громадянство? Вони живуть у радості й мирі.

**НАСТАНОВИ ДЛЯ ЩАСЛИВОГО ЖИТТЯ**

Радісне життя не випадковість. Необхідно дотримуватися певних принципів, саме тому в 4-му розділі Послання до филип’ян Павло пропонує низку настанов, багато з яких записані в наказовій формі.

«Радійте завжди в Господі» (вірш 4а). Повторення: «І ще раз кажу: радійте» (вірш 4б) указує на те, що це повеління слід сприймати з усією серйозністю.

«Нехай ваша лагідність стане відомою всім людям» (вірш 5).

«Грецьке слово, перекладене як “лагідність“ (епіейкес), цікаве й багатогранне. У контексті нашого ставлення до інших воно означає бути добрим і ніжним, тоді як у стосунках ― бути ввічливим і терплячим, а в правових ситуаціях ще має додаткове значення поблажливості» (Grant R. Osborne. Philippians: Verse by Verse, Osborne New Testament Commentaries (Bellingham, WA: Lexham Press, 2017). Р. 167).

«Нічим не журіться» (вірш 6). Імовірно, цей заклик ґрунтується на вченні Ісуса: «Не журіться про своє життя» (Матв. 6:25; див. також вірші 27, 28, 31, 34). Досягти такого стану нелегко, чи не так? Павло пояснює, що ми можемо подолати тривогу, підносячи свої молитви, благання, подяки і прохання до Бога.

«Про це роздумуйте» (вірш 8). Апостол перераховує низку прекрасних тем, над якими ми маємо роздумувати, а саме: над тим, що істинне, чесне, справедливе, чисте, любе та гідне хвали. Він додає, що все це чесноти і похвала.

«Чого навчилися і що прийняли, що почули й побачили в мені, ― оце й робіть» (вірш 9). Іншими словами, наслідуйте добрі приклади!

Знову ж таки, слід зазначити, що результат дотримання цих принципів викладено в приголомшливому твердженні: «І мир Божий… нехай береже ваші серця» (вірш 7). А двома текстами вище, у майже синонімічному твердженні, Павло переконливо показує, що мир Божий можливий лише тому, що «Бог миру буде з вами» (вірш 9).

### Частина III: Застосування

**Поміркуйте над запропонованими нижче темами. Потім попросіть учнів відповісти на запитання наприкінці цієї частини.**

Дж. І. Пекер справедливо сказав: «Нестача хороших зразків завжди призводить до зниження стандартів, але, на жаль, хороші зразки були рідкістю упродовж усього цього століття» (J. I. Packer. “Some Perspectives on Preaching” in Preaching the Living Word (Geanies House, Scotland: Christian Focus, 1999). Р. 31). Бог очікує, що ми, християни, заповнимо цю прогалину (див. Матв. 5:13, 14). Як громадяни небесної спільноти, ми покликані догоджати Богові, «приносити плід кожною доброю справою та зростати в пізнанні Бога» (Колос. 1:10) аж до дня, коли отримаємо частку в спадщині святих (вірш 12).

А поки що ми можемо насолоджуватися втіхою і спокоєм, навіть попри негативні обставини. Такі радість і мир можливі лише через близькі взаємини з Богом. Хоч на Землі зараз немає миру, проте ми можемо знайти мир у Христі (див. Івана 14:27). Життя в мирі й радості не випадковість. Біблія пропонує низку настанов, які допоможуть нам досягти повноцінного життя, якого Господь бажає Своїм дітям. Проте жоден інший набір настанов не може перевершити Десять Заповідей. Еллен Уайт чітко висловлює цю думку: «Наші благополуччя і щастя залежать від нашого непохитного послуху Божому Законові… Жодної з Десяти Заповідей не можна порушити, не зрадивши Небесного Бога. Виконання кожної йоти і кожної риски Закону необхідне як для нашого власного щастя, так і для щастя всіх, із ким спілкуємося» (The Signs of the Times. 3 березня 1881 р.).

**Запитання:**

1. Як ми, християни, можемо сьогодні бути гарним прикладом у наших і церквах, і спільнотах?
2. Який існує зв’язок між послухом Закону та життям у радості й мирі?