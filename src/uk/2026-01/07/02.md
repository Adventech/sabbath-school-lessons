---
title:  Приклади для наслідування  
date:  08/02/2026
---

Кожен з нас колись стикався з людьми, якими ми захоплювалися і яких хотіли наслідувати. Особливо важливо, щоб у дітей були хороші приклади для наслідування. В ідеалі це мають бути їхні батько й мати. З віком діти знайдуть інші приклади для наслідування, чи то в обраній професії, чи навіть у прочитаних біографіях. Крім того, вони можуть дізнатися, як різні біблійні герої долали труднощі, та порівняти їхні історії з власним життєвим досвідом.

На жаль, сучасні ЗМІ пропонують чимало поганих прикладів для наслідування. Нас засипають історіями із заманливими заголовками, у яких докладно розповідається про непристойні вчинки та безладне життя знаменитостей. Безперечно, читачі Павла у Филипах не користувалися Інтернетом, однак зіткнулися з подібними труднощами. Світ, у якому жив апостол, був дуже корумпованим, аморальним і злим, як і наш сьогодні. Зла завжди було і завжди буде предосить, аж до Приходу Христа. Запитання до нас: як ми на нього реагуємо?

`Прочитайте Филп. 3:17–19. Як у цьому уривку описані хороші й погані приклади для наслідування? Які нам дано ключі, щоб їх розрізнити?`

Не можна не зауважити любов Павла до тих, із ким він не погоджується. Адже апостол плаче над ними! Крім того, зверніть увагу: він називає їх не своїми ворогами, а пише, що вони «поводяться, як вороги Христового хреста» (Филп. 3:18). Павло усвідомлював, що на карту поставлені набагато важливіші питання, а саме: як Голгофський хрест руйнує перепони та зрівнює нас усіх, як грішників, котрі потребують Спасителя (див. Ефес. 2:11–14).

Також слід звернути увагу на те, як апостол спонукає филип’ян зосереджуватися на добрих прикладах, а не поганих, та уважно спостерігати за тими, чий спосіб життя дуже схожий на спосіб життя Павла. Він використовує подібні слова, застерігаючи і римлян: «Остерігайтеся тих, хто сіє розділення і спокуси всупереч ученню, яке ви опанували; уникайте їх» (Римл. 16:17). Про ошуканців у Римі Павло писав: вони «служать не нашому Господу Христу, але власному череву» (вірш 18).

`Безперечно, Ісус — єдиний досконалий Взірець. Проте деякі люди також можуть слугувати гарним прикладом для наслідування, принаймні в певних сферах. А чи ви можете бути прикладом для наслідування?`