---
title:  Ключі до задоволеності
date:  12/02/2026
---

`Прочитайте Филп. 4:10–13, 19. Які ключі до задоволеного, щасливого життя визначає Павло?`

Стикаючись із надзвичайними обставинами (голодом, хворобою, травмою, втратою), людина починає розмірковувати над тим, що справді має значення, та зосереджуватися на благословеннях, які зазвичай сприймала як належне. Коли ми «в нестатках» (Филп. 4:12), «в упокоренні» (переклад І. Огієнка) або «голодуємо», саме тоді віра виявляє свою силу.

І навпаки, коли живемо «в достатку», то завжди маємо усвідомлювати, що цей достаток може в одну мить зникнути (див. Притчі 23:5). Як нам нагадують Йов та Павло, ми нічого не принесли у цей світ, коли народилися, і нічого не візьмемо із собою в могилу (див. Йова 1:21; 1 Тим. 6:7).

Зверніть увагу на такі біблійні обітниці:

- Псал. 23:1 — «Господь — мій Пастир. Я не матиму недостатку».
- Матв. 6:32 — «Бо ж знає ваш Отець Небесний, що цього всього потребуєте».
- 1 Петра 5:7 — «Покладіть на Нього всі ваші турботи, бо Він дбає про вас».
- Филп. 4:19 — «А мій Бог, згідно зі Своїм багатством, нехай задовольнить усяку вашу потребу — у славі, в Ісусі Христі».

І найдивовижніша з усіх: «Усе можу в Тому, Хто мене зміцнює, — в Ісусі Христі» (Филп. 4:13). Напевно, ніхто з нас не може повністю збагнути, що включає слово «усе». Безумовно, чого б ми не просили в Господа (наприклад, допомоги й сили), маємо просити згідно з Його волею. Однак часто ми навіть не просимо про деякі речі, про які знаємо, що вони відповідають Його волі. Саме тому в Якова 4:2 сказано: «Не маєте, тому що не просите».

Ось дещо з того, про що ми можемо просити з упевненістю, бо знаємо, що це узгоджується з Божою волею:

- Спасіння для близької людини чи друга (див. 1 Тим. 2:3, 4).
- Сміливість ділитися своєю вірою (див. Об’явл. 22:17).
- Прощення, коли ми визнаємо і залишаємо переступи (див. 1 Івана 1:9).
- Сила коритися Божим Заповідям (див. Євр. 13:20, 21).
- Любов до тих, хто ненавидить нас і погано поводиться з нами (див. Матв. 5:44).
- Мудрість у складних ситуаціях (див. Якова 1:5).
- Розуміння істини в Слові Божому (див. Івана 8:32).

`Уявіть ситуацію: ви про щось довго молитеся, але так і не отримуєте бажаної відповіді на молитву й, можливо, не отримаєте. Як ви на це відреагуєте?`