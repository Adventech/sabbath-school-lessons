---
title:  Для подальшого дослідження  
date:  13/02/2026
---

«Лише ті, хто постійно отримує свіжий приплив благодаті, матимуть силу, пропорційну їхнім щоденним потребам та здатності користуватися нею. Замість того щоб чекати якогось часу в майбутньому, коли внаслідок особливого злиття духовної сили вони в чудодійний спосіб стануть спроможними завойовувати душі, ці християни щодня упокорюються перед Богом, аби Він зробив їх належними посудинами для застосування в Його справі. Щодня вони використовують наявні можливості для служіння. Щодня свідчать про Господа всюди: чи то в скромному домашньому середовищі, чи на ниві громадського служіння.

Для посвяченого працівника є чудова розрада в усвідомленні того, що навіть Христос під час Свого земного життя щодня шукав у Свого Отця свіжого припливу необхідної Йому благодаті; і після такого спілкування з Богом Він ішов зміцнювати й благословляти інших…

Кожен працівник, який наслідує приклад Христа, буде готовий прийняти й використати силу, котру Бог обіцяв Своїй Церкві задля дозрівання жнива Землі» (Е. Уайт. *Дивовижна Божа благодать*. С. 117).

«Бог знає наші потреби, і Він усе передбачив для їхнього задоволення. У Господа є скарбниця, наповнена всім необхідним для Його дітей, і Він може дати їм те, чого вони потребують, у будь-яких обставинах. Чому ж ми не довіряємо Йому? Господь дав Своїм дітям дорогоцінні обітниці на умові, що вони будуть вірно дотримуватися Його Заповідей. Не існує такого тягаря, якого Він не зміг би зняти; не існує такої темряви, яку Він не зміг би розсіяти; не існує такої слабкості, яку Він не міг би обернути на силу; не існує таких страхів, які Він не зміг би вгамувати; не існує таких гідних устремлінь, які Він не зміг би спрямувати й виправдати.

Ми не повинні дивитися на себе. Що більше ми розмірковуємо про власні вади, то менше в нас сил для подолання їх» (Е. Уайт. *Щоб мені пізнати Його*. С. 224).

**Запитання для обговорення**

`Пригадайте кілька найяскравіших випадків відповіді на вашу молитву. Як вони допомогли вам відчути Божий мир, який перевершує розуміння? А як щодо тих молитов, на які немає відповіді? Як і за таких обставин ви все ж можете відчути обіцяний мир?`

`У світлі тексту Филп. 4:8 проаналізуйте, на які роздуми ви витрачаєте час? Наскільки ці роздуми зміцнюють вашу віру й ходіння з Господом?`

`Обговоріть другу наведену вище цитату, зокрема твердження: «Що більше ми розмірковуємо про власні вади, то менше в нас сил для подолання їх»? Як же нам долати їх, де черпати силу для цього?`