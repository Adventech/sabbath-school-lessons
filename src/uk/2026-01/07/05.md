---
title:  Про це роздумуйте…
date:  11/02/2026
---

Мир, «що вищий від усякого розуму», також «береже ваші серця і ваші думки в Христі Ісусі» (Филп. 4:7). Наше внутрішнє життя потребує захисту. Цікаво, що в наведеному тексті Павло скористався військовим терміном, як метафорою стосовно Божого миру. Грецьке дієслово (фрурео) використовують для опису гарнізону солдатів, котрі охороняють місто від вторгнення (див. 2 Кор. 11:32; пор. Дії 9:24).

Ще одна дуже важлива умова здобуття внутрішнього миру полягає в тому, щоб жити в гармонії з Божою волею. «Великий мир у тих, хто любить Твій Закон! Вони не спотикатимуться» (Псал. 119:165).

`Прочитайте Филп. 4:8, 9. До яких конкретних дій апостол закликає филип’ян?`

Павло починає це звернення словом «наостанку», наводить перелік із шести чеснот, після чого стисло підсумовує їх та заохочує віруючих наслідувати його приклад. Цей завершальний міжкультурний заклик, зокрема подвійний акцент на чесноті й прикладі, дуже доречний для греко-римського середовища у Филипах. Цікаво, що увага апостола зосереджена на біблійних чеснотах, про що явно свідчить факт, що Павло не назвав чотирьох головних грецьких чеснот (розсудливість, справедливість, поміркованість і мужність).

1. Істинне (правдиве, переклад І. Огієнка). Не випадково перелік починається з головної біблійної чесноти — істини/правди. На ній часто наголошував Ісус («Поправді кажу вам...») та весь Новий Завіт (див. Дії 26:25; Римл. 1:18; 1 Кор. 13:6; 2 Кор. 4:2; Ефес. 4:15; 1 Тим. 3:15; Якова 1:18; 1 Петра 1:22; 1 Івана 2:21).
2. Чесне. Грецьке слово стосується особистої чесності (порівняйте вживання цього слова в 1 Тим. 3:8, 11; Тита 2:2, де воно перекладене, як «поважний»).
3. Справедливе. Цю чесноту визначає праведний характер Бога (порівняйте використання цього слова у Филп. 1:7).
4. Чисте. Думки та дії випливають із виправдної Божої праведності, яку приймають вірою (див. 1 Івана 3:3).
5. Любе. Естетична краса всюди видима в Божому творінні.
6. Гідне хвали. Усе добре, привабливе й люб’язне гідне хвали.

Павло додає ще два пояснення, щоб жодній із цих чеснот не приписували язичницького значення: «коли яка чеснота або коли яка похвала» (Филп. 4:8). Ми повинні думати про ці небесні чесноти. Потім, аби усунути всі сумніви й потенційні непорозуміння, Павло закликає нас робити те, чого ми навчилися, що прийняли і почули від нього та побачили в ньому (див. Филп. 4:9).