---
title:  «Стійте так у Господі»  
date:  09/02/2026
---

Прочитайте Филп. 3:20, 21. Що, за словами Павла, являє собою християнське «громадянство»?

На відміну від ворогів хреста, котрі «про земне думають» і не мають іншого бога, крім свого черева (Филп. 3:19), християнське громадянство — на Небі, а наш Правитель — Сам Ісус Христос. Аби підкреслити цю думку, Павло наголошує на необхідності перетворення нашого приниженого тіла (див. вірш 21), яке піддається впливу хвороб, виродження і смерті, щоб воно уподібнилося славному воскреслому тілу Христа.

Як наступні уривки відображають прославлений стан людини?

Йова 19:25–27

Луки 24:39

1 Кор. 15:42–44

1 Кор. 15:50–54

Колос. 3:4

На завершення всього Ісус знищить смерть — «останнього ворога» (1 Кор. 15:26). І це наша найбільша надія, головна обітниця, яку ми отримали в Ісусі. Крім того, нам буде дароване нове тіло, прославлене тіло (див. Филп. 3:21)!

У своїй книзі про те, як знайти «спасіння» без Бога, Люк Феррі доволі безглуздо стверджує, що «спасінням» є подолання страху смерті. Проте автор таки визнає, що християнство «дає нам змогу не лише подолати страх смерті, але й перемогти саму смерть. А оскільки до цього залучена індивідуальна ідентичність, а не анонімність чи абстракція, це, напевно, єдина версія, яка пропонує справді остаточну перемогу особистого безсмертя над нашим станом як смертних» (Luc Ferry. *A Brief History of Thought* (New York: HarperCollins, 2011, Kindle edition). Р. 90). Визначне визнання, як для атеїста.

Отже, для Павла наше небесне громадянство включає обітницю про воскресіння й вічне життя в абсолютно новому бутті, яке зараз ми навіть не можемо уявити.

Чому обітниця про вічне життя настільки важлива для нас? Що цей світ може запропонувати нам такого, заради чого варто відмовитися від запропонованого Христом?