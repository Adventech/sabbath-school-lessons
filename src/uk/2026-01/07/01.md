---
title:  Небесне громадянство
date:  07/02/2026
---

### Біблійні тексти для дослідження
Филп. 3:17–4:23; 1 Кор. 15:42–44; Івана 14:27; Псал. 119:165; Йова 1:21; 1 Тим. 6:7.

> <p>Пам’ятний вірш</p>
> «Нічим не журіться, але в усьому молитвою та благаннями з подякою висловлюйте ваші прохання Богові» (Филп. 4:6).

Урок цього тижня — завершальний у нашому вивченні Послання до филип’ян. Він містить цінні повчання і правила поведінки для щоденного життя. Багато високих моральних цінностей, якими апостол Павло керувався в житті, відображені саме в заключних віршах послання. Подібно до вчень Ісуса, які зосереджені на внутрішній сутності людини, вістки Павла містять секрети радісного християнського життя.

Навіть коли все йде не так, як нам би хотілося (а це трапляється нерідко), ми не повинні хвилюватися, тривожитися чи зневірятися. Адже існують принципи, котрі допоможуть нам знайти внутрішню силу протистояти життєвим викликам, і ми зможемо відчути сталий довготривалий мир, який може дати лише Бог. Сьогодення і майбутнє в Його руках, і Він забезпечить нас усім необхідним.

Найважливіше те, що нам не потрібно покладати надії на земні системи правління, котрі регулярно нас розчаровують. Як християни, ми — громадяни Божого Небесного Царства. Це громадянство передбачає чудові привілеї. І обов’язки також.