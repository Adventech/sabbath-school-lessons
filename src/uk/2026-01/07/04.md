---
title:  «Радійте завжди в Господі»  
date:  10/02/2026
---

Прочитайте Филп. 4:4–7. Як нам відчути «мир Божий»?

Знову наголосивши на потребі в єдності (вірші 1–3), Павло переходить до іншої теми — радості в Господі (вірші 4–7).

Скільки разів ви хвилювалися через проблеми, які зрештою так само швидко й легко зникали, як і з’являлися? Недаремно Ісус неодноразово наголошував, що нам не варто журитися (див. Матв. 6:25–34; 10:19), а Петро закликає нас покласти всі турботи і тривоги на Господа, «бо Він дбає про вас» (1 Петра 5:7). Фактично зростання проблем у всьому світі має вселяти в нас надію, що Прихід Господа вже близько (див. Матв. 24:33; Луки 21:28; Якова 5:8).

Протиотрута від усякої тривоги та в будь-якій ситуації — молитва віри (вірші 6, 7). Безперечно, ми повинні вірити й діяти відповідно до нашої молитви так, ніби ми вже отримали відповідь, ще до того, як побачимо її здійснення, адже потрібно молитися «з подякою». Також апостол додав слово «благання» («прохання», переклад І. Огієнка) (грец. деесіс), яке вказує на важке становище і нагальність (див. Луки 1:13; Филп. 1:19; 1 Тим. 5:5; Якова 5:16). Наші молитви все ще залишаються «проханнями», проте ми можемо знати: наші прохання прийняті, доки «просимо згідно з Його волею» (1 Івана 5:14). Отже, ми можемо мати мир, усвідомлюючи, що всі наші прохання в Божих руках.

Як наступні тексти розширюють наше розуміння Божого миру?

Псал. 29:11; Ісаї 9:6; Луки 2:14; Івана 14:27; 1 Кор. 14:33.

Божий мир — це такий мир, якого світ ніколи не зможе дати, оскільки цей мир походить від запевнення, що ми маємо дар вічного життя через Ісуса, нашого Спасителя (див. Римл. 5:1; 6:23). Божий мир впливає на кожен аспект життя і «вищий від усякого розуму» (Филп. 4:7, переклад І. Огієнка), тобто його не можна осягнути лише розумом.

Як би ви пояснили комусь, що означає відчувати «Божий мир»?