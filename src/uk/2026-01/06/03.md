---
title:  Життя Павла в минулому
date:  02/02/2026
---

Навернені християни часто подумки розділяють своє життя на два періоди: «до прийняття Ісуса» та «після прийняття Ісуса». Так само міркує Павло в розділі 3 Послання до филип’ян. Однак ми часом називаємо нехристиян «хорошими людьми», і справді, багато хто такими є, принаймні за світськими стандартами. Натомість за Божими стандартами ніхто не є хорошим, навіть християни.

В уривку Филп. 3:4–6 Павло перелічує чимало фактів зі свого життя, якими він колись пишався. Що це за факти? Як би ви описали «хороше» у власному житті (минулому і теперішньому)?

Павло натякає на контраст між віруючими євреями, котрі поширюють лжевчення, та необрізаними віруючими, які в питанні свого спасіння повністю покладаються на Христа, не розраховуючи на людські діла, такі як обрізання (див. Євр. 6:1; 9:14; пор. Римл. 2:25–29).

Хоч походження Павла та його життя в минулому і вразили б одновірців-юдеїв, нічого з цього не сприяло його спасінню. Фактично все це насправді становило перешкоду, оскільки на деякий час засліпило його, не дозволяючи побачити потребу в Христі.

Павло був не просто обрізаний, а обрізаний «восьмого дня». Тобто він — ізраїльтянин за походженням, котрий належав до народу завіту і був обрізаний восьмого дня. Навіть більше, він походив з племені Веніямина, територія якого включала деякі з найважливіших міст Ізраїлю. Павло не тільки знав іврит, але також як учень Гамалиїла Старшого (див. Дії 22:3; 26:4, 5) і фарисей мав би чудово знати Закон та правила щодо його виконання, принаймні згідно із традицією.

Павло настільки ревно ставився до Закону, що переслідував Церкву через уявну загрозу юдейському способу життя, який, на його думку, був прописаний Законом. Важливо зазначити: хоч Павла вважали бездоганним, з погляду людської «праведності», сам він усвідомлював, що Закон насправді значно глибший і вимогливіший, ніж він міг собі уявити, тому без Христа він стояв перед ним засудженим.

Порівняйте уривок Римл. 7:7–12 із текстами Матв. 5:21, 22, 27, 28. Яку важливу думку висловлюють Ісус і Павло щодо Закону? Чому не Закон, а тільки «віра в Христа» (Филп. 3:9) — єдине джерело праведності? Погляньте на це з іншого боку: чи так ви дотримуєтеся Закону, як сказав Ісус?