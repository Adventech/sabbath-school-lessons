---
title:  Радість у Господі
date:  01/02/2026
---

`Прочитайте Филп. 3:1–3. Які позитивні й негативні нотки озвучив Павло? Як вони пов’язані? Як апостол зобразив віруючих?`

Павло починає на дуже позитивній ноті і складається враження, ніби він завершує свого листа. Проте це ще не закінчення. Апостол повертається до однієї з головних тем Послання — радості в Господі. А далі наводить причини для цього. Найголовніша — ми маємо довіряти Христу, а не собі: «Ми... хвалимося Ісусом Христом, і не покладаємо надію на тіло» (вірш 3). Хто з нас, так чи інакше, навчився на власних помилках не довіряти тілу?

Серйозне попередження «стережіться» (ужито тричі) не зустрічається більше ніде у Святому Письмі. Очевидно, филип’яни дуже добре розуміли, яку загрозу мав на увазі Павло. Застереження стосується не трьох окремих проблем, а групи лжевчителів, описаних трьома різними способами.

Злих або нерелігійних людей в Ізраїлі іноді називали «псами» (вірш 2; пор. Псал. 22:17; Ісаї 56:10; Матв. 7:6; 2 Петра 2:21, 22). Лжевчителів апостол влучно назвав «поганими працівниками». Згадка про «обрізання» (Филп. 3:2) свідчить: як у Галатії, так і в інших місцевостях лжевчителі намагалися нав’язати обрізання віруючим з язичників, усупереч рішенню Апостольського собору (див. Дії 15).

Можливо, одне з рішень духовних проблем, зокрема проблеми поширення лжевчень, полягає в тому, щоб «радіти в Господі» (Филп. 3:1; пор. Филп. 4:4).

Усе, чим ми тішимося, приносить нам радість (ці два грецьких слова споріднені). Бог хоче, щоб ми були радісними, а Його Слово — своєрідний посібник зі справжнього щастя і довготривалої радості. Це включає прийняття Божої милості (див. Псал. 30:6); надію на Господа (див. Псал. 5:12); отримання благословень спасіння (див. Псал. 9:15); виконання Божого Закону (див. Псал. 19:8–11), зокрема й дотримання суботи (див. Ісаї 58:13, 14); віру в Боже Слово (див. Псал. 119:160); виховання побожних дітей (див. Притчі 23:24, 25).

`Життя може бути дуже важким для всіх нас, незалежно від того, наскільки добре все складається сьогодні. Однак, навіть якщо зараз не все добре, які ми маємо причини для радості? Що заважає нам радіти?`