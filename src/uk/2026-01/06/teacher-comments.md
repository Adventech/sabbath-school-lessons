---
title:  Коментарі для Вчителів
date:  06/02/2026
---

**Основний текст:** Филп. 3:10, 11. Тексти для дослідження: Филп. 3.

### Частина I: Огляд

Після твердження про те, що віруючі сяють у цьому світі, звершуючи христоцентричні добрі діла, Павло спрямовує увагу на необхідність покладатися в спасінні тільки на Христа. Апостол висловлює занепокоєння щодо впливу лжевчителів, котрі «покладали надію на тіло» (Филп. 3:3) та пропагували серед віруючих такий підхід. Тим самим вони спотворювали євангельську вістку, що загрожувало всій християнській спільноті у Филипах. Цей вид лжевчення подібний до того, який поширився в Галатії та викликав певні замішання стосовно питання, у що мають вірити християни-язичники та що робити, аби отримати спасіння.

Апостол поставився до цього питання дуже серйозно. Адже йшлося про євангельську вістку! Павла настільки турбувало проникнення в Церкву лжевчителів та їхніх учень, що він називає їх собаками і поганими працівниками (див. Филп. 3:2). Це суворі слова, які використовуються для вираження презирства й несхвалення. Розмірковуючи над згаданими проблемами у Филипах, апостол дає цінні поради щодо ставлення до лжевчення. Ці настанови і сьогодні надзвичайно важливі для Церкви. Адже більшою чи меншою мірою всі наші громади зазнають нападу лжевчителів.

**Урок цього тижня зосереджується на трьох основних темах:**

1. Радіймо в Господі та не покладаймося на людську силу.
2. Справжнє навернення веде до радикальної зміни: від покладання на тіло до покладання на Христа.
3. Пізнання Христа — це прогресивний досвід. Коли ми спілкуємося з Господом, наша близькість із Ним дедалі більше поглиблюватиметься. Близькість людини із Христом має зростати аж до того дня, коли ми побачимо Його віч-на-віч.

### Частина II: Коментар

**Ілюстрація**

«Король Італії та король Богемії пообіцяли Яну Гусу безпечну подорож і надійну охорону. Однак вони порушили свої обіцянки, і Гуса було закатовано. Томас Вентворт мав при собі підписаний королем Карлом I документ, у якому зазначалося: “За словом короля, не постраждає ані ваше життя, ані честь, ані майно”. Однак незабаром після цього той самий монарх підписав його смертний вирок. “Не покладайтеся на князів, — такими були останні слова мученика. — Краще покладатися на Господа, ніж на людину”» (Paul Lee Tan. Encyclopedia of 7,700 Illustrations: Signs of the Times (Garland, TX: Bible Communications, Inc., 1996). Р. 1525).

**РАДІЙМО В ГОСПОДІ ТА НЕ ПОКЛАДАЙМОСЯ НА ТІЛО**

В уривку Филп. 3:1–3 Павло закликає радіти в Господі та не пишатися людськими досягненнями. Заклик «Радійте в Господі» (вірш 1) виражає концепцію, яка часто зустрічається в Старому Завіті, особливо в книзі Псалмів. Ось кілька визначних прикладів: «Господи, цар веселиться Твоєю силою і дуже радіє Твоїм спасінням» (Псал. 21:1); «Веселіться в Господі, радійте, праведні» (Псал. 32:11); «Праведні радітимуть у Господі» (Псал. 64:11; пор. Псал. 97:12); «Сповни радістю душу Свого слуги» (Псал. 86:4); «Адже Ти, Господи, потішаєш мене Своїми діяннями, — я радію» (Псал. 92:5); «Нехай будуть приємними Йому і мої роздуми; я радітиму в Господі» (Псал. 104:34); «Господь учинив для нас велике, ― ми справді раділи!» (Псал. 126:3). Заклик радіти в Господі неодноразово звучить і в книзі Второзаконня (див. Втор. 12:7, 12, 18; 14:26; 16:11, 15; 26:11; 27:7).

У текстах Филп. 3:1–3 ідея радості зустрічається двічі: «радійте в Господі» (текст 1) та «хвалимося Ісусом Христом» (вірш 3). В оригінальному тексті грецькою мовою вжито два різних слова. У тексті 1 Павло використовує слово хайро, яким у Новому Завіті часто передають поняття щастя і благополуччя. Натомість у вірші 3 Павло вживає слово каухаомай, перекладене як «хвалитися». Так само воно перекладене й у Посланні до римлян (див. Римл. 2:17, 23). Вельми часто апостол використовує це слово в Другому Посланні до коринтян, де воно також перекладене як «хвалитися» (2 Кор. 5:12; 7:14; 9:2; 10:8, 13, 15, 16; 11:12, 16, 18, 30; 12:1, 5, 6, 9, 11). Дієслово каухаомай передає тонший нюанс торжества, ніж хайро.

У тексті Филп. 3:3 Павло вживає потужні слова з метою дати зрозуміти: покладатися на Ісуса та надіятися на людські зусилля — це взаємовиключні поняття, одне природно усуває друге! Висловлені тут Павлом ідеї дуже подібні до сказаного ним у текстах Гал. 6:13, 14. Апостол докоряє тим, хто хвалиться тілом (вірш 13), а сам стверджує, що єдина причина для його хвали ― хрест Господа Ісуса Христа (вірш 14).

Говорячи у вірші Филп. 3:3 про людські зусилля, спрямовані на здобуття спасіння, Павло використовує слово «тіло». Він наголошує: у справі спасіння ми «не покладаємо надію на тіло», натомість повністю надіяємося на заслуги Христа. Імовірно, саме це мав на увазі апостол, зазначаючи, що ми хвалимося Христом. Радість у Господі (вірш 1) та хваління «Ісусом Христом» (вірш 3) ― паралельні поняття, як сказав і псалмист: «Господом буде хвалитися моя душа. Нехай це почують лагідні й веселяться» (Псал. 34:3).

**ВІД НАДІЇ НА ТІЛО ДО НАДІЇ НА ХРИСТА**

Висловлене в уривку Филп. 3:1–3 застереження щодо надії на людські досягнення докладніше розкрито у віршах 4–6. Слід зауважити, що вираз «надія на тіло» — ключовий у текстах 1–6, автор використав його тричі. Як ми вже говорили вище, у вірші 3 він протиставляє такі дії, як надіятися на тіло та хвалитися Христом. У тексті 4 Павло стверджує, що жоден юдей не міг би так покладатися на тіло, як він. У текстах 5, 6 наводить сім причин, чому міг покладатися на тіло більше за інших: 1) «обрізаний восьмого дня»; 2) «з роду Ізраїля»; 3) «з племені Веніямина»; 4) «єврей з євреїв»; 5) фарисей; 6) гонитель Церкви; 7) бездоганний. Цікаво, що перелік починається з обрізання, а завершується бездоганністю. До свого навернення Павло вірив, що його зусилля забезпечать йому спасіння. Проте зустрівши Христа, він усвідомив марність своїх досягнень у справі спасіння.

У текстах 7–9 апостол знову порівнює своє життя після навернення зі своїм досвідом до навернення. Слова «надбання» і «втрата» особливо виділяються в цьому уривку. Вірші 7 і 8 розташовані в концентричному порядку:

- А. «Що було для мене надбанням» (вірш 7а)
	- Б. «я визнав ради Христа за втрату» (вірш 7б).
	- Б’ «Усе визнаю за втрату» (вірш 8а)
- A’ «аби здобути Христа» (вірш 8б).

Ця концентрична структура (також відома як хіастична) підкреслює радикальну зміну мислення Павла. Крім слова «втрата» (грец. дземія), апостол також використовує його дієслівну форму «зазнавати втрат» (грец. дземіо) у вірші 8. У такий спосіб він робить ще більший акцент на зміні свого мислення. Сім пунктів переліку автобіографічних заслуг Павло вважає за втрату порівняно з «величчю пізнання Ісуса Христа» (вірш 8). Пізнання Спасителя надало правильної перспективи всьому з раннього періоду життя Павла. Він перейшов від надії на тіло до надії на Христа (вірш 8), від праведності, зосередженої на Законі, до праведності, зосередженої на Христі, яка повністю залежить від віри в Божу благодать (вірш 9).

**ПІЗНАННЯ ХРИСТА — ПРОГРЕСИВНИЙ ДОСВІД**

У тексті Филп. 3:10 Павло наголошує, що кінцева мета його життя — пізнати Христа. Факт, що він згадує про страждання, смерть і воскресіння Христа, свідчить: пізнання Христа включає не лише когнітивний (ментальний) досвід, але насамперед досвід стосунків у процесі поступового зростання (див. 2 Петра 3:18). Цю думку він уже висловив у вірші 10 та продовжує розвивати в текстах 12–16.

Мета апостола — глибше пізнати Христа, силу Його воскресіння, бути спільником у Його стражданнях і досягти воскресіння мертвих (вірші 10, 11). Ця думка ніби слугує контекстом для наступного висловлювання: «Не тому, що я вже осягнув або вже став досконалим» (вірш 12). Далі Павло пояснює, як досягає мети, описаної в текстах 10, 11, та говорить про своє подвійне завдання: 1) забувати «те, що позаду»; 2) прямувати до «того, що попереду» (вірш 13). Проте ці дії не відбуваються окремо. Фактично апостол вважає їх двома аспектами однієї дії, бо використовує словосполучення «та тільки» (вірш 13, переклад І. Огієнка). Ця єдина дія керована чіткою метою — прагненням «нагороди високого Божого покликання в Ісусі Христі» (вірш 14). Говорячи про нагороду і покликання, апостол, імовірно, має на думці воскресіння з мертвих, коли Павло повністю пізнає Христа. А до того часу віруючі покликані продовжувати зростати в пізнанні Спасителя, прагнучи до нагороди (вірші 15, 16).

### Частина III: Застосування

**Поміркуйте над запропонованими нижче темами. Потім попросіть учнів відповісти на запитання наприкінці цієї частини.**

Біблія ясно навчає, що наше спасіння не залежить від наших зусиль. Це вчення ― переконлива підстава для радості в Господі. Зрештою, якби спасіння залежало від наших добрих діл, ми не мали б жодної надії! З біблійного погляду, радість — це наш відгук на те, що Бог здійснив для нас через Ісуса Христа. Справи можуть піти не так добре, як би нам хотілося або як ми сподіваємося. Однак ми маємо причини для радості, як чудово сказано в пісні Аввакума: «Радітиму в Господі, веселитимусь у Бозі мого спасіння!» (Аввак. 3:18).

У житті істинно віруючої людини немає місця для гордості через людські досягнення. Вона розуміє, що спасіння не залежить від того, що можемо зробити ми, натомість повністю залежить від того, що Бог здійснив та здійснює для нас у Христі. Тоді те, що раніше вона вважала надбанням, тепер вважатиме втратою, «порівняно з величчю пізнання… Господа Ісуса Христа» (Филп. 3:8). Подібність до Христа стає метою і прагненням людини, а добрі діла ― природним результатом цього. Як стверджує Павло: «Тому що ми ― Його [Боже] творіння, ми створені в Христі Ісусі для добрих діл» (Ефес. 2:10).

У житті християн постійно триває добре діло, про яке писав Павло в подячній частині свого листа до филип’ян: «Той, хто розпочав у вас добре діло, завершить його до дня Ісуса Христа» (Филп. 1:6). А до того дня ми маємо забувати «те, що позаду», і прямувати до «того, що попереду» (Филп. 3:13)!

**Запитання:**

1. Поміркуйте над тим, що наше спасіння не залежить від наших добрих діл. Чому це вчення — гарна новина? Чому воно вселяє в нас надію?
2. Багато людей загрузли в ненависті до себе і звинуваченнях себе в минулих гріхах. Хоч розумом вони приймають прощення від Христа, однак їм не вдається повністю відпустити минуле. Вони мають засвоїти це прощення, повірити, що Господь справді обмив їх Своєю кров’ю від гріха. Поміркуйте над тим, що ми повинні забути «те, що позаду», і прямувати до «того, що попереду» (Филп. 3:13). Який дивовижний дозвіл ми отримали в цій пораді? Чому вона сприяє звільненню та зціленню людського серця?