---
title:  Справді важливе
date:  03/02/2026
---

Як зазначено у вчорашньому дослідженні, усе, чим раніше пишався Павло, насправді було перешкодою для віри, оскільки не дозволяло йому побачити свою потребу в Христі. Апостол використовує мову торгівлі, прибутків і збитків, щоб описати свою духовну облікову книгу до того, як увірував. Хоч нам не дуже подобається про це думати, проте кожна людина має «духовну облікову книгу». Раніше оцінку в обліковій книзі Павла виставляли на підставі тогочасних юдейських цінностей, а не на біблійних цінностях, яких навчав Ісус.

Після навернення його духовна облікова книга стала зовсім іншою, оскільки її шкала цінностей докорінно змінилася — від «валюти» юдаїзму до «валюти» Неба.

«Той, Хто зійшов з Неба, може говорити про небесне і правильно відкривати, що є валютою Неба, на якій Він викарбував Свій образ і напис. Він знає, у якій небезпеці перебувають ті, кого прийшов підняти із занепалого стану й піднести до місця біля Себе на Своєму троні. Він указує на загрозу для них у надмірній прихильності до непотрібних і небезпечних предметів. Він прагне спрямувати наш розум від земного до небесного, аби ми не витрачали час, таланти й можливості на речі, які є абсолютною марнотою» (Е. Уайт. The Advent Review and Sabbath Herald. 1 липня, 1890 р.).

У контексті юдаїзму першого сторіччя Павло був зіркою, що стрімко сходила, аж поки дорогою до Дамаска він не осліп, побачивши прославленого Ісуса (див. Дії 9). Тоді духовний зір його був зцілений і він прозрів.

`У Євангелії від Івана (розділ 9) розповідається про іншу людину, яка була сліпою від народження, а потім ясно побачила Ісуса. Спаситель сказав, що прийшов у світ, аби «сліпі бачили, а зрячі, щоб ставали сліпими» (вірш 39). Як цей принцип можна застосувати в нашому житті?`

Що може бути ціннішим за вічне життя на Небі й на Новій Землі? На жаль, світські цінності закривають цю реальність перед багатьма людьми. Існує постійна конкуренція між тим, що цінує світ (див. Матв. 13:22; Луки 4:5, 6; 1 Івана 2:16), і тим, що цінують Небеса, а це — подібність до Христа і спасенні душі.

`Світ може засліпити нас, щоб ми не бачили духовних істин і справді важливого. Що нам потрібно для того, аби наші очі зосереджувалися на справді важливому?`