---
title:  Віра в Христа
date:  04/02/2026
---

Головну думку Павло висловив у текстах Филп. 3:8, 9, і її не можна випустити з уваги. Дорогою до Дамаска він пережив надзвичайний обмін. Тоді він обміняв своє старе, основане на Законі життя на присутність Самого Христа, «аби здобути Христа, і виявитися в Ньому».

«В Ньому», тобто в Христі, — це особливий вираз. Прочитайте Ефес. 1:4; 2 Кор. 5:21; Колос. 2:9; Гал. 2:20. З огляду на ці тексти, як ви вважаєте, що мав на увазі Павло?

Віруючі гаряче дискутують щодо слів Павла про перебування в Христі. Не дивно, що найкраще пояснення дає сам апостол: «Для впорядкування повноти часів, щоб об’єднати в Христі все те, що на небі та що на землі» (Ефес. 1:10). Таким був Божий намір від самого початку. І Павло прояснює, як це відбувається: «Ви є в Христі Ісусі, Який став для нас мудрістю від Бога, праведністю, освяченням і викупленням» (1 Кор. 1:30).

Перебування «в Христі» охоплює все, що включає План спасіння, від зародження нашого духовного розуму (мудрість), до виправдання вірою (праведність), до підготовки до Неба (освячення) і, нарешті, до прославлення під час Другого приходу (викуплення). Спасіння — це діяння Христа від початку і до кінця, для нас і в нас. Отже, здобувши Христа, ми маємо все необхідне.

Прочитайте Филп. 3:9. Що Павло протиставляє в цьому тексті? Чому завжди важливо пам’ятати про це протиставлення?

Павло усвідомив, що «своя праведність» не є справжньою праведністю, бо Закон не здатний оживити мертву в гріхах людину (див. Гал. 3:21, 22); тільки Христос може здійснити це через віру людини.

Проте не через будь-яку віру. Адже «й біси вірять і тремтять» (Якова 2:19). Єдина спасенна віра — це «віра в Христа».