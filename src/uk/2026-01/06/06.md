---
title:  Лише одне — пізнати Христа
date:  05/02/2026
---

Прочитайте Филп. 3:10–16. Які основні тези виголосив Павло в цьому уривку?

Немає нічого важливішого за пізнання Христа, яке гарантує, що й Він нас знатиме та визнає перед Отцем (див. Матв. 7:21–23; 10:32, 33). Як ми пізнаємо Його? Через Його написане Слово: читаючи його і живучи ним. Ми не можемо знати Ісуса лицем до лиця, як знали апостоли. Та слід зауважити: хоч вони і знали, проте все одно не змогли збагнути Його слів, що свідчить про нашу потребу у Святому Дусі, аби Він провадив нас (див. Івана 16:13). Що більше ми пізнаємо Христа, то більше наближаємося до Нього, оскільки відчуваємо «силу Його воскресіння» (Филп. 3:10), яка воскрешає нас «в оновленні життя» (Римл. 6:4).

Ще один спосіб наблизитися до Ісуса — «бути спільником у Його стражданнях» (Филп. 3:10). Кожне випробування, кожен болісний досвід допомагає нам ще більше пізнати й цінувати те, через що Ісус пройшов заради нас, а також ясніше розуміти Спасителя та Його волю.

Третій спосіб наближення — це відчайдушний біг «до мети» (вірш 14). Що це за мета? Її пояснює слово скопос, яке використане лише тут, у Новому Завіті. Це слово стосується фінішу перегонів та призу, який присуджували переможцеві. Павло пише, що ціль — це нагорода «високого Божого покликання в Ісусі Христі» (вірш 14). Завдяки Голгофському подвигу Христа, ми можемо отримати небесну нагороду — вічне життя.

Безперечно, ми ще не досягли цієї мети. Ми не станемо досконалими в повному розумінні, доки наше «принижене тіло» не буде перетворене, «щоб воно було подібне до Його прославленого тіла» (вірш 21). Однак, знаючи Господа і щодня запрошуючи Його бути присутнім у нашому житті, ми відчайдушно біжимо до мети — уподібнитися Ісусові вже зараз. Саме на цьому зосереджувався Павло. Як і на змаганнях (див. 1 Кор. 9:24–27), ми не звертаємо уваги на те, де ми були або хто слідує за нами. Уся наша увага зосереджена на тому, що попереду, на небесній нагороді, яка очікує нас. Це дуже яскравий образ: бігун повністю зосереджується на меті, напружує кожен м’яз і лине вперед, щоб досягти фінішу.

Чому під час вашої земної подорожі з Господом так важливо не озиратися назад, принаймні на свої гріхи й невдачі, натомість дивитися вперед на те, що вам обіцяно зараз у Христі?