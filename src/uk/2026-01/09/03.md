---
title:  «Якщо лише перебуваєте у вірі»
date:  23/02/2026
---

`Прочитайте Колос. 1:23. На вашу думку, що мав на увазі Павло, висловлюючи побажання колосянам залишалися твердими й непохитними у вірі? (Див. також Колос. 2:5; Ефес. 3:17.)`

У грецькій мові існує чотири типи виразів зі значенням «якщо», кожен з яких відображає різні нюанси. Вираз, яким починається вірш Колос. 1:23, відображає припущення, що умова істинна. Тобто, заохочуючи колосян, Павло вважає, що вони справді перебуватимуть у вірі. А потім зазначає, що уже бачив докази їхньої віри й твердості (див. Кол. 2:5). Однак надія колосян усе ще залежить від їхньої наполегливості під час подорожі шляхом віри, на який вони ступили.

Грецьке слово, перекладене як «перебувати» (Кол. 1:23), пов’язане з наполегливістю. Воно також використане щодо книжників і фарисеїв, котрі продовжували вимагати від Ісуса відповіді, як повестися зі схопленою в перелюбі жінкою (див. Івана 8:7); і щодо Петра, який продовжував стукати у двері після того, як Рода впізнала його голос, проте не відчинила йому, а прибігла й повідомила про це інших (див. Дії 12:16). Це поняття також використовує Павло, коли заохочує Тимофія залишатися вірним доктринальним і практичним настановам, які дав йому апостол (див. 1 Тим. 4:16).

Як ми побачимо в уроці наступного тижня, Павло стурбований тим, що колосяни можуть захопитися людськими переказами замість того, аби міцно триматися надії, запропонованої Євангелієм (див. Кол. 2:8, 20–22). Слово «тверді» указує на закладання міцного фундаменту віри й любові на Божому Слові (див. Матв. 7:25; Ефес. 2:20; 3:17).

Із цим поняттям пов’язане грецьке слово, перекладене як «непохитні». Воно означає нерухому споруду, а в ширшому розумінні вжито щодо християн, котрі «утверджені в надії Радісної Звістки» (Колос. 1:23). Те саме слово використане в тексті 1 Кор. 15:58: «…будьте стійкі, непохитні, завжди відзначайтеся в Господньому ділі, знаючи, що ваша праця в Господі не даремна».

Усупереч поширеній думці, що «спасенний одного разу, спасенний назавжди», Павло викладає зовсім інші принципи.

`Як ваш досвід свідчить про важливість перебування у вірі? Тобто, чому вам завжди потрібно робити свідомий вибір, аби перебувати у вірі? Що станеться, якщо ви цього не робитимете?`