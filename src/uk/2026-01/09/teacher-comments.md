---
title:  Коментарі для Вчителів
date:  27/02/2026
---

**Основний текст:** 2 Кор. 5:21.

**Тексти для дослідження:** Колос. 1:21–29; Римл. 5; 2 Кор. 5:18–21.

### Частина I: Огляд

У своєму листі до колосян Павло наголошує, що ми маємо все в Христі. Ісус — наш Творець і Викупитель. Апостол розвиває цю думку, застосовуючи щодо Ісуса титули, які відображають Його діяння задля нас. Христос ― Голова Церкви, Початок і Первонароджений з мертвих, тому має першість у всьому (див. Колос. 1:18). Апостол також каже: «Бог уподобав, аби в Ньому перебувала вся повнота» (вірш 19). Отже, Павло стверджує, що Ісус ― Бог! Тобто Він звершує те, що звершує, бо Він є Тим, Ким є! Як Бог, Спаситель створює й викупляє. У текстах 19, 20 апостол дає зрозуміти, що Богові до вподоби: 1) аби в Ісусі перебувала вся повнота; 2) щоб через Нього примирити із Собою все. Ці дві думки свідчать про те, що Божественний статус Ісуса та Його справа примирення нероздільні.

**Урок цього тижня зосереджений на трьох основних темах:**

1. Бог робить перший крок у примиренні нас із Собою. Тому Він послав Христа у світ, щоб повернути людство Собі. А у відповідь ми маємо перебувати «у вірі» і бути утвердженими «в надії Радісної Звістки» (вірш 23).
2. У нашій праці для Христа слід пам’ятати, що ми лише Його представники в грандіозному Божественному Плані спасіння.
3. Сила Євангелія спонукує нас набувати зрілості для спасіння в Христі.

### Частина II: Коментар

**Ілюстрація**

«Батьки Елізабет Барретт Браунінг настільки не схвалювали її шлюб з Робертом [Браунінгом], що відмовилися від неї. Майже щотижня Елізабет писала матері й батькові сповнені любові листи, прохаючи про примирення. Вони жодного разу не відповіли. Після десяти років написання листів Елізабет отримала поштою величезну коробку. Відкривши посилку, вона з прикрістю і розчаруванням виявила, що в коробці були всі її листи до батьків. Жоден із них не був прочитаний!

Сьогодні ці сповнені любові листи вважають одними з найкрасивіших у класичній англійській літературі. Якби батьки Елізабет відкрили та прочитали хоч би кілька з них, можливо, відбулось би примирення. Біблія ― Божий лист примирення до нас. Ми повинні розгортати й читати її уважно і часто» (Michael P. Green. 1500 Illustrations for Biblical Preaching (Grand Rapids, MI: Baker Books, 2000), p. 297).

**ПРИМИРЕННЯ, ВІРА І НАДІЯ**

Біблія чітко повідомляє, що Бог — Ініціатор процесу примирення людства із Собою. Коли наші прабатьки згрішили, Господь відвідав Едемський сад, аби знайти їх (див. Бут. 3:9). Павло пише: «Ще будучи ворогами, ми примирилися з Богом смертю Його Сина» (Римл. 5:10). Це вчення перегукується з думками апостола в текстах Колос. 1:21, 22.	Божа ініціатива в досягненні примирення — головна тема уривка Римл. 5:5–11. Це відображено в таблиці нижче.

| Римл. 5:6 | «Бо Христос, коли ми |
| ще були безсилі…» | «…у відповідний час помер за нечестивих» |
| Римл. 5:8 | «…коли ми були ще грішниками» | «Христос за нас помер…» |
| Римл. 5:10 | «Коли, ще будучи ворогами…» | «…ми примирилися з Богом смертю Його Сина» |

Існує явний паралелізм між віршами 6, 8 і 10 (див. також Ефес. 2:4, 5). Коли ми ще були безсилі, коли були грішниками і ворогами, Христос помер за нас, тим самим примиривши нас із Богом. З незначною корекцією Павло також торкається цієї теми в інших текстах, як показано в таблиці нижче.

| Уривок | Головний агент | Дія | Об’єкт впливу | Володар | Агентпосередник |
| --- | --- | --- | --- | --- | --- |
| 2 Кор. 5:18 | Бог | примирив | нас | Собою | через Христа |
| 2 Кор. 5:19 | Бог | примирив | світ | Собою | у Христі |
| Колос. 1:20 | Бог | примирити | все | Собою | через Нього [Христа] |
| Ефес. 2:4, 5 | Бог | полюбив оживив | нас | Свою | із Христом |

Бог завжди є головним Агентом та Ініціатором процесу примирення. У текстах Гал. 4:4, 5 Павло говорить про усиновлення, щоб наголосити на Божій ініціативі примирити нас із Собою. Про це красномовно пише й Іван: «Ми любимо Його, бо Він перший полюбив нас» (1 Івана 4:19). Примирення стає можливим тільки через смерть Христа (див. Римл. 5:6; 2 Кор. 5:21; Колос. 1:20; Ефес. 2:13–19). Оскільки ми усиновлені Богом (див. Римл. 8:15; Гал. 3:26; 4:4–6; 1 Івана 3:1, 2), наш високий статус через віру в Христа відкриває доступ до Нього (див. Римл. 5:2; Ефес. 2:18; 3:12; Євр. 10:19–22).

У відповідь на Божу ініціативу ми повинні перебувати «у вірі» і бути «утверджені в надії Радісної Звістки» (Колос. 1:23). Віра й надія — це нерозривно пов’язані християнські чесноти (див. 1 Кор. 13:13; Гал. 5:5; 1 Сол. 1:3; 5:8; 1 Петра 1:21). У питанні спасіння наша віра й надія закорінена в Богові (див. 1 Петра 1:21), а не в людських досягненнях.

**ВИКОНАВЦІ В ГРАНДІОЗНОМУ ПЛАНІ**

У тексті Колос. 1:25 Павло стверджує, що «став служителем за Божим дорученням… аби виконати Боже Слово». Апостол усвідомлював, що його служіння не є самоціллю. Він був просто виконавцем у грандіозному Плані. Інакше, як же він міг радіти у своїх стражданнях (див. Колос. 1:24)? Так радіти може лише той, хто знає, що наші скорботи у світі ― це лише миттєвий біль з огляду на «понад міру вічну славу», яку Бог готує для нас (2 Кор. 4:17). Павло описує виконання Слова Божого як «таємницю, заховану від віків і поколінь, а тепер відкриту Його святим» (Кол. 1:26). Він розумів, що насправді є учасником в історії, у грандіозному Божому Плані спасіння.

Задля виконання Свого вічного задуму Бог упродовж століть закликав багатьох персонажів, щоб вони відіграли певну роль в історії викуплення. Наприклад, Йосип спочатку не усвідомлював, що Бог керував подіями з метою зберегти народ, з якого постане обіцяний Месія. Утім, саме Бог усе так організував. Дорогою до Єгипту «на якийсь час Йосипом оволоділо безнадійне почуття горя й страху. Але за Божим провидінням навіть це переживання мало стати для нього благословенням. За кілька годин він засвоїв те, чого не міг би навчитися за роки» (Еллен Уайт. Патріархи і пророки. С. 213, акцентування додано). Зрештою, роки в Єгипті навчили Йосипа, що Бог керує всіма подіями, «щоб заховати при житті великий народ» (Бут. 50:20, переклад І. Огієнка).

А що можна сказати про інших біблійних персонажів? Їх так багато, що неможливо розповісти про всіх (див. Євр. 11). Наприклад, згадаймо Рут? У світлі ширшої біблійного оповіді історія Рут свідчить, що Бог діє, навіть коли здається, ніби Він не діє. Рут відіграла важливу роль, ставши прабабусею Давида, великого ізраїльського царя (див. Рут 4:13, 21, 22). Проте вона була персонажем значно більшої історії. Бог уклав завіт з Давидом, пообіцявши поставити на царство його нащадків після нього. Господь сказав: «Я зміцню престол його царства навіки» (2 Сам. 7:12, 13). Ця обітниця остаточно виконалася в Ісусі, есхатологічному Сині Давида (див. Матв. 1:1). Бог керує всіма подіями на Землі заради здійснення Його вічного задуму в Ісусі Христі. Цей задум — таємниця, яка була захована, але тепер відкрита (див. Колос. 1:26).

**ДОСКОНАЛІСТЬ У ХРИСТІ**

Як християни, ми покликані зростати в досконалості, віруючи в Слово Боже та втілюючи його в життя. Павло наголошує: мета Євангелія полягає в тому, щоб «зробити кожну людину досконалою в Ісусі Христі» (Колос. 1:28). Бог бажає, аби ми зростали, готуючись до Другого приходу, і знали, «що Той, хто розпочав у вас добре діло, завершить його до дня Ісуса Христа» (Филп. 1:6).

Духовне зростання має відбуватися принаймні в трьох сферах. По-перше, ми повинні зростати у вірі. Пишучи до коринтян, апостол чітко дав зрозуміти: він очікує, що їхня віра зростатиме (див. 2 Кор. 10:15). У тексті 2 Сол. 1:3 він дякує Богові за солунян, оскільки їхня «віра дуже зростає». По-друге, ми маємо зростати в пізнанні. Петро закликає нас: «Зростайте в благодаті й пізнанні нашого Господа і Спасителя Ісуса Христа» (2 Петра 3:18; див. також 2 Петра 1:3). Так само Павло спонукає колосян поводитися «гідно Господа» і зростати «в пізнанні Бога» (Колос. 1:10). По-третє, нам необхідно зростати в любові. Апостол висловлює таке побажання солунянам: «І Господь нехай помножить і наповнить вас любов’ю одне до одного і до всіх,― такою ж, яку ми маємо до вас» (1 Сол. 3:12; див. також Филп. 1:9). Безперечно, духовне зростання походить від Господа. Віруючі покликані зростати «Божим ростом» (Колос. 2:19; див. також Филп. 1:6; 1 Кор. 3:6, 7; 2 Кор. 9:10).

### Частина III: Застосування

**Поміркуйте над запропонованими нижче темами. Потім попросіть учнів відповісти на запитання наприкінці цієї частини.**

Як же втішно знати, що Бог бере на Себе ініціативу в нашому спасінні, чи не так? Чи змогли б ми навіть наблизитися до Нього самостійно без Його протягнутої руки до нас? Звичайно ні! Як переконливо сказав Вілсон Тозер: «Перш ніж людина зможе шукати Бога, Бог має знайти людину» (A. W. Tozer and W. L. Seaver. Prayer: Communing with God in Everything — Collected Insights from A. W. Tozer (Chicago: Moody Publishers, 2016). Р. 238).

Біблія свідчить: Бог узяв ініціативу на Себе не лише на вселенському рівні, протягнувши руку до єдиної заблудлої вівці (нашої планети Земля), але й на індивідуальному рівні. Зрештою, хіба не так Ісус повівся із самарійкою біля криниці (див. Івана 4:1–42), з Натанаїлом (див. Івана 1:48) та багатьма іншими?

Хоч Господь бере ініціативу на Себе з метою спасти нас, ми не повинні забувати: Він також очікує, що ми відповімо на Його любов своєю любов’ю та відіграємо свою роль у Його Божественному Плані спасіння. Уседержитель може використовувати нас, незважаючи на наші слабкості й обмеження. У Його могутності й силі ми можемо зробити більше, ніж уявляємо собі. Однак нам слід пам’ятати, що ми лише учасники в Божественній історії, незрівнянно грандіознішій, ніж ниточки нашої оповіді. Одного дня ми зможемо повніше зрозуміти ту роль, яку відіграли наші життєві історії у великій повісті викуплення. Доки цей день не настав, Творець бажає, щоб ми зростали у вірі, пізнанні й любові, які слугують знаряддями примирення та надії!

**Запитання:**

1. Як Господь шукав вас у минулому? Поділіться досвідом із класом.
2. Яка роль відведена вам у грандіозному Плані спасіння? З ким ви поділилися своєю історією про Божу викупну любов? Як ваша історія вплинула на життя інших?