---
title:  Божу таємницю відкрито
date:  25/02/2026
---

Прочитайте Колос. 1:26, 27. Павло двічі говорить про «таємницю». Що це за таємниця?

В іншому посланні Павло пише про Божу таємницю, Його вічний задум, відкритий Господом «перед віками для нашої слави» (1 Кор. 2:7) та відображений у Плані спасіння. Петро також свідчить: про цей задум «розвідували та допитувалися пророки», його «бажають побачити ангели» (1 Петра 1:10–12). Ця таємниця була задумана «ще перед заснуванням світу» (1 Петра 1:20), і вона «споконвіку замовчувалася» (Римл. 16:25). Проте через життя, смерть і воскресіння Христа цю таємницю розкрито (2 Кор. 3:14).

Як наведені тексти про Божу таємницю висвітлюють різні аспекти Плану спасіння?

1. Ефес. 1:7–10

2. Ефес. 3:3–6

Зрештою «все те, що на небі та що на землі» буде об’єднане в Христі. Про це Він просив Отця у Своїй первосвященницькій молитві (див. Івана 17). Як саме це станеться, було таємницею, але тепер вона розкрита через Євангеліє. І впродовж нескінченної вічності ми досліджуватимемо й заглиблюватимемося в безмежжя Божої любові, яка спонукала Його віддати Свого Сина — безцінний небесний Скарб — задля нашого спасіння.

Ми знаємо: Христос «помер за всіх, щоб ті, які живуть, більше не жили для самих себе, але для Того, Хто за них помер і воскрес» (2 Кор. 5:15). Усі, хто вірить у Христа, як євреї, так і язичники, через Євангеліє разом володіють Божими обітницями та об’єднані в одне Тіло — Церкву.

«Христос у вас, надія слави» (Колос. 1:27) — означає перебування Господа в серці християнина через віру (Ефес. 3:17; пор. Гал. 2:20). Це духовне єднання із Христом дозволяє віруючим навіть зараз сидіти «разом з Ним… на небесах» (Ефес. 2:6) та куштувати «силу майбутнього віку» (Євр. 6:5). Через Свою присутність у нашому житті Ісус уже єднає нас із Небом. Дух Святий, діючи в серцях віруючих, робить їх «гідними частки у спадщині святих у світлі» (Колос. 1:12).