---
title:  Непримиренні в лукавих ділах
date:  22/02/2026
---

`Прочитайте Колос. 1:21, 22. На що натякає Павло, згадуючи відчуженість і непримиренність? Яким має бути кінцевий результат смерті Христа (див. також Ефес. 5:27)?`

Павло завжди змальовував людство негативно, принаймні людство без праведності Христа. І хто сьогодні, майже дві тисячі років по тому, міг би посперечатися з цією думкою? Хтось колись сказав, що єдине християнське вчення, яке не потрібно приймати на віру, — це гріховність людства.

Відколи ж увійшов гріх, Бог узяв на Себе ініціативу примирити нас із Собою, якими б ми не були. Тобто від самого початку Він працював над розв’язанням проблеми гріха, навіть якщо це розв’язання полягало лише в Його смерті на хресті.

В Едемі Господь звернувся до Адама, Свого шедевру творіння: «Де ти?» (Бут. 3:9). І сьогодні Він продовжує шукати Свою єдину загублену вівцю — нас. Спаситель відшукує нас одного за одним. У Нього є досконалий план, як досягти нас за допомогою фундаментальної євангельської обітниці з Бут. 3:15, поклавши ворожнечу між нами й сатаною.

Іноді Євангеліє представляють настільки складним і теоретичним, що воно втрачає практичне значення для життя у XXI столітті. Та насправді воно дуже просте і зрозуміле.

Блага вістка, Євангеліє, містить такі три постулати:

1. Оскільки ми не здатні спасти самих себе, Ісус прийшов і помер за наші гріхи (див. Римл. 5:6–8).
2. Приймаючи через віру, покаяння і хрещення смерть Христа як свою, ми отримуємо виправдання та звільнення від засудження гріха (див. Римл. 5:9–11; 6:6, 7).
3. Наше нинішнє життя — результат об’єднання із Христом, пережитого нами досвіду Його перетворювальної сили та Його проживання в нас (див. 2 Кор. 5:17–21; Гал. 2:20).

Це не обов’язково окремі кроки чи події в житті християнина. Усі вони можуть статися відразу, як тільки ми готові прийняти Ісуса у своє життя. І вони можуть оновлюватися щодня, коли ми щоранку віддаємо себе Йому. Незалежно від того, у який спосіб кожен з нас пережив спасенну дію Христа у своєму житті, вічна основа викуплення — смерть Ісуса. Ми завжди повинні повертатися до цієї основи.

`Оцінюючи свої думки, характер, поведінку, якими ви бачите себе? Що цей «портрет» говорить про вашу потребу в Голгофському хресті?`