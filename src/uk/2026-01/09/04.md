---
title:  Вічний план Бога
date:  24/02/2026
---

`Прочитайте Колос. 1:24, 25. Що Павло пише про свої страждання за Христа?`

З огляду на те, що апостол Павло писав Послання до колосян, перебуваючи під домашнім арештом у Римі, його найбільші страждання, напевно, були пов’язані з неможливістю активно працювати, як раніше, — від місця до місця та від дому до дому (див. Дії 20:20). Проте ці страждання (або випробування), про які Христос попереджав Своїх послідовників (див. Матв. 24:9; Івана 16:33), «нічого не варті порівняно з майбутньою славою, яка має з’явитися нам» (Римл. 8:18). Таким є ширший контекст. Як апостол писав християнам у Филипах, так і тепер у листі до колосян він радіє у своїх стражданнях, які приносять їм користь (Колос. 1:24).

Хоч Павло часом перебував у в’язниці, але «Боже Слово не ув’язнити» (2 Тим. 2:9). Під час своєї неволі апостол також написав Послання до филип’ян, Послання до ефесян і Послання до Филимона. Коли він звільнився, Бог надихнув його написати важливі поради, які містяться в Першому Посланні до Тимофія та в Посланні до Тита. Згодом, під час свого останнього ув’язнення в римській тюрмі, він написав Друге Послання до Тимофія. Отже, у ці останні роки Павло мав можливість написати значну частину Нового Завіту, зокрема, імовірно, Послання до євреїв.

Вічний Божий план передбачав усе це та багато іншого. У тексті Колос. 1:25 апостол використовує грецьке слово ойкономія, яке здебільшого перекладається як «управління». Використане у вузькому значенні (як-от у 1 Тим. 1:4), воно стосується «Божого способу впорядкування речей» (Luke Timothy Johnson. The First and Second Letters to Timothy (New York: Doubleday, 2001). Р. 164). Сюди належить і апостольство Павла. Однак у ширшому розумінні воно включає всі умови, які Бог передбачив у Плані спасіння. Служіння Павла, інших апостолів і навіть пророків Старого Завіту (див. Ефес. 2:20; 3:5), зокрема Мойсея, призначені для того, щоб «виконати Боже Слово» (Колос. 1:25). Усе пов’язано із цим Божественним планом.

Хоч детальніше ми розглянемо цю тему в завтрашньому уроці, на цьому етапі корисно зауважити, що апостол Павло усвідомлював: його служіння є лише маленькою частиною значно більшого, довготривалого Божественного плану, задуманого ще «від початку світу» (Матв. 13:35; Ефес. 1:4).

`Подумайте про власне життя. Як ухвалені вами рішення (значні чи незначні) можуть вписуватися в більший Божий план? Чи можливо знати, яке рішення справді «незначне»? Як воно може зумовити більші наслідки, котрі виявляться лише пізніше?`