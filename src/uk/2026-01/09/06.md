---
title:  Сила Євангелія
date:  26/02/2026
---

Прочитайте Колос. 1:28, 29. Що було в центрі уваги апостола Павла? Як ви вважаєте, чому він тричі повторив словосполучення «кожну людину»?

У центрі проповіді Павла завжди був Христос, і до того ж розп’ятий (див. 1 Кор. 1:23). Згідно з текстом Ефес. 5:27, Христос віддав Себе за Церкву, «щоби поставити її Собі славною Церквою, яка не має ні плями, ні вади і нічого такого подібного, але щоб вона була свята й непорочна». Отже, євангельська проповідь Павла має на меті «зробити кожну людину досконалою в Ісусі Христі» (Колос. 1:28). Апостол здійснює це, навчаючи й застерігаючи; зокрема він викладає різні принципи християнського вчення і практичного життя (див. 2 Сол. 2:15; 1 Тим. 4:11; 5:7; Тита 1:9), а також попереджає про наслідки відкидання Євангелія та про небезпеки, пов’язані із фальшивими вчителями (див. Дії 20:29–31; Римл. 16:17).

Ми стаємо зрілими християнами, якщо приймаємо вчення Святого Письма та дослухаємося до його застережень. Зрілість — це важливе поняття. Батьки малої дитини святкують кожний новий етап: перші слова, перші кроки, перші прочитані склади. Який батько не почуватиметься стурбованим, якщо його дитина за кілька років усе ще не вміє ходити чи говорити? Зростання і розвиток — нормальні й очікувані. Те саме стосується і християнського життя.

Грецьке слово, перекладене як «досконалий» (телейос), означає зрілий, безвадний, повний. У процесі християнського зростання ми чітко усвідомлюємо глибину Божого Закону, кожна заповідь якого «всеосяжна» (Псал. 119:96). Ми розуміємо, що він «судить думки й наміри серця» (Євр. 4:12).

Однак нам необхідно виявляти мудрість та, за словами Павла, навчати «кожну людину всякої мудрості» (Колос. 1:28, переклад І. Огієнка). «Є дороги, які видаються людині прямими, але їх кінець — стежка до смерті» (Притчі 14:12). Духовна проникливість приходить через пізнання Божого Слова під керівництвом Святого Духа. Фальшиві вчення зазвичай містять певну істину, але в них додані людські думки, які суперечать Слову Божому, або забрано важливі біблійні істини (див. Ісаї 8:20). Ці фальшиві вчення часто досягають успіху, якщо не через безпосередній сумнів у словах Бога, то принаймні через невпевненість у тому, чи це справді можливо та чи можна це застосувати в наш час. Ми повинні бути мудрими, як змії, проте невинними, як голуби, коли необхідно відрізнити біблійну істину від лжевчення.

Що означає бути людиною «досконалою в Ісусі Христі» (Колос. 1:28)? Як розуміння того, що Ісус здійснив для нас на хресті, допомагає нам відповісти на попереднє запитання?