---
title:  Для подальшого дослідження
date:  13/03/2026
---

«Коли Божий Дух керує розумом і серцем, навернена душа співає нову пісню, бо усвідомлює: у її житті виконалася Божа обітниця, її беззаконня прощене, а гріх покритий. Вона розкаялася перед Богом за порушення Божественного Закону та повірила в Христа, Котрий помер задля виправдання людини. “Виправдавшись вірою”, вона має “мир з Богом через нашого Господа Ісуса Христа” (Римл. 5:1).

Проте зазнавши такого досвіду, християнин не може скласти руки, задовольняючись здійсненим для нього. Хто твердо вирішив увійти в духовне царство, той побачить, що проти нього повстали всі сили і пристрасті невідродженої природи, підтримувані царством темряви. Щодня він має заново присвячувати себе; щодня має провадити боротьбу зі злом. Старі звички, успадковані нахили до зла намагатимуться заволодіти ним, але він повинен завжди пильнувати, отримуючи перемогу силою Христа…

Нам вкрай необхідна сила для вищого, чистішого, благороднішого життя. Ми надто багато думаємо про світське і надто мало — про Небесне Царство.

Намагаючись досягти Божественного ідеалу, християнин не повинен впадати у відчай. Моральна й духовна досконалість через благодать і силу Христа обіцяна всім. Ісус — Джерело сили й життя. Він навертає нас до Свого Слова і дає листя з дерева життя для зцілення ураженої гріхом душі. Він підводить нас до престолу Бога та вкладає в наші уста молитву, через яку ми налагоджуємо тісний зв’язок із Ним. Задля нас Він задіює всемогутні небесні сили. На кожному кроці ми зустрічаємося з Його життєдайною силою» (Е. Уайт. Дії апостолів. С. 476–478).

**Запитання для обговорення**

`Що ви можете сказати про свій духовний досвід: чи пов’язаний він з обітницею, що ви «виправдані вірою»? Як ця чудова обітниця змінила ваше життя? Як вона пов’язана з розумінням, що ви також «воскресли із Христом»?`

`Що для вас означає думати про горішнє? Хіба це важливіше, ніж робити добро на Землі? Який існує взаємозв’язок між цими поняттями?`

`Подумайте про вплив вашого життя на ближніх. Хоч ми зазвичай більше думаємо про наш особистий вплив, але як щодо нашого впливу як Церкви? Як ваша помісна громада впливає на вашу місцеву спільноту?`

`Прочитайте текст Колос. 3:11. Що він повідомляє нам про єдність, яку ми повинні мати в Христі?`