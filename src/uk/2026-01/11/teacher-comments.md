---
title:  Коментарі для Вчителів
date:  13/03/2026
---

**Основний текст:** Колос. 3:14.

**Тексти для дослідження:** Колос. 3:1–17.

### Частина I: Огляд

В уривку Колос. 3:1–17 Павло аналізує особливості справжнього християнського життя. Він наголошує на єдності віруючих із Христом. Таке єднання означає, що віруючий бере участь у житті, смерті, воскресінні та прославленні Ісуса. Апостол розвиває цю думку, наголошуючи: Христос ― наше життя (вірш 4). Ми померли разом з Ним. Наше життя поховане з Ним у Бозі (вірш 3). Ми воскресли з Ним (вірш 1). Отже, маємо шукати «горішнього — того, де Христос сидить праворуч Бога» (вірш 1), а це означатиме, що ми царюємо з Ним (див. Римл. 5:17).

Тему єдності із Христом Павло розглядає і в інших своїх посланнях. Фактично це вчення походить від Ісуса (див. Івана 15:5). Говорячи про міцний зв’язок віруючого зі Спасителем, апостол використовує вираз «у Христі» (див. Римл. 6:11; 2 Кор. 5:17). Він також вважає, що в певному розумінні життя справжнього християнина є «відтворенням» місії Ісуса. Отже, як послідовники Ісуса, ми повинні жити так, як жив Він (див. 1 Івана 2:6). Колишні «ми» були розп’яті разом із Христом (див. Римл. 6:6; Гал. 2:20). Ми померли з Ним (див. Римл. 6:5); були поховані з Ним (див. Римл. 6:4; Колос. 2:12); воскресли з Ним (див. 2 Кор. 4:14; Колос. 3:1) і сіли з Ним на Небесах (див. Ефес. 2:6).

**Урок цього тижня зосереджений на двох основних темах:**

1. Справжній віруючий перемінив земне мислення на небесне.
2. Справжній віруючий виявляє риси нового життя в Христі.

### Частина II: Коментар

**Ілюстрація**

«У старих римських стінах будівельний розчин здається таким же твердим, як каміння, а все разом ніби одне ціле; вам доведеться потрощити таку стіну на атоми, перш ніж зможете її зруйнувати. Так само і з правдивим віруючим: він спочиває у своєму Господі, доки не зростеться з Ним, доки через живе єднання не стане одним цілим з Ісусом, так що ви ледве зрозумієте, де закінчується фундамент і де починається споруда. Адже віруючий стає всім у Христі, так само як Христос стає всім для нього» (Charles H. Spurgeon. “Faith’s Sure Foundation” in The Metropolitan Tabernacle Pulpit Sermons. Vol. 24 (London: Passmore & Alabaster, 1878). Р. 463).

**ЗЕМНЕ МИСЛЕННЯ НА ПРОТИВАГУ НЕБЕСНОМУ**

В уривку Колос. 3:1–11 Павло пише про контраст між новим життям у Христі та старим життям з його тілесними бажаннями. Апостол починає розділ фразою: «Коли ви з Христом воскресли» (вірш 1). Немає жодних сумнівів щодо участі віруючого у воскресінні Ісуса. Фактично цю фразу можна було б перекласти так: «Коли ви воскресли з Христом, значить справді воскресли». Це речення завершує думку, викладену в Колос. 2:20: «Якщо ви з Христом померли». Павло доводить: оскільки колосяни померли з Христом (див Колос. 2:20) і воскресли з Ним (див. Колос. 3:1), то вони повинні відповідно жити. Важливо зауважити, що в грецькій мові слово «воскресли» стоїть у пасивному стані. Використання пасивного стану вказує на те, що нове життя в Христі — це результат не людських досягнень, а дії Бога в серці. Цей принцип розвінчує вчення про здатність людини досягти спасіння власними зусиллями.

У перших двох текстах розділу 3 Послання до колосян Павло вживає грецький вислів та ано — «горішнє» — і вкладає в нього концепцію нового життя в Христі. На противагу цьому в другому й п’ятому текстах старе життя зображене за допомогою виразу та епі тес гес — «земне». Апостол наполегливо заохочує своїх читачів до двох дій щодо горішнього. Вони повинні шукати його (вірш 1) і думати про нього (вірш 2). Фронео ― грецький термін, перекладений словосполученням «думати про», яке відображає акт мислення (див. Римл. 12:3; 1 Кор. 4:6; Филп. 1:7; 3:15). Отже, Павло наголошує, що наші думки мають бути зайняті небесним. Уривок Колос. 3:1–4 насичений посиланнями на Христа: ми з Христом воскресли (вірш 1), Христос сидить праворуч Бога (вірш 1), наше життя поховане з Христом (вірш 3), Христос — наше життя (вірш 4). Для апостола пошук горішнього і думки про нього є синонімами життя для Христа і через Христа аж до дня, коли ми розділимо Його славу (вірш 4).

Жити для Христа означає бути мертвим для земного (вірші 2, 3). Щоб чітко вияснити цю думку, автор наводить перелік пороків, яких віруючі повинні уникати будь-якою ціною (вірш 5). Далі він нагадує, що «через це приходить гнів Божий на неслухняних синів» (вірш 6). У цих двох текстах Павло характеризує старе життя людини до навернення. Неслухняні сини шукають земного й думають про нього. Це контрастує зі ставленням людей, котрі померли для себе й воскресли із Христом.

У наступних текстах апостол, продовжуючи характеризувати старе життя, подає другий перелік пороків: «Гнів, лють, злоба, богозневага, безсоромні слова з ваших уст… неправда» (вірші 8, 9). Він називає людину, котра живе згідно із «земним», «старою» (вірш 9), а людину, яка живе згідно з горішнім, «новою» (вірш 10). Контраст між ними ще більше увиразнено дієсловами «скинути» (грец. апекдуомай) та «зодягатися» (грец. ендуо). Павло використовує гру слів, щоб наголосити на важливій біблійній істині: стара людина поглинена своїми вчинками (вірш 9), тоді як нова людина «оновлюється для пізнання образу Того, Хто її створив» (вірш 10). Далі апостол докладніше змальовує нове життя в Христі.

**РИСИ НОВОГО ЖИТТЯ В ХРИСТІ**

Павло починає новий уривок (тексти 12–17) словом «отже». У такий спосіб підкреслює, що виголошені в ньому заклики слід розглядати, як наслідок того, про що йшлося в текстах 1–11. Відповідно до віршів 1, 2 ті, хто шукає горішнього і думає про це (та був відроджений духовно, що символізує нова людина в тексті 10), тепер названі обраними Богом, святими й улюбленими (вірш 12).

На думку Павла, істинно віруючий відкидає все погане (вірш 8), щоб зодягнутися в добре, як от «милосердя, доброту, покірність, лагідність, довготерпіння» (вірш 12). Тимчасом як життя старої людини характеризується говорінням неправди «одне одному» (вірш 9; грец. аллелон), нова людина живе «вибачаючи» (вірш 13; також грец. аллелон) і «прощаючи одне одного» (вірш 13). Однак апостол виголошує: «А понад усе [ідеться про перелік чеснот у текстах 12, 13] ― любов; вона ― зв’язок досконалості» (вірш 14). Це означає: усі інші чесноти можна практично втілити лише за умови, що стосунки в церкві сповнені любові. Тобто, якщо ми любимо, то виявляємо «милосердя, доброту, покірність, лагідність, довготерпіння» (вірш 12). Ми також вибачаємо і прощаємо одне одному (вірш 13). Яке потужне твердження!

Нове життя в Христі також характеризується присутністю Божого миру (вірш 15). Цей мир у церковній спільноті можливий лише тому, що Бог через Христа примирив «із Собою все, примирив «кров’ю Його хреста» (Колос. 1:20). Отже, мир у людських стосунках ― це результат миру з Богом.

Нарешті, нове життя у Христі включає непохитне дотримання Слова Христа: «Слово Христове нехай перебуває у вас щедро, у всякій мудрості. Навчайте і застерігайте самі себе» (вірш 16, акцентування додано). Павло має на увазі, що вчення Ісуса має заповнювати все наше життя. Це твердження перегукується з іншим текстом: «Його ми проповідуємо, переконуючи кожну людину й навчаючи кожну людину з усією мудрістю, аби зробити кожну людину досконалою в Ісусі Христі» (Колос. 1:28, акцентування додано). З огляду на паралелі між цими двома віршами можна зазначити три важливі аспекти. По-перше, Христос і Його вчення нероздільні в тому розумінні, що неможливо прийняти Христа, не прийнявши Його вчення. По-друге, мета проповіді про Спасителя полягає в тому, аби «зробити кожну людину досконалою в Ісусі Христі» (Колос. 1:28). По-третє, люди, котрі пережили справжнє навернення, залучені до місії. Свої повчання в уривку Колос. 3:1–17 апостол завершує таким підсумком: люди, котрі живуть новим життям, роблять усе «в Ім’я Господа Ісуса, дякуючи через Нього Богові Отцеві» (вірш 17).

### Частина III: Застосування

**Поміркуйте над наведеними нижче темами. Потім попросіть учнів відповісти на запитання наприкінці цієї частини.**

Безперечно, твердження про те, що Христос ― наше життя (див. Колос. 3:4), — одне з найдивовижніших тверджень Біблії. Якщо Христос — наше життя, то без Нього ми не можемо «робити нічого» (Івана 15:5), а в Ньому можемо все (див. Филп. 4:13). Якщо Христос ― наше життя, Його благодаті достатньо для нас (див. 2 Кор. 12:9). Якщо Христос — наше життя, то ми «розп’яті» з Ним, і живемо вже не ми, а Він живе в нас (див. Гал. 2:19, 20).

Павло говорить про настільки тісні стосунки кожного з нас із Христом, що ми беремо участь у Його житті, смерті, воскресінні та прославленні. Щоб наголосити на цій реальності, апостол у своєму листі до колосян сім разів (!) повторює словосполучення «з Христом». Отже, ми померли (див. Колос. 2:20), поховані (див. Колос. 2:12; 3:3), воскресли (див. Колос. 2:12; 3:1), оживлені (див. Колос. 2:13) з Христом і з’явимося «з Ним у славі» (Колос. 3:4, курсив додано).

«Якимось таємничим способом кожен віруючий у Христа об’єднаний з Ним, так що Його смерть стає нашою, Його поховання — нашим, Його нове життя — нашим, Його становище на Небесах — нашим і Його славне повернення — теж нашим… Коли ми стаємо «одним духом» із Христом, наші борги переходять до Нього, а Його багатство стає нашим» (“Christ, Your Life: Colossians 3:4,” in Devotions on the Greek New Testament: 52 Reflections to Inspire & Instruct. Eds. by J. Scott Duvall and Verlyn D. Verbrugge (Grand Rapids, MI: Zondervan, 2012). Рp. 102, 103). Ніщо не може дати нам глибшого почуття причетності до Христа, ніж наша єдність із Ним!

**Запитання:**

1. Христос ― наше життя. Що це дивовижне твердження відкриває нам про те, які стосунки ми справді можемо і повинні мати із Христом?
2. Що означає брати участь у житті, смерті, воскресінні та прославленні Христа? Як сьогодні ви берете участь у всьому переліченому?