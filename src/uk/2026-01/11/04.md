---
title:  Оновлені для пізнання
date:  10/03/2026
---

`Прочитайте Колос. 3:6–11. Як Павло продовжує свій хід думок у цьому уривку?`

Початкові слова в тексті 8 указують на драматичний вирішальний перехід від смерті до життя: «Нині ж ви». Грецькою слово «нині» відзначається особливою емоційною виразністю, тобто є емфатичним. Апостол хоче наголосити: оскільки ви воскресли із Христом та шукаєте горішнього, ваше нинішнє життя має разюче відрізнятися від вашого попереднього життя. Умертвивши «земні члени» (вірш 5), «нині ж і ви відкиньте оте все: гнів, лють, злобу, богозневагу, безсоромні слова з ваших уст» (вірш 8).

Слово «гнів» використовується для опису справедливої відповіді Бога-Отця на гріх (цього питання ми торкалися вчора), а також реакції Ісуса Христа на беззаконня (див. Марка 3:5; Об’явл. 6:16). Кожна людина має бути «швидка до слухання, стримана в словах, повільна на гнів. Адже людський гнів не здійснює Божої справедливості» (Якова 1:19, 20). Зловмисник бажає іншому нещастя, блюзнір має на меті зганьбити. Павло також засуджує образливу й непристойну мову.

Крім того, апостол закликає віруючих не обманювати одне одного та скинути «із себе стару людину з її вчинками» (вірш 9; пор. Левіти 19:11, 18).

`Що має на увазі Павло, протиставляючи «стару людину» «новій людині»? Римл. 6:6; Ефес. 4:22–24.`

Дієслова, які використовує Павло для опису цього перетворення старого на нове, є алюзією на одяг, ніби хтось знімає старий брудний одяг та вдягається в нові білі шати (пор. Зах. 3:4). Така ж відмінність між старим і новим стосується старого завіту з Ізраїлем та нового завіту із Церквою. Перший характеризується зовнішньою буквою Закону, а другий Законом, записаним Духом у серці (див. 2 Кор. 3:4–18).

Ці метафори описують навернення та його наслідки, які Павло називає «новим творінням» (2 Кор. 5:17). Людина «оновлюється для пізнання образу Того, Хто її створив» (Колос. 3:10); «Він — образ невидимого Бога» (Колос. 1:15). Пізнання Христа через Його Слово перетворює нас «у той самий образ від слави в славу» (2 Кор. 3:18). Пізнання Христа підносить нас понад усі етнічні, географічні і соціальні межі (див. Колос. 3:11), бо ми громадяни вищого Царства.