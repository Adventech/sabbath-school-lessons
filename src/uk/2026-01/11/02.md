---
title:  Думати про горнішнє
date:  08/03/2026
---

`Прочитайте Колос. 3:1–4. Яку умову Павло вважає необхідною для того, щоб ми думали про небесне? Як ви вважаєте, що це означає?`

З вершини гори можна оглянути широкі простори навколо. З незапам’ятних часів на гори часто сходили люди, котрі шукали ближчого досвіду з Богом (див. Псал. 121:1, 2). Навіть рукотворні гори, так звані зикурати, побудовані язичниками з такою самою метою — для зустрічі з богами. Цікаво, що в місті Ур, яке Авраам мав залишити, був дуже великий зикурат, помітний за багато кілометрів. Однак сама висота розташування ніколи й нікого духовно не наблизить до Небес. Людина на це не спроможна. Натомість до Неба можна наблизитися лише через чудо благодаті, завдяки якому ми померли й воскресли із Христом, що символізує наше хрещення (див. Колос. 2:12, 13). Зверніть увагу: від початку третього розділу Послання до колосян апостол знов і знов наголошує на тому, що вгорі, тобто на Небі, уживаючи такі вислови: «горішнього», «де Христос», «про горішнє», «із Христом у Бозі», «з Ним у славі» (вірші 1–4).

Щоправда, у християнському житті є чимало такого, що не підлягає поясненню. Як же людина може «померти» і «воскреснути», хоч цілком очевидно, що це та сама людина, яка не пережила досвіду смерті й воскресіння? Існує багато такого, що здається безглуздим для тілесного розуму, який не перебуває під впливом Святого Духа. Проте для людей, котрі думають про духовне, оскільки отримали обіцяне Богом нове серце, смерть для гріха і воскресіння із Христом — справжня реальність. Як ми співаємо в псалмі: «Ви питаєте мене, звідки я знаю, що Він живий? Він живе в моєму серці».

Однак Павло висловлює ці повеління, оскільки існує постійна потреба в оновленні духовного життя (див. 2 Кор. 4:16). Ми справді можемо відпасти й загинути! У цьому житті ніколи не можна почуватися в безпеці, вільними від спокус. Тому нам слід щодня робити вибір «шукати горішнього» (Колос. 3:1). Наше вічне життя надійно «поховане із Христом у Бозі» (вірш 3), однак зовнішній прояв цього життя аж ніяк не може бути прихований.

`Куди зазвичай спрямовані ваші думки: догори чи донизу? Якщо донизу, тоді як змінити їхній напрям?`