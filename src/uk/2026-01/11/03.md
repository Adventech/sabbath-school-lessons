---
title:  Покінчити з приземленістю
date:  09/03/2026
---

Сьогодні ми чуємо багато гасел: «Покінчіть з війною!», «Покінчіть з вирубкою лісів!», «Покінчіть з ядерною зброєю!». Проте ми, напевно, ніколи не чули гасла: «Покінчіть із приземленістю!». Воно зовсім не відповідає уявленням нашого світу. Не тому, що інші гасла або їхня ціль неправильні. Вони просто дуже недалекоглядні, зважаючи на близькість вічності. Наша увага має зосереджуватися на вищому, споконвічно вищому.

`Прочитайте Колос. 3:5, 6 (див. також Римл. 6:1–7). Що означає бути мертвим для себе і для земного та живим для горішнього?`

Хоч ми духовно померли із Христом, однак нам усе ще потрібно умертвити наші «члени», тобто ті спокуси, які атакують наше тіло й розум. Утім, нам необхідно усвідомити два аспекти, пов’язані із цим повелінням.

По-перше, у тексті 3:1 Павло використовує таку форму грецького слова, яка передбачає, що ми власне воскресли із Христом. По-друге, повеління в тексті 5 випливає з цього факту («тому»). Ми здатні умертвити земне (розпусту, нечистоту, пристрасть, потяг до зла, жадобу до наживи тощо) лише тому, що воскресли із Христом та маємо Його духовне життя й силу усунути все це з нашого розуму і життя.

Цікаво, що грецькою мовою словосполучення «гнів Божий» у тексті 6 точно повторюється лише в тексті Римл. 1:18. Бог «віддає» людей «їхній нечистоті» (Римл. 1:24), і Його гнів також «прийде» (Об’явл. 6:16, 17) «на неслухняних» (Колос. 3:6). У тексті Римл. 1:18 Павло говорить про «безбожність і неправедність», ототожнюючи «нечистоту» (вжито те саме грецьке слово, що й у вірші Колос. 3:5) саме з тими людьми, котрі «у пожаданнях їхніх сердець… безчестили свої тіла» (Римл. 1:24).

Як вони безчестили свої тіла? По-перше, через те, що вони відмовлялися визнавати Творця, а також через ганебні пристрасті, адже «їхні жінки замінили природне єднання на протиприродне; так само й чоловіки, залишивши природне єднання з жінкою, розпалилися своєю пристрастю один до одного; чоловіки з чоловіками роблять ганьбу» (Римл. 1:26, 27).

`Як ми виконуємо богонатхненне повеління: «Умертвіть ваші земні члени» (Колос. 3:5)?`