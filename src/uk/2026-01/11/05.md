---
title:  Характер нового життя  
date:  11/03/2026
---

Після опису поганих звичок і негативних рис, які людина, навернувшись до Христа, скидає й відкидає, Павло звертається до позитивного, ніби переходить від темряви до світла.

`Прочитайте Колос. 3:12–14. За словами автора Послання, у які якості мають «зодягнутися» віруючі?`

Подібно до Ізраїля, якого Бог покликав бути Його особливим народом та відображати Його характер, віруючі в Ісуса «обрані Богом» (вірш 12), вони — Його «вибранці» (переклад І. Огієнка). Утім, не всі відповідають цьому покликанню. Як сказав Ісус: «Багато запрошених, та мало вибраних» (Матв. 22:14, пор. 24:22, 24, 31). Згадування Павлом «обраних/вибраних» в інших посланнях має аналогічне значення (Римл. 8:33; 2 Тим. 2:10).

Крім того, як і Ізраїль, віруючі — «святі», і Господь «уподобав» їх (Втор. 7:6–8). Цей привілей включає важливий обов’язок: «звіщати чесноти Того, Хто вас покликав із темряви до дивного Його світла» (1 Петра 2:9). І ми виконуємо цей обов’язок своїм життям.

Перелічені Павлом вісім чеснот вражають! Щире милосердя, доброта, покірність, лагідність, довготерпіння, вибачливість, прощення і «понад усе — любов» (Колос. 3:12–14). Усі ці якості можуть походити лише із серця, з’єднаного з Ісусом, адже вони відображають Його характер і ставлення до нас. Ми маємо прощати інших, «як Христос простив вам» (вірш 13). Любов — це «зв’язок досконалості» (вірш 14), оскільки саме любов Господа до нас пов’язує кожного з Ним і дає нам змогу по-справжньому любити інших (див. 1 Івана 4:11, 12).

Ці чесноти впливають на наші стосунки двояко. По-перше, вияв любові, милосердя, доброти і прощення до інших благословляє як нас самих, так і ближніх. Ми отримуємо певне задоволення, якщо любимо і благословляємо інших. Зазвичай люди відповідають нам тим самим, і ми продовжуємо отримувати Боже милосердя та прощення (див. Матв. 5:7; 6:14). По-друге, така поведінка прославляє Бога і спонукає людей вірити в Ісуса та йти за Ним, оскільки демонструє силу Божественної благодаті. «Жодний впив на людську душу не володіє такою силою, як вплив безкорисливого життя. Найвагоміший аргумент на користь Євангелія — люблячий та улюблений людьми християнин» (Е. Уайт. Служіння зцілення. С. 470).

`Наскільки добре ви відкриваєте Ісуса через своє ставлення до інших, особливо до людей, які недоброзичливі до вас?`