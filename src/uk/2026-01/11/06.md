---
title:  Жити новим життям  
date:  12/03/2026
---

В останніх віршах третього розділу Послання до колосян явно виявляється турбота Павла про мир і злагоду в Церкві. Ми вже досить докладно розглянули тему Божого миру (див. Урок 7). На відміну від pax Romana (римський мир), pax Christi (мир Христа) встановлюється не ззовні, він має панувати в наших серцях (Колос. 3:15, переклад І. Огієнка). Це можливо лише в тоді, коли нами керує Христос.

`Прочитайте Колос. 3:16, 17. Що саме дає змогу Ісусові керувати нашим життям? Яку роль у всьому цьому відіграє музика?`

Вірш 16 дуже описовий. Він повідомляє, що слово Христа поселяється в нас. Це відбувається тоді, коли ми уважно читаємо Біблію, аби слухати й навчатися Божої мудрості. Музика відіграє важливу роль: «Навчайте і застерігайте самі себе». Однак не будь-яка музика. Павло використовує конкретні терміни як тут, так і в тексті Ефес. 5:19, перелічуючи псалми, урочисті й духовні пісні.

Можна припустити, що в тексті 16 апостол натякає на відмінності між старозавітною збіркою псалмів та новозавітною колекцією пісень, яких ставало дедалі більше. Імовірно, «духовні пісні» — це більш загальна назва всіх пісень хвали, пов’язаної з духовним життям або життям Церкви. Слова пісень слугують засобом навчання істини та передачі настанов щодо нового життя християнина. Чимало прекрасних гімнів останніх кількох століть містять потужні підбадьорливі послання надії й упевненості, які так потрібні в цьому бунтівному світі.

Вплив музики значний. Гра Давида на гуслах справляла заспокійливий вплив на царя Саула (див. 1 Сам. 16:23). Проте коли Давид став його суперником, гнів та образа Саула зросли (див. 1 Сам. 18:10, 11). Клінічно доведено, що спокійна класична музика зменшує тривогу, оптимізує роботу мозку, сприяє розслабленню, допомагає впоратися з болем, покращує соціалізацію.

Хто з нас не був свідком потужного впливу музики? Добре чи погано, вона впливає на наші емоції й думки. Музика, правильна музика, здатна піднести духовно.

`Апостол Павло закликає нас: «І все, що тільки робите… усе робіть в Ім’я Господа Ісуса» (Колос. 3:17). Чи можете ви щиро сказати, що так і чините? Якщо ні, тоді як можете змінитися? Тобто, від чого вам слід відмовитися, якщо ви робите це не в Ім’я Господа?`