---
title:  «Буде звеличений Христос»  
date:  11/01/2026
---

Прочитайте Филп. 1:19, 20. Якої розв’язки Павло сподівався від суду над ним? Що він вважає важливішим за виправдання?

Хоч Павло не був злочинцем, проте ув’язненим був не вперше, а також неодноразово зазнавав переслідувань. Він докладно описує коринтянам свої страждання: «…у в’язницях — надмірно, на межі смерті — часто. Від юдеїв я дістав п’ять разів по сорок ударів без одного. Тричі киями був я битий. Один раз був каменований. Тричі корабель розбивався зі мною, — ніч і день я провів у безодні. Часто перебував у подорожах: у небезпеках на ріках, у небезпеках від розбійників, у небезпеках від одноплемінників, у небезпеках від язичників, у небезпеках у місті, у небезпеках у пустелі, у небезпеках на морі, у небезпеках від лжебратів; у клопотах і труднощах; часто в недосипанні, у голоді й спразі; дуже часто в постах, у холоді та в наготі» (2 Кор. 11:23–27).

Та щоб ми не подумали, ніби ці страждання насамперед займали його увагу, Павло відразу додає: «Крім цього зовнішнього, налягають на мене щоденні турботи за всі церкви» (2 Кор. 11:28).

Прочитайте 1 Кор. 4:14–16; 1 Сол. 2:10, 11; Гал. 4:19; Филм. 10. Якими були стосунки Павла із заснованими ним церквами та з людьми, яких він завоював для Христа?

Подібно до Ісуса, Котрий нічого не пошкодував задля нашого спасіння, апостол писав про своє ставлення до одновірців: «Потрачуся на вас і пожертвую собою за ваші душі» (2 Кор. 12:15). Утім, як це не парадоксально, що більше вчинки людини подібні до вчинків Ісуса, то менше її люблять і цінують. «Адже всі, хто в Ісусі Христі бажає жити благочестиво, будуть переслідувані» (2 Тим. 3:12). Проте вірні християни залишаються чи не найпотужнішим засобом для прославлення Бога й відкриття істини Євангелія (пор. Филп. 1:7). «Терпіння й бадьорість Павла під час тривалого несправедливого ув’язнення, його мужність і віра були постійною проповіддю» (Е. Уайт. Дії апостолів. С. 464).

Проаналізуйте своє життя і ставлення до людей, особливо до тих, котрі погано ставляться до вас. Яке свідчення про Ісуса отримують від вас навколишні?