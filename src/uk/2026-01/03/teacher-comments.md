---
title:  Коментарі для Вчителів
date:  16/01/2026
---

**Основний текст:** Филп. 1:21.

**Тексти для дослідження:** Филп. 1:19–30; 1 Сол. 4:14–16.

### Частина I: Огляд

Мартін Лютер Кінг якось сказав: «Якщо людина не знайшла чогось, за що готова померти, то вона не годиться для життя» (Quoted by Mark Water. The New Encyclopedia of Christian Quotations (Alresford, Hampshire, England: John Hunt Publishers Ltd., 2000). Р. 404). Павло висловив подібну думку: «Адже для мене життя — це Христос, а смерть — це надбання» (Филп. 1:21). Це не пусті слова! Павло справді був готовий померти за Христа (див. Римл. 14:8), що зрештою і зробив (див. 2 Тим. 4:6–8).

Цитуючи Псалом 44:23, Павло звертається до Господа: «За Тебе вбивають нас щодня, нас вважають за овець, призначених на заріз» (Римл. 8:36). Тому його слова в тексті Гал. 2:19 не мають дивувати нас: «Я розп’ятий разом із Христом». Апостол був готовий померти за Христа, бо прагнув жити для Нього. У наступному тексті Павло продовжує: «І живу вже не я, а Христос живе в мені. А що тепер живу в тілі, то живу вірою в Божого Сина» (вірш 20). Отже, Павло жив і помер заради Христа і Євангелія.

**Урок цього тижня зосереджується на трьох основних темах:**

1. Бог закликає нас жити з думкою про Христа й місію і навіть бути готовими померти за Христа.
2. Смерть уподібнюється до сну, а рішення проблеми смерті — це воскресіння тіла, а не безсмертя душі.
3. Христос закликає нас до єдності в Його Дусі. Оскільки всі ми беремо участь у духовній війні, то повинні не лише використовувати правильну зброю, але й боротися разом у єдності.

### Частина II: Коментар

**Ілюстрація**

Розповідають історію про Джона Бредфорда, якого 1 липня 1555 року спалили на вогнищі. Бредфорд «був капеланом короля Англії Едуарда Шостого, а також одним з найпопулярніших проповідників свого часу. Однак він став мучеником за свою віру. Коли його везли до Ньюгейта, щоб спалити, йому було дозволено говорити, тож з екіпажу, у якому їхав на смерть, увесь шлях із Західного Лондона до Ньюгейта він кричав: “Христос, Христос, тільки Христос”» (Paul Lee Tan. Encyclopedia of 7,700 Illustrations: Signs of the Times (Garland. TX: Bible Communications, Inc., 1996). Р. 787). Як і Павло, Бредфорд присвятив себе місії, живучи і вмираючи для Христа.

**ЖИТИ І ВМИРАТИ ДЛЯ ХРИСТА**

З усіх послань Павла його слова в тексті Филп. 1:21 чи не найбільше заслуговують на увагу. Своєю готовністю жити для Христа, що передбачає неминучі труднощі й навіть смерть заради Нього, апостол наголошує на надії, висловленій у попередньому вірші: «Буде звеличений Христос у моєму тілі: чи то життям, чи то смертю» (Филп. 1:20).

Утім, твердження Павла про те, що смерть є надбанням, викликає здивування. Що він має на думці? Яку користь може принести людині власна смерть? З огляду на бажання Павла, висловлене в тексті Филп. 1:23, «звільнитися і бути з Христом», дехто дійшов висновку, що апостол стверджує, ніби буде в присутності Христа відразу після смерті. Однак таке уявлення суперечить ясному біблійному вченню про те, що душа не безсмертна, а смерть подібна до сну. Аби зрозуміти, що мав на увазі автор, називаючи смерть надбанням, необхідно дослідити, як він використовує слово «надбання» (грец. кердос) та споріднене дієслово «здобувати» (грец. кердайно) в інших місцях його творів. У текстах Филп. 3:7, 8 Павло зазначає: те, що він раніше вважав надбанням (кердос), тепер вважає втратою «ради Христа» (вірш 7, курсив додано); тобто «порівняно з величчю пізнання мого Господа Ісуса Христа» (вірш 8, курсив додано). Далі апостол пояснює: «Задля Якого я все втратив… аби здобути [кердайно] Христа» (вірш 8). Отже, для Павла смерть є надбанням у тому розумінні, що він зрештою здобуде Христа, побачивши Його під час Другого приходу (2 Тим. 4:8).

Також, імовірно, що «надбання» (кердос) у тексті Филп. 1:21 стосується місіонерства. В уривку 1 Кор. 9:19–23 Павло використовує кердайно, коли говорить про місію: «Я себе підкорив усім, щоби багатьох придбати [кердайно]… для юдеїв я був юдеєм, аби придбати [кердайно] юдеїв. Для тих, які під Законом, я був як той, хто під Законом, щоби придбати [кердайно] тих, котрі під Законом… Для тих, які без Закону, я жив як той, хто без Закону… щоби придбати [кердайно] тих, котрі без Закону. Став я для немічних, як той немічний, щоб немічних здобути [кердайно]».

Краще зрозуміти це питання нам допоможе такий коментар до тексту Филп. 1:21: «[Павло] прагне звеличити Христа. Якби його Господь вважав за краще для нього свідчити через життя і служіння, тоді він належно представляв би Його. Однак смерть праведної людини також може слугувати потужним підтвердженням дієвості Євангелія благодаті. Відмінність між її смертю і смертю людини, котра помирає без надії, була б настільки приголомшливою, що її вплив сприяв би надбанню для Царства Христа. Спокійна твердість і впевненість того, хто повністю довіряє своєму Богові навіть у годину смерті, зворушують і пом’якшують серця» (Біблійний коментар АСД. Т. 7. С. 147, курсив додано). Павло вірив, що власна смерть стане кульмінацією його місіонерської праці (див. Филп. 2:17; пор. 2 Тим. 4:6, 7). Крім того, можливо, він думав, що, віддавши своє життя, «заохотить филип’ян до подальшої самопожертви або… спонукає деяких із них дослідити ту віру, якої він так міцно тримався» (Біблійний коментар АСД. Т. 7. С. 160).

Апостол вважав смерть надбанням, оскільки його наступним свідомим досвідом була б зустріч із Христом під час воскресіння. При цьому він був упевнений, що упродовж часу між своєю смертю і Другим приходом спатиме в могилі.

**СМЕРТЬ ПОДІБНА ДО СНУ**

Павло порівнював смерть зі сном (див. 1 Сол. 4:14, 15, переклад І. Огієнка), маючи на увазі несвідомий стан. Така думка узгоджується з ученням Ісуса Христа, викладеним у Євангеліях (див. Луки 8:52, 53; Івана 11:11–13). Історія про воскресіння доньки Яіра підтверджує цю думку. Зауважмо, тимчасом як Матвій і Марко згадують лише про насмішки над твердженням Ісуса про те, що дівчинка спить (див. Матв. 9:24; Марка 5:39, 40), спостереження Луки як лікаря точніші: «Та вони почали глузувати з Нього, бо знали, що вона померла» (Лука 8:53, курсив додано). Крім того, у книзі Дії апостолів, яку та- кож написав Лука, смерть Степана описана виразом «він упокоївся» (Дії 7:60). А про Давида сказано, що він «спочив» (Дії 13:36, переклад І. Огієнка).

Апостол Петро, пишучи про смерть «батьків», зазначає, що вони «впокоїлися» (2 Петра 3:4). Учені дебатують щодо питання, кого Петро називає «батьками»: попереднє покоління християн чи патріархів; але ця різниця не має значення. Як би там не було, у Біблії смерть зображена, як несвідомий стан, подібний до того, у якому перебуваємо ми, щовечора поринаючи в сон. Слід також наголосити, що під час воскресіння Ісуса «повставало багато тіл спочилих святих» (Матв. 27:52, курсив додано, переклад І. Огієнка). Цей євангельський вислів дуже важливий тому, що тут Матвій не тільки порівнює смерть зі сном, але й чітко вказує на воскресіння тіла як засіб від смерті.

Отже, упевненість Павла в тому, що смерть подібна до сну, ґрунтується на вченні Ісуса та збігається з думкою, висловленою іншими апостолами. Біблія не містить інформації про те, що смерть — це свідомий стан людини, як багато хто думає.

**ЄДНІСТЬ У ХРИСТІ**

Від тексту Филп. 1:27 починається частина листа (вірші 27–30), де Павло переходить від розповіді про власні страждання до обговорення страждань своїх слухачів у їхній праці для Христа. З вірша 27 випливають дві ключові теми: христоподібний спосіб життя і єдність. Віруючі покликані демонструвати неперевершену поведінку й залишатися єдиними, попри жорстоку протидію й біди, з якими вони стикаються за свою віру в Христа.

Павло використовує два ключових вирази, щоб висвітлити той вид зв’язку, який має характеризувати стосунки між віруючими, а саме: «в одному дусі» та «однодушно» (вірш 27). Заклик до єдності неодноразово звучить у листі. У цьому контексті Павло стверджує, що филип’яни доповнили б його радість, якби «думали те саме, мали таку саму любов, були однодушні й однієї думки» (2:2). У вірші 4:1–3 Павло натякає, що єдність має вирішальне значення для виконання місії.

Текст 4:3 містить чотири складні слова, які починаються грецькою часткою сюн («з» або «разом із»): сюдзюгос («товариш за ярмом»); сюлламбано («робити разом»); сюнатлео («боротися разом») і сюнергос («співробітник»). Отже, Павло згадує жінок, які «співпрацювали» з ним у поширенні Євангелія, а також «помічників», котрі брали участь у місії.

### Частина III: Застосування

**Поміркуйте над запропонованими нижче темами. Потім попросіть учнів відповісти на запитання наприкінці цієї частини.**

Ісус сказав: «Учень не вищий за вчителя, а раб ― за свого пана» (Матв. 10:24). Цей вислів, попри інші значення, передбачає неприйняття, страждання і навіть мученицьку смерть. Ісус сказав: «Якщо Мене переслідували, то й вас будуть переслідувати» (Івана 15:20). Як співпрацівники в справі Христа, ми маємо бути готові до важких часів. Біблія відкриває, що сатана старанно працює в цьому світі, аби перешкодити проголошенню Євангелія всякому народові, поколінню, племені й народності, «знаючи, що має обмаль часу» (Об’явл. 12:12). Божий народ також повинен старанно працювати.

Отож Христос закликає нас жити для місії. А якщо ми помремо, виконуючи наше місіонерське завдання, то маємо запевнення, що спатимемо в могилі, очікуючи воскресіння під час Другого приходу. Бог не забуває тих, котрі померли, залишаючись вірними вістці третього ангела. Їм обіцяно: «Блаженні ті мертві, які віднині помирають у Господі. Дух промовляє: Так, нехай вони спочинуть від своїх трудів, а їхні діла йдуть слідом за ними» (Об’явл. 14:13). Нині необхідні терпіння й витривалість (Об’явл. 14:12). Ми покликані взяти свій хрест і йти слідом за Христом (Матв. 10:38) до того дня, коли обміняємо хрест на вінець життя (Об’явл. 2:10). А поки що маємо працювати разом проти спільного ворога. Павло написав: «Наша боротьба не з тілом і кров’ю, але з… піднебесними духами злоби» (Ефес. 6:12). Об’єднані в Христі й зодягнені в Божу зброю, ми переможемо!

**Запитання:**

1. Згадайте час, коли ви зазнали релігійних переслідувань. Як страждання за Христа зміцнили вашу віру?
2. До якої місії вас покликав Христос? Як ви виконуєте цю працю для Нього?