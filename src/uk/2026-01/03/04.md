---
title:  З певністю знаю
date:  13/01/2026
---

`Прочитайте Филп. 1:23–25. Що має на увазі Павло, коли каже, що «звільнитися і бути з Христом… це набагато краще»?`

Протягом століть цей уривок тлумачили неправильно. У пам’ятному вірші цього тижня Павло торкається питання контрасту між життям і смертю. Християнин живе для Христа і навіть може померти за Нього. У такому розумінні це «надбання», оскільки тоді свідчення християнина стає значно потужнішим і переконливішим (Филп. 1:21). Без сумніву, людина вірує, якщо готова померти за цю віру.

Однак ми також повинні визнати, що мертві — справді мертві. Вони «не знають нічого», спочиваючи в могилах до воскресіння (див. Екл. 9:5; Івана 5:28, 29). Ось чому Ісус сказав про померлого Лазаря: «Наш друг Лазар заснув, — піду розбудити його» (Івана 11:11).

Якщо, помираючи, люди відразу потрапляють на Небо, уявіть, як це відбулося б для Лазаря. Після чотирьох днів, відколи Лазар тішиться в раю, приходить ангел із «поганою» вісткою: «Вибач, Лазаре, але Ісус кличе тебе назад на Землю. Ти не можеш залишатися тут».

Проаналізувавши цю помилку аж до її логічного висновку, ми побачимо, наскільки така думка хибна. Смерть подібна до сну без сновидінь, від якого Ісус пробудить Своїх вірних послідовників під час Другого приходу. Потім, разом із живими святими, вони будуть підхоплені і взяті на Небо, щоб навіки бути з Ісусом (див. 1 Сол. 4:16, 17).

«Звільнення» Павла від теперішнього життя, аби бути з Христом, означає бути з Ним у стражданнях і смерті (2 Тим. 4:6), щоб «досягти воскресіння мертвих» (Филп. 3:11). Крім того, апостол усвідомлював: щойно смерть закриє його очі, за мить він побачить Ісуса, Котрий забере його разом з усім Божим народом до того місця, яке Він приготував для всіх, хто любить Його (див. Івана 14:3; 1 Кор. 2:9).

Хоч Павло був готовий померти за Христа, він знав, що для филип’ян буде краще, якщо він залишиться в тілі (див. Филп. 1:24). Християнинові не завжди легко відповісти, що краще: жити для Христа чи померти в Ньому. «Те й друге» вабило Павла (Филп. 1:23) — і залишитися живим, і спочити в могилі.

`Чи замислювалися ви коли-небудь над тим, що, коли помрете, то за мить побачите повернення Христа? Як ця думка може допомогти вам зрозуміти міркування Павла?`