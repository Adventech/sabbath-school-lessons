---
title:  Стійте в одному дусі  
date:  14/01/2026
---

В останній молитві Ісуса за Його учнів переважала одна ключова тема — єдність. Ісус дивився далі за хресні події, на возз’єднання зі Своїм Отцем, а також на возз’єднання з нами: «Отче, хочу, щоб ті, яких Ти Мені дав, були зі Мною там, де Я, щоби бачили Мою славу, яку Ти Мені дав» (Івана 17:24). Спаситель благав Отця зберегти Його дітей, «щоби були одне, як і Ми» (вірш 11). Він навіть наголосив на жахливих наслідках роз’єднаності: вона стає причиною для невір’я багатьох. У цій короткій молитві Господь двічі акцентує увагу на нашій єдності з Ним й Отцем, «аби світ повірив» та «аби світ пізнав, що Ти Мене послав» (вірші 21, 23).

Порівняйте тексти Филп. 1:27 та Івана 17:17–19. Що, на думку Ісуса й Павла, є обов’язковим для єдності Церкви?

У тексті Филп. 1:27 грецьке слово політеуомай, перекладене виразом «живіть згідно з», означає «жити як громадянин», але не будь-якого земного царства, а як громадянин Царства Небесного. У Нагірній проповіді зображено прекрасну картину того, що означає бути дітьми Небесного Отця і громадянами Його Царства. Це означає бути убогими духом, лагідними, голодними і спраглими праведності, милосердними, чистими серцем, миротворцями, котрі підставляють другу щоку, люблять своїх ворогів, благословляють тих, хто їх проклинає, роблять добро тим, хто ненавидить їх. Тобто, щоб кожен «дотримувався правосуддя, любив чинити милосердя і в покорі ходив з твоїм Богом» (Міхея 6:8).

На таку людину навіть важко ображатися або сердитися, чи не так? Іноді нас дратують люди, котрі здаються надто добрими. У нас навіть може виникнути спокуса применшити їхню значимість або знайти їхнє слабке місце з метою довести, що вони не такі вже й хороші, як здаються. І все це задля того, аби почуватися кращими. Натомість чому б не замислитися над тим, наскільки більш люблячими, більш щедрими, милосердними й покірними ми можемо стати?

Еллен Уайт говорила про тих, хто «любить світ і його надбання більше, ніж люблять Бога та істину» (Свідчення для Церкви. Т. 5. С. 277). «Оскільки вони плекали гордість і світські амбіції, дух Христа відійшов, а з’явилися суперництво, розбрат і чвари, щоб відволікати й послабляти Церкву» (там само. С. 240, 241). Отже, часто роз’єднаність у Церкві виникає через гордість.

Як важливо, щоб кожен з нас навчався покірності й лагідності, які явив нам Ісус! Наскільки іншою стала б наша Церква, чи не так?