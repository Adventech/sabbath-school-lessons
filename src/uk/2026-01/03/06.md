---
title:  Однодушні і безстрашні
date:  15/01/2026
---

`Прочитайте Филп. 1:27–30. Як наші єдність і однодушність у відстоюванні євангельської віри пов’язані з безстрашністю?`

Стратегія сатани: розділяй і владарюй. Роз’єднаність — смертельна. Ісус сказав: «Коли дім сам у собі поділиться, не зможе встояти той дім» (Марка 3:25). Сатана дуже бажає, щоб ми забули цей простий принцип. Єдність Церкви дає змогу виконати нашу пророчу роль як Останку з біблійного пророцтва (Об’явл. 12:17, переклад І. Огієнка), проголошуючи «вічне Євангеліє… усякому народові, поколінню, племені й народності» (Об’явл. 14:6). Оскільки єдність має ключове значення для виконання нашої місії з поширення Богом даної вістки, а первосвященницька молитва Ісуса (див. Івана 17) указує на «істину» Божого Слова як одного з найважливіших стовпів єдності (вірші 17, 19), нашу вістку не можна відокремити від нашої місії чи нашої єдності. Якщо один із цих трьох стовпів відсутній, ми не зможемо досягти успіху. Однак, якщо всі три на своєму місці, боятися нічого. Тоді ви «зовсім не боїтеся» протидії (Филп. 1:28). Сатана — переможений ворог. Навіть якщо нас віддадуть на смерть за нашу віру, ніхто не заподіє нам зла, якщо ми будемо прагнути добра (див. 1 Петра 3:13). Диявол безсилий зупинити переможний поступ Божої істини.

`Прочитайте наступні біблійні уривки та стисло підсумуйте спільну для них тему: Матв. 10:38; Дії 14:22; Римл. 8:17; 2 Тим. 3:12.`

Саме життя в цьому грішному світі нелегке навіть для «найкращих» із нас. Йов був праведним чоловіком. Сам Бог сказав, що він «був бездоганним, справедливим, богобоязливим і уникав усякого зла» (Йова 1:1). Однак нещастя раптово вразило і його, і родину. Хто не переконався на власному досвіді або на досвіді інших, що ми живемо немов на краю прірви, і ніколи не знаєш, коли ступиш через цей край? Тією чи іншою мірою страждання спостигають усіх нас. Щоправда, краще постраждати за Христа, ніж за будь-що інше.

`Які надію й розраду ми, християни, повинні мати серед наших страждань?`