---
title:  Смерть — це надбання  
date:  12/01/2026
---

Ми всі, особливо як віруючі, залучені до великої боротьби, яка вирує і навколо нас, і всередині нас. Ми всі, так чи інакше, відчуваємо реальність цього вселенського протистояння та відчуватимемо його аж до Другого приходу Христа.

Прочитайте 2 Кор. 10:3–6. На чому ґрунтується наша духовна боротьба? Яка наша зброя?

Найбільш смертоносна духовна зброя — це переконання, добрі й погані. Сатана використовує критику, зраду, збентеження, страх, тиск однолітків та безліч інших інструментів, які християнам ніколи не слід застосовувати. Натомість ми маємо використовувати любов, милосердя, мир, лагідність, довготерпіння, доброту, самовладання. Наша найпотужніша зброя, якщо її розсудливо використовувати, — Слово Боже, через яке діє Святий Дух (див. Ефес. 6:17), оскільки лише Господь може донести істину до серця людини. Ми — тільки інструмент, який Він використовує для досягнення Своїх цілей.

Прочитайте Филп. 1:21, 22. Як ми розуміємо цю думку Павла, особливо в контексті великої боротьби?

Наша боротьба духовна, це війна переконань і цінностей. Однак Христос здобув для нас перемогу на хресті, і доки ми залишаємося з Ним, доти нас неможливо перемогти, навіть якщо нас уб’ють. Павло підкорив своє життя будь-яким обставинам тут, на Землі, якими б несправедливими вони не були, оскільки довірив своє життя і своє майбутнє вищому суду.

Як християни, ми повинні боротися не стільки за свої права, скільки за те, що правильне. Не «правда за силою», а «сила за правдою». Підкорятися Божій волі — почесно. Насправді це єдиний спосіб перемогти у війні, яка точиться навколо нас. Безперечно, Ісус — найдосконаліший взірець підкорення волі Божій, і саме про це Павло пише в розділі 2 Послання до филип’ян.

Чи відчуваєте ви реальність великої боротьби саме зараз? Як ви можете черпати розраду й силу, знаючи, що Христос уже здобув для нас перемогу?