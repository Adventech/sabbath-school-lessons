---
title:  Коментарі для Вчителів
date:  09/01/2026
---

**Основний текст:** Филп. 1:6.

**Тексти для дослідження:** Филп. 1:1–18; Ефес. 5:18–21; Колос. 1:4–8.

### Частина I: Огляд

Письменник Д. А. Карсон розмірковує над тим, у чому сьогодні полягає найбільша потреба християнської Церкви, а також припускає різні відповіді, які люди могли б дати на це запитання. Карсон перераховує такі аспекти, як чистота в сексуальних стосунках, чесність і щедрість у фінансових питаннях, євангелізація, заснування церков, біблійне мислення та справжній досвід спільного поклоніння. Він робить висновок: «У певному розумінні ці нагальні потреби є лише симптомами значно серйознішої нестачі. Єдине, чого ми найбільше потребуємо в західному християнському світі, — це глибшого пізнання Бога. Ми повинні знати Бога краще… Одним з основоположних кроків у пізнанні Бога й одним з базових підтверджень того, що ми справді знаємо Його, є молитва. Духовна, наполеглива молитва, молитва на підставі біблійного мислення» (D. A. Carson. A Call to Spiritual Reformation: Priorities from Paul and His Prayers (Grand Rapids, MI: Baker Books, 1992). Рp. 15, 16).

Апостол Павло постійно наголошував на таких християнських чинниках, як молитва і вдячність. Подяки були ключовою складовою його молитов і навіть звичним елементом його листів. Апостол не лише висловлював свою вдячність Богові через постійні молитви, а й заохочував своїх читачів робити те саме (див. Колос. 3:17; 1 Сол. 5:18). Він вважав вдячність плодом дії Бога в серці людини (див. Филп. 1:6, 10, 11).

**Урок цього тижня зосереджується на двох основних темах:**

1. Вдячність і молитва нерозривно пов’язані між собою, як дві сторони медалі.
2. Вдячність і молитва — це видимі прояви Божого доброго діла всередині нас.

### Частина II: Коментар

**Ілюстрація**

Психолог Роберт А. Еммонс цитує гарну думку Мейстера Екхарта: «Якщо вашою єдиною молитвою у житті буде “дякую”, то цього достатньо». У зв’язку із цим Еммонс ділиться історією жінки з постполіомієлітним синдромом, що чудово ілюструє зв’язок між вдячністю Богові в молитві й осмисленим життям. Вона написала Еммонсу такого листа:

«Одне з моїх найглибших переживань вдячності пов’язане з народженням моєї першої дитини. Зростаючи, я міркувала про те, чи зможу мати дітей, чи зможу піклуватися про дітей лише однією рукою та чи Бог благословить мене в такий спосіб. Коли народилася моя донька, весь медперсонал ставився з недовірою до моєї здатності бути опікуном. Однак я зрозуміла, що Бог вирішив благословити мене дитиною, тому благословить мене й фізично, аби піклуватися про неї. Оскільки Господь вирішив не позбавляти мене поліомієліту, я знала, що народження дитини не гарантоване. Отож, коли вона народилася, я прославляла Бога за те, що Він дозволив нам із чоловіком мати радість формувати нову людину, аби вона була благословенням для Бога… Яку більшу мету я можу мати, окрім як виховувати іншу людину? Жодної. У цьому й полягала радість у моїй вдячності. Радість сенсу й мети життя». Далі Еммонс стверджує: «Існують явні докази того, що зрощення вдячності як у нашому житті, так і в нашому ставленні до життя, робить нас щасливішими та здоровішими людьми на постійній основі» (Robert A. Emmons. Thanks! How the New Science of Gratitude Can Make You Happier (New York: Houghton Mifflin Company, 2007). Рp. 90, 110, 185).

ВДЯЧНІСТЬ І МОЛИТВА НЕРОЗРИВНО ПОВ’ЯЗАНІ

Особливістю листів Павла є подячна частина, котра власне функціонує як акт молитви. Ця думка більш наочно проілюстрована в наступній таблиці.

| Уривок | Подяка і молитва |
| --- | --- |
| Римл. 1:8–10 | «Дякую моєму Богові… І свідком мені є Бог… що завжди про вас пам’ятаю, постійно прошу у своїх молитвах». |
| 1 Кор. 1:4 | «Завжди дякую моєму Богові за вас». |
| Ефес. 1:15, 16 | «Тому і я… не перестаю дякувати за вас, згадуючи вас у своїх молитвах». |
| Филп. 1:3, 4 | «Я дякую моєму Богові; завжди, в кожній молитві». |
| Колос. 1:3 | «Дякуємо Богові… завжди молимося за вас». |
| 1 Сол. 1:2 | «Ми завжди дякуємо Богові… згадуючи в наших молитвах». |
| 2 Сол. 1:3 | «Ми повинні постійно дякувати Богові за вас». |
| 1 Тим. 1:12 | «Дякую… Ісусові Христові, Господу нашому». |
| 2 Тим. 1:3 | «Дякую Богові… що постійно, удень і вночі, пам’ятаю про тебе в моїх молитвах». |
| Филм. 4 | «Завжди дякую моєму Богові, пам’ятаючи про тебе в моїх молитвах». |

На підставі цієї таблиці можна зробити три ключові висновки. По-перше, для Павла висловлення подяки — це акт молитви, оскільки подяка постійно переплітається з молитвою. По-друге, навіть якщо в подячних частинах деяких листів Павла не згадується слово «молитва», важливо розуміти, що його вдячність лине до Бога (див. 2 Сол. 1:3; 1 Тим. 1:12). По-третє, повторення слова «завжди» свідчить про те, що і молитва, і подяка були постійними, навіть невід’ємними складовими життя апостола.

Важливо наголосити, що Павло очікував від своїх читачів наслідування його прикладу життя вдячності й молитви. Для нього явною ознакою безбожників була їхня неспроможність шанувати Бога або дякувати йому (див. Римл. 1:21). Натомість апостол заохочував членів Церкви в Римі дякувати Богові (див. Римл. 14:6). Просячи коринтян молитися за нього та його співробітників, Павло бажав, аби вони якомога більше дякували за них (див. 2 Кор. 1:11).

У тексті Ефес. 5:18–21 Павло характеризує людей, чиє життя сповнене присутності Святого Духа. Вони: 1) беруть участь у взаємному навчанні, повчаючи «самих себе псалмами, урочистими та духов- ними піснями»; 2) сповнюють своє життя хвалою Богу, «співаючи і прославляючи» у своїх серцях Господа; 3) висловлюють вдячність «завжди і за все Богові й Отцеві в Ім’я Господа нашого Ісуса Христа»; 4) підкоряються «одне одному в Христовому страху». Отже, подяка Богові так само важлива, як спів хвали Йому. Це акт поклоніння.

У тексті Колос. 3:17 Павло відкриває ще більше: «І все, що тільки робите, ― словом або ділом, ― усе робіть в Ім’я Господа Ісуса, дякуючи через Нього Богові Отцеві» (акцентування напівжирним шрифтом додано). Так само апостол пише солунянам: «За все дякуйте» (1 Сол. 5:18). Він спонукав своїх слухачів утілювати подяку й молитву в їхнє життя, щоб вони віддзеркалювали його глибоку відданість цим принципам.

***БОЖЕ ДІЛО В НАС***

У Посланні до филип’ян міститься одне з найбільш приголомшливих тверджень з усіх листів Павла: «Я впевнений у тому, що Той, Хто розпочав у вас добре діло, завершить його до дня Ісуса Христа» (Филп. 1:6). У деяких читачів може виникнути спокуса витлумачити словосполучення «добре діло» у вузькому значенні, вбачаючи в ньому згадку про виявлену филип’янами турботу й любов до Павла, які вони продемонстрували, фінансово підтримавши апостола під час його ув’язнення. Безперечно, їхня турбота про Павла і проповідь Євангелія була результатом Божого діла в їхніх серцях, однак апостол має на увазі ширшу концепцію спасіння через Христа.

Бог зображений як Той, Хто розпочав добре діло спасіння і завершить його після повернення Христа. Варто зауважити, що ця думка висловлена в подячній частині листа. У такому розумінні вдячність людини — це потужний доказ Божого діла в її серці. Павло викладає подібну думку в текстах Филп. 2:12, 13: «Зі страхом і трепетом звершуйте своє спасіння. Адже то Бог за Своєю доброю волею викликає у вас і бажання, і дію» (акцентування напівжирним шрифтом додано). Порада Павла щодо звершення власного спасіння, м’яко кажучи, інтригує. Як же нам це здійснити? Хороша відповідь міститься в тексті Євр. 12:2, де Ісуса зображено як «Проводиря і Вершителя віри». Відтак, стверджує апостол, ми маємо прямувати «до тієї боротьби, яка перед нами, дивлячись… на Ісуса» (вірші 1, 2). Проте це ще не все. Ми також повинні відкинути «всяку гордість та гріх, що нас легко обплутує» (вірш 1). Такі тексти, як Филп. 1:6 і Євр. 12:2, нагадують нам, що спасіння — це діло Боже, а не наше. Проте ми теж покликані звершувати власне спасіння, тобто «прямувати до тієї боротьби, яка перед нами» (Євр. 12:1), живучи життям молитви, прагнучи даних Духом християнських чеснот (див. Филп. 1:9–11; Колос. 1:4–8) та дякуючи за Боже діло в нас (див. Филп. 1:3–6). Отже, ми маємо поводитися «гідно Господа, аби догодити Йому в усьому, приносити плід кожною доброю справою та зростати в пізнанні Бога» (Колос. 1:10).

### Частина III: Застосування

**Поміркуйте над запропонованими нижче темами. Потім попросіть учнів відповісти на запитання наприкінці цієї частини.**

Усім нам подобається, коли в нашому житті відбувається щось хороше. Покупка нового авто, придбання будинку, випуск із навчального закладу після років складного й напруженого навчання, порятунок у небезпечній ситуації, — за все це ми дякуємо Богові. Це справді важливі віхи, які наповнюють наші серця радістю і вдячністю. Проте якщо ми уважніше придивимося до всього, що нас оточує, то виявимо незліченну кількість причин для вдячності. Безперечно, ніщо не має викликати такого почуття вдячності, як усвідомлення Божого доброго діла в нас! Еллен Уайт пише: «Нам потрібно мислити ширше, аби ми змогли зрозуміти значущість Божого провидіння. Ми повинні відображати найвищі риси Божого характеру. Ми маємо бути вдячними за те, що не залишені самі на себе» (акцентування напівжирним шрифтом додано) (Щоб мені пізнати Його. С. 302).

Бог очікує від нас щирої вдячності в наших молитвах. Наприклад, в уривку 1 Сол. 5:17, 18 настанова «за все дякуйте» записана відразу після заклику «невпинно моліться». Таке розуміння передбачає не лише той факт, що завжди є причина для вдячності, але й те, що наші молитви мають регулярно включати висловлення вдячності Богові. Тут доречно буде зазначити, що в англійській Біблії текст 1 Сол. 5:18 звучить так: «Дякуйте за будь-яких обставин» (NIV). Факт, що Бог віддав нам Свого улюбленого Сина, аби Він помер за нас, — це достатня підстава для того, щоб завжди, щодня бути вдячними, виражаючи свою вдячність словами хвали в наших молитвах і добрими ділами в нашому повсякденному житті!

**Запитання:**

1. За які духовні, фізичні й матеріальні благословення ви вдячні Господу?
2. Що означає дякувати за будь-яких обставин?
3. Що означає вираз: «Ми… не залишені самі на себе» у наведеній вище цитаті Еллен Уайт? Чому нам слід бути вдячними за це запевнення?