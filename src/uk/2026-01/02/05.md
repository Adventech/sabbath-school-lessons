---
title:  Плід Євангелія  
date:  07/01/2026
---

Стосунки Павла з колосянами відрізнялися від взаємин з віруючими у Филипах. Він зарахував їх до тих, котрі «не бачили мого тілесного обличчя» (Колос. 2:1). Однак апостол запевняв їх, як і филип’ян, що дякує Богові за них і «завжди» молиться за них.

Прочитайте Колос. 1:3–8. За які три речі Павло дякує Богові?

Тут Павло об’єднує три чесноти, про які згадує в інших місцях своїх послань: віру, надію й любов (див. 1 Кор. 13:13; 1 Сол. 1:3; 5:8). Зауважте, Павло не приписує ці заслуги колосянам. Він дякує Отцеві, оскільки ці якості належать до добрих і досконалих дарів, які ми отримуємо від Нього (див. Якова 1:17).

Коли ми бачимо Божу любов до нас, це спрямовує нас до віри в Христа (див. Ефес. 2:4–8), і ми отримуємо надію на Небо. Петро називає ці чесноти нетлінною, непорочною і нев’янучою спадщиною, збереженою на Небі для нас (див. 1 Петра 1:4).

Павло також наголошує, що Євангеліє заслуговує довіри, оскільки ґрунтується на «слові істини». Це словосполучення Павло застосовує щодо натхненного Слова Божого і в інших своїх посланнях (див. 2 Кор. 6:7; 2 Тим. 2:15). На відміну від «людського слова», воно «діє» у віруючих (1 Сол. 2:13) та виконує Божу волю (Ісаї 55:11). Отже, коли ми проголошуємо Євангеліє, сила Господа виявляється через дію Святого Духа на серця слухачів і люди відгукуються. Євангеліє приносить плід, бо це «слово життя» (Филп. 2:16).

Напевно, найдивовижніше те, що Євангеліє поширилося за такий короткий проміжок часу. Приблизно через 30 років після смерті й воскресіння Христа Павло вже міг сказати, що вістка спасіння поширилася «по всьому світі» (Колос. 1:6). Далі в цьому самому розділі він пише, що Радісна Звістка була «проповідувана між усім творінням, котре є під небом» (вірш 23).

Розгалужена римська система доріг уможливлювала швидкий зв’язок і подорожі, тому послання Павла розповсюджувалися дуже швидко. Однак саме Божа сила, яка діє через Слово, відроджує духовне життя в людині (див. Якова 1:18; 1 Петра 1:23), роблячи її новим творінням у Христі (див. 2 Кор. 5:17).

У тексті Колос. 1:5 Павло пише про «надію, що зберігається для вас на небесах». Як ми розуміємо цю надію? Чому вона зберігається для нас на Небесах, хоч ми насправді не заслужили цього?