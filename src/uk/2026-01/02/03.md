---
title:  Молитовні прохання Павла
date:  05/01/2026
---

Кілька років тому один пастор говорив про молитви, зосереджені тільки на собі, собі, собі та своїх потребах і бажаннях. Він влучно охарактеризував їх як «егоїстичні маленькі молитви», натомість Бог має на думці великі справи.

`Прочитайте молитву Павла в Филп. 1:9–11. На чому вона зосереджена? Про що апостол турбується найбільше? Що це говорить нам про молитву?`

Ця молитва складається із 43 грецьких слів, але містить у собі всі прохання Павла, які він викладає далі в Посланні. Це прохання про любов, пізнання, досвід, чистоту, бездоганність та праведність, отриману через Ісуса Христа. В основі цієї молитви, а також попередніх подячних висловлювань апостола, лежить істина про те, що Церква — одне ціле. Молитва Павла повністю зосереджена на інших, на інтересах усієї Церкви та її благополуччі.

Розгляньмо докладніше окремі елементи молитви.

Щоб любов усе більше і більше зростала. Павло молиться не просто про більшу любов, а про любов, скеровану в конкретному напрямку — «у пізнанні та в усякому досвіді» (вірш 9). Згадка про пізнання стосується не тільки розумових знань, але й передбачає пізнання духовного, чого можна набути лише через спілкування з Богом та вивчення Його Слова (див. Ефес. 1:17; 4:13; 1 Тим. 2:4).

Досвід. Апостол пояснює досвід як здатність досліджувати все краще (розрізняти морально шкідливе), аби були «чисті й бездоганні» (вірш 10).

Бути чистими. Грецькою мовою це означає «оцінювати за сонячним світлом» та вказує на незаплямовану чистоту дій: «Усе, що роблять християни, має бути таким прозорим, як сонячне світло» (Е. Уайт. Відображаючи Христа. С. 71).

Бути бездоганними. Цей вираз означає не бути каменем спотикання, не говорити й не робити нічого, що заважало б людині повірити.

Праведність через Христа. Павло чимало пише на цю тему в посланнях до римлян і галатів, а також докладно розповідає про це в розділі 3 Послання до филип’ян. Ми не маємо власної праведності, а отримуємо праведність лише через Христа.

`Як наша любов може зростати «все більше і більше» (вірш 9)? Чому це так важливо для нашого християнського життя? (Див. також 1 Кор. 13:1–8.)`