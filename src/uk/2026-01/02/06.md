---
title:  Сила молитви  
date:  08/01/2026
---

Прочитайте уривок Колос. 1:9–12. Які конкретні прохання містить молитва Павла?

Павло молиться: «Щоб для пізнання волі Його були ви наповнені всякою мудрістю й розумом духовним» (вірш 9, переклад І. Огієнка). Мудрість приходить передусім через повну довіру до Бога та готовність виконувати Його волю (див. Івана 7:17), не покладаючись на власний розум (див. Притчі 3:5). Утім, часто виникає запитання: «Яка Божа воля щодо мене в цій ситуації?»

Для пізнання Божої волі існує три основних джерела (за умови, що людина шукає її з молитвою).

1. Найважливіше джерело мудрості й пізнання — сама Біблія. «Для моєї ноги Твоє слово — світильник, то світло для стежки моєї» (Псал. 119:105, переклад І. Огієнка).

2. Життєві обставини також можуть слугувати для пізнання Божої волі, коли ми з молитвою й довірою до Господа уважно спостерігаємо, як Він відчиняє або зачиняє перед нами двері певних ситуацій (див. Колос. 4:3).

3. Святий Дух поведе нас, коли ми навчимося розпізнавати Його голос: «А коли ви відхилитеся праворуч чи підете ліворуч, то вуха твої будуть чути те слово, яке позад тебе казатиме: “Це та дорога, — простуйте ви нею!”» (Ісаї 30:21, переклад І. Огієнка).

Павло молиться, щоб колосяни «поводилися гідно Господа» (Колос. 1:10). Звичайно, ніхто з людей не є «гідним» за своєю природою, але Господь вважає нас гідними завдяки Своїй благодаті і закликає нас жити відповідно до цього високого покликання (див. Ефес. 4:1; 1 Сол. 2:12).

Лише у своєму Посланні до колосян Павло використовує дієслово «ходити» ще тричі (Колос. 2:6; 3:7; 4:5). Це означає жити й діяти згідно з Божим Законом (див. Вих. 18:20), що можливо лише завдяки дії Святого Духа (див. Єзек. 36:27).

Павло також молиться, щоб вони (і ми) своїм життям догоджали в усьому Господу, а потім перераховує кілька способів, як це зробити: «приносити плід кожною доброю справою» (Колос. 1:9, 10); потім «зростати в пізнанні Бога» (вірш 10); і, нарешті, «дякувати» (вірш 12).

Якби хтось запитав вас: «Звідки ви знаєте, що Бог веде вас у тому чи іншому напрямку?», що б ви відповіли? Чому?