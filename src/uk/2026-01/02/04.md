---
title:  Застосування духовної проникливості  
date:  06/01/2026
---

Почувши про ув’язнення Павла, филип’яни засмутилися. Адже тепер його діяльність була дуже обмежена. Він не міг подорожувати, не міг проповідувати, відвідувати синагоги й навчати людей істин про Ісуса як Месію. Він більше не міг засновувати церкви. Филип’яни послали Епафродита дізнатися про стан апостола, підбадьорити його та переконатися, що його фізичні потреби задовольняють.

Прочитайте Филп. 1:12–18. Як Павло ставився до свого ув’язнення? Які уроки ми можемо винести з його позиції, незважаючи на ті обставини, в яких він опинився?

Передана Павлом звістка, напевно, здивувала филип’ян. Він дивився на свої обставини іншими очима. Завдяки своїй духовній проникливості апостол сприймав своє ув’язнення як щось хороше. Воно зовсім не завадило його праці, натомість «ще більше пішло на користь Євангелію» (вірш 12). Тимчасом як інші бачили лише кайдани і ґрати, Павло вбачав у своїх римських вартових потенційні душі для Божого Царства. Він також помічав, що його ув’язнення потужно спонукало християн бути активнішими й рішучішими в поширенні Євангелія, сміливо проповідувати Христа без побоювань за наслідки.

Це важко збагнути, але декотрі справді думали, що зможуть отримати вигоду від ув’язнення Павла. Очевидно, такі люди вважали, що, коли апостол зникне з поля зору, вони самі та їхня проповідь Євангелія отримають більше уваги. Який яскравий, проте сумний приклад людського егоїзму навіть у Церкві! Як сказав Єремія задовго до Павла: «Серце людини лукаве понад усе і вкрай зіпсуте, — хто його може осягнути?» (Єрем. 17:9).

На щастя, сталося навпаки і вірні працівники почали ще більш ревно поширювати Євангеліє. Вони так сильно любили Павла, що звістка про його страждання за віру надихнула їх ще більше довіряти Господу та горливіше працювати для Нього. Це спонукало їх іти туди, куди раніше вони боялися йти, та говорити в таких ситуаціях, у яких раніше мовчали. Тому ще більше людей прийняло Христа й поширювало Євангеліє спасіння.

Який урок особисто ви винесли з власного негативного досвіду, що також принесло і певну користь? Проте як нам навчитися довіряти Богові навіть у тих випадках, коли користь неочевидна?