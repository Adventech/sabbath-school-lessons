---
title:  Участь у поширенні Євангелія  
date:  04/01/2026
---

Прочитайте Филп. 1:3–8. За що вдячний Павло? Як він підбадьорює филип’ян і чому це важливо?

Павло заснував церкву у Филипах, і ми зауважуємо, як тепло християнської співучасті пронизує його лист. Хоч їх розділяють сотні кілометрів, ув’язнений та прикутий Павло носить церкву та її членів у своєму серці; він тужить за ними в «сердечній любові Ісуса Христа» (Филп. 1:8) і дякує Богові за них. Подячна молитва Павла навіть дещо нагадує заступництво Ісуса за нас на Небі.

На нагруднику первосвященика було 12 каменів, які символізували 12 племен Ізраїля. Він мав носити народ «на своєму серці», тимчасом як заступався за них (Вих. 28:29). Незрівнянно більшою мірою Ісус Христос як наш Первосвященик у Небесній Святині носить перед Отцем імена Свого народу у власному серці.

Цікаво, що текст Филп. 1:3 звучить двозначно, підкреслюючи тісний зв’язок між Павлом і филип’янами. Зазвичай цей текст перекладають так, що Павло згадує про них у молитві. Проте ці слова також можуть стосуватися їхньої пам’яті про нього. У будь-якому разі, ці слова наголошують на тісній взаємності між ними, яку також підкреслює слово «участь» (грец. койнонія). Оскільки Павло брав участь у стражданнях Христа (див. Филп. 3:10, переклад І. Огієнка), филип’яни «брали участь» (грец. сункойнонео) у його стражданнях, а також фінансово підтримували служіння Павла (див. Филп. 4:14, 15).

Ця взаємність, яка була «від першого дня і аж дотепер» (Филп. 1:5), спонукує його дякувати Богові за филип’ян та «з радістю» молитися за них (Филп. 1:4).

Цікаво, що Павло досить позитивно описує своє тюремне середовище як можливість діяти в «обороні та в утвердженні Євангелії» (Филп. 1:7). Використання ним цих двох юридичних термінів свідчить про те, що суд над ним неминучий, а також, що Павло активно залучає до Євангелія солдатів та відвідувачів. Оборона (грец. апологія) від обвинувачень та утвердження вічної істини надзвичайно важливі.

Здається, Павло не так турбується про власне майбутнє, як про утвердження самого Євангелія. Незалежно від того, житиме він чи помре, апостол упевнений: Господь завершить «добре діло», яке розпочав у всіх, хто довіряє Йому (Филп. 1:6).

Як ви розумієте обітницю про те, що Бог завершить добре діло, яке розпочав у вас? Що це означає? Чи завершиться це діло до Другого приходу Христа?