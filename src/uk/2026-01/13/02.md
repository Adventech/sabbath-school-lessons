---
title:  Уроки з поширення Євангелія
date:  22/03/2026
---

Від Павла ми дізнаємося чимало про поширення Євангелія. Своїми подорожами він охопив приблизно 13 400 миль (понад 21 560 км). Це вражає, адже апостол переважно подорожував пішки, а деякий час провів у в’язниці.

Упродовж значного часу Павло перебував у центрах торгівлі, таких як Коринт і Ефес, звідки вістка поширилася вглиб регіонів. Він також повернувся до заснованих ним церков, щоб зміцнити й підбадьорити новонавернених. Якщо не було можливості відвідати церкви особисто, Павло надсилав листи. Тому віруючі знали, що він пам’ятає й піклується про них.

Прочитайте Колос. 4:7–9 та порівняйте з Ефес. 6:21. Як Павло охарактеризував Тихика? Чому апостол послав Тихика й Онисима до Колосів?

Певні відомості краще передавати усно, а не письмово. Було б цікаво дізнатися, яку новину ці двоє братів передали колосянам. Судячи з наміру Павла потішити їх цією новиною (вірш 8), імовірно, йшлося про подробиці обставин апостола у в’язниці. Таке спілкування було важливим як засіб підтримки особистих зв’язків, які об’єднують віруючих.

Тихик, чиє ім’я означає «щасливий», був довіреним посланцем. Апостол називає його «улюблений брат», «вірний служитель» і «співпрацівник». Тихик був одним із двох чоловіків з Азії, обраних Павлом (див. Дії 20:4) для супроводу його в подорожі з коштами для нужденних віруючих у Єрусалимі. Він також перебував з Павлом під час його другого ув’язнення в Римі, звідки його відправили до Ефеса, щоб там зміцнити справу благовістя (див. 2 Тим. 4:12). Павло також мав намір послати Тихика до Тита на Крит (див. Тита 3:12). Разом з ним був Онисим, якого Павло навернув у Римі (див. Урок 1) та називає «вірним улюбленим братом».

Крім того, Павло бажав довідатися про ситуацію віруючих у Колосах. Тому цю інформацію можна було передати якщо не самим Тихиком, то через когось іншого. У такий спосіб апостол виявляв любов і турботу про віруючих колосян (хоч особисто він не відвідав цієї церкви), а також зміцнював їх у вірі, щоб вони могли підтримувати інших.

Як подробиці з особистого життя Павла, згадані в його листах, не тільки виявляють людяність апостола, а й підтверджують вагомість його служіння?