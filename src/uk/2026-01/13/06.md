---
title:  Вістка для Лаодикії
date:  26/03/2026
---

Прочитайте та порівняйте уривки Колос. 4:16–18 та 2:1–3. Розмірковуючи над вісткою Ісуса до Лаодикії (див. вчорашній урок), який взаємозв’язок ви зауважуєте між цією вісткою та Посланням до колосян, яке також читали в Лаодикійській церкві за днів Павла?

В історії Божого народу впродовж століть знов і знов виникають ті самі проблеми. Пророки докоряли Ізраїлеві за бажання поклонятися так, як і світ, та закликали їх покаятися, поки не пізно. Ісая навіть вигукував: «Якою ж розпусницею стало колись вірне місто!» (Ісаї 1:21) і спонукував народ повернутися до Бога за прощенням та очищенням (див. Ісаї 1:16–20). Як Іван Хреститель (див. Матв. 3:2, 8–10), так і Христос (див. Матв. 4:17; 12:33–37) закликали ізраїльтян покаятися й принести плід, який витримає випробування судом в останні дні. Апостоли передавали аналогічну звістку (див. Дії 2:38; 3:19; 17:30; 2 Кор. 7:9, 10).

Порівняйте наступні уривки: Ісаї 60:1–3 з Об’явл. 18:1–4 та Ісаї 62:1–5 з Об’явл. 19:7, 8. Що спільного у вістках цих двох книг?

Бог з’єднає Небо і Землю. Однак через велику боротьбу це має здійснюватися поетапно:

1. На Голгофі сатана втратив будь-яку прихильність небесних істот до нього (див. Івана 12:31).

2. Завдяки судному служінню Христа в Небесному святилищі Божий народ буде удосконалений «у всякому доброму ділі, аби виконати Його волю» (Євр. 13:21), і буде приготовлений до Неба.

3. Завдяки тисячолітньому судові й остаточному суду після тисячоліття всі невияснені питання будуть вирішені назавжди, а гріх і нерозкаяні грішники будуть знищені в озері вогню, який також очистить Землю (див. Об’явл. 21:8).

4. Лише після знищення гріха Небо й Земля нарешті зможуть об’єднатися (див. Об’явл. 21:3).

Що власне ти (а не хтось інший) можеш зробити, аби залишитися вірним Богові й даній Ним істині? Що твій вибір відкриває про те, хто насправді володіє твоїм серцем?