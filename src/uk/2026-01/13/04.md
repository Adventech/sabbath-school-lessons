---
title:  Досконалі і сповнені Божою волею
date:  24/03/2026
---

Написано чимало книг про життя і Церкву, підпорядковані меті. Можливо, вираз «підпорядкованість меті» не зовсім доречний, проте чітка «орієнтація на мету» життєво важлива для досягнення будь-якої значущої справи. Життя і служіння Павла, його співробітників та інших апостолів — приклад такої орієнтації (див. Филп. 3:13, 14). Результати говорять самі за себе: Євангеліє швидко поширилося по всій Римській імперії та за її межами (див. Колос. 1:23). Така сама орієнтація потрібна й сьогодні.

`Прочитайте Колос. 4:12, 13. Про яку мету пише Павло? Як її досягнути?`

Як згадувалося в попередньому уроці, Епафрас, очевидно, відіграв важливу роль у поширенні Євангелія в Колосах і сусідніх містах — Лаодикії й Гієраполі (див. Урок 1). Безперечно, привітання апостола та його молитви за ці громади дуже підбадьорювали тамтешніх віруючих. Молитви Епафраса мали чітку мету: щоб колосяни «були досконалі й сповнені усією Божою волею» (вірш 12). Розгляньмо уважніше основні аспекти цієї молитви.

Стояли (переклад П. Куліша). В оригіналі вживається слово, яке означає стояти твердо й непохитно, а це можливо лише тоді, якщо ми «непохитні, утверджені» у вірі та впевнені в істинності Євангелія (Колос. 1:23). Те саме слово Павло використовує в розділі 6 Послання до ефесян (переклад І. Огієнка): «Зодягніться в повну Божу зброю, щоб могли ви стати проти хитрощів диявольських» (вірш 11). «Отже, стійте, підперезавши стегна свої правдою, і зодягнувшись у броню праведності, і взувши ноги в готовність благовістити мир» (вірш 14).

Досконалі. Це слово вказує на удосконалення характеру, яке знаходить своє остаточне вираження в жертовній любові (див. Матв. 5:44, 48) тих, хто ніколи не стверджуватиме, що «вже осягнув» (Филп. 3:12–15).

Сповнені. Це потужне слово означає повністю задовольнити, довести щось до повної міри. Воно використовується щодо Авраама, котрий був «зовсім певний» (Римл. 4:21; переклад І. Огієнка), що Бог здійснить обіцяне Ним, хоч й неможливе з людського погляду; а також щодо Павла, який був зміцнений Господом, аби через нього «сповнилася проповідь» (2 Тим. 4:17).

Усією Божою волею. Слово «увесь» означає «всеохопливий», «повний». Сам Павло молився, щоб колосяни «сповнилися пізнанням Його [Бога] волі» та «поводилися гідно Господа, аби догодити Йому в усьому», «зміцнюючись усякою силою» (Колос. 1:9–11).