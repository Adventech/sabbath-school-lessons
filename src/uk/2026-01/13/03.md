---
title:  Зв’язок у Церкві
date:  23/03/2026
---

У світі, де існує зв’язок через Інтернет, соціальні медіа й незліченні пристрої, важко уявити, з якими труднощами стикався Павло, допомагаючи церквам відчути себе частиною чогось більшого, ніж їхні місцеві громади.

`Прочитайте Колос. 4:10, 11. Крім пересилання вісток через посланців, до яких ще способів зв’язку заохочував Павло? З огляду на деякі проблеми, котрих апостол торкався в цьому Посланні, яку вістку він передає через привітання?`

За допомогою цих привітань Павло налагоджує й розвиває зв’язок між одновірцями. З наведених текстів ми дізнаємося, що Марко був небожем Варнави (вірш 10, переклад І. Огієнка). У такий спосіб апостол прокладає шлях для подальшого візиту Марка до Колосів. Аристарха буквально названо «військовополоненим побратимом», тобто він був ув’язнений разом з Павлом. Обоє були воїнами, зодягненими в «Божу зброю» (Ефес. 6:10, 11), котрі боролися за звільнення бранців сатани для служіння в Царстві Божому (див. 2 Тим. 2:1–4). Ісус/Юст (єврейське й римське імена, які звучать дуже подібно грецькою мовою, як-от Савло/Павло) також рекомендований колосянам як надійний співробітник у благовісті.

Павло наголошує: Аристарх, Марко та Юст були віруючими євреями («з обрізаних»). Далі він згадує трьох язичників: Епафраса, Луку та Димаса (вірші 12–14). Незважаючи на певну напругу в Церкві між євреями та язичниками, згадані співробітники могли злагоджено й ефективно працювати разом. Утім, кажучи: «…це єдині» (вірш 11), Павло, схоже, дещо розчарований, що його в стражданнях не підтримало більше єврейських християн. Проте важливо, що тепер Іван Марко, який кілька років тому покинув Павла й Варнаву під час їхньої першої місіонерської подорожі (див. Дії 13:13; 15:36–40), виявився не лише вірним, але й «втіхою» для Павла (Колос. 4:11).

Загрози для єдності не є чимось новим. У зв’язку з усесвітнім поширенням Церква адвентистів сьомого дня останніми роками зазнала ґрунтовних змін, і сили зла невпинно атакують її єдність. Цей наступ на єдність можна відчути на кожному рівні Церкви.

`Як ви можете працювати у своїй місцевій громаді над тим, аби нейтралізувати чинники, які загрожують нашій єдності? Що це за чинники на місцевому рівні?`