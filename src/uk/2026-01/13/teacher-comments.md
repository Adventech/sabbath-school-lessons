---
title:  Коментарі для Вчителів
date:  27/03/2026
---

**Основний текст:** 1 Сол. 5:18.

**Тексти для дослідження:** Колос. 4:7–18.

### Частина I: Огляд

Останні слова Павла в його Посланні до колосян сповнені любові й щирої турботи про Церкву. Тихик та Онисим — улюблені брати (Колос. 4:7, 9). Лука ― улюблений лікар (вірш 14). Серце апостола переповнене любов’ю. Його любов до співпрацівників свідчить про його любов до Церкви. Його любов до віруючих і турбота про них свідчать про бажання дізнатися про їхні обставини й потішити їх (вірш 8).

Павло бажає, щоб члени громади в Колосах «були досконалі й сповнені усією Божою волею» (вірш 12). З цієї причини він збирає «команду мрії», яка б трудилася разом з ним. Справді, в уривку 7–14 представлений, так би мовити, парад мужніх християнських воїнів, котрі беруть участь у найважливішій з усіх воєн ― духовній війні. Апостол навчає нас, що місія — це командна діяльність. У своєму служінні для церкви в Колосах Тихик та Онисим виступають на передових позиціях, послані Павлом з метою надавати й отримувати інформацію (вірші 7–9). Проте й інші його співпрацівники також були глибоко віддані членам Колоської громади (вірші 10–14).

**Урок цього тижня зосереджений на трьох основних темах:**

1. Місія — це спільні зусилля людей, тісно пов’язаних між собою.
2. Оскільки місія — це спільні зусилля, церковні лідери й місіонери повинні працювати із цією чіткою метою, щоб члени Церкви були «досконалі і сповнені усією Божою волею» (вірш 12).
3. Глибока любов до Ісуса усуває будь-яку ймовірність піти на компроміс зі стандартами і матеріалізмом цього світу.

### Частина II: Коментар

**МІСІЯ ПЕРЕДБАЧАЄ КОМАНДНУ ДІЯЛЬНІСТЬ**

Ісус наголошував на важливості командної роботи. Наприклад, у Євангелії від Луки ми читаємо, що Ісус стояв біля Генісаретського озера і «побачив два причалені до берега човни. Рибалки, відійшовши від них, полоскали сіті» (Луки 5:1, 2). За всю ніч ці чоловіки не змогли нічого зловити! Ісус запропонував їм закинути сіті ще раз, «для риболовлі» (вірш 4, акцентування додано). «Зробивши це, вони [на свій превеликий подив] наловили дуже багато риби, аж їхні сіті почали рватися» (вірш 6). «Тож вони дали знак друзям у другому човні, щоби прийшли їм допомогти» (вірш 7, акцентування додано). Який потужний урок для них і для нас! Зараз Ісус міг сказати:

«Відтепер ти будеш ловити людей» (вірш 10, акцентування додано). В уривку Колос. 4:7–14 зображена відданість Павла командній роботі (див. також 1 Кор. 3:5–9). Він не був самотнім у своїх місіонерських починаннях. В уривку з Послання до колосян (Колос. 4:7–14) апостол згадує про місіонерську команду, яка складалася з дев’ятьох осіб! Ми можемо отримати цінну інформацію з того, як він характеризує їхню участь у євангельській місії.

| Тихик | 1) Улюблений брат; 2) вірний служитель; 3) співпрацівник у Господі. | Вірш 7 |
| Онисим | 1) Вірний [брат]; 2) улюблений брат; 3) з-поміж вас. | Вірш 9 |
| Аристарх | 1) Співв’язень Павла. | Вірш 10 |
| Марк | 1) Родич Варнави. | Вірш 10 |
| Варнава | Без представлення: дуже відома постать. | Вірш 10 |
| Ісус | 1) На прізвище Юст. | Вірш 11 |
| Епафрас | 1) З ваших; 2) раб Ісуса Христа; 3) завжди дуже піклується про вас у молитвах; 4) дуже непокоїться про вас. | Вірші 12, 13 |
| Лука | 1) Улюблений лікар. | Вірш 14 |
| Димас | Без представлення. | Вірш 14 |

Ця таблиця показує, що Павло мав «команду мрії». Місіонерська робота — це не відособлена діяльність. Що більше людей залучено до місіонерства, тим кращі результати. Утім, також є місце для майже анонімного місіонера, такого як «Ісус на прізвище Юст» (вірш 11). Цей текст ― єдине місце в усьому Новому Завіті, де згадується брат Юст. Цікаво, що Павло нічого не говорить про Димаса (вірш 14). Можливо, мовчання Павла пояснюється тим, що він не міг сказати нічого позитивного, оскільки Димас, напевно, уже відходив від віри (див. 2 Тим. 4:10). Варто зазначити, що місіонерська команда Павла включає людей як єврейського, так і язичницького походження. Відмінності зникають у єдності віри.

**Можна зробити деякі додаткові зауваження:**

**По-перше,** Тихик і Онисим названі улюбленими й вірними.

**По-друге,** Онисим і Епафрас ― «з поміж вас», тобто вони були членами Колоської громади.

**По-третє,** Епафраса також названо «раб Ісуса Христа», це людина молитви, яка дуже непокоїться про Церкву. Він «завжди дуже піклується» про колосян у молитвах (вірш 12). З такого ставлення ми можемо отримати цінний урок: якщо людина не спроможна допомогти особисто, вона може молитися.

**По-четверте,** деякі з перерахованих братів згадуються в книзі Дії апостолів як супутники Павла (Аристарх [див. Дії 19:29; 20:4, 5; 27:2]; Тихик [див. Дії 20:4]; Варнава [див. Дії 12:25; 13:1–15; 14:19–28]).

**По-п’яте,** залучення новонаверненого Онисима (див. Филм. 10) свідчить, що апостол був зацікавлений у навчанні людей для служіння, аби вони могли стати його співробітниками (див. Колос. 4:11).

**По-шосте,** спочатку Павло не хотів дати другий шанс Маркові, нерішучому місіонеру (див. Дії 15:38), однак пізніше передумав (див. Колос. 4:10; 2 Тим. 4:11), а згодом навіть називав його своїм співпрацівником (див. Филм. 24).

**По-сьоме,** слова любові та привітання від апостола, які він надсилав Церкві від своїх співпрацівників, сприяли зростанню почуття товариськості між церковними лідерами та громадою.

**ДОСКОНАЛІСТЬ І НАПОВНЕНІСТЬ**

У своєму служінні християнські лідери мають зосереджуватися на одній чіткій меті: допомагати членам Церкви зростати у вірі та повністю узгоджуватися з Божою волею. Вони повинні працювати й молитися за них, аби були «досконалі й сповнені усією Божою волею» (Колос. 4:12). На перший погляд може здатися, що ці слова означають: Павло виступає за безгрішність або абсолютну досконалість, але це не так. Грецьке слово телейос, перекладене як «досконалі», може означати просто «зрілий» (1 Кор. 2:6; 14:20; Филп. 3:15). А грецьке слово плероо, перекладене як «сповнені», уживається в інших місцях стосовно Божої дії наповнення людей духовними благословеннями (див. Дії 2:28; Римл. 15:13). У тексті Ефес. 4:13 Павло зазначає, що єдність «віри й пізнання Божого Сина» веде до «досконалого [зрілого] (телейос)] змужніння, міри зрілості — повноти Христа».

Апостол бажає, щоб члени церкви в Колосах розвинули христоподібний характер. Вище у своєму листі він висловлював стурбованість щодо цього питання (див. Колос. 2:6, 7). Христоподібний спосіб життя включає пізнання «Його волі в усякій мудрості й духовному розумінні» (Колос. 1:9). Це також означає поводитися «гідно Господа», догоджати Йому, «приносити плід кожною доброю справою» і «зростати в пізнанні Бога» (Колос. 1:10). Додаткові риси духовної зрілості автор згадує в тексті Колос. 2:2, де закликає віруючих з’єднатися в «любові» для досягнення «всього багатства повноти розуміння». Підсумовуючи, Павло пише: мета проповідування — представити «кожну людину досконалою в Ісусі Христі» (Колос. 1:28, 29).

**ЗАСТЕРЕЖЕННЯ ВІД МАТЕРІАЛІЗМУ**

Біблія навчає, що християни не повинні пристосовуватися до цінностей світу або до матеріалізму, який їх визначає (див. Римл. 12:2). Однак Димас потрапив у пастку, полюбивши теперішній світ (див. 2 Тим. 4:10). І в тексті Римл. 12:2, і в 2 Тим. 4:10 грецьке слово, перекладене як «світ», це айон. Його використовують стосовно «системи звичаїв і стандартів, які пов’язані зі світським суспільством» (Johannes P. Louw and Eugene Albert Nida. Greek-English Lexicon of theNew Testament: Based on Semantic Domains. Vol. 1 (New York: United Bible Societies, 1996). Р. 507).

Окрім слова айон, для позначення фальшивих цінностей і систем цього світу часто використовують слово космос. Наприклад, у тексті 1 Івана 2:16 автор використовує три вирази, аби підсумувати, як діє ця світська система: «пожадливість тіла, пожадливість очей і життєва гордість». Богослови погоджуються, що, згадуючи цю тріаду світської пожадливості й гордості, апостол Іван виголошує радикальне застереження від матеріалізму. І Павло настільки притримується такого негативного погляду на теперішній вік [айон] (див. Тита 2:12), що наголошує: Ісус «віддав Самого Себе за наші гріхи, щоб визволити нас від теперішнього лукавого віку» (Гал. 1:4, курсив додано). У тексті 1 Тим. 6:17 апостол чітко наказує «багатим нинішнього часу… аби не носилися високо й не покладали надії на непевне багатство, але на Бога» (курсив додано). А в тексті Тита 2:12 апостол зазначає, що християни повинні відректися «безбожності й світських пожадань» і жити «чесно, праведно і побожного в теперішньому віці».

Повідомлення Павла про любов Димаса до теперішнього світу певною мірою пояснює вислів «Димас… мене покинув» (2 Тим. 4:10), тобто відмовився від місіонерських обов’язків. Видимою ознакою того, що людина любить теперішній вік, є ослаблення палкої любові до місії. Хто щиро прагне майбутнього віку — це ті самі люди, котрі

«живуть чесно, праведно і побожно в теперішньому віці» (Тита 2:12). Таке прагнення передбачає активну участь у місії.

### Частина III: Застосування

**Поміркуйте над наведеними нижче темами. Потім попросіть учнів відповісти на запитання наприкінці цієї частини.**

«Листам Павла властива зворушливість, оскільки в них відображене його велике бажання спільності, бажання бути одним зі своїми новонаверненими і мати з ними добрі стосунки. Павло ― не самітник; він більше схожий на батька, який здаля сумує за своїми дітьми… У своїх листах він знов і знов відображає колективістське мислення. Його соціальні зв’язки надзвичайно важливі як особисто для нього, так і для виконання спільного завдання — поширення Доброї Новини» (Ben Witherington III. The Paul Quest: The Renewed Search for the Jew of Tarsus (Downers Grove, IL: InterVarsity Press, 1998). Р. 114).

У цій цитаті розкрито цілковиту відданість Павла проголошенню Євангелія. Чи ж можна нам, людям, котрі живуть в останні дні історії цього світу, бути менш активними в поширенні Євангелія, ніж Павло та його місіонерська команда в першому столітті? Вони були готові робити все можливе, разом працюючи для поступу Божого Царства. Так само й ми покликані працювати в єдності. Кожна людина має відіграти певну роль у Божому всеосяжному Плані спасіння. Ми покликані допомагати іншим зростати в духовній зрілості, готуючись до майбутнього віку. Власне, що більше ми прагнемо майбутнього віку, то більше звершуємо для Христа в теперішньому. А поки що наша любов до Ісуса захистить нас від небезпеки піти на компроміс із цінностями цього світу, перебуваючи в якому ми ніколи не відчуватимемо, що належимо йому (див. Івана 15:19).

**Запитання:**

1. Чому наші соціальні зв’язки надзвичайно важливі для служіння? Із ким ви маєте такі зв’язки? Чи вони допомогли вам у місіонерській роботі та чи підтримали ваші старання свідчити про Бога?
2. Як Господь покликав вас допомагати іншим зростати в духовній зрілості й готуватися до Небес?
3. У який спосіб ваша любов до Ісуса захищає вас від компромісу із цінностями цього світу? Що означає бути у світі, але не від світу?