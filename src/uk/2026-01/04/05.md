---
title:  Думки Христа  
date:  21/01/2026
---

Мухаммед Алі якось сказав: «Я — найвеличніший». У серпні 1963 року, за пів року до перемоги на чемпіонаті світу з боксу у важкій вазі, він навіть випустив альбом під назвою «I Am the Greatest» («Я найвеличніший»). Безумовно, Алі був видатним спортсменом, але він не може бути зразком для людини, яка бажає мати думки Христа.

Натомість Ісус був абсолютно безгрішним. Хоч Він, «подібно до нас, був випробуваний у всьому» (Євр. 4:15), однак ніколи не згрішив, навіть думкою. У тексті Євр. 5:8 зазначається: «Хоч був Він Сином, проте навчився послуху через те, що постраждав». Його підкорення волі Отця завжди було досконалим. Жодного разу Христос не відмовився підкоритися, хоч, безперечно, у багатьох випадках це було нелегко.

Прочитайте Филп. 2:5–8. Ці вірші вважають найвпливовішими та найпрекраснішими текстами Святого Письма. Що Павло повідомляє нам? До яких висновків ці слова спонукають нас? Найважливіше, як ми застосовуємо викладений тут принцип у своєму житті?

Ісус, рівний Богові, Сам Бог, не тільки прийняв на Себе людське тіло, але й став «рабом» (дулос — слуга, раб), а потім віддав Себе в жертву за наші гріхи! В іншому тексті Павло пише, що Він став «за нас прокляттям» (Гал. 3:13). Бог, наш Творець, помер на хресті, аби стати нашим Викупителем, а це вимагало, щоб Він став за нас прокляттям.

Наскільки нам вдається збагнути ці слова? І навіть більше: як ми виконуємо сказане в цих текстах, а саме — чи маємо таку ж готовність упокоритися й пожертвувати собою заради блага інших?

Ісус сказав: «Найбільший з вас нехай буде вам слугою. Тому що хто буде себе підносити, буде принижений, а той, хто буде принижувати себе, буде піднесений» (Матв. 23:11, 12). Значною мірою ці слова відображають написане Павлом щодо наших дій у Филп. 2:5–8. Використавши ще виразніші слова, Павло в цьому тексті пише те, що й раніше: «Нічого не робіть наперекір чи з марнославства» (вірш 3).

Як ми маємо реагувати на подвиг Христа заради нас, який описав Павло у Филп. 2:5–8? Яку реакцію можна вважати «доречною» або гідною того, що Христос здійснив для нас, окрім як упасти на коліна та поклонитися Йому? Чому на фоні цих текстів думка про те, що своїми ділами можна доповнити звершене Ісусом, є абсурдною?