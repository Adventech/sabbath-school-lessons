---
title:  Роз’єднаність у Филипах  
date:  18/01/2026
---

`Прочитайте Филп. 2:1–3. Які чинники призвели до роз’єднання в Церкві? Яке рішення цієї проблеми пропонує Павло?`

Напевно, Павло дуже засмутився, побачивши, що церква, яку він заснував і так любив, сповнена суперництва й поглинена суперечками. Для опису проблем він уживає дуже різкі слова. Словом «наперекір» перекладене грецьке слово ерітея, яке вжито раніше в тексті Филп. 1:15 для позначення корисливих суперників Павла в Римі, котрі прагнули привернути увагу до себе, а не сприяти прогресу справи Христа.

«Марнославство/суперечки» належать до вчинків тіла (Гал. 5:20) та, як зазначає Яків, «де заздрість та чвари, там безладдя і всяке лихе діло» (Якова 3:16). Грецьке слово, перекладене як «марнославство», уживається лише в Новому Завіті, проте з’являється в небіблійній літературі в значенні зарозумілості, порожньої гордині та завищеного почуття власної значущості. Павло використовує близьке до нього слово, заохочуючи галатів: «Не ставаймо марнославними, не дратуймо одне одного, не заздрімо одне одному» (Гал. 5:26).

Зверніть увагу на перераховані Павлом способи вирішення цих проблем:

1. Утіха в Христі. Апостол продовжує використовувати приклад Христа як потужну мотивацію.
2. Відрада в любові. Ісус відкриває Божественну любов і наказує нам: «Ось Моя заповідь: щоб ви любили один одного так, як Я вас полюбив» (Івана 15:12).
3. Спільність Духа. Присутність Святого Духа розвиває тісні християнські стосунки, подібні до тих, які панували в Ранній Церкві (див. Дії 2:42; пор. 2 Кор. 13:11).
4. Милосердя. Ми бачимо, як часто цю Божественну рису виявляв у Своєму житті Христос (див. Матв. 9:36; 20:34; Марка 1:41). Вона описана в притчах про доброго самарянина (див. Луки 10:33) і блудного сина (див. Луки 15:20).
5. Щедрість. Ця якість також має виявлятися в житті послідовників Христа (див. 2 Тим. 6:18).
6. Думати те саме, мати ту саму любов, бути однодушними й однієї думки. Оце опис! Важко уявити, як Павло зумів би ще краще підкреслити важливість єдності. Як зазначає апостол, нам слід плекати «в собі ті самі думки, що й у Христі Ісусі» (Филп. 2:5).