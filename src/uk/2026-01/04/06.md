---
title:  Таємниця благочестя
date:  22/01/2026
---

Апостол Павло сказав: «Якщо хто вважає, ніби щось знає, то він нічого не знає так, як належить знати» (1 Кор. 8:2). Не існує предмета, про який ми знаємо все. Про будь-що завжди можна дізнатися ще більше. Особливо це твердження стосується вічних реалій, пов’язаних із Божеством та Його втіленням! Павло часто згадує дивовижні милість і поблажливість Христа в тому, що Він став Людиною. Навіть вічності буде недостатньо, аби вичерпати цю тему.

`Прочитайте тексти Римл. 8:3; Євр. 2:14–18; 4:15. У чому виявилися милість і поблажливість Ісуса до людей?`

Як стало можливим, щоб вічний Син Божий через дію Святого Духа (див. Луки 1:35) став Божественно-Людською істотою в утробі Марії? Вражає розум те, як Хтось нескінченний і вічний міг раптово перетворитися на обмежену людську істоту, підвладну смерті. Саме це Павло називає «таємницею благочестя» (1 Тим. 3:16).

У чудовому гімні другого розділу Послання до филип’ян Павло розкриває аспекти милості й поблажливості Христа більш повно, ніж зображено будь-де у Святому Письмі.

- «Маючи Божу природу» (вірш 6). Слово морфе (форма) стосується Божественної природи Ісуса, тобто Він рівний Отцеві (пор. Івана 1:1).
- «Понизив Себе Самого» (вірш 7). Приголомшливе те, що, володіючи таємничою природою, Ісус позбавив Себе Своїх Божественних прерогатив, аби справді стати Людиною і бути спокушуваним, як ми.
- «Він упокорив Себе» (вірш 8). Прийнявши людську природу, Ісус перейшов від вселенського верховенства до цілковитого служіння, на відміну від зазіхань Люцифера.
- «Був слухняний аж до смерті, й до смерті хресної» (вірш 8). Не було більш ганебного способу померти, ніж той, який обрав Ісус, запланувавши це з Отцем на «раді миру» (Зах. 6:13). Тому «Того, Хто не знав гріха, Він зробив за нас гріхом, щоб ми в Ньому стали Божою праведністю» (2 Кор. 5:21).

`Зосереджуючись на хресному подвигу Ісуса, як ми можемо ставати більш смиренними і покірними Богові?`