---
title:  Коментарі для Вчителів
date:  23/01/2026
---

**Основний текст:** Филп. 2:2.

**Тексти для дослідження:** Филп. 2:1–8.

### Частина I: Огляд

З уривка Филп. 2:1–4 починається частина Послання, у якій Павло зображує покірність Христа як приклад для християнина (Филп. 2:1–18). Ісус ― наш найвищий зразок покори Богові, любові до Нього та єдності з Ним. Під час Свого земного служіння Син Божий підтримував міцний зв’язок з Отцем та неодноразово наголошував на Їхній єдності (див. Івана 5:19; 10:30, 38; 12:45; 14:9, 10; 17:11, 21–24). Ісус також надавав великого значення Своїй єдності зі Святим Духом (див. Івана 14:16, 26; 15:26; 16:7).

Три Особи Божества вічно існують у гармонійних люблячих взаєминах, спонукаючи і віруючих до єдності й любові. Павло наголошує на цій темі не лише в Посланні до филип’ян, а й в інших своїх листах. Наприклад, на початку Першого Послання до коринтян він пише: «Благаю вас, брати, Ім’ям Господа нашого Ісуса Христа, щоб ви всі говорили те саме, щоб не було між вами поділу, але щоб ви були поєднані однаковим розумінням і однією думкою» (1 Кор. 1:10; пор. Римл. 15:5–7; Гал. 3:26–29; Ефес. 4:1–6; Колос. 3:12–15).

**Урок цього тижня зосереджується на трьох основних темах:**

1. Жити в єдності й виявляти любов одне до одного — це основні обов’язки кожного послідовника Ісуса.
2. Як християни, ми покликані плекати в собі ті самі думки, що й у Христі. Павло робить акцент на тому, що це передбачає.
3. Наш обмежений розум не спроможний осягнути безмежний подвиг Христа. Цей подвиг — незбагненна таємниця.

### Частина II: Коментар

**Ілюстрація**

«Підіймаючись на гору, альпіністи, з міркувань безпеки, прив’язують себе одне до одного мотузками. Якщо один альпініст послизнеться і впаде, він не розіб’ється на смерть. Його утримають інші, доки він не стане на ноги.

Церква має діяти так само. Якщо один член послизнувся і впав, інші мають підтримати його, поки він не стане на ноги. Ми всі пов’язані одне з одним узами Святого Духа» (Michael P. Green. 1500 Illustrations for Biblical Preaching (Grand Rapids, MI: Baker Books, 2000). Р. 66).

**ЄДНІСТЬ І ЛЮБОВ**

В уривку Филп. 2:1–4 Павло натякає, що основною причиною розділення в Церкві є егоїстичні амбіції. Він закликає: «Нічого не робіть наперекір чи з марнославства» (вірш 3). Слова «наперекір» і «марнославство» — це переклад відповідних рідко вживаних у Новому Завіті грецьких іменників ерітейя та кенодоксія. Перше зустрічається сім разів, майже виключно в посланнях Павла (див. Римл. 2:8; 2 Кор. 12:20; Гал. 5:20; Филп. 1:15; 2:3; Якова 3:14, 16). Друге згадується один раз і лише в тексті Филп. 2:3. Цікаво, що термін ерітейя не зустрічається в Септуагінті, грецькій версії Старого Завіту, а кенодоксія зустрічається лише тричі, але в неканонічних книгах. Отже, здається, що використання Павлом цих слів у тексті Филп. 2:3 не ґрунтується на грецькій версії Старого Завіту. І, навпаки, обидва слова зустрічаються в стародавніх списках пороків, а також у працях філософів з метою критики суперництва (див. Gerald F. Hawthorne. Philippians. Vol. 43 of Word Biblical Commentary [Dallas: Word, Inc., 2004]. Р. 87). Не дивно, що слово ерітейя стоїть у переліку гріхів, записаних у 2 Кор. 12:20 і Гал. 5:20. Апостол навмисно вживає ці слова, щоб точно охарактеризувати поведінку, якої християни повинні уникати.

В уривку Филп. 2:1–4 автор наголошує: щоб єдність стала реальністю в Церкві, необхідно не лише уникати суперництва й егоїзму, які підривають гармонію, але й практикувати християнські чесноти, необхідні для виховання почуття єдності. Атмосферу згоди характеризують утіха, відрада, любов, спільність, милосердя і щедрість (вірш 1). У такому середовищі люди «думають те саме», люблять одне одного і працюють, як люди «однодушні й однієї думки» (вірш 2).

Однак Павло закликає не до одноманітності, а до єдності в різноманітності. Засуджуючи дії «наперекір» та «з марнославства», він зображує протилежне ставлення — «в покорі» (вірш 3). У наступному реченні апостол пояснює, що це означає: «Вважайте одне одного більшим за себе» (вірш 3). Ця думка настільки важлива, що Павло повторює її іншими словами в тексті 4: «Нехай кожний дбає не про себе, а про інших». Павло не спонукає своїх читачів відкинути власні інтереси, натомість закликає з глибокою увагою ставитися до інтересів ближніх та не бути байдужими. Ісус ― наш найкращий приклад у цьому. Тому Павло запрошує своїх читачів плекати в собі ті самі думки, що й у Христі.

**ДУМКИ ХРИСТОВЕ МИСЛЕННЯ**

В уривку Филп. 2:1–8 використано слова з грецьким коренем френ (або фрон). Цей корінь уживається з метою наголосити на застосуванні «особою здатності до продуманого планування» (Johannes P. Louw and Eugene A. Nida. Greek-English Lexicon of the New Testament: Based on Semantic Domains. 2nd ed., vol. 1 (New York: United Bible Societies, 1996). Р. 324). У цьому контексті Павло закликає своїх читачів «думати про те саме [то ауто фронете], маючи ту саму любов, будучи єдиними в дусі й думаючи про одне [то хен фронунтес]» (вірш 2, переклад автора). Така синхронність можлива лише тоді, коли «кожна людина в покорі розуму [тапейно фросуне] вважає інших важливішими за себе» (вірш 3, переклад автора). Ця аргументація досягає кульмінації в наступному твердженні: «Плекайте в собі ті самі думки [фроніте], що й у Христі Ісусі» (вірш 5). Апостол закликає филип’ян розвивати в собі христоподібний спосіб мислення, адже тільки таке мислення може зумовити христоподібну поведінку.

Учені дискутують, чи стосується слово «ті» («ті самі думки», вірш 5) покори, згаданої у віршах 3, 4, чи послуху Ісуса, описаному в текстах 6–8. У будь-якому разі Ісус — наш Взірець для наслідування. Як пише Том Райт: «Кожен повинен зосереджуватися на комусь і чомусь, окрім себе. Цим Кимось є Сам Ісус Христос, Цар, Господь, а цим чимось є Добра Новина, яка прийшла, щоб заволодіти світом у Його Ім’я» (Tom Wright. Paul for Everyone: The Prison Letters: Ephesians, Philippians, Colossians, and Philemon (London: Society for Promoting Christian Knowledge, 2004). Р. 98).

Як християни, ми покликані розвивати христоподібний спосіб мислення й поведінки. Павло стверджує: Ісус повністю усвідомлював, Ким Він є (вірш 6), однак добровільно понизив Себе (вірш 7) та впокорив Себе (вірш 8). Апостол пояснює:

1) Ісус понизив Себе, «прийнявши образ раба», тобто «постав у подобі людини» (вірш 7);
2) «Він упокорив Себе, був слухняний аж до смерті» (вірш 8).

Син Божий, підкорившись волі Отця (див. Матв. 26:39; Римл. 5:19), став Рабом (див. Матв. 20:28; Марка 10:45) і пожертвував Собою заради спасіння інших (див. 2 Кор. 8:9; Євр. 12:2). Люди, котрі мають христоподібне мислення, бажають діяти так само.

**НЕЗБАГНЕННА ТАЄМНИЦЯ**

У тексті 1 Тим. 3:16 Павло коротко викладає місію Ісуса. Його втілення, смерть, воскресіння, вознесіння і навіть алюзія на проголошення Євангелія язичникам та навернення деяких з них, описано дуже стисло. На думку апостола, і земне служіння Ісуса, і результати цього служіння — це таємниця благочестя.

Грецьке слово мюстеріон («таємниця») зустрічається 28 разів у Новому Завіті, переважно в посланнях Павла (21 раз). Майже завжди в листах Павла це слово має важливе христологічне значення. Наприклад, у тексті Римл. 16:25 апостол пов’язує євангельську вістку із таємницею. Аналогічно в уривку Ефес. 3:2–13 він неодноразово говорить про таємницю в контексті свого служіння язичникам. Павло наголошує, що йому «через об’явлення відкрита таємниця» (вірш 3), завдяки цьому об’явленню він міг здобути краще «розуміння Христової таємниці» (вірш 4). Богослови погоджуються, що вислів «Христова таємниця» можна розуміти як «таємниця, якою є Христос». Докладніше цю думку апостол розвиває в Посланні до колосян. Він пише про «таємницю, заховану від віків і поколінь» (Кол. 1:26). А далі продовжує: «…в цій таємниці між язичниками, ― тобто Христос у вас» (текст 27; див. також 2:2; 4:3). У тексті Ефес. 6:19 він згадує про свою працю проголошення «таємниці Євангелія», тобто таємниці, якою є Євангеліє. У тексті Римл. 11:25 таємниця пов’язана з тим, що Євангеліє досягне язичників. Далі, у вірші 33, Павло натякає, що Божа благодать — це таємниця, яку неможливо збагнути. І це справді так! Ісус був готовий перетерпіти хрест, «незважаючи на сором» (Євр. 12:2). Як пише Павло в тексті Филп. 2:8, Ісус «упокорив Себе… аж до смерті, й до смерті хресної».

### Частина III: Застосування

**Поміркуйте над запропонованими нижче темами. Потім попросіть своїх учнів відповісти на запитання наприкінці цієї частини.**

«Відвідувач психіатричної лікарні з подивом помітив, що за сотнею небезпечних мешканців закладу стежать лише три охоронці. Він запитав свого провідника: “Ви не боїтеся, що ці люди подолають охоронців і втечуть?” “Ні, — прозвучало у відповідь, — божевільні ніколи не об’єднуються”» (Michael P. Green. 1500 Illustrations for Biblical Preaching (Grand Rapids, MI: Baker Books, 2000), p. 65). Цей приклад ілюструє, що громада втрачає через відсутність єдності. Роз’єднаність ― це жахливий стан, якого християни повинні уникати будь-якою ціною.

Ніщо не загрожує процвітанню спільноти віруючих більше, ніж відсутність єдності. Ось чому Павло так хвилювався з цього приводу і ясно дав зрозуміти, що жити в єдності ― це не лише християнська чеснота, але й заповідь: «Доповніть мою радість, щоб ви думали те саме» і «Нехай кожний дбає не про себе, а про інших» (Филп. 2:2, 4).

Ісус дав нам найкращий приклад, як дбати про інтереси ближніх. Він став убогим, щоб ми «збагатилися Його зубожінням» (2 Кор. 8:9). Тому заклик Павла до своїх читачів розвивати христоподібний спосіб мислення не повинен викликати подиву. Ми маємо йти слідами Спасителя, як покірні, слухняні Божі діти. Так, ми не здатні повністю збагнути самопожертву Христа заради нас, проте добре розуміємо, чому повинні жити в єдності одне з одним.

**Запитання:**

1. Що означає дбати про інтереси ближніх? Як ми можемо втілити цей принцип у життя?
2. Чому єдність між віруючими така важлива? Що ми можемо зробити, аби сприяти єдності в Церкві?