---
title:  Божі премудрість і пізнання
date:  01/03/2026
---

Йов запитав: «Де можна знайти мудрість, — де її родовище?» (Йова 28:12). Павло відповідає: у Христі, «в Якому заховані всі скарби премудрості й пізнання» (Колос. 2:3; пор. 1 Кор. 1:30). Якщо ми маємо Христа, то маємо все, навіть «повноту розуміння» мети життя (Колос. 2:2). Через Нього відкрито Божу таємницю, яка охоплює весь План спасіння.

`Прочитайте Колос. 2:1–7. З якою метою Павло написав це Послання?`

Грецьке слово параклетосін означає «утішений» або «зміцнений» (вірш 2). Павло прагне не лише допомогти віруючим у Колосах розпізнати лжевчення, але й об’єднати їх у християнській любові. Часова форма обох дієслів указує на впевненість Павла в тому, що це Послання досягне запланованої мети.

Проте він усе ж похвалив їх, кажучи: «Радію, спостерігаючи за вашим порядком і твердістю вашої віри в Христа» (вірш 5). Грецьке слово таксіс, перекладене як «порядок», використовується в Новому Завіті стосовно священницьких чинів (черг) Аарона (див. Луки 1:8; Євр. 7:11) та Мелхиседека (див. Євр. 5:6, 10; 6:20). Однак Павло використовує це слово щодо порядку в Церкві (див. 1 Кор. 14:40), зокрема в наведеному уривку Послання до колосян.

Часом ми спостерігаємо тенденцію розглядати церковний порядок та організацію лише як норми церковної інституції, ігноруючи їхнє теологічного значення. Натомість апостол, прописуючи належні правила пристойності для богослужіння (див. 1 Кор. 11) та уточнюючи порядок обрання пресвітерів і дияконів (1 Тим. 3; Тита 1), ретельно дбав про збереження порядку в Церкві. У такий спосіб зберігається та поширюються Божа мудрість і біблійні вчення.

Повнота в Христі

Завдяки правильному вченню, отриманому від співпрацівників Павла, колосяни мали «твердість віри». Її неможливо похитнути, бо вона опирається на міцну біблійну основу. Дотримання настанов Слова Божого допоможе захиститися від фальшивих учень, які пропагують лжевчителі.

`Як ваш досвід свідчить про необхідність «порядку» у вашому духовному житті?`