---
title:  Заповіді людські
date:  05/03/2026
---

`Прочитайте Колос. 2:20–23. Як ви розумієте застереження Павла в світлі інших аспектів, про які він пише в цьому розділі?`

Як і в Посланні до галатів (див. Гал. 4:3, 9), апостол Павло, описуючи свою стурбованість щодо дотримання єврейських обрядів, називає їх «стихіями світу» (Колос. 2:8, 20, переклад І. Огієнка; «принципами світу», Сучасний переклад). Іншими словами, як і земний храм, усе це належить до земного, тоді як наше громадянство на Небі. Нас не потрібно обтяжувати церемоніальним законом, бо він лише провіщав реальність, якою ми тепер насолоджуємося в Христі. Отже, хоча ці постанови спочатку були дані Богом, вони виконали свою функцію, тому більше не потрібні.

Оскільки всі церемоніальні приписи були скасовані завдяки Голгофському хресту, на що вказує Божественна рука, яка роздерла храмову завісу (див. Матв. 27:51; пор. Дан. 9:27), християни (зокрема євреї-християни) не повинні виконувати ці приписи. Підкоряючись їм, ми фактично ототожнюємо себе із цим дочасним світом, на відміну від нового світу, обіцяного нам у Христі.

Зрештою, ми з нетерпінням чекаємо «нових небес і нової землі, на яких пробуває праведність» (2 Петра 3:13), а не просто оновлення старого.

Окрім того, що фарисеї і книжники доповнили Мойсеєві постанови додатковими людськими переданнями (див. Марка 7:1–13), увічнення юдеями обрядів Старого Завіту, які виконав Христос, уже слід було вважати не Божественним наказом, а лише запровадженими людьми обов’язками. Фактично ці правила обтяжували віру, а не зміцнювали її. Дуже легко почати вважати дотримання всіх цих правил не тільки перевагою над тими, хто цього не дотримується (що вже недобре), але й навіть до певної міри власними заслугами в спасінні. Це пастка, якої нам варто остерігатися.

Упродовж усієї християнської історії знавці Біблії були спокушувані висувати певні твердження щодо релігійних питань, узурпуючи роль Святого Духа, Котрий скеровує віруючих у розумінні значення тексту. Лише Христос — джерело, з якого тече істина Святого Письма, як її навчав Павло й інші письменники Біблії.

`Наша єдина основа для спасіння — це те, що Ісус здійснив та здійснює для нас, у нас, поза нами і замість нас. Як ми розуміємо цю істину?`