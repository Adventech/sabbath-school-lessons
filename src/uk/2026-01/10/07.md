---
title:  Для подальшого дослідження
date:  06/03/2026
---

«Як за днів апостолів люди намагалися за допомогою традицій і філософії знищити віру в Писання, так і сьогодні за допомогою привабливих сентиментів вищого критицизму, еволюції, спіритуалізму, теософії та пантеїзму ворог правди намагається спрямувати душі на заборонені шляхи. Для багатьох Біблія є світильником без оливи, бо вони налаштували свою свідомість на умоглядну віру, котра призводить до неправильного розуміння й плутанини. Вищий критицизм з його критичним аналізом, здогадками і реконструкціями підриває віру в Біблію як Божественне одкровення. Він позбавляє Боже Слово сили облагороджувати й надихати людину, керувати її життям. Спіритуалізм прищеплює багатьом віру в те, що бажання — це найвищий закон, розпущеність — це свобода і людина відповідає тільки перед самою собою.

Послідовник Христа зустрінеться із “хитрими доказами”, про які апостол застерігав віруючих у Колосах. Він зіткнеться зі спіритуалістичним тлумаченням Писань, але не повинен приймати його. Його голос має гучно лунати на захист вічних істин Писання. Зосередивши погляд на Христі, він повинен невпинно рухатися вперед визначеним шляхом, відкидаючи все, що не узгоджується з Його вченням. Істина Божа має стати предметом його роздумів і дослідження. Він повинен розцінювати Біблію як Божий голос, що промовляє безпосередньо до нього. Так він знайде Божественну мудрість» (Е. Уайт. Дії апостолів. С. 474, 475).

**Запитання для обговорення**

1. Що означають такі вислови: «В Ньому [Христі] тілесно перебуває вся повнота Божества»; «Він — Голова всякого начальства та влади» (Колос. 2:9, 10)? Див. також Івана 1:1; Євр. 1:3; 1 Петра 3:22.

2. Мабуть, усі ми були свідками використання уривка Колос. 2:14–16 як аргументу проти дотримання сьомого дня, суботи. Які інші труднощі, окрім викладених в уроці за цей тиждень, виникають у зв’язку з посиланням на ці тексти з метою довести, що нам більше не потрібно дотримуватися четвертої заповіді?

3. Як ви ставитеся до тих, хто наполягає на необхідності дотримуватися церемоніальних законів? Хоч їх дотримання, можливо, і принесуть деяких духовні чи богословських благословень, однак які проблеми здатна спричинити така позиція?

4. У наведеній вище цитаті Еллен Уайт закликає нас сприймати слова Біблії як «Божий голос, що промовляє безпосередньо» до нас. Отже, чому ми повинні старанно оберігати себе від будь-кого чи будь-чого, що здатне послабити нашу віру в авторитет і богонатхненність усього Святого Письма, навіть тих частин, які нам важко збагнути?