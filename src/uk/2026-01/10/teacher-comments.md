---
title:  Коментарі для Вчителів
date:  06/03/2026
---

**Основний текст:** Колос. 2:16, 17.

**Тексти для дослідження:** Колос. 2.

### Частина I: Огляд

Наприкінці першого розділу Послання до колосян Павло висловлює своє бажання, щоб його слухачі зростали досконалими в Христі (вірш 28). У другому розділі він розвиває цю думку. У текстах 1–5 апостол закладає основу для подальшого викладу теми. Він бажає, щоб його читачі, «з’єднавшись у любові», досягли «всього багатства повноти розуміння і для пізнання таємниці Бога» (вірш 2, акцентування додано) та зміцнили свою віру в Христа (вірш 5, акцентування додано). Отже, Павло хоче, щоб його читачі зростали у вірі, пізнанні таємниці Бога та любові до Христа й одне до одного. Фактично він закликає своїх слухачів мати «повноту» в Христі (вірш 10), тобто демонструвати досконалість у прояві своєї віри. У текстах 6–23 автор докладніше розповідає про те, як можна досягти цієї мети.

**Урок цього тижня зосереджується на двох основних темах:**

1. Повнота в Христі передбачає пізнання Його та зростання в Ньому. Це захищає нас від обману лжевчителів.
2. Повнота в Христі також передбачає, що в питаннях спасіння ми будемо покладатися лише на Нього, а не на людські приписи. Необхідно зазначити, що Голгофський хрест скасував церемоніальний закон, а не моральний. Церемонії Старого Завіту були лише тінню майбутніх діянь і жертви Христа. Його смерть анулювала ці прообрази. Натомість Десять Заповідей, включаючи заповідь про сьомий день, суботу, досі чинні для християн.

### Частина II: Коментар

**Ілюстрація**

«Коли Джеймс Гарфілд, який згодом став президентом Сполучених Штатів Америки, був директором коледжу Хірам в Огайо, один батько запитав його, чи не можна було б скоротити курс навчання, щоб його син міг завершити навчання швидше. “Звичайно, — відповів Гарфілд. — Але все залежить від того, ким ви бажаєте бачити свого хлопчика. Якщо Бог хоче виростити дуба, Йому потрібно сто років. Коли ж Він хоче виростити кабачок, Йому потрібно лише два місяці“» (Michael P. Green. 1500 Illustrations for Biblical Preaching (Grand Rapids, MI: Baker Books, 2000). Р. 356).

Апостол Павло сказав: «Той, Хто розпочав у вас добре діло, завершить його до дня Ісуса Христа» (Филп. 1:6). Коментуючи духовну подорож Давида, Алан Редпат висловлює ту саму думку: «Навернення душі — це чудо однієї миті, формування святого — завдання всього життя» (Alan Redpath. The Making of a Man of God: Lessons from the Life of David (Grand Rapids, MI: Fleming H. Revell, 2013). Introduction).

**ПІЗНАВАТИ ХРИСТА І ЗРОСТАТИ В НЬОМУ**

Читаючи Послання до колосян, ми можемо зробити висновок, що Павло був дуже стурбований проникненням лжевчителів у Церкву. Можливо, що саме це занепокоєння виражене реченням: «Яку велику боротьбу я маю за вас» (Колос. 2:1). Імовірно, у цьому контексті слово «боротьба» означає «тривогу» або «занепокоєння». (Frederick W. Danker, Walter Bauer. A Greek-English Lexicon of the New Testament and Other Early Christian Literature (Chicago: University of Chicago Press, 2000). Р. 17). Грецьке слово, перекладене як «боротьба», використане в інших текстах стосовно боротьби проти фізичного або духовного опору (наприклад, 1 Сол. 2:2). У цьому контексті воно вжите для опису «невтомної праці апостола, напруженої боротьби та зусиль з метою поширення, зростання та зміцнення віри як цілі його місії» (David J. Williams. Paul’s Metaphors: Their Context and Character (Grand Rapids, MI: Baker Academic, 1999). Р. 290).

Слово «боротьба» взято зі сфери спорту, точніше, з атлетичних змагань, і наводить на думку про виснажливі зусилля. Ця інформація доводить, що Павло не вважав вирішення питання лжевчень другорядною справою. Згадуючи про свою боротьбу чи зусилля заради колосян, він бажав молитися за них. Апостол молився, щоб їхні серця зміцнилися і лжевчення не відвели віруючих із правдивого шляху. Він прагнув, щоб «потішилися їхні серця, у любові поєднані, для всякого багатства повного розуміння, для пізнання таємниці Бога, Христа» (Колос. 2:2, переклад І. Огієнка).

Концепція пізнання дуже важлива в Посланні до колосян. У всьому листі автор висловлює бажання, щоб його слухачі «пізнали Божу благодать в істині» (Колос. 1:6); Божу волю «в усякій мудрості й духовному розумінні» (вірш 9); «багатство слави цієї таємниці між поганами, а вона ― Христос у вас» (вірш 27, переклад І. Огієнка); таємницю «Бога, Христа» (Колос. 2:2, переклад І. Огієнка). Отже, Павло показує, що протиотрутою проти лжевчень є пізнання Бога і Христа (див. Колос. 2:1–4, 8). Це пізнання походить від Слова Божого, як він наголошує в тексті Колос. 3:16: «Слово Христове нехай перебуває у вас щедро, у всякій мудрості. Навчайте і застерігайте самі себе, з вдячністю співаючи Богові у своїх серцях псалми, прославлення, духовні пісні».

**ХРИСТОС ― НАША ЄДИНА НАДІЯ НА СПАСІННЯ**

В уривку Колос. 2:11–15 апостол оспівує спасенну діяльність Христа задля нас. У Христі ми «були обрізані нерукотворним обрізанням» (вірш 11), що означає працю Христа в нашому серці. Ми були «поховані з Ним через хрещення» і «воскресли разом з Ним» (вірш 12). Іншими словами, Бог оживив нас із Христом, «простивши нам усі переступи» (вірш 13). Отже, Павло наголошує: Христос ― наша єдина надія на спасіння!

Однак деякі з тверджень апостола в другому розділі Послання до колосян, особливо тексти 11–23, нині багато хто використовує як припущення, що він говорить про скасування Десяти Заповідей. Вони стверджують, що дотримання сьомого дня, суботи, більше ані актуальне, ані обов’язкове для християн. Однак (усупереч цьому твердженню) у згаданому розділі не йдеться про скасування Десяти Заповідей. Апостол Павло неодноразово наголошу, що Десять Заповідей чинні для християн, як це можна зрозуміти на підставі наступних уривків.

Павло цитує п’яту заповідь у тексті Ефес. 6:2, 3; шосту, сьому й восьму — у тексті Римл. 13:9; десяту — у Римл. 7:7; 13:9. У Колос. 3:20 він повторює заклик, записаний в Ефес. 6:1: «Діти, слухайтеся своїх батьків». З огляду на уривок Ефес. 6:1–3 можна зробити висновок, що заклик апостола: «Діти, слухайтеся своїх батьків» ґрунтується на чинності п’ятої заповіді (пор. Вих. 20:12). Усі ці уривки свідчать, що Десять Заповідей залишаються обов’язковими для новозавітних віруючих. Крім того, перелік пороків і чеснот у Посланнях Павла, а особливо список пороків у Колос. 3:5–9, ґрунтується на Десяти Заповідях (див. David W. Pao. Colossians & Philemon, Zondervan Exegetical Commentary on the New Testament [Grand Rapids, MI: Zondervan, 2012]. Р. 220).

Один учений-неадвентист визнає: «Є вагомі причини вірити... що Десять Заповідей… усе ще обов’язкові для нас. Наприклад, коли Ісус говорить про “Заповіді”, ясно, що Він має на увазі Десять Заповідей (Луки 18:20). Так само, коли Павло говорить про “Закон” у Римл. 7:7, він має на увазі Десять Заповідей» (Iain D. Campbell, Opening up Exodus, Opening Up Commentary (Leominster, U.K.: Day One Publications, 2006). Р. 83).

Що стосується сьомого дня, суботи, то докази з Нового Завіту свідчать: цей день обов’язковий для новозавітних віруючих. І Христос, і Павло дотримувалися суботи (див. Луки 4:16; Дії 17:2). Алюзія на четверту заповідь у текстах Об’явл. 14:6, 7 підкреслює чинність цієї заповіді для християн. Коли Павло й Варнава заборонили язичникам поклонятися їм, то спрямували їхню увагу до «Живого Бога, Який створив небо, землю, море і все, що в них» (Дії 14:15; див. Вих. 20:11) і Якому слід поклонятися. Також, імовірно, що у своєму викладі про першість Христа (див. Колос. 1:15–20) Павло має на увазі такі біблійні уривки, як Буття 1; 2 і Вих. 20:8–11. Ці два уривки об’єднує тема суботи (див. John K. McVay. “Colossians” in Andrews Bible Commentary: New Testament. Еd. by Ángel Manuel Rodríguez [Berrien Springs, MI: Andrews University Press, 2022]. Рр. 1745, 1751–1753).

Зважаючи на те, що Павло дотримувався суботи, він явно не міг стверджувати про скасування Десяти Заповідей у текстах Колос. 2:11–23. Отже, прибита до хреста розписка «зі своїми приписами» (вірш 14) не стосується морального Закону. Натомість це посилання на церемоніальний закон. Так само і в тексті 16 не йдеться про сьомий день тижня, суботу. Цей текст може стосуватися: 1) церемоніальних субот; 2) жертвоприношень під час єврейських свят; 3) дотримання сьомого дня, суботи, з неправильних причин (докладніше див. John K. McVay. “Colossians” in Andrews Bible Commentary: New Testament. Ed. by Ángel Manuel Rodríguez (Berrien Springs, MI: Andrews University Press, 2022). Рр. 1752, 1753).

### Частина III: Застосування

**Поміркуйте над наведеними нижче темами. Потім попросіть учнів відповісти на запитання наприкінці цієї частини.**

Безперечно, текст Филп. 1:6 є одним з найвідоміших біблійних уривків. Ми любимо цю обітницю: «Той, Хто розпочав у вас добре діло, завершить його до дня Ісуса Христа». Необхідно пам’ятати, що завершення в Христі включає процес пізнання Його через Його Слово. Справді, неможливо залишатися в Ньому, якщо Його слова не перебувають у нас (див. Івана 15:7). Зі Слова Божого ми отримуємо поживу для духовного зростання (див. 1 Петра 2:2), що включає зростання у вірі (див. Римл. 10:17). Як каже псалмист: «На Тебе покладатимуть надію ті, котрі знають Твоє Ім’я» (Псал. 9:11). Пізнання Бога та Його Слова не дозволяє лжевченням захопити нас.

Пізнання Бога веде до підкорення й вірності Йому. У цьому моральний Закон відіграє вирішальну роль, оскільки відкриває нам характер і волю Бога. Однак деякі люди вважають, що Закон є перешкодою для Євангелія. Однак ця думка далека від істини як ніщо інше. Реальність цілком протилежна. За словами вченого Джо М. Спрінкла, неадвентиста, моральний Закон «це прелюдія до Євангелія» в тому розумінні, що він «указує на Христа, Котрий є виконанням Закону» (Joe Sprinkle. Biblical Law and Its Relevance: A Christian Understanding and Ethical Application for Today of the Mosaic Regulations, quoted by Roy E. Gane, Old Testament Law for Christians: Original Context and Enduring Application (Grand Rapids, MI: Baker Academic, 2017). Р. 4, footnote 2).

**Запитання:**

1. Процитуйте класу свій улюблений біблійний текст. Як цей текст підтримував вас, зміцнив ваші взаємини з Богом або захистив від лжевчень?
2. У який спосіб моральний Закон указує на Ісуса? Поясніть, що означає вислів: «Ісус — виконання Закону»? Чому помилково вважати, що Десятислівний Закон — це перешкода для Євангелія?