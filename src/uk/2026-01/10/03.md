---
title:  Укорінені і збудовані в Христі
date:  02/03/2026
---

Тема Послання до колосян відображає один з найяскравіших принципів практичного християнського життя: «Отже, як ви прийняли Господа Ісуса Христа, так і ходіть у Ньому» (Колос. 2:6). Ми отримуємо спасіння, приймаючи Особу, а не лише сукупність учень. Однак прийняття Ісуса також передбачає прийняття всіх Його вчень, даних через апостолів і пророків Біблії (див. Ефес. 2:20).

Прийняття Христа понад усе означає смерть для себе та повну віддачу себе живому Господу. Живе Слово (Ісуса) неможливо відокремити від написаного Слова (Біблії). Це дві сторони однієї медалі. Власне лише через Писання ми можемо пізнати Ісуса. Ми «ходимо», або проживаємо своє життя, «у Ньому», тобто дозволяємо Його Слову та Його Духові керувати нами в усіх наших рішеннях і діях.

Порівнюючи християн з рослинами (див. Колос. 2:7), Павло використовує поширену біблійну метафору. Ми вкорінюємося в Христі, коли приймаємо Його як нашого Спасителя й упорядковуємо своє життя відповідно до Його Слова. Саме в такий спосіб ми «зміцнюємося вірою».

`Як наступні уривки відкривають значення метафори про рослину, яка символічно представляє віруючих? Ісаї 61:3; Матв. 3:10; Луки 8:11–15; 1 Кор. 3:6.`

Павло чітко окреслює перед віруючими дві альтернативи. Одна полягає в тому, щоб залишатися «Господніми саджанцями» (Ісаї 61:3) та зберігати повноту в Христі, тримаючись Його Самого та Його вчень. Другу можна зобразити штучною рослиною, яка, можливо, здається справжньою, але фактично нежива. Приймаючи людські філософії і традиції, ми будемо зведені «пустим обманом» (Колос. 2:8). Хоча Христос звільнив нас, існує небезпека знову бути поневоленими «ярмом рабства» (Гал. 5:1; пор. Дії 15:10).

Отже, прийняти небіблійні вчення означає зректися Христа, адже послідовники фальшивого вчення, на жаль, приймають інше Євангеліє, визнаючи людську владу вищою за авторитет Писань (див. Гал. 1:6–9). Ця небезпека загрожувала ранній Церкві і досі актуальна.

`Чи пережили ви на власному досвіді, що означає померти для себе, аби прийняти Христа? Чому цей процес має бути постійним?`