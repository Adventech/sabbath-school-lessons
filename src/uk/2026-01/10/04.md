---
title:  Прибитий до хреста
date:  03/03/2026
---

Прочитайте Колос. 2:11–15. З якими проблемами боровся Павло?

Скільки разів нам доводилось бути свідками використання викривленого тлумачення цих текстів, особливо Колос. 2:14, як аргументу проти дотримання сьомого дня — суботи?

З метою посприяти розумінню цих текстів, адвентисти сьомого дня запропонували дві основні інтерпретації. По-перше, прибите до хреста «рукописання» (вірш 14, переклад І. Огієнка) — це перелік звинувачень, висунутих «проти нас», подібно до напису, якого Пилат наказав прибити до хреста Ісуса (див. Матв. 27:37; Івана 19:19, 20). Або ж, по-друге, прибитим до хреста був церемоніальний закон, написаний Мойсеєм (див. Втор. 31:24–26).

Розглядаючи вірш у його ширшому контексті, ми бачимо, що в ньому чітко йдеться про церемоніальний закон. Павло також пише про «нерукотворне обрізання» (Колос. 2:11), тобто «обрізання, що є в серці» (Римл. 2:28, 29; пор. Втор. 30:16). Воно явно відрізняється від обрізання тіла, яке було одним з найважливіших положень церемоніального закону (див. Левіт 12:3; пор. Вих. 12:48). Далі Павло пов’язує цю внутрішню зміну зі скиданням людського гріховного тіла (вірш 11, переклад І. Огієнка) та із хрещенням через занурення у воду (вірш 12). Приймаючи таке хрещення, ми свої дії символічно ототожнюємо зі смертю й воскресінням Христа.

Цей досвід навернення апостол зображує як радикальне перетворення: нас, «мертвих у переступах», Господь «оживив… разом із Собою, простивши нам усі переступи» (вірш 13).

Слово «приписи» (вірш 14) стосується правових постанов, чи то світських (див. Луки 2:1; Дії 17:7) чи то церковних (див. Дії 16:4). Це грецьке слово, яке зустрічається тільки ще один раз у посланнях Павла, стосується церемоніального закону, якого юдеї перетворили на стіну розділення між ними та язичниками (див. Ефес. 2:14, 15).

Оскільки Павло вже згадував про прощення гріхів та внутрішнє перетворення, символізоване хрещенням, навряд чи він знову повернувся б до цієї теми, використовуючи іншу метафору, яка в Писанні більше ніде не зустрічається. Радше апостол наголошує на аналогічній думці, що й у Посланні до ефесян. Тобто, що віруючим-язичникам у Колосах не потрібно турбуватися ані про дотримання церемоніального закону, зокрема обрізання, ані про закони очищення (пор. Дії 10:28, 34, 35).

Безперечно, Павло не мав на увазі, що Десять Заповідей були прибиті до хреста, адже в Посланні до римлян він визначає гріх як порушення Десяти Заповідей (див. Римл. 7:7).