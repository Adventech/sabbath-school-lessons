---
title:  Тінь чи тіло?
date:  04/03/2026
---

Прочитайте Колос. 2:16–19. На які єврейсько-християнські звичаї звертає увагу Павло в цьому уривку?

Донині вчені не дійшли згоди щодо того, яких саме проблем торкався Павло в наведених текстах. Незаперечним є факт, що саме Послання до колосян містить немало інформації про роз’єднувальний вплив юдеїв-християн на цю переважно язичницьку церкву (див. Колос. 2:13). Тобто віруючі євреї нав’язували правила, які не були необхідними для членів цієї громади.

У тексті 16 автор перераховує низку звичних єврейських практик, яких, імовірно, продовжували дотримуватися деякі з євреїв, навернених у християнство. Проте навіть перелічене в тексті 18 відповідає тому ж контексту. Ісус критикував претензії релігійних лідерів на показне смирення (див. Матв. 6:1, 5, 7, 16). З Кумранських рукописів ми дізнаємося, що ангели займали чільне місце в деяких єврейських концепціях поклоніння. Отже, найімовірніше, Павло зіткнувся в Колосах із такими проблемами, які були подібні до проблем в інших місцях.

Оскільки вірш 16 дуже часто розуміють неправильно, його необхідно розглянути докладніше. Зверніть увагу на такі аспекти: Використання Павлом слова «тому» свідчить про те, що це підсумок написаного ним вище. У попередніх текстах апостол спростував необхідність буквального обрізання, бо тільки внутрішня зміна серця має значення (вірші 11–15). «Їжа чи напій» стосуються хлібного приношення й жертви возливання, які ізраїльтяни приносили до храму. Уточнення щодо свят, новомісяччя і суботи (вірш 16), очевидно, є посиланням на текст Осії 2:11, де йдеться про ту саму послідовність церемоніальних днів, які включали церемоніальні суботи (див. Левіти 23:11, 24, 32).

Вирішальне значення для нашого розуміння цього вірша має власне тлумачення Павла: «Адже це — тінь майбутнього, а тіло — Христове» (Колос. 2:17). Ці церемоніальні дні, як і жертви, указували на діяння Христа (див. 1 Кор. 5:7; 15:23). Натомість сьомий день, субота, був установлений в Едемі ще до гріха і задовго до прийняття церемоніальних жертв, які приносили у святилищі. Отже, субота не була тінню, яку слід було усунути після хреста.

Хоч у тексті Колос. 2:16 не йдеться про сьомий день, суботу, як ви можете застосувати пораду Павла не судити інших?