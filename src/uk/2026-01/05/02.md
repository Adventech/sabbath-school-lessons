---
title:  Звершуйте своє спасіння
date:  25/01/2026
---

Відразу після представлення Христа як досконалого прикладу покори й послуху Божій волі, Павло звертається до самих филип’ян. Він схвалює їхню слухняність Господу після прийняття євангельської звістки (див. Дії 16:13–15, 32, 33) та закликає їх залишатися такими. Відобразивши приклад життя Ісуса та Його хрест як шлях до спасіння, тепер Павло конкретніше зосереджується на тому, як усе це відбувається на практиці.

`Прочитайте Филп. 2:12, 13. Що має на увазі Павло, кажучи «звершуйте своє спасіння»? Як би ви описали зв’язок між вірою й ділами?`

У цих двох віршах Євангеліє Павла нічим не відрізняється від того, що він описує в Посланні до римлян та інших своїх посланнях. Можна не сумніватися, що його вістка завжди узгоджувалася з Євангелієм праведності через віру, яке він також проповідував у Филипах та інших місцях. Крім того, важливо брати до уваги все, що написано в Біблії на певну тему, особливо на тему спасіння, що може бути витлумачене неправильно.

`Прочитайте Римл. 3:23, 24; 5:8; Ефес. 2:8–10. Чого ці уривки навчають щодо спасіння?`

Безперечно, спасіння — це Боже діяння і в цьому немає жодної нашої заслуги. Навіть сама віра — це дар, натхнений дією Святого Духа. Наші діла не можуть спасти нас; однак через нове народження Господь перетворює нас духовно і дає нам здатність творити добрі діла. Божий Дух діє в нас, даючи нашій волі силу обирати праведне, протистояти спокусі й робити правильний вибір.

У такий спосіб ми звершуємо «зі страхом і трепетом» те, що викликає в нас Бог. Чи означає це, що ми маємо боятися Божого осуду наших, часто слабких, намагань бути слухняними? Звичайно, ні. Ці слова стосуються відчуття Божої присутності (див. Псал. 2:11) і нашої необхідності слухатися Його.

`Чи відчуваєте ви, що Христос діє у вас? А як ваша гріховна природа бореться з Його дією у вас? Як ви можете протистояти цьому впливу?`