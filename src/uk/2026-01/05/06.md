---
title:  «Шануйте таких»
date:  29/01/2026
---

Прочитайте Филп. 2:25–30. Що Павло пише про Епафродита? Які саме дії та ставлення цього християнського трудівника розкривають його характер?

Епафродит згадується лише в цьому листі, проте ми немало дізнаємося про нього із кількох записаних тут коротких згадок. Судячи з його імені (яке пов’язане з культом Афродіти), він був наверненим з язичників. Те, що його названо «помічником», свідчить про активність у служінні, імовірно, під час його праці разом з Павлом у Филипах. Апостол також назвав цього брата «співвоїном» (пор. Филп. 2:25), можливо, через протистояння, з яким Епафродит зіткнувся під час поширення Євангелія, виявляючи готовність навіть ризикувати власним життям (див. Филп. 2:30).

Як «посланця» (грец. апостолос), призначеного церквою у Филипах, Епафродита відрядили служити Павлові у в’язниці та піклуватися про його потреби (див. Филп. 2:25). Саме цьому братові филип’яни довірили свої фінансові дари для апостола (див. Филп. 4:18). Такі приношення були надзвичайно важливі, оскільки їжу, одяг, постільну білизну та інші речі першої необхідності римські в’язні повинні були купувати за власні кошти або ж це мали приносити родичі й друзі (пор. Дії 24:23). Ближче до завершення свого другого ув’язнення в Римі Павло попросив Тимофія постаратися прийти до зими і принести плащ, залишений у Троаді (див. 2 Тим. 4:21, 13). Очевидно, апостол потребував цього теплого вовняного плаща у своїй холодній кам’яній камері. Крім того, саме Епафродиту було доручено принести це Послання до Филипів (див. Е. Уайт. Дії апостолів. С. 479).

Можливо, через проблеми у Филипах (див. урок 4) Павло «вважав за потрібне послати» Епафродита назад раніше, ніж передбачалося, і тому закликав филип’ян: «Прийміть же його в Господі з повною радістю» (Филп. 2:29). Павло дбає про те, щоб вони не хвилювалися про стан здоров’я цього вірного служителя. Апостол також наголошує, що Епафродит — це людина, яку християни повинні шанувати, але не через його заможність чи соціальний статус, а за його жертовний дух у наслідуванні прикладу Ісуса (вірші 6–11; пор. Луки 22:25–27).

Грецьке слово, що означає «цінувати», «шанувати», використане лише кілька разів у Новому Завіті: щодо слуги сотника, «яким той дорожив» (Луки 7:2), щодо шанованих гостей на бенкеті (див. Луки 14:8), а також щодо Ісуса як «коштовного» наріжного Каменя (1 Петра 2:4, 6). Аби бути зарахованим до цієї групи, Епафродит мав бути справді вірною людиною.