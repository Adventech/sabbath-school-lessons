---
title:  Жива жертва
date:  27/01/2026
---

`Прочитайте Филп. 2:17; 2 Тим. 4:6; Римл. 12:1, 2; 1 Кор. 11:1. Про що Павло пише в цих текстах?`

Павло вже висловлював дивовижну думку, що життям чи смертю служитиме Христу (див. Филп. 1:20–23). Тепер він цілком реально допускає, що буде «вилитим», як жертва возливання (див. Филп. 2:17, дослівний переклад). Цей образ заснований на стародавньому звичаї возливання, який передбачав виливання рідини (наприклад, олії, вина або води) як жертву Богові (див. Бут. 35:14; Вих. 29:40; 2 Сам. 23:15–17). Така, здавалося б, «марна трата» цінної рідини під час акту поклоніння нагадує вчинок Марії, коли вона помазала голову й ноги Ісуса «дорогоцінним нардовим миром» (Марка 14:3–9; Івана 12:3). Хоча це й не була жертва возливання, учинок Марії однозначно являв собою велику жертву, яка ілюструвала нескінченну жертву Христа заради нашого спасіння.

Якби Павла стратили за поширення Євангелія, він би радів, що його життя «вилито» як жертва Господу. Єврейська Біблія повідомляє, що возливання загалом не було окремим видом жертвопринесення, а лише супроводжувало певну жертву (див. Чис. 15:1–10; 28:1–15). Отже, Павло вважає віддачу свого життя належним доповненням до «жертви» і «служіння» филип’ян, котрі через віру вирішили присвятити своє життя Богові як «живу жертву» (Римл. 12:1).

Ранні християни, зокрема християни у Филипах (див. Филп. 1:27–29), активно ділилися своєю вірою. Вони поширювали Євангеліє від дому до дому (див. Дії 5:42). Вони відчиняли свої домівки для вивчення Писань (див. Дії 12:12; 1 Кор. 16:19; Колос. 4:15; Филм. 1, 2) і могли пояснити підстави своєї віри з Писань (див. Дії 17:11; 18:26; 1 Петра 3:15). Перші адвентисти діяли так само. Вони не покладалися на пастора в проголошенні вістки спасіння їхнім сусідам, натомість самі ділилися з ними своєю вірою, досліджували разом Біблію та готували їх до хрещення, яке мав звершити служитель, коли повернеться.

Іншими словами, ціною значних особистих жертв, тобто як «жива жертва», вони поширювали Євангеліє. Невже ми не докладемо таких самих зусиль?

`Поміркуйте над тим, що означає для вас бути «живою жертвою». Чим ви жертвуєте заради Царства Божого? Що ваша відповідь відкриває вам?`