---
title:  Випробуваний характер
date:  28/01/2026
---

Роль Тимофія як другого адресанта Послання до Филип’ян уже була згадана (див. Филп. 1:1). Тепер Павло починає розповідати, наскільки цінний Тимофій як один з його співробітників. Про нього написано, що апостол посилав його як євангеліста до Македонії (див. 1 Сол. 3:2; пор. Дії 18:5; 19:22) та кілька разів до Коринта (див. 1 Кор. 4:17; 16:10). Раніше він працював з Павлом і Силою в Коринті (див. 1 Сол. 1:1; 2 Сол. 1:1), а пізніше в Ефесі (див. 1 Тим. 1:2, 3; пор. Дії 19:22). Павло пише про Тимофія: «Оскільки я не маю нікого іншого з такою ж душею…» (Филп. 2:20). Вираз «з такою ж душею» (дослівно «рівний душею») указує, що Тимофій багато в чому був схожий на Павла, зокрема своєю відданістю Христу, своїми енергійними зусиллями в поширенні Євангелія і турботою про филип’ян.

Як ви вважаєте, чому Павло так позитивно й багато пише про Тимофія в уривку Филп. 2:19–23? Що ще Павло повідомляє про нього (див. 1 Кор. 4:17; 2 Тим. 1:5)?

Ще одна риса Тимофія, про яку згадує Павло, — його «досвідченість» (Филп. 2:22). Це грецьке слово стосується людини, котра була всебічно випробувана труднощами (див. Римл. 5:3, 4) та характер і служіння котрої виявилися щирими (див. 2 Кор. 2:9; 9:13). Апостол знає: Тимофій саме такий, оскільки неодноразово бачив прояв цих якостей, коли вони разом трудилися над поширенням Євангелії.

Саме важкі життєві досвіди випробовують нашу силу волі та демонструють, хто ми насправді. Еллен Уайт висловлює цю думку так: «Життя дисциплінує… Будуть провокації з метою перевірити нашу реакцію; сприйняті з належним духом, вони сприяють розвиткові християнських чеснот. Якщо рани й образи витримувати покірно, якщо на образливі слова реагувати лагідною відповіддю, а на гнобительські вчинки — добротою, це свідчитиме про те, що Дух Христа живе в серці» (Е. Уайт. Свідчення для Церкви. Т. 5. С. 344). Далі авторка наголошує: якщо «труднощі й роздратування, які ми покликані терпіти… добре переносити, вони розвивають характер, подібний до характеру Христа, та відрізняють християнина від світської людини» (там само).

Пригадайте, з якими провокаціями, труднощами і гнобленням ви зіткнулися останнім часом. Як ви відреагували на них: «покірно витримали» і «добре перенесли»? Що ви можете зробити, аби ці досвіди допомогли вам стати більш дисциплінованими?