---
title:  Коментарі для Вчителів
date:  30/01/2026
---

**Основний текст:** Филп. 2:14, 15.

**Тексти для дослідження:** Филп. 2:12–30; Якова 2.

### Частина I: Огляд

Християни покликані бути світлом у темному світі. Ісус сказав: «Ви ― світло для світу» (Матв. 5:14). Так само Павло бажав, аби християни сяяли, як носії світла в темряві світу. Його слова до филип’ян: «Ви сяєте, мов світила у світі» (Филп. 2:15), перегукуються з вісткою до ефесян: «Бо ви були колись темрявою, а тепер є світлом у Господі. Поводьтеся, як діти світла» (Ефес. 5:8).

Метафора світла ― потужний місіонерський символ, який використовувався як у Старому, так і в Новому Завітах. У книзі Ісаї записані слова Бога, звернені до Його Слуги-Месії: «Я вчиню Тебе Світлом народів, щоб був Ти спасінням Моїм аж до краю землі!» (Ісаї 49:6; пор. Ісаї 42:6 , переклад І. Огієнка). Ці слова стосуються Ісуса Христа в Новому Завіті (наприклад, див. Луки 2:32; Івана 8:12; 9:5; Дії 26:23), а також Церкви (див. Дії 13:47), оскільки вона продовжує місію Ісуса бути Світлом для світу.

**Урок цього тижня зосереджується на трьох основних темах, а саме:**

1. Зв’язок між вірою й ділами (див. Филп. 2:12, 13).
2. Християни покликані бути світлом для світу, тобто йти слідами Ісуса.
3. Випробування і труднощі, з якими ми стикаємося під час нашої християнської мандрівки, зміцнюють нас. Це Божі інструменти для розвитку якостей, необхідних для плідного служіння.

### Частина II: Коментар

**Ілюстрація**

Дуайт Муді розповів історію про двох чоловіків, «котрі несли відповідальність за обертання ліхтаря в маяку на скелястому узбережжі моря. Якось уночі на морі бушував шторм, однак у механізмі щось не спрацювало, тому ліхтар не обертався. Двоє чоловіків так переживали, щоб корабельники на морі не сприйняли інше світло за світло маяка, що пропрацювали всю ніч, аби ліхтар продовжував обертатися». Муді зробив висновок: «Нехай наші ліхтарі будуть у належному місці, аби світ бачив, що релігія Христа — це не обман, а реальність» (Moody. Anecdotes, Incidents, and Illustrations (Chicago: Moody Publishers, 1990). Р. 36). Ісус використав метафору світла, аби проілюструвати, як люди можуть побачити віру через добрі діла (див. Матв. 5:16).

**ВІРА І ДІЛА**

Клайв С. Льюїс висловив таку цікаву думку про зв’язок між вірою й ділами: «Християни часто сперечалися про те, що відіграє головну роль у християнстві: добрі діла чи віра в Христа… Однак Біблія остаточно вирішує це питання, об’єднуючи їх у двох дивовижних реченнях. У першому реченні сказано: «Зі страхом і тремтінням виконуйте своє спасіння» [Филп. 2:12, переклад І. Огієнка]. Здається, ніби все залежить від нас і наших добрих діл. Проте в наступному реченні додано: «Бо то Бог викликає у вас». Виявляється, що Бог зробив усе, а ми нічого. Боюся, це саме те, із чим ми стикаємося в християнстві. Я приголомшений, але не здивований» (C. S. Lewis. Mere Christianity (New York: HarperCollins, 2001). Рp. 148, 149).

Власне, Павло пояснює взаємозв’язок між вірою й ділами в уривку Филп. 2:12, 13. Хоч ми маємо звершувати наше спасіння, однак діла не відіграють спасенної ролі. Як навчає Яків, діла — це доказ справжньої, спасенної віри (Якова 2:18; пор. 2:14). Віра без діл не є вірою. За словами Якова, така віра мертва (вірші 17, 26) та безплідна (вірш 20).

Закликаючи своїх читачів: «Зі страхом і трепетом звершуйте своє спасіння», Павло, імовірно, мав на увазі відповідальність, яка лягає на кожного християнина щодо спасіння, яке вони вже прийняли через віру та яке потрібно звершувати «зі страхом і трепетом». В оригінальному тексті грецькою мовою вираз «зі страхом і трепетом звершуйте своє спасіння» розташований на початку речення для акцентування.

Богослови дискутують щодо значення виразу «зі страхом і трепетом», пропонуючи кілька тлумачень, зокрема воно може означати: 1) занепокоєння через імовірну загрозу невдачі; 2) підкорення Богові; 3) покірна відданість Богові або 4) поєднання всього переліченого. Павло також використовує ці слова в інших своїх листах. У тексті 1 Кор. 2:3 слова «страх» і «трепет», імовірно, відображають занепокоєння Павла щодо можливої невдачі його місії в Коринті. У тексті 2 Кор. 7:15, 16 вони вказують на впевненість Павла в тому, що коринтяни виконають його сподівання щодо них. У тексті Ефес. 6:5 ці слова підкреслюють важливість почуття обов’язку. Аналіз наведених уривків свідчить, що фраза «зі страхом і трепетом» у тексті Филп. 2:12 загалом указує на значне почуття відповідальності віруючих щодо свого спасіння. Їхні діла є індикатором того, що вони серйозно ставляться до цього питання.

**СВІТИЛЬНИКИ ДЛЯ СВІТУ**

У Біблії постійно використовується образ світла як метафора щодо місії. У Старому Завіті Сам Бог зображений як первинне Джерело світла. Псалмоспівець каже: «Господь — моє світло» (Псал. 27:1; див. також Псал. 4:7; 89:16 (переклад І. Огієнка); 118:27; Ісаї 2:5). Пророк Міхей, говорячи від імені свого народу, також наголошує: «Господь ― моє світло!.. Він виведе мене на світло» (Міхея 7:8, 9; див. також Ісаї 60:1, 2, 19, 20).

У текстах Ісаї 42:6 та 49:6 (переклад І. Огієнка) про Слугу Господа сказано як про «Світло народів». У вірші Ісаї 49:6 читачеві запропоноване таке пояснення: «Щоб через Тебе Моє спасіння поширилося аж до країв землі». Автори Нового Завіту розуміли цю метафору і систематично її застосовували (див. Луки 2:32; Івана 8:12; 9:5; Дії 13:47; 26:23).

Цікаво, що найбільш знаменною метафорою щодо Церкви є світильники, згадані в перших розділах книги Об’явлення. Різні вчені погоджуються з таким тлумаченням та наголошують: залишення певними членами Ефеської церкви першої любові пов’язане з ослабленням їхнього місіонерського запалу (див. Об’явл. 2:4). Тому Ісус попереджає: якщо вони не покаються, Він зрушить їхнього «світильника з його місця» (вірш 5).

Як згадувалося раніше, вираз «кінці землі» в Ісаї 49:6 пов’язаний з метафорою світла. Його двічі вжито в книзі Дії, аби описати масштаби місіонерського завдання Церкви (див. Дії 1:8; 13:47). Хоч метафора світла відсутня в тексті Дії 1:8, але, імовірно, ідеться саме про це з огляду на Дії 13:47. Ця інформація проливає світло на слова Павла про филип’ян: «…ви сяєте, мов світила у світі» (Филп. 2:15). Важливо зазначити, що апостол наводить на таку думку: віруючі справді є світилами у світі, коли демонструють єдність між собою (вірш 14). Зрештою, «покликання бути світлом — це заклик приєднатися до братерства світла. Павло вважав християн неподільною спільнотою, завдяки якій зможуть підбадьорювати і зміцнювати одне одного як дітей світла (див. Ефес. 5:8, 15–20)» (Missiology: An Introduction to the Foundations, History, and Strategies of World Missions. Еds. by John M. Terry, Ebbie C. Smith, and Justice Anderson (Nashville, TN: Broadman & Holman Publishers, 1998). P. 26).

**ЯКОСТІ ДЛЯ УСПІШНОГО СЛУЖІННЯ**

Аналізуючи характеристики Тимофія й Епафродита в уривку Филп. 2:19–30, можна зауважити кілька якостей, необхідних для успішного служіння. Павло пише про Тимофія як людину, котра 1) «з такою ж душею» (вірш 20); 2) щиро дбає про інших (вірш 20); 3) шукає «того, що належить Ісусу Христу» (вірш 21); 4) є досвідченим (вірш 22); 5) готовий служити іншим для Євангелія (вірш 22). Грецьке слово ісопсюхос, перекладене виразом «з такою ж душею» (вірш 20), зустрічається лише тут, у Новому Завіті. Воно також використане один раз у Септуагінті (грецька версія Старого Завіту), у тексті Псал. 55:14, де перекладене словосполученням «такий же».

Щодо Епафродита, то Павло спочатку описує свій взаємозв’язок із ним: він брат, помічник, співвоїн. Він посланець (грец. апостолос), якого Павло спрямував до филип’ян, а також служив потребам Павла (вірш 25). Це свідчить про те, що Епафродит був дуже вірним, відданим супутником. Далі апостол описує його ставлення до филип’ян: «Він побивався за всіма вами» (вірш 26), тобто: «Він сумує за вами». А це свідчить про те, що християнський лідер Епафродит дуже любив людей, котрим служив, та піклувався про них. Він був настільки посвяченим християнським лідером, що «за справу Христа був близько до смерті, наражаючи своє життя на небезпеку» (вірш 30). Ці мужі повністю віддалися справі Христа. Господь очікує, що ми так само докладемо максимум зусиль!

### Частина III: Застосування

**Поміркуйте над запропонованими нижче темами. Потім попросіть учнів відповісти на запитання наприкінці цієї частини.**

Ми повністю залежимо від Бога в спасінні, яке отримуємо через віру. Павло навряд чи міг пояснити це ясніше, ніж кажучи: «Адже ви спасенні благодаттю через віру, і це не від вас, це дар Божий» (Ефес. 2:8). Саме шляхом віри ми прямуємо із цього життя в життя майбутнє. У Посланні до євреїв цю думку дуже чітко відображено постійним повторюванням слова «вірою» (див. розділ 11). Вірою Авраам «прибув до обіцяної землі, немов до чужої… тому що він очікував міста з підвалинами» (вірші 9, 10).

Досвід спасіння неминуче веде нас до добрих діл. Оскільки добрі діла задумані на користь іншим (див. Гал. 6:9, 10), вони не властиві грішникам (див. Єрем. 13:23). Ось чому саме Бог робить для нас можливим їх звершувати (див. Филп. 2:13).

Ісус сказав учням: «Тож нехай сяє ваше світло перед людьми, щоб вони побачили ваші добрі діла» (Матв. 5:16). Це повеління підкреслює тісний зв’язок між наданням можливості нашому світлу сяяти і звершенням добрих діл. Звершуючи добрі діла, віруючі сяють Божественним світлом у цьому темному світі. Темрява — символ гріха (див. Івана 3:19, 20; Луки 22:53) та його наслідків (див. Псал. 82:5; Ефес. 4:18). Християни покликані просвітити цей світ світлом «Євангелії слави Христа», тобто сяяти тим, «яким бог цього віку засліпив розум» (2 Кор. 4:4).

**Запитання:**

1. Як пов’язані добрі діла і досвід спасіння?
2. Як ви можете дозволити Божественному світлу сяяти через вас у цьому темному світі?