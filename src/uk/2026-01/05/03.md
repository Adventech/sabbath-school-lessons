---
title:  Світло в темному світі
date:  26/01/2026
---

У тексті Филп. 2:14 Павло закликає филип’ян: «Усе робіть без нарікань і сумніву». Виклики, які загрожують церковній єдності, настільки серйозні, що без значних зусиль з нашого боку її неможливо зберегти. Єдність Церкви — це додатковий наслідок нашого союзу із Христом та послуху Його Слову. Крім того, вона життєво необхідна для нашого свідчення, як далі зазначає Павло, закликаючи нас сяяти, «мов світила у світі» (Филп. 2:15).

У безмісячну ніч, далеко від сліпучого блиску міст і вуличних ліхтарів, видно більше зірок. Здається, що вони світять значно яскравіше. Саме контраст демонструє відмінність. Що чорніше небо, то чіткіше вирізняються зірки. Це стосується і нашого свідчення. Що більша моральна темрява навколо нас, то разючіший контраст між життям правдивих послідовників Бога і світських людей.

Наскільки ж важливо не дозволити штучному світлу світських ідей, тиску та звичаїв змусити наше свідчення відійти на другий план або зовсім зникнути!

`Прочитайте Филп. 2:15, 16. Як Павло описує, ким мають бути і що повинні робити Божі діти?`

«Бездоганний» означає «невинний», «порядний», «без докору». Насамперед, це слово використане щодо Йова та його бездоганного характеру (див. Йова 1:1, 8; 2:3; див. також 11:4; 33:9). Грецьке слово, перекладене як «непорочний», буквально означає «незмішаний, чистий». З огляду на жорстокі напади, з якими зіткнуться Його свідки, Ісус закликає нас бути «невинними, як голуби» (Матв. 10:16). Так само Павло заохочує нас, аби ми були «незаплямовані злом» (Римл. 16:19). Сучасні медіаканали не завжди пропонують нам чисту, піднесену, наснажливу інформацію. У наш час звичка Давида слугуватиме для нас чудовим правилом: «Не покладу перед своїми очима жодної негідної речі» (Псал. 101:3).

Ніколи не слід боятися бути іншими, наша віра має дедалі більше вирізняти нас. Мета полягає в тому, щоб сяяти, «мов світила, у світі» (Филп. 2:15). Єдиний спосіб здійснити це — не пристосуватися до світу (див. Римл. 12:2), «дотримуючи слово життя» (Филп. 2:16). Наш вибір визначив, чи жили ми з огляду на «день Христа» і чи «недаремно» бігли (вірш 16; пор. 1 Кор. 9:24–27).

`Якщо у вашому житті мають місце аспекти, котрі ви можете зарахувати до «світських» (а найімовірніше, так воно і є), як ви можете очиститися від них?`