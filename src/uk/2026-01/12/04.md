---
title:  Робочі відносини
date:  17/03/2026
---

Прочитайте Колос. 3:22–25; 4:1. Які повчання дано рабам? Які принципи для трудових відносин узагалі містяться в цих повчаннях?

Сьогодні люди часом наводять рабство як аргумент для того, щоб залишити деякі давні біблійні поради або навіть повністю дискредитувати Святе Письмо. Однак ця позиція не враховує історичні контексти старозавітного Ізраїля та новозавітної Церкви. Люди створені за образом Божим, отже, як і всі розумні Божі істоти, вони мали бути вільними. Мойсеєві закони забороняли ізраїльтянам бути рабами довічно (див. Втор. 15:12) та встановлювали максимальний термін служби (шість років) для погашення фінансової заборгованості (див. Вих. 21:2–6; Левіти 25:39–43). Яким би огидним у нашому сучасному розумінні не було рабство, у Біблії воно в жодний спосіб не нагадувало ті нелюдські звичаї щодо рабів, які спостерігалися в західному світі та було бичем і жахливим злочином проти людства.

У новозавітні часи Церква мала діяти в межах римського права, яке передбачало володіння рабами. «Проте, на відміну від сучасних форм рабства, римське право надавало рабам значні права й можливості, а спроба відкинути цю норму могла загрожувати просуванню Євангелія» (Clinton Wahlen. “Culture, Hermeneutics, and Scripture: Discerning What Is Universal”. Biblical Hermeneutics: An Adventist Approach. Еd. by Frank M. Hasel (Silver Spring, MD: Biblical Research Institute/Review and Herald Academic, 2020). P. 166).

Фактично, на відміну від Римської імперії, у Церкві найперший обов’язок раба був перед Господом. А їхнім господарям було наказано поводитися з рабами справедливо, «знаючи, що й ви маєте Господа на небі» (Колос. 4:1). Крім того, Павло закликав Филимона ставитися до Онисима вже не як до раба, а як до брата (див. Филм. 16). Власне, і в Старому, і в Новому Завітах віруючих названо рабами (або слугами) Бога (див. Псал. 34:23; Луки 17:10; 1 Петра 2:16).

Навіть якщо нам не подобаються ті культурні обставини, у яких були написані деякі біблійні тексти, ми все ж повинні визнати авторитет самого тексту. Інакше ми ставимо себе та свою культуру вище Святого Письма. Найкращий варіант — переглянути все, що Біблія говорить на певну тему, перш ніж дійти висновку, що ж про це сказано в Біблії.

Поміркуйте, як уривок Колос. 3:22–25; 4:1 можна застосувати до ваших відносин на роботі. Як ці принципи можуть бути корисними для вас як начальника або працівника?