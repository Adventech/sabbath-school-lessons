---
title:  Коментарі для Вчителів
date:  20/03/2026
---

**Основний текст:** Колос. 4:6.

**Тексти для дослідження:** Колос. 3:18–4:6.

### Частина I: Огляд

Уривок Колос. 3:18–4:1 містить низку домашніх правил. Павло підсумовує, як дружини і чоловіки, діти й батьки, раби і пани повинні поводитися у світлі євангельської вістки. Як ми побачимо, апостол не займає однобоку позицію у своїх міркуваннях. Він має конкретні вказівки для всіх цих груп та очікує від них виконання своїх обов’язків як вияву їхньої вірності Богові. Отож очікується, що дружини слухатимуться своїх чоловіків, «як личить у Господі» (вірш 18); діти мають слухатися своїх батьків, бо «це до вподоби Господу» (вірш 20); а раби повинні слухатися своїх «тілесних панів», «боячись Бога» (вірш 22).

Цікаво, що «в кожній категорії спочатку розглядається сторона, яку зазвичай вважають більш уразливою. Повеління для уразливої сторони розумно поєднані з конкретними наказами для сильнішої. Павло закликає сильніших не зловживати своєю владою, натомість мудро використовувати її. Це дозволяє уразливим охочіше підкорятися можновладним» (Douglas Mangum “The Christian Home ([Col.]3:18–4:1)”. Lexham Context Commentary: New Testament (Bellingham, WA: Lexham Press, 2020)). Розглянувши ці питання, апостол виголошує конкретні заклики щодо зовнішнього впливу, який члени Церкви можуть здійснювати через молитву, мудрість і «приправлене сіллю» (Колос. 4:6) слово, відкриваючи свою віру ближнім.

**Урок цього тижня зосереджені на двох основних темах:**

1. Біблійні принципи як сімейних, так і ділових стосунків.
2. Настанови щодо постійної молитви, мудрого поводження та ласкавого слова.

### Частина II: Коментар

**СІМЕЙНІ ТА ДІЛОВІ СТОСУНКИ НА ПІДСТАВІ БІБЛІЇ**

В уривку Колос. 3:18–4:1 Павло говорить про три види людських стосунків та висловлює конкретні поради щодо кожного випадку. Зауважмо, що першими апостол згадує взаємини дружин і чоловіків. Такий порядок не випадковий, оскільки він хоче наголосити, що шлюб — це основа для всіх інших видів людських стосунків. Взаємини між чоловіком і дружиною в шлюбі — настільки важлива тема, що Павло кілька разів звертається до неї у своїх посланнях (див. 1 Кор. 7:1–7, 27–31; 11:3; Ефес. 5:21–33).

**СТОСУНКИ МІЖ ДРУЖИНАМИ ТА ЧОЛОВІКАМИ**

Повеління Павла дружинам слухатися своїх чоловіків (див. Колос. 3:18) є предметом багатьох дискусій. Паралельний уривок в Ефес. 5:22 майже синонімічний: «Дружини, [коріться] своїм чоловікам, як Господу». Однак перш ніж зробити цю заяву, Павло наголосив: «Підкоряючись одне одному в Христовому страху» (вірш 21). Дієслова «коріться» (вірш 22) немає в оригінальному тексті грецькою мовою, але його додано правильно з огляду на те, що воно використане в тексті 21. Таке додавання свідчить про те, що 22-й вірш пов’язаний з 21-м і його слід тлумачити в цьому контексті. Отже, у певному розумінні не тільки дружини покликані підкорятися своїм чоловікам, але й чоловіки покликані підкорятися своїм дружинам «в Христовому страху» (вірш 21).

Повеління Павла щодо підкорення дружин своїм чоловікам не варто тлумачити як натяк на нижче становище жінок. «Тут ідеться про те, що дружина, яка добровільно підкоряється своєму чоловікові, має сприймати це як підкорення Господу, оскільки в подружніх стосунках її чоловік відображає Господа, а вона — Церкву» (Andrew T. Lincoln. Word Biblical Commentary. Vol. 42. Ephesians (Dallas: Word, Inc., 1990). Р. 368).

Слід зауважити: як у Посланні до ефесян, так і в Посланні до колосян наголошено на тому, що від чоловіків очікується однакове ставлення до своїх дружин: «Чоловіки, любіть своїх дружин» (Ефес. 5:25; Колос. 3:19). Повеління дружинам майже синонімічні в паралельних уривках: «Дружини, [коріться] своїм чоловікам, як Господу» (Ефес. 5:22) і «Дружини, слухайтеся своїх чоловіків, як личить у Господі» (Колос. 3:18). А повеління чоловікам має значущу відмінність: «Чоловіки, любіть своїх дружин, як Христос полюбив Церкву й віддав Себе за неї» (Ефес. 5:25; див. також вірш 28) і «Чоловіки, любіть дружин і не будьте суворі до них» (Колос. 3:19). У Посланні до ефесян очікується, що чоловіки виявлятимуть жертовну любов до своїх дружин, як Ісус виявив жертовну любов до Церкви.

У Посланні до колосян повеління чоловікам любити своїх дружин доповнено додатковою настановою: «…не будьте суворі до них». Грецьке слово пікрайно («суворі») споріднене зі словом пікрос, котре використовується для опису «риси, яку зазвичай приписують тиранічній владі». (James D. G. Dunn. The Epistles to the Colossians and to Philemon: A Commentary on the Greek Text, New International Greek Testament Commentary (Grand Rapids, MI: Carlisle: William B. Eerdmans Publishing; Paternoster Press, 1996). Р. 249). Від дружин очікується, що вони добровільно підкорятимуться своїм чоловікам, як підкорялися б Господу.

**СТОСУНКИ МІЖ ДІТЬМИ ТА БАТЬКАМИ**

Настанови Павла для дітей і батьків базуються на взаємній відповідальності, як і його напучування дружинами і чоловіками. Повеління дітям слухатися батьків (див. Колос. 3:20) ґрунтується на п’ятій заповіді. Це стає очевидним у Посланні до ефесян, де апостол, виголосивши практично ідентичний наказ (див. Ефес. 6:1), цитує текст Вих. 20:12 (див. Ефес. 6:2, 3). Очікується, що діти не лише слухатимуться батьків, але й будуть для них джерелом радості (див. Притчі 15:20; 23:24).

Зі свого боку, батьки не повинні дратувати дітей. Використане Павлом слово «дратувати» (Колос. 3:21) досі викликає суперечки. Що мав на думці автор Послання до колосян? Еллен Уайт проливає світло на значення цього слова: «Сатані дуже подобається, коли батьки дратують своїх дітей, говорячи різкі, гнівні слова. Павло застерігав з цього приводу: “Батьки, не дратуйте ваших дітей, щоб не занепадали духом”. Можливо, вони [діти] значно помиляються, але ви не зможете спрямувати їх на правильний шлях, втрачаючи терпіння до них» (Advent Review and Sabbath Herald. 24 січня 1907 р.).

**СТОСУНКИ МІЖ РАБАМИ І ПАНАМИ**

Далі Павло пише про стосунки між рабами й панами. І раби, і пани мають виконувати свої обов’язки у світлі власних зобов’язань перед Богом. Рабам дано два повеління. По-перше, вони повинні слухатися своїх «панів… боячись Бога» (Колос. 3:22). Це означає, що підставою послуху своїм панам має бути страх Господній, тобто постійне усвідомлення Божої присутності у своєму житті. Раби або невільники повинні пам’ятати: їхнє служіння земному панові відображає їхнє служіння Господу Ісусу (вірші 23, 24).

Всупереч уявленням багатьох людей, рабство в першому столітті значно відрізнялося від форм рабства в західному світі недалекого минулого. У новозавітні часи «расові чинники не відігравали ролі; освіту всіляко вітали (деякі раби були освіченішими за своїх власників), вона підвищувала цінність раба; багато рабів виконували делікатні й дуже відповідальні соціальні функції; раби могли володіти власністю (зокрема іншими рабами!); їхні релігійні та культурні традиції були такими самими, як і людей, вільних від народження; жодні закони не забороняли публічні зібрання рабів; і (мабуть, насамперед) більшість міських і домашніх рабів могли законно сподіватися на звільнення до 30-річного віку» (S. Scott Bartchy. “Slavery: New Testament”. The Anchor Yale Bible Dictionary. Еd. by David Noel Freedman. Vol. 6 (New York: Doubleday, 1992). Р. 66).

Важливо зазначити, що апостол не виправдовує рабство, котре, як нам відомо, є ганебною практикою в будь-якому контексті. Він просто визнає особливість культури першого століття. Потенційне скасування рабства в першому столітті мало б серйозні економічні наслідки навіть для самих рабів. У цьому контексті Павло звертається з ревним закликом до рабовласників, спонукаючи їх ставитися справедливо й чесно до людей, котрі працюють на них (див. Колос. 4:1).

**ПИЛЬНА МОЛИТВА, МУДРЕ ПОВОДЖЕННЯ І ЛАСКАВЕ СЛОВО**

Варто зазначити, що настанови в Колос. 4:2–6 Павло написав після своїх повчань щодо сімейних та ділових стосунків. У цьому новому підрозділі Павло ділиться міркуваннями про те, що церковна громада має нести добре свідчення в зовнішній світ. Така послідовність тем свідчить: для того, щоб Євангеліє впливало на зовнішніх, воно насамперед має сформувати характер членів церковної спільноти, зо- крема родин. У наведеному уривку апостол наголошує: щоб Євангеліє успішно досягало людей, необхідні три передумови:

По-перше, постійна молитва (вірші 2–4). Якщо ми хочемо приводити людей для Христа, тоді молитва буде чудовою відправною точкою. Молитва — це найкращий спосіб почати! Павло навіть попросив церкву молитися не лише за них самих, а й за нього і Тимофія, щоб перед ними відчинилися двері для проповіді.

По-друге, мудре поводження (вірш 5). Грецьке дієслово періпатейте, перекладене як «поводьтеся», буквально означає «ходити». Воно регулярно використовується в Новому Завіті для опису способу життя або поведінки. Нерідко воно перекладається як «жити» або «поводитися» (Марка 7:5, переклад І. Огієнка; Римл. 13:13; Колос. 2:6).

По-третє, ласкаве слово (вірш 6). Імовірно, пишучи про ласкаве слово, Павло мав на увазі такі якості, як ввічливість, привітність, доброта, котрі справляють хороше враження на людей і приваблюють їх до Ісуса.

### Частина III: Застосування

**Поміркуйте над наведеними нижче темами. Потім попросіть учнів відповісти на запитання наприкінці цієї частини.**

«Сім’я ― це не просто група людей, котрі живуть під одним дахом. Такому визначенню відповідає будь-який готель чи в’язниця. Сім’я ― це не просто група людей з однаковим прізвищем. По всій країні можуть проживати люди з однаковими прізвищами і бути абсолютно чужими… Сім’я ― це не просто люди, а дух єдиності. Це дух, породжений любов’ю і тугою, сміхом і сльозами, спільними радістю і горем, взаємною боротьбою і повагою, вірою, розрадою, бідою… Це віра і відданість, а також спільне досягнення гідних цілей» (Herschel H. Hobbs. My Favorite Illustrations (Nashville, TN: Broadman Press, 1990). Р. 98). Наші церкви, як продовження наших домівок, мають бути місцями, де можна знайти любов, затишок, повагу і глибоке почуття спільності.

Ісус сказав: «Нову заповідь даю вам: Любіть один одного! Як Я полюбив вас, щоб і ви любили так один одного. З того дізнаються всі, що ви ― Мої учні, коли любов матимете між собою» (Івана 13:34, 35). Автори Нового Завіту ставилися до цієї заповіді дуже серйозно (див. Римл. 13:8; Гал. 5:14; 1 Сол. 4:9; Євр. 13:1; Якова 2:8; 1 Петра 1:22; 4:8; 1 Івана 3:23; 2 Івана 5). Як і Христос, Павло та Яків також пов’язували практичну любов з виконанням Закону (див. Римл. 13:8, 10; Гал. 5:14; Якова 2:8). Наші домівки мають бути місцем, де кожен виявляє цю любов через молитву, мудре поводження та ласкаве слово.

**Запитання:**

1. Чи ваша церква є продовженням вашого дому? Що може зробити ваша церква, аби підтримувати сімейний дух серед своїх членів?
2. Наша любов одне до одного свідчить про те, що ми — учні Христа. Як можуть наші громади та сім’ї більш повно являти цю любов?