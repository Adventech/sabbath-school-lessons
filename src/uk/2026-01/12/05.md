---
title:  У молитві одне за одного
date:  18/03/2026
---

`Прочитайте Колос. 4:2–4. Які принципи молитви викладені в цих віршах? З якими молитовними проханнями звертається Павло?`

Серед найважливішого, що ми можемо сказати людині, котра бореться з різними проблемами, чи то сімейними, чи пов’язаними зі здоров’ям, фінансами тощо, будуть слова: «Я молюся за тебе». Це дарований Небесами засіб зв’язку та взаємодії. «Це частина плану Бога — давати у відповідь на наші молитви віри те, чого Він не дарував би, якби ми не попросили про це» (Е. Уайт. Велика боротьба. С. 525).

Зверніть увагу, які потужні вирази щодо молитви використовує Павло: «Будьте тривалі» (тобто наполегливі), «пильнуйте з подякою в ній». Такі слова свідчать, що це молитва віри (див. Колос. 4:2; переклад І. Огієнка). Апостол закликає нас молитися «постійно» (Ефес. 6:18) і «невпинно» (1 Сол. 5:17). Найдивовижніше, що ми «не знаємо, за що і як маємо молитися, але сам Дух заступається за нас невимовними зітханнями» (Римл. 8:26).

`Прочитайте текст Колос. 4:3. Які «двері Слова» Бог може відчинити для вас, щоб ви поділилися з ближніми своєю вірою?`

Зауважмо, Павло також просив колосян молитися про те, щоб він міг сказати правильні слова. Читаючи його листи або його промови в книзі Дії, ми переконуємося, що апостол завжди говорив красномовно й ніколи не сумнівався в тому, що варто сказати. Однак у тексті 4 він уточнює, що потребує молитов, аби міг проголошувати вістку, «як мені належить». Наприкінці цього вірша Павло також використовує дуже важливе грецьке слово (деі), що перекладається виразом «як я повинен говорити». Це вказує на необхідність здійснювати справу проповіді Євангелія. Апостол усвідомлював важливість проголошення вістки людям, котрі перебували на найвищих рівнях римського уряду, зокрема в домі кесаря.

«Не завжди обов’язково схиляти коліна, аби помолитися. Виховуйте в собі звичку розмовляти зі Спасителем, коли залишаєтеся самі, коли йдете або зайняті щоденною працею. Нехай серце постійно підносить мовчазне прохання про допомогу, світло, силу, знання. Нехай кожен ваш подих буде молитвою» (Е. Уайт. Служіння зцілення. С. 510, 511).