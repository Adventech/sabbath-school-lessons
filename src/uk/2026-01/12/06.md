---
title:  Поводитися мудро
date:  19/03/2026
---

У чому полягає найважливіша істина, яку ми, християни, знаємо? Звичайно, вона полягає в тому, що Ісус Христос помер за наші гріхи і через віру в Нього ми можемо мати вічне життя. Цю істину ми ніколи не змогли б збагнути самі. Натомість, цю істину потрібно було нам сказати або відкрити. І її нам відкрито — у Слові Божому.

Існує чимало істин, знання й мудрості, про які ми ніколи б не дізналися, якби Бог не відкрив їх у Своєму Слові. Однак ці знання і мудрість дані нам не просто як знання, ми маємо втілювати їх у своєму житті.

Прочитайте Колос. 4:5, 6. За словами Павла, у яких ситуаціях нам особливо потрібно «поводитися мудро»?

На жаль, ми, християни, часом поводимося зовсім не як християни! І, як зазначив Павло (цитуючи текст Ісаї 52:5), Ізраїль також був каменем спотикання для невіруючих: «Через вас Боже Ім’я зневажається між народами» (Римл. 2:24). Велике значення має наше ставлення до інших, особливо до тих, хто не нашої віри (див. Тита 2:5; 2 Петра 2:2). Християнська сім’я, зібрання молоді для молитви, а не для витівок, проста доброзичливість і спокійний, терпеливий дух переконливо свідчать нашому оточенню про те, чи наша віра справжня.

У тексті Колос. 4:6 Павло приділяє особливу увагу нашим словам: «Слово ваше нехай завжди буде ласкаве». Слова, які ми промовляємо, мають бути не лише добрими і ввічливими, але й пронизаними Божою благодаттю через вплив Святого Духа.

«Приправлене сіллю». На відміну від загальновідомого визначення «солоних» висловів, наші слова мають бути доречними і привабливими для слухачів.

«Щоб ви знали, як вам належить кожному відповідати». Лише Святий Дух може дарувати нам правильні слова в правильний час для правильної мети і підготувати розум слухачів до вістки, яку нам «належить» передати (тут також використовується слово деі; див. учорашні коментарі на текст Колос. 4:4).

Подумайте про власні слова, дії й поведінку перед іншими. Яке свідчення ви поширюєте про свою віру? Що означає бути християнином?