---
title:  Батьки і діти
date:  16/03/2026
---

Діти відіграють надзвичайно важливу роль у «сімейному підприємстві». Їм потрібно знати, що їх люблять і цінують як членів сім’ї та громадян Небесного Царства. Сімейне поклоніння — просте, але регулярне, уранці й увечері — має вирішальне значення. З раннього віку діти можуть починати допомагати в прибиранні та виконувати інші обов’язки. Найважливіше, що вони мають прислухатися до повеління апостола Павла: «Слухайтеся батьків у всьому, бо це до вподоби Господу» (Колос. 3:20).

Прочитайте наступні тексти. Які принципи для виховання дітей викладені в цих віршах?

1. Притчі 22:6, 15

2. Матв. 19:14

3. Втор. 6:6, 7

4. Притчі 1:8, 9

Діти, котрих правильно виховали для Господа настановами та прикладом, будуть благословенням для сім’ї, громади і за її межами. Повчання Павла для батьків, як і його повчання для чоловіків та дружин, включає збалансованість і взаємність: «Батьки, не дратуйте ваших дітей, щоб не занепадали духом» (Колос. 3:21). Те, як батько і матір (а особливо батько) взаємодіють з дітьми та дисциплінують їх, докорінно впливає на їхнє духовне виховання.

Дослідження також свідчать: вищий відсоток дітей залишається в Церкві за умови, що обоє батьків відвідують богослужіння, на відміну від ситуації, коли громаду відвідує лише один з батьків. Ще дивовижнішим є такий факт: постійне відвідування церкви батьком (навіть більшою мірою, ніж матір’ю) означає, що більша кількість дітей залишиться в Церкві в дорослому віці. Отже, не можна недооцінювати роль батька в духовному формуванні своїх дітей. Наскільки ж важливо для чоловіків серйозно ставитися до своєї ролі батька!

Утім, не всі батьки були (м’яко кажучи) зразковим прикладом для своїх дітей. Як знання про Бога як нашого Батька може допомогти принести зцілення тим, хто цього потребує, особливо якщо земний батько завдав чималої шкоди сім’ї?