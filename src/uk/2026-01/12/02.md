---
title:  Чоловіки і дружини
date:  15/03/2026
---

Новий Завіт містить кілька збірок повчань для християнських родин (див. Ефес. 5:21–6:9; Колос. 3:18–4:1; Тита 2:1–10; 1 Петра 2:18–3:7). Слід зазначити, що ці так звані домашні кодекси не лише про ієрархію. Вони включають аспекти, які сприяють взаємності й обопільному повчанню в стосунках.

`Прочитайте Колос. 3:18, 19. Який баланс ви помічаєте? Які додаткові поради дає Павло в уривку Ефес. 5:22–25, 33?`

Деякі чоловіки цитують: «Дружини, слухайтеся своїх чоловіків» (Колос. 3:18) і зупиняються на цьому. Однак зверніть увагу на важливе уточнення, яке додає Павло: «як личить у Господі». Новий Завіт ніде не навчає, що жінки повинні слухатися всіх чоловіків; або що дружини мають бути раболіпними чи пригнобленими; або сліпо підкорятися всім примхам і бажанням своїх чоловіків. Думка Павла полягає в тому, що відданість дружини насамперед належить Господу, а потім чоловікові. Чоловік не повинен поглинати індивідуальність дружини, а також не може виконувати роль її сумління.

Любов Христа до Церкви, за яку Він віддав Себе, — це ілюстрація того, як чоловіки мають любити своїх дружин (див. Ефес. 5:25). Чоловіки будуть вірними, чого б це їм не коштувало. Вони прийматимуть рішення в інтересах дружини, хоч, звичайно, ці інтереси слід узгоджувати.

Така любов дозволяє дружині з легкістю слухатися Божого наказу поважати свого чоловіка (див. Ефес. 5:33).

Здоровий християнський шлюб характеризується взаємністю: чоловік і дружина радяться одне з одним, разом обдумують справи й ухвалюють спільне рішення. Іноді, ухвалюючи важливі рішення щодо всієї сім’ї, доцільно залучити до цих обговорень дітей, проте батьки ніколи не повинні сваритися в їхній присутності. Якщо після такого спілкування чоловік і дружина не можуть дійти згоди, біблійний шлях до миру полягає в тому, щоб дружина мовчки погодилася із судженням свого чоловіка, за умови, що воно не порушує Слова Божого. Так само, якщо не всі, то більшість чоловіків можуть пригадати випадки, коли вони раділи, що послухалися своїх дружин та прийняли їхні поради. Що більше чоловік і дружина співпрацюють як одна команда, то щасливішим буде їхній шлюб.

`Як нам уникнути прикрої помилки, якої люди припускалися упродовж усієї історії: пізнати прекрасні принципи, викладені в наведених вище текстах, та перетворити їх на зло?`