---
title:  Первородний усього творіння
date:  16/02/2026
---

У Новому Завіті слово «первісток» або «первородний» майже завжди стосується Ісуса (див. Луки 2:7; Римл. 8:29; Євр. 1:6; Об’явл. 1:5), зокрема воно двічі використане в Посланні до колосян. Проте навіть коли це слово стосується інших осіб, воно не обов’язково означає того, хто народився першим за хронологічним порядком. Біблійна концепція «первістка» передбачає особливі стосунки сина зі своїм батьком, незалежно від послідовності народження. Крім того, в Біблії описані випадки, коли молодші сини ставали видатнішими за своїх старших братів. Ісаак, Яків і Йосип — лише деякі з них.

Давид, молодший із восьми братів, був помазаний на царя (1 Сам. 16:10–13). Через псалмиста Бог передрік: «А Я зроблю його первістком, — вищим від усіх царів землі» (Псал. 89:28). Господь сказав Мойсеєві: «Ізраїль — Мій син, Мій первісток» (Вих. 4:22). Отже, у цьому розумінні слово «первісток» має додаткове значення і вказує на першість як перевагу.

`Прочитайте Колос. 1:15–17. Які докази наводить Павло з метою обґрунтувати звання Ісуса «первородний усього творіння»?`

Павло явно не має на думці, що Ісус був першою створеною істотою. Власне, він категорично відкидає таку ймовірність. Двічі, двома різними способами, він наголошує, що Ісус створив усе. Усе було створено через Нього і для Нього (вірш 16). В обох випадках на Ісуса вказано як на Творця, через Якого Бог здійснювався процес Творіння (див. також Ефес. 3:9; Івана 1:1–3; Об’явл. 4:11).

Твердження Павла максимально вичерпне. Слово «все» означає все в просторовому розумінні (небо і земля), онтологічному (видиме і невидиме) та функціональному (престоли, панування, начала, влади). Останні поняття зазвичай стосуються ангельських істот (див. Ефес. 3:10; 6:12). Ніби намагаючись переконатися, що його не зрозуміють неправильно, апостол також підкреслює, що Ісус існував «раніш усього» (Колос. 1:17). Грецькою мовою цей вислів може означати першочерговість як за рангом, так і за часом, проте в усіх інших писаннях Павла він стосується часу (наприклад, див. 1 Кор. 2:7; Гал. 1:17; Ефес. 1:4).

Інша причина, яку апостол наводить як аргумент щодо першості Ісуса, полягає в тому, що «все існує в Ньому» (Колос. 1:17). Грецьке слово (суністемі) буквально означає «збирати разом» або «об’єднувати». Ісус — єднальна сила Всесвіту через Його роль і Творця, і Викупителя.

`Бог-Творець помер за нас. Чи можуть наші діла щось додати до цього? Чому думка, ніби наші діла можуть щось додати до звершеного Христом задля нас, є богохульством?`