---
title:  Образ невидимого Бога
date:  15/02/2026
---

Дивлячись у дзеркало або на власну фотографію, ми бачимо свій образ. Однак це плоске, двовимірне зображення. За деякими параметрами скульптура дає більш чітке уявлення, але все ще значно не дотягує до живої, дихаючої, анімованої реальності. Біблійна концепція образу, хоч інколи і стосується цих менших репрезентацій, передбачає дещо ще об’ємніше.

`Прочитайте Бут. 1:26, 27; 5:3; 1 Кор. 15:49; 2 Кор. 3:18; Євр. 10:1. З’ясуйте різне значення слова «образ» у наведених текстах. Чим вони можуть відрізнятися від опису Ісуса як образу Бога?`

Люди були створені з метою бути якомога більше схожими на Бога: фізично, духовно, соціально і функціонально. Дотепер у них відображається Божий образ лише частково. Проте Ісус дає нам змогу «побачити» невидимого Бога. «Хто Мене бачив,— сказав Ісус,— той і Отця бачив» (Івана 14:9). Він є «образом Його сутності» (Євр. 1:3). «Він був Словом Божим — думкою Бога, що стала чутною» (Е. Уайт. Бажання віків. С. 9), і Божим характером, який став видимим.

`Прочитайте Матв. 11:27; Івана 1:1, 2, 14, 18. Чому Ісус здатний в унікальний спосіб відкрити Отця?`

Зверніть увагу на інші вислови, якими Ісус описав Свій зв’язок з Отцем:

- «Мій Отець працює дотепер, — працюю і Я» (Івана 5:17).
- «Я і Отець — Ми одне!» (Івана 10:30).
- «Ніхто не приходить до Отця, якщо не через Мене» (Івана 14:6).

Христос також неодноразово використовував щодо Себе одне з Божих Імен — «Я є» (див. Вих. 3:14): «Я — хліб життя» (Івана 6:35); «Я — Світло для світу» (Івана 8:12); «Я — Пастир добрий» (Івана 10:11, 14); «Я є воскресіння і життя» (Івана 11:25); «Я — в Отці, а Отець — у Мені» (Івана 14:11, переклад І. Огієнка); «Перш ніж був Авраам, — Я є» (Івана 8:58).

`Якби Ісус був кимось іншим, а не Богом, що це означало б, окрім того, що Отець послав якусь створену істоту померти за нас? Чому єдиним шансом для нашого спасіння була смерть Самого Бога в Особі Христа?`