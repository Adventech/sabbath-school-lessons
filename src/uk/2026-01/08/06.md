---
title:  Примирити все
date:  19/02/2026
---

`Прочитайте Колос. 1:19, 20. Що означає вислів: «…примирити кров’ю Його хреста»? Наскільки повне це примирення?`

Щоб завершити кульмінацією свій опис Ісуса, Павло використовує дуже цікавий вислів грецькою мовою, непрямо вказуючи на Отця, Котрого апостол уже згадував у тексті 12. Це Його повнота, яка за вподобанням Отця перебуває в Ісусі (пор. Колос. 2:9). Що це за «повнота»? Апостол Іван говорить про неї, як про славу Отця, «повного благодаті й істини» (Івана 1:14).

І ця «повнота» охоплює чимало. Вона включає вічність і само існування Бога, а також Його силу творити й відтворювати. Найголовніше, вона відкриває Його мудрість у перемозі над гріхом і смертю найнеймовірнішим способом — хрестом. У такий спосіб Господь перетворив це найганебніше знаряддя смерті на символ Його вічної любові до кожної створеної істоти. «Бо так Бог полюбив світ, що дав Свого Єдинородного Сина, щоб кожен, хто вірить у Нього, не загинув, але мав життя вічне» (Івана 3:16).

Єдиний спосіб назавжди перемогти гріх та примирити все, що можна примирити, полягав у втіленні славетної істини: Бог є любов. Він настільки полюбив світ, що ризикнув усім, аби спасти нас через смерть Христа на хресті. Грецькою слово «світ» — космос, що може охоплювати весь Усесвіт. Павло використав цю універсальну ілюстрацію в контексті наслідування Христа: «Ми стали видовищем для світу [космос, тобто Всесвіт], для ангелів і для людей» (1 Кор. 4:9).

«Вражене Небо відчувало горе, дивлячись на Ісуса, Котрий висів на хресті… Провадячи життя бунтівників, сатана й усі, хто об’єднується з ним, стають такими далекими від гармонії з Богом, що для них сама Його присутність — жерущий вогонь. Слава Того, Хто є Любов, знищить їх. На початку Великої боротьби ангели не розуміли цього… Однак усе буде інакше, коли Велика боротьба закінчиться. Тоді, по завершенні Плану викуплення, Божий характер буде відкритий перед усіма створеними розумними істотами… Отож ангели могли радіти, коли дивилися на хрест Спасителя… Сам Христос повністю розумів результати Своєї Жертви на Голгофі. Усе це Він передбачав, коли вигукнув на хресті: “Звершилося!”» (Е. Уайт. Бажання віків. С. 760–764).