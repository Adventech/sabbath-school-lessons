---
title:  «Початок» та ініціатор
date:  18/02/2026
---

Прочитайте Колос. 1:18. Який зв’язок між статусом Христа як Голови і Його статусом як «початку»?

На івриті слова, що означають голову (рош) і початок (решіт), споріднені. У Писаннях перший приклад уживання слова «початок» міститься в Буття 1:1: «На початку [решіт] створив Бог небо та землю». Ісус — Голова людства і Церкви не тільки через Утілення, але й через те, що Він — Творець.

У грецькій мові слово «початок» (архе) має широке значення. У тексті Колос. 1:18 слово «початок» стосується Ісуса як джерела або Ініціатора Церкви, тому Він — її Голова, так само як і «початок» або Ініціатор Творіння.

Ісус — не лише Ініціатор Творіння і Церкви; через Своє воскресіння з мертвих (Римл. 6:3, 4) Він також Ініціатор нового Творіння. Оскільки заплата за гріх — смерть, перемога Христа над смертю також свідчить про Його перемогу над гріхом та Його силу відтворити нас за Своїм образом. Усе це доводить, чому Він — «первородний з мертвих» (щодо значення «первородного» дивіться урок за понеділок). Першість у воскресінні належить Йому, хоч уперше це сталося не з Ним (Мойсей був першим, і тому виникла суперечка з дияволом через його тіло [Юди 9]). Без воскресіння Христа ніхто інший не міг би воскреснути з мертвих.

Тепер стисло повторимо всі наведені Павлом підстави першості Ісуса:

1. Ісус Христос — досконалий образ невидимого Бога.

2. Посередник, Котрий створив усе.

3. Існував перш усього, і все існує в Ньому.

4. Голова Церкви — Його Тіла.

5. Ініціатор Творіння та нового Творіння.

6. Переміг гріх і смерть, тому заслужив право воскресити всіх, хто покладається на Нього як на Спасителя.

7. Існував завжди і тепер має першість як Голова людства і Церкви.

Що потрібно змінити вам, аби краще відчути першість Христа у своєму житті?