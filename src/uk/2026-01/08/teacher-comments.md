---
title:  Коментарі для Вчителів
date:  20/02/2026
---

**Основний текст:** Колос. 1:15–17.

**Тексти для дослідження:** Колос. 1:15–20.

### Частина I: Огляд

Біблія відкриває, що Ісус має першість у всьому (Колос. 1:18). Але що означає ця думка? У багатьох англійських перекладах Біблії грецьке слово протеуо подано як «перше місце», а не «першість». У Новому Завіті дієслово протеуо зустрічається лише в цьому тексті, отже його було ретельно підібрано з певної причини. Воно підкреслює унікальний, неперевершений статус Ісуса Христа. Оригінальний текст свідчить, що Його воскресіння дає Йому владу стати Господом усього: «Він — початок, Первонароджений з мертвих, щоб у всьому Він мав першість» (Колос. 1:18, акцентування додано). Іншими словами, Ісус був Господом за правом, а тепер Він стає Господом за фактом! Повне верховенство й суверенність ― очікувані результати Його перемоги над смертю. Іван Богослов також підкреслює цю думку, стверджуючи, що Ісус — «Первородний з мертвих, Владика земних царів» (Об’явл. 1:5, акцентування додано). Смерть і воскресіння Ісуса неминуче ведуть до Його правління над усім.

**Урок цього тижня зосереджений на двох основних темах:**

1. Титули Ісуса, перераховані в уривку Колос. 1:15–20, підкреслюють Його викупну діяльність заради людського роду. Він — Образ невидимого Бога, Первородний з усього творіння, Голова Церкви, Початок.
2. Ісус прийшов у цей світ, аби здійснити примирення між Богом і людьми (у вузькому розумінні), а також між Богом і всім творінням (у широкому розумінні).

### Частина II: Коментар

**Ілюстрація**

«Пастор церкви в Бостоні зустрів біля храму хлопчика. Той ніс іржаву клітку, у якій нервово пурхало кілька пташок. Пастор запитав:

— Синку, де ти взяв цих птахів?

— Я спіймав їх у полі, — відповів хлопчик.

— Що ти робитимеш із ними?

— Я гратимуся з ними, а потім, напевно, просто віддам їх старому котові, що живе в нашому домі.

Коли пастор сказав, що хоче купити їх, хлопець вигукнув:

— Пане, вони вам не потрібні! Це просто невеличкі старі дикі пташки, які не вміють гарно співати.

Пастор відповів:

— Я дам тобі два долари за клітку і птахів.

— Добре, домовилися, але для вас це невигідна справа.

Обмін відбувся, і хлопчик посвистуючи пішов геть, тішачись своїми блискучими монетами. Пастор обійшов будівлю церкви, відчинив дверцята маленької дротяної клітки й випустив наляканих створінь, аби вони летіти в небесну блакить.

Наступної неділі він приніс порожню клітку на богослужіння, поставив на кафедру та використав як ілюстрацію у своїй проповіді. Пастор наголосив: Христос прийшов на Землю, щоб знайти і спасти людей, котрі, як ті пташки, були призначені на загибель. Різниця полягала в тому, що Христос мав придбати нашу свободу ціною власного життя» (Michael P. Green. 1500 Illustrations for Biblical Preaching (Grand Rapids, MI: Baker Books, 2000). Рp. 297, 298).

В уривку Колос. 1:15–20 апостол Павло оспівує роль Христа як Творця (вірші 15–17) і Викупителя (вірші 18–20). У цих кількох текстах історію викуплення викладено лише небагатьма словами.

**ТИТУЛИ ІСУСА ТА ЙОГО ВИКУПНА ПРАЦЯ**

Тексти Колос. 1:15–20 — це гімн хвали Христу за Його працю викуплення. Використовуючи кілька титулів щодо Ісуса, Павло звертається до Старого Завіту з метою продемонструвати, що в Христі виконалися обітниці старозавітних завітів.

Образ невидимого Бога (вірш 15). Фразою «образ невидимого Бога» апостол указує на те, що Ісус справді мав людську природу, наголошуючи на Його втіленні. Грецьке слово ейкон, перекладене як «образ», часто використовується в біблійних записах, аби показати: щось є відображенням чогось іншого. Наприклад, у Септуагінті, грецькій версії Старого Завіту, статуя Навуходоносора (див. Дан. 2:31–3:18) у різних місцях названа ейкон. Безперечно, концепція відображення сягає Буття 1:26, 27, де про Адама сказано, що він був створений за образом Божим. Ісус прийшов у світ як Другий Адам, щоб відображати й відкривати Бога. Це означає: якби Бог Отець прийшов у світ замість Свого Сина, то був би схожий на Нього.

Первородний усього творіння (вірш 15). Усі титули Ісуса, згадані в текстах 15–18, слугують для наголошення на Його першості, привертаючи нашу увагу до різних аспектів Його викупної діяльності. Титул «Первородний усього творіння» у тексті 15 перегукується з титулом «Первонароджений з мертвих» у вірші 18, а також пов’язаний з ним. Павло використовує слово «Первородний», ґрунтуючись на Старому Завіті. Зазвичай титул «Первородний усього творіння» тлумачать двома способами: 1) він зображує Ісуса як Правителя над усім творінням, тобто Його унікальність і верховенство; 2) він зображує Ісуса як Вічносущого і Творця всього існуючого. Адже «в Ньому створене все… все через Нього і для Нього створене» (вірш 16); «Він ― раніш усього» (вірш 17). Немає необхідності відмовлятися від одного погляду на користь другого, оскільки вони доповнюють одна одну.

Голова Тіла (вірш 18). Як і інші метафори, ужиті щодо Ісуса в Новому Завіті, словосполучення «Голова Тіла» вказує на Його владу над Церквою, а також на Його ніжну турботу про неї. Отже, як Голова Церкви, Ісус забезпечує її зростання (див. Ефес. 4:15) та зміцнення (див. Колос. 2:19; Ефес. 5:29, 30). Найважливіше те, що Христос спасає її (див. Ефес. 5:23), бо любить (вірші 2, 25). У певному розумінні метафора про Голову дещо подібна до образу Пастиря. Ісус як добрий Пастир веде Церкву «до джерел вод життя» (Об’явл. 7:17); знає її, а також вона знає Його (див. Івана 10:14); Він любить її настільки, що віддав Своє життя за неї (вірші 11, 15), аби дати їй вічне життя (вірш 28).

Початок (вірш 18). Образ Ісуса як Початку всього сущого нерідко зустрічається в Новому Завіті. Більшою чи меншою мірою всі посилання на цей образ ґрунтуються на тексті Бут. 1:1. І хоч початкове твердження в Матв. 1:1 не стосується поняття «початок», вираз «книга родоводу Ісуса Христа» — це алюзія на книгу Буття (див. Бут. 5:1; 2:4). Євангеліє від Марка починається словами: «Початок Євангелія Ісуса Христа» (Марка 1:1), що, на думку багатьох учених, перегукується з Бут. 1:1. Євангеліє від Івана починається твердженням: «На початку було Слово» (Бут. 1:1) і продовжується словами: «Воно на початку було в Бога» (вірш 2). Так само Іван починає своє Перше Послання з алюзії і на своє Євангеліє, і на книгу Буття (див. 1 Івана 1:1). Далі апостол пише: «Ви пізнали Споконвічного» (1 Івана 2:13, 14). Наостанок, в Апокаліпсисі Іван згадує титул Ісуса — «початок Божого творіння» (Об’явл. 3:14). Отже, титул Початок (див. Колос. 1:18) указує на роль Ісуса як нашого Творця і Викупителя.

Первонароджений з мертвих (вірш 18). Використаний Павлом титул «Первонароджений з мертвих» (Колос. 1:18) дуже схожий на вираз апостола Івана в Об’явл. 1:5. Імовірно, обидва автори мають на увазі текст Псал. 89:28: «А Я зроблю його первістком, ― вищим від усіх царів землі». До певної міри цей псалом слугує своєрідним коментарем до уривка 2 Сам. 7:8–16, де докладно описано завіт Бога з Давидом. Але якщо ми уважно прочитаємо згаданий псалом, то виявимо, що текст говорить про Когось, більшого за людину (див. Псалом 89:30, 37). Новий Завіт відкриває: Ісус — есхатологічний Син Давида (див. Матв. 1:1). Уживаючи щодо Ісуса титул Первонароджений, Павло має на увазі, що Він — виконання Божої обітниці завіту, даної Давидові.

**ІСУСОВА СПРАВА ПРИМИРЕННЯ**

Результатом усього, що здійснив Ісус (див. Колос. 1:15–18), є Його першість у всьому (вірш 18). Павло свідчить: Христос звершив це все, і «Бог уподобав, аби в Ньому перебувала вся повнота» (вірш 19). Іншими словами, Ісус — повністю Бог і водночас повністю Людина. Отже, Він виконав передумови, необхідні для примирення людини з Богом (вірші 20–22). В уривку Ефес. 2:14–17 Павло пише про примирення з огляду на те, що Ісус прийшов у світ, аби бути нашим миром (вірш 14), тобто встановлювати мир (вірш 15) та проповідувати мир (вірш 17). Не лише людина, але й «усе Боже творіння матиме спокій і мир, тоді буде відновлена повна гармонія» (Grant R. Osborne. Colossians & Philemon: Verse by Verse, Osborne New Testament Commentaries (Bellingham, WA: Lexham Press, 2016). Р. 46).

### Частина III: Застосування

**Поміркуйте над запропонованими нижче темами. Потім попросіть учнів відповісти на запитання наприкінці цієї частини.**

В уривку Колос. 1:15–20 Ісус представлений як піднесений Господь усього творіння. Він ― наш Господь! Владарювання Ісуса ґрунтується на тому, що Він переможно воскрес із мертвих, аби бути нашим Царем і Посередником у Небесному святилищі. Ми можемо повністю покладатися на Нього та вірити, що Він відновить у нас Свій образ. Апостол Павло пише, що Бог «визначив наперед» нас, щоб ми були «подібні до образу Його Сина, аби бути Йому Первістком серед багатьох братів» (Римл. 8:29).

У Христі ми маємо обітницю всеохопливого відновлення. «Кров’ю Його хреста» ми тепер маємо мир з Богом (див. Колос. 1:20). Як пророкував Ісая багато століть тому, Ісус прийшов, щоб стати Владикою миру (див. Ісаї 9:6; пор. Ефес. 2:14). Ісая наголошує: «Завдяки перенесеному Ним стражданню, нам подаровано мир» (Ісаї 53:5). У тексті Римл. 5:10 Павло стверджує: «Будучи ворогами, ми примирилися з Богом смертю Його Сина».

Біблія свідчить: Ісус ― наш Творець і Викупитель. Він прийшов у цей світ і помер на хресті, щоб викупити нас та повернути Собі. Той, Хто створив нас (див. Івана 1:1–3), — це Той самий, Хто прийшов у тілі (див. Івана 1:14), щоб «віддати Свою душу як викуп за багатьох» (Матв. 20:28). Через Свою смерть і воскресіння Син Божий переміг гріх та смерть і здобув першість над усім на Небі й на Землі. Тому «все з Нього, через Нього і для Нього! Йому слава навіки! Амінь!» (Римл. 11:36).

**Запитання:**

1. Що означає бути подібними до образу Сина Божого (див. Римл. 8:29)? Чи зауважуєте ви це перетворення Божою благодаттю у своєму житті?
2. Чи Ісус є Господом вашого життя? Що для вас означає Його першість у всьому? Як Його першість дає вам надію?