---
title:  Першість Христа
date:  14/02/2026
---

### Біблійні тексти для дослідження
Бут. 1:26, 27; Колос. 1:15–20; Івана 1:1–3; Ефес. 1:22; 1 Кор. 12:12–27; 1 Кор. 4:9; Римл. 6:3, 4.

> <p>Пам’ятний вірш</p>
> «Він — образ невидимого Бога, первородний усього творіння. У Ньому створене все, що на небі й на землі, — видиме й невидиме, — чи престоли, чи панування, чи начала, чи влади, — усе через Нього і для Нього створене. Він — раніш усього, і все існує в Ньому» (Колос. 1:15–17).

В уроці цього тижня ми повернемося до дослідження Послання до колосян (див. Уроки 1 і 2). У матеріалі другого уроку за четвер ми наголосили, що в текстах Колос. 1:9–12 Павло молиться за віруючих у Колосах, прохаючи, щоб вони «поводилися гідно Господа, аби догодити Йому в усьому» (вірш 10). У віршах 12 і 13 апостол протиставляє два царства: Царство світла і царство темряви, «спадщину світла» і «владу темряви». Бог Отець надав нам право мати частку у вічній спадщині Царства світла, «визволив нас від влади темряви та переніс до Царства Свого улюбленого Сина, у Якому маємо викуплення Його кров’ю, прощення гріхів» (вірші 13, 14). Іншими словами, саме в Ісусі — нашому Богові і Творцеві ми маємо викуплення. Він викупив нас, і вірою в Нього ми перенесені із царства темряви до Царства Його улюбленого Сина.

Цього тижня ми розглянемо одне з найбільш вичерпних і величних тверджень про Ісуса в Новому Завіті. Що означають такі твердження про Христа: «Він — образ невидимого Бога, первородний усього творіння» (вірш 15)?