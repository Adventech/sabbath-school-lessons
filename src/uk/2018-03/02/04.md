---
title:  Проповідь Петра
date:   10/07/2018
---

Звинувачення в тому, що віруючі понапивалися вина, дало Петру можливість пояснити те, що відбувалося. У своєму зверненні апостол насамперед указує на Святе Письмо (Дії 2:16-21), описуючи злиття Святого Духа як виконання пророцтва.

`Порівняйте тексти Дії 2:17 та Йоіла 3:1. Як Петро розумів час виконання пророцтва Йоіла?`

У пророцтві Йоіла йшлося про прийдешнє спасіння (Йоіла 3:5), що характеризується кількома ознаками у світі природи і рясним злиттям Святого Духа (див. Йоіла 3:1-5). Пояснюючи події П’ятидесятниці у світлі пророцтва, Петро бажав наголосити на важливості цього моменту для історії. Однак у цитуванні Петром Йоіла ми бачимо значне відхилення від оригіналу. Замість вступної фрази Йоіла: «І буде потому...» (Йоіла 3:1), що вказує, як правило, на майбутнє, Петро каже: «...останніми днями» (Дії 2:17), тим самим заявляючи, що заключний акт найбільшої драми спасіння вже розпочався. Безумовно, ці слова не претендують на повний опис подій останніх днів, однак указують на відчуття невідкладності цих подій, яке характеризувало ранню Церкву. Перші християни не знали, коли настане кінець, проте були переконані, що це станеться скоро.

`Прочитайте Дії 2:22-32. Яку основну думку хотів викласти Петро, проголошуючи Євангеліє?`

Наголосивши на пророчому значенні П’ятидесятниці, Пет­ро звернувся у своїй промові до недавніх подій, пов’язаних із життям, смертю й воскресінням Ісуса. Однак особливий акцент він зробив на воскресінні, оскільки ця подія була вирішальним чинником євангельської звістки. Для Петра воскресіння стало остаточним доказом, який свідчить на користь Ісуса Христа (Дії 2:22, 27), тому, цитуючи Святе Письмо, він бажав звернути особливу увагу на значення воскресіння.

Смерть не могла втримати Ісуса у своїх кайданах, оскільки Він – Месія. Для Петра й усіх новозавітних авторів воскресіння Ісуса стало переконливим свідченням не тільки того, що Ісус – Месія, а й істинності християнської вістки спасіння.

`У нашому світі панує смерть, яка незмінно підстерігає нас і наших близьких. Чому істина про воскресіння Ісуса настільки важлива для нас?`