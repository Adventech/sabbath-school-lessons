---
title:  Злиття Святого Духа
date:   08/07/2018
---

Підкоряючись повелінню Ісуса, віруючі перебували в Єрусалимі, очікуючи виконання обітниці про Святого Духа. Прославляючи Бога, вони ревно молилися і щиро каялися. Коли настав день П’ятидесятниці, вони «всі… були однодушно разом» (Дії 2:1), імовірно, у тій самій кімнаті, про яку йдеться в Дії 1. Однак незабаром їм належало вийти до людей (Дії 2:6-13).

`Прочитайте Дії 2:1-3. Які надприродні явища супроводжували злиття Святого Духа?`

Картина злиття Духа вражала. Спочатку весь будинок наповнився раптовим шумом з неба, подібним до шуму сильної бурі, а потім з’явилися язики полум’я й осіли на присутніх.

У Святому Письмі вітер і вогонь часто пов’язані з теофанією, або Богоявленням (див. наприклад, Вих. 3:2; 19:18; П.Зак. 4:15). До того ж вогонь і вітер уособлюють Духа Божого (Івана 3:8; Матв. 3:11). Яке б значення не мали ці явища, у день П’ятидесятниці вони ознаменували унікальний момент в історії спасіння – обіцяне злиття Святого Духа.

Святий Дух ніколи не був бездіяльним. Його вплив на Божий народ у старозавітні часи був помітний, однак ніколи не відчувався в усій повноті. «У часи патріархів сила Святого Духа часто виявлялася помітним чином, але ніколи не була виявлена в усій своїй повноті. Тепер же слухняні слову Спасителя учні звершували молитву про цей дар, а Христос на Небі додавав до неї Своє заступництво перед Отцем. Він просив обіцяного дару Духа, щоб злити Його на Свій народ» (Е. Уайт. Дії апостолів, с. 37).

Іван Хреститель передвіщав про хрещення Святим Духом з Приходом Месії (Луки 3:16, порівн. Дії 11:16), і Сам Ісус кілька разів указував на це (див. Луки 24:49; Дії 1:8). Таке злиття мало стати першим проявом Його заступництва перед Отцем (Івана 14:16, 26; 15:26). У день П’ятидесятниці обітниця виконалася.

Хоч хрещення Святим Духом у день П’ятидесятниці було винятковою подією, пов’язаною з перемогою Ісуса на хресті та Його воцарінням на Небесах, досвід наповнення Святим Духом має стати невід’ємною незмінною частиною життя кожного віруючого (Дії 4:8, 31; 11:24; 13:9, 52; Ефес. 5:18).

`Що свідчить про те, що Святий Дух діє у вашому житті?`