---
title:  Воцаріння Ісуса
date:   11/07/2018
---

«Отже, правицею Божою був Він вознесений, обітницю Святого Духа одержав від Отця і вилив це, що ви бачите і чуєте» (Дії 2:33).

У третій частині своєї проповіді Петро повертається до питання мов, які привернули увагу людей. Віруючі не перебували в стані алкогольного сп’яніння, що було б дивно о 9 годині ранку (див. Дії 2:15), натомість говорили різними мовами внаслідок злиття з Небес Святого Духа.

`Прочитайте Дії 2:33-36. Який існував зв’язок між воцарінням Ісуса праворуч Бога та злиттям Святого Духа?`

Перебувати праворуч Бога – почесне становище (Псал. 110:1-3). На підставі Писання Петро робить висновок: Ісус злив Святого Духа на Своїх послідовників, оскільки знову зайняв на Небесах таке високе становище. Звеличення не принесло Ісусові статусу, якого Він не мав раніше (див. Івана 1:1-3; 17:5). Воно символізувало найвище визнання Отцем прерогативи Ісуса як Господа і Спасителя людства (див. Дії 2:36).

Насправді ця подія приводить нас до однієї з найважливіших тем Священного Писання: усесвітнього конфлікту між добром і злом. Головна думка така: Святий Дух не міг би зійти повною мірою, якби Христос не був прославлений (Івана 7:39), а цього б не відбулося без перемоги на хресті (див. Івана 17:4, 5). Іншими словами, прославлення Ісуса було обов’язковою умовою злиття Святого Духа, оскільки воно символізувало Боже схвалення подвигу Ісуса, здійсненого Ним на хресті. А цей подвиг означав поразку для князя цього світу (Івана 12:31).

Поява гріха у світі кинула тінь на Бога. Смерть Ісуса була необхідна не тільки для викуплення людства, а й для виправдання Бога та розвінчання обману сатани. Під час служіння Ісуса ера спасіння вже розпочалася (Луки 4:18-21). Виганяючи бісів та прощаючи гріхи, Він звільняв в’язнів сатани. І саме Голгофський хрест давав Христові необхідні для цього повноваження. Таким чином, коли жертва Спасителя була підтверджена на Небі, сатана зазнав нищівного удару, а Святий Дух був злитий, аби підготувати народ до Приходу Христа.