---
title:  Місіонерська історія
date:   13/07/2018
---

#### Найкращі друзі

_Батдельгер Баттзетзег_

Уперше я прийшла до церкви в дев’ятому класі, коли втратила водночас усіх своїх друзів.

Моя подруга Отко погодилася на інтимні стосунки зі своїм хлопцем, але запитала моєї поради щодо цього на подвір’ї нашої середньої школи в Улан-Баторі, столиці Монголії. Мені було лише шістнадцять років, але я була впевнена, що вона припускається помилки. Я порадила подрузі не робити цього. Потім, щоб упевнитися у своїй правоті, я запитала свою старшу сестру, що вона думає про це. Моя сестра, що відвідувала Адвентистську церкву, пішла до Отко і намагалася переконати її не припускатися помилки і почекати до заміжжя.

Отко була в люті, що я розкрила її секрет. Вона наговорила багато нехорошого про мене однокласникам, і вони почали ігнорувати мене. Таким чином, за один тиждень я втратила найкращу подругу і всіх своїх друзів у школі.

Я відчувала себе дуже самотньо і попросила сестру взяти мене з собою до церкви. Члени церкви тепло зустріли мене. Вони були привітні й доброзичливі, розповідали мені про Бога.

Через кілька місяців мої однокласники почали знову зі мною розмовляти. Вони помітили, що я ходжу до церкви, і запитали: «Навіщо ти ходиш туди?» Я розповіла їм, що стала християнкою.

Але зі своїми батьками я не була настільки відвертою. Мої батьки – буддисти, як і більшість жителів Монголії, і мій інтерес до християнства їх лише злив. Я продовжувала відвідувати церкву щосуботи, але приховувала це від своїх батьків. Врешті-решт я розповіла їм правду. Виявилося, що батьки давно вже все знали. Вони прийняли моє рішення хреститися.

Через півтора року після сварки з Отко вона прийшла до мене додому, щоб визнати, що я була права. Отко із сумом розповіла мені, що завагітніла і зробила аборт.

«Ти – чудова людина. Я не хочу втратити такого друга, як ти. Я готова навіть померти за тебе!» – сказала Отко.

Отко не знала, що подібні слова вже були записані в Біблії. В Івана 15:13 Ісус сказав: «Більшої любові ніхто не має за ту, коли хто душу свою кладе за друзів своїх».

Ми з Отко дружимо й досі, а мій найкращий Друг віддав за мене Своє життя.

Батдельгер Баттзетзег – учителька 5 класу в школі Тусгал – єдиної адвентистської школи в Монголії. У цьому кварталі приношення Тринадцятої суботи будуть використані для будівництва окремого приміщення для учнів 9-12 класів. У звільнених класних кімнатах проводитимуть заняття для учнів початкової школи.