---
title:  Дар мов
date:   09/07/2018
---

У тексті Дії 2:4 ми читаємо, що дар Духа Святого виявився в говорінні іноземними мовами. Проте це був лише один із численних проявів діяльності Святого Духа (див. Дії 10:45, 46; 19: 6). Серед них – передвіщення майбутнього (Дії 11:28), видіння (Дії 7:55), богонатхненна мова (Дії 2:8; 28:25), зцілення (Дії 3:6, 12; 5:12,16), підготовка до служіння (Дії 6:3, 5).

Дар мов був даний у день П’ятидесятниці не тому, що був характерним і найбільш переконливим свідченням злиття Святого Духа. Прояв цього дару мав покласти початок усе­світній місії Церкви. Іншими словами, щоб виконати Господнє доручення (див. Дії 1:8), необхідний був дар іноземних мов. Долаючи культурні бар’єри та досягаючи в проголошенні Євангелія краю Землі, апостоли мали говорити мовою людей, котрі потребували їхньої вістки.

`Прочитайте Дії 2:5-12. Що свідчить про те, що в день П’яти­десятниці апостоли говорили реальними інозем­ни­ми мовами?`

За свідченням демографії, у першому столітті на Землі проживало від 8 до 10 мільйонів юдеїв, і 60 % з них жили за межами Юдеї. Безліч юдеїв, котрі прибули до Єрусалима на свято з інших країн, не володіли арамейською мовою, якою розмовляло місцеве населення в той час.

Безперечно, більшість навернених у день П’ятидесятниці були юдеями з різних країн, і вони змогли почути Євангеліє рідною мовою. Факт, що апостоли розмовляли реальними іноземними мовами, а не використовували невідому екстатичну мову, підтверджує слово_діалектос_(Дії 2:6, 8). Цей термін позначає мову, яку використовує певний народ або на певній території (пор. Дії 21:40; 22:2; 26:14). Тому цілком очевидно, що апостоли говорили різними мовами. Чудо полягало в тому, що прості галилейці тепер могли розмовляти мовою, якої кілька годин тому навіть не знали. Місцеві юдеї, котрі стали свідками цієї картини, але не знали мов, знайшли єдине розумне, на їхню думку, пояснення: апостоли були п’яні і тому видавали дивні, незрозумілі їм звуки. «Інші, глузуючи, казали, що вони понапивалися вина» (Дії 2:13).

`Ці люди стали свідками великого Божого об’явлення, однак вважали, що віруючі просто п’яні. Як ми можемо виявляти обережність, щоб нас не вразила духовна сліпота?`