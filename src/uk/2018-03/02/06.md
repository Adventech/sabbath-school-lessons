---
title:  Початок жнив
date:   12/07/2018
---

Слова Петра проникли в саме серце його слухачів. Деякі з них, можливо, ще кілька тижнів тому кричали: «Розіпни Його!» (Луки 23:13-25). Однак тепер, переконані, що Ісус із Назарета справді був посланим Богом Месією, вони в розпачі вигукнули: «Що ж нам робити, мужі-брати?» (Дії 2:37).

`Прочитайте Дії 2:38. Які дві основні умови для отримання прощення?`

Покаяння – це не просто почуття смутку або жалю, а докорінні зміни в житті й відмова від гріха (Дії 3:19; 26:20). Істинне покаяння поряд з вірою – це Божий дар, але він може бути відкинутий, як і всі інші дари (див. Дії 5:31-33; 26:19-21; Римл. 2:4).

Від часів Івана Хрестителя покаяння було пов’язане з хрещенням (Марка 1:4). Хрещення стало виявом покаяння, обрядом, який символізує очищення від гріхів і моральне відродження, здійснюване Святим Духом (див. Дії 2:38; 22:16; пор. Тита 3:5-7).

`Прочитайте Дії 2:38, 39. Яку особливу обітницю дано тим, хто покається й охреститься?`

У день П’ятидесятниці цим людям було запропоновано не тільки прощення гріхів, а й повнота Святого Духа для особистого зростання, служіння в Церкві та особливо для виконання місії. Це найбільше благословення, адже головне завдання Церкви – нести Благу вістку (1 Петра 2:9). Таким чином, тепер ці люди мали впевненість у спасінні і силу Святого Духа, завдяки якій могли виконати доручену Церкві місію.

`Чому усвідомлення того, що нам дароване «прощення гріхів», настільки важливе для кожного охочого проголошувати Євангеліє? Зрештою, яку надію в Ісусі ми можемо запропонувати іншим, якщо самі її не отримали?`