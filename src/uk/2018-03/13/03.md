---
title:  Корабельна аварія
date:   24/09/2018
---

Павло запевнив усіх мандрівників – 276 осіб (Дії 27:37), що, незважаючи на майбутні труднощі, вони уникнуть людських жертв, тільки корабель зазнає катастрофи (Дії 27:22). Через 14 днів слова апостола справдилися. Буря ще гнала корабель по хвилях, але моряки почали припускати, що наближаються до берега, імовірно, почувши далекий гуркіт прибою (Дії 27:27). Шум прибою посилювався; побоюючись, щоб не наскочити на скелясті місця, моряки кинули з корми корабля чотири якорі, щоб зменшити швидкість, та очікували настання дня (Дії 27:28, 29).

`Прочитайте Дії 27:30-44. Чого ми можемо навчитися з цієї історії?`

На початку подорожі сотник поводився з Павлом добре, проте раніше не мав підстав довіряти порадам Павла щодо навігації. Через два тижні ситуація змінилася. Павло заслужив повагу сотника, оскільки пророцтво апостола про корабельну аварію тепер з точністю збувалося (Дії 27:21-26).

 Павло переконував мандрівників прийняти їжу, щоб у них вистачило сил доплисти до берега. Боже провидіння не звільняє нас від виконання звичайних обов’язків. «У всій цій історії спостерігається прекрасний баланс між Божим запевненням у безпеці людей та зусиллями, які вони повинні докласти» (David J. Williams, Acts, p. 438).

З настанням ранку моряки побачили землю; це була затока з пласким берегом, куди вони вирішили пристати. Проте корабель не зміг пристати до берега – він сів на мілину і зруйнувався під ударами хвиль. Воїни вирішили вбити всіх в’язнів, щоб ніхто не зміг втекти. Однак сотник, бажаючи врятувати Павла, не дозволив їм здійснити цей задум. Зрештою, як Бог і обіцяв, ніхто не загинув.

`Завдяки силі свідчення Павла та його характеру сотник, бажаючи зберегти йому життя, не дозволив воїнам убити в’язнів. Про що це говорить нам?`