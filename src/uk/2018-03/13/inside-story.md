---
title:  Місіонерська історія
date:   28/09/2018
---

#### Здорова церква для багатих

_Ендрю МакЧесні, Адвентистська місія_

Кійонг Квон, бізнесмен і організатор церков у Південній Кореї, вибрав багате передмістя Сеула для організації своєї другої церкви. Оскільки його перша церква, відкрита в сільській місцевості чотири роки тому, була пере­повнена, він поставив перед собою нову мету.

«Коли Бог уперше покликав мене, я злякався, – зізнається Кійонг. – А побачивши силу Божу, я став сміливішим».

Кійонг вважав, що бідним людям легше прийняти Бога, ніж заможним. Він міркував, як поділитися Євангелієм з тими, у кого все є, розумів, що багаті люди теж мають потребу в міцному здоров’ї. Тому він відкрив церкву «Новий старт» і вегетаріанський ресторан в офісній будівлі в передмісті Бунданга. Нова церква почала проводити семінари на теми здоров’я, кулінарні заняття й біблійні курси.

Серед перших відвідувачів була жінка-фармацевт. Вона з цікавістю прослухала тижневий семінар про здоров’я. Слухачі семінару отримали запрошення відвідати біблійні курси з вивчення книг Даниїла та Об’явлення. Але на ці заняття жінка не прийшла. Кійонг з’ясував, що жінка брала тижневу відпустку, щоб відвідувати семінар про здоров’я. Але у неї не було вільного часу відвідувати біблійні курси. Тому Кійонг зробив аудіозаписи біблійних лекцій і надіслав їй.

«Жінка була вражена тим, що почула, але не хотіла залишати свою церкву, члени якої дотримувалися неділі», – розповідає Кійонг.

Але в міру того, як вона слухала біблійні уроки, її мислення змінювалося. Жінка серйозно задумалася про дотримання суботи і поклоніння в церкві «Новий старт».

Поки вона роздумувала, у неї почалися сильні головні болі. Жінка турбувалася, що у неї може бути рак головного мозку, але лікарі не виявили його. Проте біль не вщухав.

Її 24-річна дочка сказала: «Хочеш знати, чому у тебе головний біль? Ти знаєш істину, але не чиниш за нею. Я піду з тобою до церкви, члени якої дотримуються суботи».

Наступної суботи жінка-фармацевт із донькою прийшли до церкви, і сьогодні вони – посвячені члени Адвентистської церкви.

«Завдяки таким досвідам я знаю, що це Божа справа, – говорить Кійонг. – Жодні людські зусилля не зможуть змінити серце, якщо цього не зробить Господь».

Кійонг Квон заснував три церкви в Південній Кореї. Частина приношень Тринадцятої суботи допоможе організувати першу Адвентистську церкву в місті Седжон, Південна Корея.
