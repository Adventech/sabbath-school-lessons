---
title:  На Мальті
date:   25/09/2018
---

Тільки діставшись берега, мандрівники дізналися, що це була Мальта – невеликий острів у центрі Середземного моря, на південь від Сицилії. За два тижні дрейфу корабля вони подолали відстань майже в 900 км, починаючи від Доброї Пристані на Криті. А тепер їм потрібно було провести три зимові місяці в очікуванні, перш ніж продовжити свою подорож (Дії 28:11).

`Прочитайте Дії 28:1-10. Що сталося з Павлом на острові Мальта? Як Бог діяв через нього?`

Жителі Мальти були дуже доброзичливі й гостинні. Перше, що вони зробили для Павла та його супутників, які промок­ли й замерзли, – розпалили багаття, щоб потерпілі могли зігрітися. Температура повітря в цей час року на Мальті не піднімається вище 10°С.

Інцидент зі змією привернув увагу людей до Павла. Спочатку місцеві язичники розцінили укус змії як Божественну відплату. Вони подумали, що Павло – убивця, котрий уцілів у морі, однак не зумів сховатися від богів або, можливо, від богині Діке, яка уособлювала справедливість і відплату. А оскільки апостол не помер, його проголосили богом, як це було в Лістрі кілька років тому (Дії 14:8-18). Хоч на цьому опис епізоду закінчується, ми можемо з упевненістю припус­тити, що Павло скористався ситуацією, аби засвідчити про Бога, Якому служив.

Публій, римський прокуратор Мальти або просто місцевий сановник, прихистив Павла та його супутників на три дні, доки вони не знайшли постійного місця перебування. Павло зцілив батька Публія, і це дало апостолу можливість здійснювати служіння зцілення серед жителів острова Мальти.

У розповіді Луки ми не знаходимо жодної згадки про хоча б одного наверненого або про організовану Павлом громаду за час його перебування на Мальті. Це показує, що наша місія виходить за рамки хрещення і створення церков; вона також полягає в турботі про людей та їхні потреби. Це практичний аспект Євангелія (Дії 20:35; пор. Тита 3:14).

`Цікаво зазначити, що тубільці-язичники володіли певним розумінням Божественної справедливості. Звідки воно з’явилося? Див. Римл. 1:18-20.`