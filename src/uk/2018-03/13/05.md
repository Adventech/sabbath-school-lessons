---
title:  Павло в Римі
date:   26/09/2018
---

Провівши на Мальті три місяці, Павло та його супутники нарешті змогли продовжити свою подорож (Дії 28:11). Вони прибули до Путеола (Дії 28:13) – сучасне місто Поццуолі, розташоване на березі Неаполітанської затоки, – звідки попрямували до Рима пішки (Дії 28: 11-16).

Вістка про наближення Павла швидко дійшла до Рима, тому група віруючих римлян вирушила назустріч апостолу, пройшовши кілька кілометрів на південь. Павло ніколи раніше не був у Римі, однак там у нього було багато друзів: соратники, навернені віруючі, родичі та багато інших (Римл. 16:3-16). Зустріч на Апієвій площі була дуже зворушливою, особливо з огляду на те, що сталося: корабельну аварію і факт, що тепер Павло – в’язень. Апостол подякував Богові за такий надзвичайний прояв любові й турботи з боку його улюблених друзів. Це дуже надихнуло його перед майбутнім судом кесаря.

Фест, безперечно, написав у своєму офіційному повідомленні, що за римськими законами Павло не був винен у жодному тяжкому злочині (Дії 25:26, 27; 26:31, 32). Це пояснює, чому Павлові було дозволено орендувати приватне житло (Дії 28:30), а не перебувати у в’язниці або військовому таборі. Проте за римським законом він був постійно прикутий ланцюгами до воїна. Факт, що Павло сам себе утримував, дозволяє припустити, що він займався звичним ремеслом (Дії 18:3).

`Прочитайте Дії 28:17-22. Що насамперед зробив Павло після свого прибуття до Рима?`

Хоч Павло не міг піти до синагоги, синагога могла прийти до нього. Тому через три дні після прибуття, за своєю звичкою спочатку йти до юдеїв (Римл. 1:16), він скликав місцевих юдейських лідерів, щоб заявити про свою невинність. Також апостол пояснив, що його заарештували винятково за надію Ізраїлю (Дії 23:6; 24:15; 26:6-8). Його наміром було не стільки захистити себе, скільки створити довірчу атмосферу, яка дозволила б йому проповідувати Євангеліє й доводити, що воскресіння Ісуса стало виконанням споконвічної надії Ізраїлю. Здивовані тим, що не отримували жодної інформації про Павла з Єрусалима, юдеї вирішили вислухати його.

`Прочитайте Дії 28:22. Що цей текст повідомляє про вороже ставлення до віруючих, яке існує і сьогодні? Як ми можемо залишатися вірними, коли інші засуджують нашу віру?`