---
title:  Морська подорож до Рима
date:   23/09/2018
---

Після дворічного ув’язнення в Кесарії (Дії 24:27) Павла мали відправити до Рима. Оскільки при описі морської подорожі до Італії використано особовий займенник першої особи множини, а також наведено подробиці тривалого небезпечного шляху (Дії 27:1-28:16), ми можемо припустити, що Павла супроводжували Лука й Аристарх (Дії 27:2). Ще один важливий персонаж цієї історії – римський сотник Юлій, котрий був відповідальний за всіх в’язнів (Дії 27:1).

Усі вони вирушили в дорогу наприкінці літа. Згаданий у тексті Дії 27:9 піст пов’язаний з Днем викуплення в другій половині жовтня. Від листопада до березня моряки переважно утримувалися від плавання Середземним морем через погані погодні умови. Однак у цьому випадку мандрівники зіткнулися з труднощами від самого початку і лише з великою затримкою досягли невеликої гавані Добра Пристань на острові Крит (Дії 27:8).

`Прочитайте Дії 27:9-12. Яку пораду дав Павло під час стоянки в Добрій Пристані? Як були сприйняті його слова?`

Команда не прислухалася до попередження Павла, вирішивши плисти на захід ще близько 60 км до Финіки, Критської пристані, де можна було безпечно перезимувати. На жаль, погода змінилася, здійнялася така сильна буря, що команді нічого не залишалося, як дозволити кораблеві дрейфувати на південний захід, віддаляючись від землі. Незабаром вони почали викидати за борт вантаж і навіть деяке оснащення корабля, відчайдушно намагаючись полегшити судно. Ситуація була критичною. Унаслідок тривалої поганої видимості, зливи й лютої бурі мандрівники не могли визначити свого місця розташування і були сильно виснажені. Вони почали втрачати будь-яку надію на порятунок (Дії 27:20).

`Прочитайте Дії 27:21-26. Яку роль у цьому епізоді відіграв Павло?`

Павло виголосив перед командою корабля та в’язнями пророчу вістку, яку щойно отримав від Бога. Не було причин впадати у відчай і втрачати надію. Хоч їм ще треба було пережити небезпеки, проте ніхто не загине.

`Чому Павло, вірний посвячений слуга Господа, мав пройти через такі випробування? Які уроки ми можемо засвоїти з пережитих ним досвідів?`