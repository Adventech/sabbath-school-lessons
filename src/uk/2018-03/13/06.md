---
title:  Перемога Євангелія
date:   27/09/2018
---

Призначеного дня величезна кількість юдеїв прийшла до Павла, щоб послухати його проповідь Євангелія (Дії 28:23).

`Прочитайте Дії 28:24-31. З якою метою Павло процитував книгу Ісаї?`

Цитата з Ісаї 6:9, 10 свідчить, що відбувається, коли люди відмовляються приймати Божественну вістку. Деякі юдеї прийняли цю вістку, інші – ні, між ними точилися запеклі суперечки, й апостолу не залишалося нічого іншого, як знову звернутися до язичників (Дії 13:46, 47; 18:6).

Павло був змушений чекати два роки, перш ніж постав перед імператором. Тим часом, незважаючи на своє становище в’язня, він міг безперешкодно проповідувати Євангеліє всім, хто приходив до нього. В останній сцені книги Дії апостолів зроблено акцент на перемозі Євангелія. Ані юдеї, ані римляни не могли зупинити поширення Доброї вістки.

Ми не знаємо, чому Лука закінчує розповідь саме на цьому моменті, хоч є свідчення, що у зв’язку з відсутністю складу злочину Павла звільнили з ув’язнення, після чого він вирушив у наступну місіонерську подорож. Через деякий час його знову заарештували, відправили до Рима і там стратили (див. 2 Тим. 4:6-8). Можливо, Лука як письменник мав на меті показати, що Євангеліє, яке прозвучало в далекому Римі, досягло «краю землі» (Дії 1:8).

«Терпіння й бадьорість Павла під час тривалого несправедливого ув’язнення, його мужність і віра були постійною проповіддю. Його дух, такий неподібний до духу світу, свідчив: у ньому перебуває неземна сила. Його приклад спонукав християн енергійніше захищати справу, від виконання котрої був усунутий Павло. Таким чином, кайдани апостола виявилися дуже дійовими, і коли здавалося, що він уже безсилий та не спроможний зробити багато, він зібрав снопи для Христа в тих місцях, до яких практично не мав доступу» (Е. Уайт. Дії апостолів, с . 464).

Проте, з погляду місії Церкви, можна сказати, що книга Дії апостолів, або історія поширення Євангелія, ще не закінчена. Саме на цьому етапі кожен з нас з’являється на сцені. Протягом століть було написано багато захопливих і зворушливих розділів, деякі з них – кров’ю Божих вірних свідків. Підійшла наша черга додати ще один розділ – сподіваємося, що останній – і разом з учнями завершити місію Ісуса (Матв. 24:14).