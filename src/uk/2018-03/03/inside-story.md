---
title:  Місіонерська історія
date:   20/07/2018
---

#### Страх перед усиновленням

_Санг Сук Парк_

Ще маленькою дівчинкою я хотіла всиновити дитину. Це бажання збереглося після мого заміжжя і народження сина, але я не відчувала, що готова до такого серйозного кроку.

Зрештою я заповнила необхідні документи і почала молитися: «Боже, пошли мені дитя, з яким я зможу знайти спільну мову. Нехай перша дитина, яку я зустріну, буде дитиною від Тебе!»

Так я молилася 2,5 місяці. Потім з притулку нам привели дворічну Бомін. Але при зустрічі вона злобно подивилася на мене. Я хотіла подружитися з нею, для чого простягнула їй пригощання і ляльку. Але дівчинка жбурнула ляльку і не дозволила навіть доторкнутися до себе. Я відправила Бомін назад до притулку.

«Я дуже боюся усиновлення дітей!» – сказала я чоловікові.

Але я відчувала, як Бог говорить: «Хіба ти не молилася і не просила, щоб перша дитина була послана Мною?» Я плакала і казала Богу: «Я дуже боюся жити з цією дитиною!»

Але потім я інакше молилася: «Якщо я повинна взяти цю дівчинку, пошли мені, Боже, тверду впевненість у тому, що я зможу виховати її».

Так я молилася п’ять днів. На п’ятий день, під час ранкових роздумів, я прочитала 2 Самуїла 24:14 і зрозуміла, що це і є відповідь. У тексті цар Давид говорить: «Сильно скорблю я! Нехай же впадемо ми до Господньої руки, “бо велике Його милосердя”».

Я згадала, що Господь завжди вів мене, і я знаю, що Він і надалі милостиво піклуватиметься про мою родину. Я вирішила віддатися в руки Божі.

«Поїхали, заберемо нашу дівчинку!» – сказала я чоловікові.

Сльози котилися по моїх щоках, коли ми під’їхали до притулку. Я не могла забути її злісного погляду. Потім я подумала: «Я ж збираюся зустрітися зі своєю прекрасною донечкою!» «Боже, допоможи нам полюбити її!» – помолилася я.

У притулку ми трохи почекали, перш ніж Бомін увійшла до кімнати. Вона тихо підійшла до мене і вклала свої маленькі ручки в мої. Мені здалося, що це Господь тримає мене за руки. Я помолилася: «Допоможи мені привести це дитя на Небеса!» І ми поїхали додому.

58-річна Санг Сук Парк очолює агентство з усиновлення дітей Morning Calm Family. За останнє десятиліття воно розмістило 238 дітей у 160 сім’ях адвентистів в Південній Кореї. Сама Санг усиновила чотирьох дітей.