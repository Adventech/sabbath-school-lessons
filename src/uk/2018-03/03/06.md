---
title:  Другий арешт
date:   19/07/2018
---

Апостоли не тільки звершували Божий суд над гріхом, як у випадку з Ананієм і Сапфірою. Господь також являв через учнів Свою милість до грішників. Здійснюване апостолами дивовижне служіння зцілення (див. Дії 5:12-16) було видимим свідченням дії Святого Духа. Вражає переконання людей, що навіть тінь Петра здатна дарувати зцілення. Це перегукується з євангельською розповіддю про жінку, котра зцілилася, доторкнувшись до одягу Ісуса (див. Луки 8:43, 44). Лука не стверджує, що тінь Петра справді мала цілющу силу, а лише повідомляє про переконання людей. Незважаючи на поширені забобони, Бог, поблажливо зійшовши до рівня віри людей, продовжував виявляти Свою милість.

Чим більше апостоли сповнювалися силою Святого Духа, а чудеса й ознаки намножувалися, тим більше заздрість наповнювала серця релігійних лідерів. Саме це спричинило другий арешт апостолів (див. Дії 5:17, 18). Тільки після чудесного звільнення з в’язниці (Дії 5:19-24) та ще однієї сміливої проповіді Петра, котрий заявив, що слід «слухатися більше Бога, ніж людей!» (Дії 5:29), деякі начальники почали припускати, що за всім цим може стояти сила згори.

`Прочитайте Дії 5:34-39. Яким чином Гамалиїл намагався відрадити синедріон від убивства апостолів?`

Синедріон перебував під контролем садукеїв, а фарисеї являли собою впливову меншість. Гамалиїл був фарисеєм і законовчителем. Він користувався настільки великою повагою серед юдеїв, що заслужив титул «раббан» _(наш учитель),_а не просто «раббі» _(мій учитель)._ Павло був одним з його учнів (див. Дії 22:3).

Гамалиїл у своїй промові нагадав про два повстанських рухи в нещодавній історії Ізраїлю, які також привернули послідовників і викликали сум’яття. Однак лідери цих рухів були вбиті, а послідовники розсіялися. Гамалиїл зробив висновок: якщо християнський рух – «від людей», то незабаром зникне. Якщо ж цим рухом, як стверджували апостоли, керує Сам Бог, то начальники не зможуть перешкодити йому! До поради Гамалиїла прислухалися. Апостолів побили і знову заборонили їм проповідувати в Ім’я Ісуса.

`Що ця історія говорить нам про користь і своєчасність доброї поради? Як ми можемо навчитися бути більш відкритими до чужих порад, навіть якщо вони здаються нам не зовсім приємними?`