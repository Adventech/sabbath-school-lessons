---
title:  Початок протистояння
date:   17/07/2018
---

Незабаром успіх Церкви викликав протидію з боку окремих юдейських керівників у Єрусалимі. На чолі Єрусалимського храму стояли первосвященик та його помічники – переважно садукеї. Первосвященик також головував у раді, до складу якої входили здебільшого садукеї й фарисеї. Оскільки садукеї не вірили у воскресіння, їх сильно обурили заяви Петра й Івана про воскресіння Христа з мертвих. Храмова сторожа затримала апостолів і посадила до в’язниці; наступного дня вони мали стати перед синедріоном (Дії 4:1-7).

`Прочитайте уривок Дії 4:1-18. Що Петро відповів на запитання про те, якою владою вони здійснили чудо? Яка ідея в промові Петра викликала в керівників серйозні побоювання?`

Юдейських вождів, які претендували на авторитет, цікавило, якою владою було здійснене чудо. Петро заявив, що чудо було здійснене в Ім’я Ісуса, а також додав, що спасіння походить тільки від Нього. І хоч апостоли постали перед найвищим органом юдейської влади, вони служили незрівнянно могутнішій владі. Мужність і красномовство неосвічених галилейських рибалок вразили всіх присутніх. Юдейські вожді не розуміли, що апостоли були сповнені Святого Духа згідно з обітницею Ісуса (див. Матв. 10:16-20).

Не спроможні заперечити факт чуда, оскільки зцілений перебував серед присутніх, члени синедріону заборонили апостолам проповідувати. Почута звістка налякала лідерів нації не менше, аніж сам рух, який стрімко поширювався. Вони не могли належним чином оцінити почуте свідчення, тому дозволили забобонам і прагненню до самозахисту диктувати їм подальші дії.

Заключні слова Петра – це одна з найкоштовніших перлин книги Дії апостолів: «Розсудіть, чи справедливо перед Богом більше слухати вас, ніж Бога? Адже ми не можемо не розповідати про те, що бачили і чули!» (Дії 4:19, 20).

`Поміркуйте про прагнення до влади і про те, яким небезпечним воно може бути. Чому християни, покликані служити ближнім, мають остерігатися прагнення до влади?`