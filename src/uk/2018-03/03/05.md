---
title:  Ананій та Сапфіра
date:   18/07/2018
---

Відмова від особистого майна в ранній Церкві була добровільною, тобто вона не була обов’язковою умовою членства в громаді. Однак кілька прикладів добровільної щедрості надихнули всю громаду. Одним з таких прикладів став учинок Варнави (див. Дії 4:36, 37), котрий пізніше відіграв важливу роль у Церкві.

Поряд з позитивними ми бачимо й негативні приклади в громаді, які загрожували єдності Церкви саме в той час, коли вона почала зазнавати нападів ззовні.

`Прочитайте уривок Дії 5:1-11. Які уроки ми можемо почерпнути з цієї історії?`

Відчуваючи на собі прямий вплив Божого Духа, Ананій та Сапфіра пообіцяли віддати Господу гроші, отримані від продажу землі, але, вийшовши з-під цього небесного впливу, вони відразу втратили впевненість у правильності свого рішення. Вони засумнівалися, почали думати, як би ухилитися від виконання свого зобов’язання. Таким чином подружжя відчинило двері, через які негайно увійшов лукавий, щоб заволодіти їхнім розумом. Спочатку Ананій і Сапфіра впустили в серце жадібність, а потім, оскільки їм було незручно перед братами відмовитися від узятої на себе урочистої обітниці, вони пішли ще й на обман. Вони удвох обговорили цю справу і свідомо приховали частину суми. Цей переступ був не спонтанним, натомість частиною ретельно продуманого плану, навмисної спроби «випробовувати Господнього Духа» (Дії 5:9).

Молода Церква швидко зростала, і, щоб зберегти її від морального розтління, необхідно було на самому початку дати віруючим переконливе застереження. Тому Ананія і Сапфіру спіткало суворе Боже покарання. Общинне життя Церкви ґрунтувалося на впевненості, що Ісус скоро повернеться. Нечестивий учинок Ананія й Сапфіри на такому ранньому етапі християнства міг нівелювати всю важливість вірності Богові та згубно вплинути на інших віруючих.

Отже, ми бачимо, що дії подружжя від початку і до кінця були гріховними, а гріх у Божих очах – серйозна проблема (див. Єзек. 18:20; Римл. 6:23), навіть якщо відплата за нього приходить не відразу. Факт, що покарання часом відбувається зі зволіканням, має нагадувати нам про велике Боже милосердя (див. 2 Петра 3:9).

`Чому нам необхідно виявляти обережність, щоб не зло­вживати благодаттю і не повторити фатальної помилки Ананія й Сапфіри?`