---
title:  Навчання і спілкування
date:   15/07/2018
---

Після розповіді про П’ятидесятницю Лука переходить до загального опису внутрішнього життя Церкви в Єрусалимі. «Перебували вони постійно в навчанні апостолів і в братерській спільності, в ламанні хліба та в молитвах» (Дії 2:42). Фактично згадані в тексті чотири аспекти можна об’єднати навчанням та братерською спільністю. Згідно з текстом 46, навчання відбувалося в храмі, а для братерської спільності віруючі збиралися в приватних будинках.

Двір храму оточували криті притвори (приміщення перед входом до храму), де часто викладали рабини. Відданість віруючих апостольському вченню свідчить про те, що дар Святого Духа привів їх не до споглядальної релігії, а до інтенсивного процесу навчання під керівництвом апостолів, чий авторитет підтверджували чудеса й ознаки (Дії 2:43).

Ще однією особливою рисою ранньої Церкви була братерська спільність. Віруючі постійно перебували разом не тільки в храмі, а й у своїх оселях, де розділяли трапезу, проводили Вечерю Господню і молилися (Дії 2:42, 46). Перебуваючи в такому щоденному служінні, ранні християни виявляли свою надію на скоре повернення Ісуса та безпосереднє спілкування з Ним у Царстві Месії (див. Матв. 26:29).

Приватні оселі відігравали ключову роль у житті ранньої Церкви. Віруючі продовжували відвідувати щоденні богослужіння в храмі (Дії 3:1), а по суботах, імовірно, пере­бували в синагогах зі своїми братами-юдеями (див. Якова 2:2*); проте відмітні аспекти християнського посвячення виявлялися саме в оселях.

`Прочитайте Дії 2:44, 45; 4:34, 35. Який важливий момент характеризував спілкування членів ранньої християнської Церкви?`

Віруючі були переконані, що кінець близько, тому вирішили, що необхідність в особистому майні відпала і спільне використання матеріальних благ буде доцільнішим. Не було жодної підстави непокоїтися про завтрашній день, адже Сам Месія мав подбати про їхні потреби у Своєму Царстві (див. Луки 22:29, 30). Спільне використання загального майна дозволило християнам відчувати непорушну єдність і стало винятковим прикладом християнської щедрості.

`Як часто ви щедро ділитеся тим, що дарував вам Господь?`