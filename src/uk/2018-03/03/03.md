---
title:  Зцілення кульгавого
date:   16/07/2018
---

Текст Дії 3:1 повідомляє, що о третій годині дня за нашим часом Петро й Іван вирушили до храму на молитву. Цей факт свідчить про те, що в ранній період Церква, по суті, сповідувала юдейську віру (відрізняючись тільки вірою в Ісуса як Месію). Апостоли відвідували храм не тільки з метою повчання або навернення нових людей. Залишаючись юдеями, Петро й Іван дотримувалися юдейських релігійних традицій (Дії 20:16; 21:17-26), принаймні до цього моменту. Тут вони здійснили дивовижне чудо (Дії 3:1-10), завдяки якому в Петра з’явилася можливість сказати ще одну проповідь.

`Прочитайте уривок Дії 3:12-26. На чому Петро зробив особливий наголос у своїй проповіді?`

Проповідь ранніх християн містила, як правило, п’ять основних пунктів: Ісус – Месія, Який мав постраждати (Дії 3:18); Бог воскресив Його (Дії 3:15); Ісус був прославлений на Небесах (Дії 3:13); Він знову прийде (Дії 3:20); покаяння необхідне для прощення гріхів (Дії 3:19).

Фактично цю саму звістку ми несемо світові й сьогодні, хоч в інших умовах. Апостоли залишалися в юдейському оточенні, і замість зміни релігії людям слід було просто «перейти» від старого заповіту до нового. Вони, як частина Божого народу, мали прийняти Месію й пережити нове народження, яке відбувається після істинного навернення.

Хоч нині ситуація змінилася, вістка залишається колишньою: Христос помер за наші гріхи, воскрес і повернеться знову. Це означає, що в Ньому ми можемо здобути спасіння. Навіть у контексті Трьохангельської вістки, записаної в Об’явл. 14, Ісус Христос, Який був розп’ятий, воскрес і знову гряде, має залишатися центром проголошуваної нами вістки.

«З усіх, хто вважає себе християнами, адвентисти сьомого дня повинні бути першими у звеличенні Христа перед світом. Проповідь Трьохангельської вістки вимагає проголошення істини про суботу. Цю істину необхідно звіщати разом з іншими складовими вістки. Однак при цьому не можна випускати з уваги Христа – великий Центр тяжіння. Саме на хресті Хрис­товому милість та правда спіткаються, справедливість та мир поцілуються. Грішника необхідно спонукувати дивитися на Голгофу; з простою вірою дитини він має довіритися достоїнствам Спасителя, прийняти Його праведність й увірувати в Його милосердя» (Е. Уайт. Служителі Євангелія, с. 156, 157).