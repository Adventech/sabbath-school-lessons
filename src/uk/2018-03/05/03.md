---
title:  Дорогою до Дамаска
date:   30/07/2018
---

`Прочитайте Дії 9:3-9. Що сталося, коли Савло наближався до Дамаска? Яке значення мають слова Ісуса в Дії 9:5 (див. також Дії 26:14)?`

Коли Савло та його супутники підходили до Дамаска, відбулося щось несподіване: близько полудня їх осяяло надзвичайно яскраве світло з неба і вони почули голос. Це було не просто пророче видіння, а Божественне з’явлення, призначене винятково для Савла.

Люди, які його супроводжували, бачили світло, але осліп тільки Савло; вони чули голос, однак тільки Савло зрозумів його. Світло представляло Божественну славу воскреслого Ісуса, Котрий тієї миті особисто з’явився гонителеві (див. Дії 22:14). Згодом Павло неодноразово стверджував, що особисто бачив Ісуса, а це прирівнювало його до дванадцятьох апостолів як свідка Христового воскресіння та наділяло апостольськими повноваженнями (1 Кор. 9:1; 15:8).

Подальший діалог з Ісусом вразив Савла сильніше, ніж поява світла. Переслідуючи віруючих в Ісуса з Назарета, він був абсолютно впевнений, що здійснює Божу справу, очищаючи юдаїзм від небезпечної єресі (див. Івана 16:2). Однак тепер Савло із жахом дізнався не тільки те, що Ісус живий, а й те, що, терзаючи Його послідовників, він заподіював страждання Самому Ісусові.

Звертаючись до Савла, Господь використав приказку, імовірно, грецького походження, яка, безперечно, була знайома гонителеві: «Тяжко тобі бити ногою колючку!» (Дії 26:14).

Цей вислів може вказувати на боротьбу в розумі Савла. Біблія пов’язує її з впливом Святого Духа (Івана 16:8-11). Те, що відбулося зі Степаном, могло непокоїти його. «Савло відіграв неабияку роль у суді над Степаном, проте надзвичайні докази Божої присутності під час суду над мучеником примусили Савла засумніватися в справедливості справи, яку він розпочав проти послідовників Ісуса. Він був глибоко занепокоєний. Відчуваючи розгубленість, Савло звертався до тих, чиїй мудрості і справедливості повністю довіряв. Аргументи священиків та начальників урешті-решт переконали його в тому, що ізраїльські служителі праві: Степан був богозневажником, а Христос, Якого проповідував відданий на мученицьку смерть Його учень, був самозванцем» (Е. Уайт. Дії апостолів, с. 112 , 113).

`Чому необхідно прислухатися до Божого голосу, який говорить через совість?`