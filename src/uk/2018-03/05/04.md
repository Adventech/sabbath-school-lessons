---
title:  Візит Ананія
date:   31/07/2018
---

Усвідомивши, що він розмовляє із Самим Ісусом, Савло запитав: «Господи, що мені робити?» (Дії 22:10). Запитання Савла свідчить про його розкаяння в минулих злодіяннях, але, що важливіше, він висловив безумовне бажання підпорядкувати своє життя Ісусові. Коли Савла привели до Дамаска, він мав чекати подальших вказівок.

Уривок Дії 9:10-19 повідомляє, як діяв Господь, аби приготувати Савла з Тарса до нового життя вже як апостола Павла. У видінні Ананій отримав від Ісуса доручення відвідати Савла і покласти на нього руки, щоб повернути йому зір. Однак Ананій знав, хто такий Савло та як багато віруючих постраждало і втратило життя через нього. Також Ананій був добре обізнаний про мету приходу Савла до Дамаска, тому не хотів стати першою жертвою Савла в цьому місті. Його побоювання було цілком зрозумілим.

Ананій, звичайно, не здогадувався, що Савло мав особисту зустріч з Ісусом, яка назавжди змінила його життя. Ананій також не знав, що Савло вже не є посланцем синедріону, натомість покликаний Господом здійснювати служіння в Його Ім’я. Це означало: відтепер Савло – не апостол синедріону, а обране знаряддя Христа для передачі Євангелія як юдеям, так і язичникам.

`Прочитайте Гал. 1:1, 11, 12. Яку заяву робить Павло щодо свого апостольського служіння?`

У Посланні до галатів Павло наполягає на тому, що дані йому звістка й апостольські повноваження походять не від людей, а безпосередньо від Ісуса Христа. Це аж ніяк не заперечує ролі Ананія в його покликанні. Відвідавши Савла, Ананій тільки підтвердив доручення, яке той уже отримав від Самого Ісуса дорогою до Дамаска.

Насправді зміна в житті Савла була настільки приголомш­ливою, що очевидно одне: у цьому не було жодної людської заслуги. Тільки Божественним втручанням можна пояснити факт, що найзапекліший противник Ісуса раптово прийняв Його як Господа і Спасителя, залишив у минулому все: переконання, репутацію, кар’єру – і став найбільш посвяченим й успішним апостолом.

`Яким чином навернення Савла ілюструє дію дивовижної Божої благодаті? Який урок ми можемо почерпнути з цієї історії щодо нашого ставлення до людей, котрі, на нашу думку, навряд чи коли-небудь приймуть істинну віру?`