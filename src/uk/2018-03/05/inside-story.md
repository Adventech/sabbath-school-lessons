---
title:  Місіонерська історія
date:   03/08/2018
---

#### Благовістя через Фейсбук

_Ендрю МакЧесні, Адвентистська місія_

Адвентистів Південної Кореї вважають одними з найбільш старанних євангельських працівників. Вирушивши на Близький Схід, ви неодмінно знайдете віруючих корейців у Туреччині та Лівані. Корейці живуть в Африці та Південній Америці. Навіть у таких віддалених місцях, як Бангладеш та Індія, корейці здійснюють важливе служіння.

Проте, за словами місцевих керівників церкви, незважаючи на цей місіонерський дух, багато молодих людей у Південній Кореї зазнає труднощів.

Проблема пов’язана з культурним конфліктом поколінь та труднощами кар’єрного росту в країні, де субота визнана робочим днем. Крім того, проблему поглиблює висміювання адвентистів, поширене серед християн інших конфесій. У той час як чверть населення Південної Кореї, що становить 51 мільйон людей, сповідує християнство, адвентисти представляють значну меншість. Адвентистську церкву відкидають як культ, а членів Церкви називають образливим прізвиськом, утвореним від абревіатури «АСД».

Шестеро студентів адвентистського університету вирішили покласти край цій практиці. Вони створили групу в соціальній мережі Фейсбук і радіоканал, що віщає в Інтернеті, щоб молоді адвентисти отримували об’єктивну інформацію.

«Ми намагаємося досягти молодих людей, які не відчувають себе частиною всесвітнього адвентистського руху», – розповідає один із засновників проекту Хансу Хюн, 27-річний студент адвентистського університету Сам Юк в Сеулі і член університетської церкви.

Молоді адвентисти зазначають, що у створеній 2014 року групі нараховується близько 900 учасників, що є значною цифрою для Адвентистської церкви в Південній Кореї. Спільнота публікує записи з вегетаріанськими рецептами і духовними досвідами. Адміністратори групи беруть інтерв’ю у молодих членів Церкви або у відомих національних акторів чи співаків, які є адвентистами. Велику популярність отримала серія публікацій про адвентиста Дезмонда Досса, ветерана Другої світової війни, під час прокату фільму «З міркувань совісті».

«Ми виявили, що подібний інформаційний контент легко сприймається молодіжною аудиторією, – ділиться своїми спостереженнями 25-річний Теджун Бонг, один із засновників проекту і студент богословського факультету університету Сам Юк. – Адвентистська молодь, яка залишила Церкву, зізнається, що отримує підтримку через наше служіння. Ми невимовно раді цьому!».

Радіоканал, пов’язаний із групою в Facebook, має назву Радіо АСД і пропонує двогодинне щотижневе мовлення. Молодіжні лідери Адвентистської церкви в Кореї розповідають в ефірі про те, як вони проводять суботу. Студенти юридичного факультету обговорюють проблеми, що виникають у результаті дотримання суботи.

«Від 700 до 2000 осіб слухають нас щотижня, – розповідає 27-річний Хюнхо Кім, один із засновників радіо, студент факультету англійської літератури. – У християнському житті легко стати пасивним, але ми, молоді люди, готові діяти і вносити свій вклад в адвентистське служіння».