---
title:  Гонитель Церкви
date:   29/07/2018
---

Савло був еллінським юдеєм. Він народився в Тарсі, столиці Килікії (див. Дії 21:39). Проте він не був типовим еллінським юдеєм, оскільки опинився в Єрусалимі, де навчався в Гамалиїла (Дії 22:3) – найвпливовішого на той час учителя-фарисея. Савло був ортодоксальним фарисеєм, і його завзяття часом межувало з фанатизмом (див. Гал. 1:14). Саме це завзяття було причиною смерті Степана та зробило його ключовою постаттю в наступних гоніннях Церкви.

`Прочитайте Дії 26:9-11. Як Павло описує свої дії проти Церкви?`

У своїх посланнях Павло стверджує, що для юдеїв Євангеліє – спокуса (1 Кор. 1:23). По-перше, Ісус не відповідав традиційним юдейським очікуванням царственого Месії. По-друге, для них була неприйнятною сама ідея, що Розп’ятий на хресті – це посланий Богом Месія, адже в Писанні сказано: «Повішений – Боже прокляття» (П. Зак. 21:23). Розп’яття для юдеїв було абсурдним протиріччям, переконливим доказом того, що заяви Церкви про Ісуса як Месію – хибні.

Тексти Дії 9:1, 2 повідомляють, як Савло з Тарса переслідував віруючих. Дамаск був великим містом, розташованим за 215 кілометрів на північ від Єрусалима. Значну частину населення міста становили євреї. Проживаючи за межами Юдеї, вони утворили певну спільноту з центральним органом управління (синедріоном) у Єрусалимі. Синагоги опікувалися членами місцевих громад. Синедріон і такі громади підтримували постійний зв’язок через листи, які переважно передавав шаліах, «посланець» (від євр. _шалах_ – «посилати»). Шаліах був офіційним представником, котрий за дорученням синедріону виконував кілька релігійних функцій.

Коли Савло випросив у первосвященика, голови синедріону, листи до Дамаських синагог, він став шаліахом, який мав владу арештовувати послідовників Ісуса та провадити їх до Єрусалима (див. також Дії 26:12). Еквівалентом єврейського слова _шаліах_є грецьке слово _апостолос_ («апостол, посланець, посол»). Таким чином, перш ніж стати апостолом Ісуса Христа, Савло був апостолом синедріону.

`Коли в останній раз ви ревно виступали за чи проти чогось, але згодом змінили свою думку? Який урок вам необхідно отримати з цього досвіду?`