---
title:  Початок служіння Павла
date:   01/08/2018
---

Читаючи уривок Дії 9:19-25, ми можемо дійти висновку, що після свого навернення Павло ненадовго затримався в Дамаску, після чого повернувся до Єрусалима (див. Дії 9:26). Однак у тексті Гал. 1:17 Павло повідомляє: перед тим як вирушити до Єрусалима, він пішов до Аравії, де, очевидно, жив на самоті протягом якогось часу. «Тут, у відлюдді пустелі, Павло мав чудову можливість для дослідження й роздумів на самоті» (Е. Уайт. Дії апостолів, с. 125).

`Прочитайте Дії 9:20-25. Як Лука описує служіння Павла в Дамаску? Наскільки успішним воно було?`

Коли Павло вирушав з Єрусалима з листами від первосвященика, його початковою мішенню були християни з юдеїв, котрі, можливо, ховалися в синагогах Дамаска (див. Дії 9:2). Тепер же, повернувшись з Аравії, він, нарешті, відвідав синагоги, але не для того, щоб заарештувати віруючих, а щоб збільшити їхню кількість; не для того, щоб ганьбити Ісуса як єретика-самозванця, а щоб представити Його як Месію Ізраїлю. Що ж відбувалося в розумі людей, котрі раніше чули про Павла як про одного з гонителів, а тепер бачили його свідком Ісуса? Імовірно, вони не мали ані найменшого уявлення про те, який вплив згодом матиме це нове навернення!

Не спроможні перешкодити Павлу, деякі з його противників об’єднали зусилля й задумали вбити його. Розповідь Павла про цей епізод (див. 2 Кор. 11:32) наводить на думку, що для досягнення своєї мети його вороги донесли на нього місцевій владі. Але християни допомогли Павлові втекти – його спустили в кошику, очевидно, з вікна будинку, що примикав до міського муру.

Від самого початку Павло знав, що йому доведеться зустрітися з випробуваннями (див. Дії 9:16). Протистояння, гоніння і страждання постійно супроводжуватимуть його служіння (див. 2 Кор. 4:8, 9), але ніщо не зможе похитнути його віру або почуття обов’язку.

`Незважаючи на боротьбу і протистояння, Павло не падав духом. Як ми можемо навчитися поводитися так само, аби встояти всупереч труднощам і випробуванням?`