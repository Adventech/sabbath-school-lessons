---
title:  Повернення до Єрусалима
date:   02/08/2018
---

Утікши з Дамаска, Павло вперше прибув до Єрусалима як лідер християн. Від моменту його навернення минуло три роки (див. Гал. 1:18). У Єрусалимі Павло виявив проблеми як усередині, так і поза Церквою.

`Прочитайте Дії 9:26-30. Що сталося з Павлом після повернення до Єрусалима?`

У Єрусалимі Павло спробував приєднатися до апостолів. І хоч на той момент його християнський досвід налічував три роки, новина про його навернення була настільки неймовірною, що апостоли, як і Ананій, поставилися до неї доволі скептично. Вони боялися, що це лише частина підступного плану. Однак Варнаві, левитові родом з Кіпру (див. Дії 4:36, 37), хоч він був еллініст, вдалося розсіяти сумніви апостолів та представити їм Павла. Вони здивувалися змінам, які Бог здійснив у житті Павла, і зрештою переконалися в його щирості.

Проте певного опору з боку християн з юдеїв Павло зазнавав і в подальшому – якщо не через його переслідування Церкви в минулому, то принаймні унаслідок його ідей у проповіді Євангелія. Як і у випадку зі Степаном, віруючі з юдеїв, зокрема й апостоли, не відразу усвідомили універсальний характер християнської віри. Ця віра більше не ґрунтувалася на старозавітних ритуалах, особливо на системі жертвоприношень, бо вона втратила своє значення після смерті Ісуса на хресті. Найближчими соратниками Павла в юдейській церкві були елліністи. Крім Варнави, у це коло входили Пилип, один із семи дияконів (див. Дії 21:8), та Мнасон, також кіпрянин (див. Дії 21:16). Кілька років по тому керівники Єрусалимської церкви все ще будуть звинувачувати Павла в тому, що він проповідує фактично те саме вчення, яке раніше сповіщав Степан (Дії 21:21).

Протягом 15 днів перебування в Єрусалимі (див. Гал. 1:18) Павло, очевидно, вирішив поділитися Євангелієм з тими самими невіруючими юдеями, яких він раніше підбурював проти Степана. Проте, як і у випадку зі Степаном, спроби Павла викликали сильний опір, поставивши під загрозу його власне життя. Ісус у видінні звелів йому покинути Єрусалим з міркувань безпеки (див. Дії 22:17-21). Брати допомогли Павлові дістатися до порту Кесарії, звідки він вирушив до рідного міста в Килікії, де прожив кілька років, перш ніж здійснити місіонерські подорожі.