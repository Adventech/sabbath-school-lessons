---
title:  Саламін і Пафа
date:   12/08/2018
---

У 13-му розділі книги Дії апостолів Лука повертає нас до Антіохії, щоб розповісти про першу місіонерську подорож Павла; цій темі присвячено два розділи книги (Дії 13, 14). Від цього моменту і до кінця книги увага зосереджена на Павлі та його місіонерській діяльності серед язичників.

Цю першу місіонерську ініціативу, про яку йдеться в книзі Дії апостолів, запропонувала й ретельно спланувала помісна церква. Проте Лука зазначає, що ініціатива виходила не від віруючих, а від Самого Бога. Головний урок полягає в тому, що Господь може діяти через нас тільки тоді, коли ми з готовністю приймаємо служіння, яке Він бажає нам доручити.

`Прочитайте уривок Дії 13:1-12. Описуючи служіння Варнави й Павла на Кіпрі, на яких основних моментах наголошує Лука?`

Подорожі місіонерів передував період заступницької молитви й посту. Тому покладання рук фактично було актом посвячення, коли служителів передали Божій благодаті для виконання дорученої справи (див. Дії 14:26).

Острів Кіпр розташований у північно-східній частині Середземного моря, недалеко від Антіохії. Проповідь Євангелія апостоли почали саме з цього місця не тільки тому, що Варнава був звідси родом, а й у зв’язку з тим, що Добра вістка вже торкнулася жителів острова. Проте роботи залишалося ще багато.

Перебуваючи на Кіпрі, Варнава, Павло та Іван Марко – племінник Варнави (Дії 15:39; Колос. 4:10) – проповідували в синагогах Саламіна. Для Павла це була звична практика: спочатку проповідувати в синагогах, а потім звертатися до язичників. Оскільки Ісус був Месією Ізраїлю, юдеї першими мали дізнатися про це.

Із Саламіна місіонери вирушили на захід, проповідуючи дорогою, доки не прибули до столиці – Пафи. Далі у своїй книзі автор вибудовує розповідь навколо двох персонажів: юдейського ворожбита Вар-Ісуса (відомого також як Еліма) та римського проконсула Сергія Павла. Ця історія наочно зображає дві протилежні реакції на Добру звістку: з одного боку – відкритий спротив, з другого – прийняття з вірою. Причому друга реакція можлива навіть з боку поважного язичника. Текст Дії 13:12 ясно свідчить про його навернення.

`Поміркуйте, чому в згаданому випадку юдей відкинув істину, а язичник прийняв її? Як це може допомогти нам зрозуміти причину, через яку представники інших хрис­тиянських конфесій менш сприйнятливі до «істини для теперішнього часу», ніж люди, далекі від будь-якої віри?`