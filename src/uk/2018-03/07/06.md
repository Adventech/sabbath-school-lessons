---
title:  Лістра і Дервія
date:   16/08/2018
---

Наступним місцем, яке відвідали Павло та Варнава, стала Лістра – маловідоме містечко, розташоване приблизно за 30 км на північний захід від Іконії. І хоч апостоли перебували там деякий час (див. Дії 14:6, 7, 15), Лука згадує лише один епізод – зцілення кульгавого, імовірно, жебрака, котрий з дитинства страждав від цієї недуги.

`Прочитайте уривок Дії 14:5-19. Яким чином реакція людей на вчинок Павла свідчить про глибину їхнього невігласт­ва?`

Народ був настільки вражений чудом, що прийняв благовісників за богів – Варнаву за Зевса, верховного бога грецького пантеону, а Павла – за Гермеса, промовця, супутника Зевса. Тому народ вирішив принести їм жертву.

Давньоримський поет Овідій (43 р. до н. е. – 17/18 р. н. е.) написав легенду про Зевса й Гермеса, котрі в людській подобі з’явилися в місті в цій же місцевості («фрігійські пагорби»), бажаючи знайти місце для ночівлі. За легендою одна літня пара люб’язно й гостинно прийняла їх, тоді як інші жителі залишилися байдужими. За виявлені доброту і гостинність пара була винагороджена – їхня хатина перетворилася на храм, а самі вони стали жерцями, водночас інші жителі міста були повністю знищені (див. Метаморфози, 611-724).

У світлі поширеної в цій місцевості легенди реакція людей на здійснене Павлом чудо стає зрозумілою. Легенда також допомагає збагнути, чому народ прийняв місіонерів саме за згаданих двох богів, а не за Асклепія – бога-цілителя. Однак Павло і Варнава змогли перервати хибне поклоніння людей. Проте через вплив противників з Антіохії й Іконії ситуація закінчилася трагедією – Павла побили камінням і виволокли за місто, вважаючи його мертвим.

`Прочитайте Дії 14:20-26. Де Павло і Варнава закінчили свою подорож? Що вони робили на зворотному шляху?`

`Павло пише: «Бо ми маємо… через великі утиски ввійти до Царства Божого» (Дії 14:22). Що це означає? Чи пере­жили ви особистий досвід, який підтверджує правоту цього вірша? Як ми можемо навчитися зростати у вірі, незважаючи на випробування?`