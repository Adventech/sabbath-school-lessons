---
title:  Антіохія Пісидійська. Частина 1
date:   13/08/2018
---

Відпливши з Кіпру, Павло та його друзі прибули до Пергії Памфилійської, на південному узбережжі сучасної Туреччини. Перед тим як вони вирушили до Пісидійської Антіохії, відбулися дві важливих зміни: Павло стає провідною постаттю (досі Варнаву завжди згадували першим), і Лука перестає вживати щодо Павла його юдейське ім’я Савло (Дії 13:9). Можливо, це обумовлено тим, що відтоді Павло перебуває здебільшого в греко-римському середовищі.

У Дії 13:13 ми читаємо про повернення Івана Марка до Єрусалима. Текст не повідомляє причину його відходу. ­Еллен Уайт пише: «У міру того як апостоли рухалися вперед, очікуючи ще більших труднощів, Марко сповнився страхом і, втративши мужність, відмовився йти далі, а повернувся до Єрусалима» (Дії апостолів, с. 170). Бог ніколи не обіцяв, що буде легко. Навпаки, Павло від самого початку знав, що його служіння в Ім’я Ісуса спричинить багато страждань (див. Дії 9:16), але він навчився повністю покладатися на силу Бога, і в цьому полягав секрет його власної сили (2Кор. 4:7-10).

`Прочитайте Дії 13:38. Перекажіть зміст вістки, проголошеної Павлом в антіохійській синагозі?`

В уривку Дії 13:16-41 ми читаємо першу з проповідей Павла, записаних у Новому Завіті. Звичайно, це не перша виголошена Павлом проповідь, і текст містить лише її короткий виклад.

Проповідь складається з трьох основних частин. Починається вона загальними твердженнями про обрання Богом Ізраїлю та про царство Давида (Дії 13:7-23); мета цієї частини проповіді – встановити контакт з юдейською аудиторією. Потім у ній представлений Ісус як виконання Божих обітниць про Давидового Нащадка, Котрий принесе Ізраїлеві спасіння (Дії 13:24-37). Заключна частина застерігає проти відкидання спасіння в Христі (Дії 13:38-41).

Кульмінацією проповіді є вірші 38, 39, де записані слова Павла про виправдання. Прощення й виправдання даровані не через закон Мойсея, а тільки через Ісуса Христа. У цьому уривку зовсім не сказано, що Закон скасовано. Павло лише наголошує на нездатності Закону виправдовувати, чого очікували від нього юдеї (Римл. 10:1-4). Однак це виняткове право Ісуса Христа (Гал. 2:16).

`Чому спасіння можливе тільки через Ісуса? Як ви співвідносите необхідність дотримання Божого морального Закону з фактом, що він не здатний нас виправдати?`