---
title:  Місіонерська історія
date:   17/08/2018
---

#### Перемога Євангелія

_Такахаші Тору_

Того дня я ходив від дому до дому в японському містечку Сідзуока, продаючи адвентистські книги. Ніхто не хотів купувати їх. Я був засмучений і дуже стомився.

Уже до кінця дня я раптом опинився на дивній темній вулиці. Із занепокоєнням я попрямував до найближчої хати. По всьому подвір’ї були розкидані порнографічні журнали. Стопки журналів були складені біля вхідних дверей. Журнали були всюди.

Я позадкував. Страх оволодів мною, і мені захотілося втекти. Я почав панікувати.

«Вітаю! Мене звати Такахаші Тору! – крикнув я. – Я із Церкви адвентистів сьомого дня, і у мене є книги, які змінять ваше життя!».

Ми повторювали це привітання на студентській програмі з літературного євангелізму. Коли мені було страшно, я використовував заготовлену промову.

Вхідні двері будинку відчинилися, і на порозі з’явився вельми огрядний чоловік.

Продовжуючи дотримуватися заготовленої промови, я запитав: «Чи хотіли б ви придбати книгу про здоров’я?»

Я очікував, що чоловік скаже «ні», і вже приготувався бігти.

Але чоловік глибоким басом сказав: «Так, я хочу купити книгу про здоров’я!»

Дуже хвилюючись, я насилу дістав із сумки невелику місіонерську книгу. Чоловік узяв її і почав із цікавістю розглядати.

«Так, я візьму її!» – сказав він, дістаючи гроші.

Продавши книгу, я щодуху побіг. Я був наляканий і хотів опинитися якнайдалі. Поки я біг, я молився за цього чоловіка і дякував Богові за захист.

Потім я зупинився. Мене осяяла думка. Моє серце було таким же брудним, як двір цього чоловіка. І все ж Ісус увійшов у моє серце і запропонував надію.

Ісус каже: «І дам вам нове серце, і нового духа дам у ваше нутро» (Єзек. 36:26).

Я стояв посеред вулиці, і мене переповнювала вдячність. Я відчував величезну радість від того, що Ісус увійшов у моє серце. З цим почуттям я йшов до найближчого дому і відразу ж продав книгу.

Такахаші Тору, 21-річний студент факультету журналістики, пройшов підготовку в церкві Сетагайя, Токіо, яка вчить молодих людей з усієї Японії проповідувати Благу вістку. Частина приношень Тринадцятої суботи допоможе церкві розвивати цю роботу.