---
title:  Іконія
date:   15/08/2018
---

Підбурена юдейськими керівниками в Антіохії Пісидійській, місцева влада налаштувала натовп проти Павла й Варнави та вигнала їх із міста (див. Дії 13:50). Однак учні сповнювалися радістю і Духом Святим (в. 52). Далі місіонери вирушили до Іконії.

`Прочитайте Дії 14:1-7. Яким був результат проповіді Павла й Варнави в Іконії?`

В Іконії Павло і Варнава за своїм звичаєм звернулися спочатку до юдеїв, а вже потім – до язичників. У своїй проповіді в Антіохії (Дії 13:16-41) Павло пояснив, що така послідовність обумовлена насамперед обранням Ізраїлю та пов’язаними з цим перевагами (Римл. 3:2; 9:4, 5), а також Божим виконанням обітниці про Спасителя з роду Давида. І хоч багато юдеїв відкидало Євангеліє, Павло ніколи не втрачав надії на можливість їхнього навернення.

Бог не відкинув Свого народу, натомість «тепер, за вибором благодаті, залишився останок» (Римл. 11:5). Павло продовжував проповідувати Євангеліє язичникам, однак вірив, що одного разу багато юдеїв здобуде віру в Ісуса.

«Аргументація Павла в Римл. 9-11 пояснює місіонерську стратегію, якої він дотримується в книзі Дії апостолів, і показує кожному поколінню християн богословську важливість свідчення невіруючим юдеям» (David G. Peterson, The Acts of the Apostles, p. 401).

Ситуація в Іконії не надто відрізнялася від обставин в Антіохії. Перша реакція юдеїв та язичників на проголошену Павлом Добру вістку була позитивною, але знову невіруючі юдеї, можливо, керівники місцевої юдейської громади, підмовили язичників, налаштували їх проти місіонерів та викликали незгоду в народі. Оскільки противники задумали схопити Павла й Варнаву та вчинити над ними самосуд, місіонери вирішили покинути місто і вирушити далі.

`Юдеям необхідно було не просто почути Євангеліє, а й спостерігати його дію в житті послідовників Ісуса. Якщо у вас є знайомі євреї, яке свідчення ви їм несете?`