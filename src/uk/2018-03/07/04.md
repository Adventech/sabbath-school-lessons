---
title:  Антіохія Пісидійська. Частина 2
date:   14/08/2018
---

У текстах Дії 13:38, 39 міститься важлива доктринальна концепція: Закон не здатний виправдати людину. І хоч його моральні заповіді носять обов’язковий характер, Закон не може дарувати виправдання, бо не виробляє бездоганного послуху в тих, хто його дотримується (Римл. 8:3). Навіть якби Закон і зміг би виробити в нас досконалий послух, він не спроможний викупити наші минулі гріхи (Римл. 3:19, 20; 7:7, 8; Гал. 3:10, 11). Саме тому виправдання, нехай навіть частково, заслужити неможливо. Ми можемо прийняти цей незаслужений дар вірою у викупну жертву Ісуса (Римл. 3:28; Гал. 2:16). І хоч послух – ключовий елемент християнського життя, ми не можемо послухом заробити спасіння.

`Прочитайте Дії 13:42-49. Як присутні в синагозі сприйняли вістку Павла?`

Незважаючи на різке завершення проповіді Павла (див. Дії 13:40, 41), реакція більшості присутніх у синагозі була надзвичайно прихильною. Проте наступної суботи ситуація кардинально змінилася. Цілком можливо, що «юдеями», які відкинули вістку Євангелія, були керівники синагоги – представники офіційного юдаїзму. Лука пояснює їхню запеклість заздрістю.

У стародавньому світі такі аспекти юдаїзму, як монотеїзм, спосіб життя і навіть дотримання суботи, були привабливими для неюдеїв, чимало з яких приєдналося до юдейської віри як прозеліти. Однак обрізання було серйозною перешкодою, оскільки вважалося грубим огидним обрядом. Тому багато язичників приходило до синагоги на поклоніння Богові, формально не навернувшись у юдаїзм. Ці люди були відомі як богобоязливі, і, можливо, саме вони разом із прозелітами антіохійської синагоги (див. Дії 13:16, 43) допомогли поширити серед народу ідеї Павла, тому до синагоги прийшло безліч людей. Їхню увагу привернула можливість здобути спасіння без попереднього навернення в юдаїзм.

Це пояснює виникнення заздрості в юдейських керівників. У будь-якому разі, відкидаючи Євангеліє, вони не тільки втрачали вічне спасіння, а й дозволяли Павлу та Варнаві зосередити всю свою увагу на язичниках, котрі раділи й вихваляли Бога за дароване їм спасіння.