---
title:  У Лідді та Йопії
date:   05/08/2018
---

Петро відвідував християнські громади в прибережному регіоні Юдеї. Він мав на меті утвердити їх у вченні (Дії 2:42), проте Бог використовував його для здійснення особливих чудес, які звершував Сам Ісус.

`Прочитайте уривки Дії 9:32-35 і Луки 5:17-26. У чому зцілення Енея Петром нагадує зцілення паралізованого Ісусом?`

В обох історіях зазначено, що хворий був прикутий до ліжка. Однак ще важливішим є вплив зцілення Енея на жителів не тільки Лідди, а й прибережної рівнини Сарон. Упевнившись у реальності чуда, багато людей навернулося до Господа.

`Прочитайте в Дії 9:36-43 історію про воскресіння Тавити. Що примітного в цій історії?`

Тавита (у перекладі з арамейської – «Сарна») була віруючою жінкою, котру люди дуже любили й цінували за її благодійність. Історія її воскресіння також перегукується з чудом, звершеним Ісусом, – воскресінням дочки Яіра (див. Луки 8:41, 42, 49-56), свідком якого був Петро. Наслідуючи приклад Ісуса, він попросив усіх залишити кімнату (див. Марка 5:40). Потім Петро став на коліна і помолився, після чого звернувся до померлої жінки: «Тавито, встань!» (Дії 9:40).

Апостоли здійснили безліч чудес, але насправді через апостолів діяв Сам Бог (Дії 5:12). Не виключено, що подібність цих чудес із чудесами Самого Ісуса мала нагадати Церкві (зокрема і нам): важливо не те, хто є Божим знаряддям, а ступінь посвячення такої людини Господу (див. Івана 14:12). Коли ми дозволяємо Богові використовувати нас для поширення Євангелія, може статися неймовірне. Петро воскресив Тавиту, і завдяки цьому чуду безліч людей у Йопії навернулася до Господа (Дії 9:42).

`Деякі люди вважають: якби вони стали свідками реального чуда, на зразок воскресіння Тавити, то неодмінно увірували б. Так, чудеса часом допомагали привести деяких людей до віри, проте Біблія неодноразово згадує про тих, хто, ставши свідком чуда, так і не повірив. На чому ж має ґрунтуватися наша віра?`