---
title:  Церква в Антіохії
date:   08/08/2018
---

Історія про навернення Корнилія спонукає Луку перервати розповідь про служіння Петра, щоб показати початковий етап поширення Євангелія серед язичників.

`Прочитайте Дії 11:19-26. Що сталося, коли деякі біженці з Єрусалима прибули до Антіохії?`

Цей уривок повертає нас до 8-го розділу, який розповідає про очолюване Савлом гоніння. Поки в Юдеї та інших місцях відбувалися описані вище події, деякі з віруючих елліністів, змушених залишити Єрусалим, прокладали шлях Євангелію за межами Юдеї.

Лука приділяє особливу увагу великому місту Антіохії, розташованому в Сирії, де біженці почали проповідувати своїм братам-юдеям та елліністам, багато з яких приймали віру. Таким чином тепер еллінські юдеї-християни виконували доручення Ісуса, записане в Дії 1:8. Саме вони започаткували місію для язичників.

Почувши про успіх церкви в Антіохії, апостоли вирішили послати туди Варнаву, щоб оцінити ситуацію. Побачивши безмежні можливості для проповіді Євангелія, Варнава вирушив до Тарса за Павлом, безпомилково вбачаючи в ньому корисного помічника.

Протягом року Варнава й Павло працювали пліч-о-пліч, завдяки чому безліч людей, переважно язичників, змогло почути Добру вістку. Віруючі з великим ентузіазмом свідчили про Ісуса Христа, тому тут уперше їх почали називати християнами (див. Дії 11:26). Можливо, це ім’я було глузливо дане їм людьми не з церкви, тоді як самі віруючі бажали називатися братами (Дії 1:16), учнями (Дії 6:1) або навіть святими (Дії 9:13).

На той час як була написана книга Дії апостолів, ім’я «християнин» стало загальноприйнятим (Дії 26:28), і Лука підтверджує це. «Християнин» означає послідовник або прихильник Христа.

`Що для вас означає ім’я «християнин»? Чи ваше життя справді християнське? Іншими словами, чи відрізняється ваше життя від життя світських людей у принципових питаннях?`