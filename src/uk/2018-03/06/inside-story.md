---
title:  Місіонерська історія
date:   10/08/2018
---

#### Кошмар, що повторюється

_Ендрю МакЧесні, Адвентистська місія_

Пенсіонерку Хелен Йен, яка живе в столиці Тайваню Тайбеї, щодня мучив один і той самий кошмар. Їй снилося, що вона кудись іде і в якийсь момент розуміє, що не може знайти дорогу назад.

Денний час минав спокійно. Хелен проводила його з чоловіком, уже дорослими дітьми і внучкою. Вона почала відвідувати безкоштовні заняття для жінок в Тайванській адвентистській лікарні.

На лекції Хелен дізналася, що Церква адвентистів сьомого дня, яка неподалік розташована, шукає волонтерів для нової євангельської програми. Церква планувала проводити щовівторка заняття з профілактики хвороби Альцгеймера, поширеної серед місцевого населення, а також щосереди і щочетверга кулінарні курси і курси вивчення Біблії.

«Я завжди хотіла бути волонтером, – зізнається Хелен. – Я ніколи раніше не чула про адвентистів. Але коли я прийшла в цю церкву, пастор запросив мене допомогти на кухні».

Хелен приходила до церкви щовівторка о 6 годину ранку пекти хліб для продажу на заняттях із профілактики хвороби Альцгеймера. Продаж хліба, який також купують багато членів церкви, допомагає підтримати благодійні проекти Тайванської конференції Адвентистської церкви.

Хелен розповідає, що волонтерство дарує їй радість і почуття задоволення. Вона почала відвідувати церкву щотижня і незабаром почала ходити на курси з вивчення Біблії, які проводила дружина пастора, Бренда Хуанг, яка відповідала за євангельську програму. Хелен, котра все життя відвідувала церкву по неділях, уперше почула про святість сьомого дня – суботи.

«Я відчула зміну в серці після того, як почула цю звістку, – говорить Хелен, – і вже не могла жити, як раніше!».

Жінка почала відвідувати богослужіння в Адвентистській церкві щосуботи. Її життя в багатьох сферах також змінилося, коли вона почала працювати з двадцятьма іншими волонтерами.

«Я побачила великі зміни у своєму житті, – зізнається жінка. – Раніше я думала, що щаслива, оскільки у мене є чоловік, діти і внучка. Але потім я зрозуміла, що в житті є щось більше. Я пізнала Бога і тепер хочу поділитися цим знанням з кожним».

Через два роки після того, як Хелен почала займатися волонтерською діяльністю, вона почала готуватися до хрещення.

«Хелен – наш перший плід!» – говорить пастор церкви Раймонд Ко.

Близько 300 осіб відвідали церковні суботні богослужіння завдяки євангельській програмі.

Цілий рік Хелен мучили нічні кошмари, уві сні вона не могла ніяк знайти дорогу додому. «Прийшовши до церкви, я перестала бачити ці сни! – ділиться вона. – Я зрозуміла, що істина адвентистів сьомого дня – це і є шлях додому, до Небес».

Ваші приношення підтримують євангельські програми, подібні до тієї, що привели Хелен Йен до укладання заповіту з Господом.