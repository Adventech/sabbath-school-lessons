---
title:  Дар Святого Духа
date:   07/08/2018
---

В уривку Дії 10:44-48 описаний переломний момент в історії ранньої Церкви. Уперше один з апостолів проповідував Євангеліє необрізаним язичникам На відміну від елліністів, апостоли та християни з юдеїв не були готові прийняти язичників до Церкви. Оскільки Ісус – Месія Ізраїлю, вони вважали, що вістку Євангелія необхідно проголошувати тільки юдеям з ближніх і далеких місць. А язичникам слід спочатку навернутися в юдаїзм і тільки після цього долучатися до християнської релігійної громади. Іншими словами, перш ніж стати християнами, язичники мають стати юдеями. Таке хибне уявлення, поширене серед перших юдеїв із християн, необхідно було виправити. Факт, що Корнилій та його домашні отримали дар мов, був сприйнятий як очевидний доказ того, що Бог не дивиться на обличчя і в питанні спасіння язичники і юдеї мають рівні права перед Ним.

`Прочитайте уривок Дії 11:1-18. Як церква в Єрусалимі відреагувала на досвід, пережитий Петром у Кесарії?`

Через неприязнь юдеїв до язичників віруючі в Єрусалимі засудили Петра за те, що він їв з необрізаними людьми. Складається враження, що питання дотримання юдейських приписів та обрядів цікавило їх більше, ніж спасіння Корнилія і його сім’ї. Можливо, віруючі побоювалися: якщо Церква відмовиться від традиційної практики, це буде розцінене як зречення віри Ізраїлю. Отже, вони втратять Божественне благовоління та зазнають жорстокої критики з боку своїх братів-юдеїв, які розправилися зі Степаном.

«Для Христової Церкви настав час перейти до цілком нового етапу діяльності. Двері, які чимало навернених юдеїв зачинили перед язичниками, тепер мали відчинитися. Язичники, котрі прийняли Євангеліє, повинні були отримати рівні правами з юдейськими учнями, без необхідності звершувати обряд обрізання» (Е. Уайт. Дії апостолів, с. 136).

Як і в день П’ятидесятниці, Корнилій та його друзі говорили мовами, яких раніше не знали. Це не були якісь небесні мови або несамовиті звуки. Присутні розуміли, що кажуть язичники, котрі отримали Святого Духа: «Бо чули, як вони говорили мовами і величали Бога» (Дії 10:46). І якщо апостоли отримали цей дар для виконання всесвітньої місії Церкви, то у випадку з Корнилієм він був доказом дії Божої благодаті і Святого Духа в середовищі язичників (Дії 10:47; 11:15).