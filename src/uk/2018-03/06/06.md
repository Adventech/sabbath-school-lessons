---
title:  Гоніння за часів Ірода
date:   09/08/2018
---

Повертаючись до подій у Юдеї, ми читаємо про те, що цар Ірод убив Якова (Дії 12:1, 2) – Іванового брата, сина Зеведеєвого (Марка 1:19). Те ж саме він хотів зробити і з Петром.

`Прочитайте Дії. 12:1-4. Що цей уривок повідомляє нам про випробування, з якими довелося зіткнутися ранній Церкві?`

Згаданий тут цар Ірод – це Агрипа I, онук Ірода Вели­кого (Матв. 2:1), котрий правив Юдеєю від 40 по 44 рр. н.е. Хизуючись своєю удаваною побожністю, він заслужив популярність серед юдейських підданих, особливо серед фарисеїв. Спроба Ірода заручитися підтримкою юдеїв, піддаючи нападкам деяких апостолів, ідеально співвідноситься з тим, що ми знаємо про нього з інших джерел.

Оскільки страта Якова зміцнила позиції Агрипи, він вирішив стратити й Петра. Петра арештували та передали чотирьом змінам воїнів із чотирьох осіб у кожній, щоб вони стерегли його вночі. Поруч з апостолом постійно перебували чотири воїни: до двох із них він був прикутий ланцюгами, інші двоє охороняли вхід. Такі крайні застережні заходи були вжиті з метою виключити можливість звільнення, що вже одного разу сталося з Петром (та Іваном) незадовго до цього (див. Дії 5:17-20).

`Прочитайте уривок Дії 12:5-18. Що сталося у відповідь на молитви віруючих?`

Уночі, напередодні запланованого Агрипою дня страти Петра, апостола знову чудовим чином звільнив ангел.

Потім ми читаємо історію про смерть Агрипи в Кесарії (Дії 12:20-23). Були спроби встановити причину його смерті (запалення очеревини, виразка, отруєння), проте Лука ясно стверджує, що смерть спіткала царя внаслідок Божественного суду.

`Яків був убитий, Петро звільнений, над Іродом був звершений Божественний суд. У деяких випадках ми бачимо справедливість, в інших – ні. Як ми повинні реагувати, коли не маємо відповідей на всі наші запитання? Чому нам необхідно жити вірою, навіть якщо сьогодні ми чогось не розуміємо?`