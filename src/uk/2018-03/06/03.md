---
title:  У домі Корнилія
date:   06/08/2018
---

У Йопії Петро зупинився в Симона, котрий виправляв шкури (див. Дії 9:43). Тим часом у Кесарії, за 40 кілометрів від Йопії, проживав римський сотник Корнилій. Він та його домашні були благочестивими людьми, поклонялися Богові, хоч формально не навернулися в юдаїзм, а це означало, що всі вони – ще необрізані язичники. У видінні Корнилій отримав вказівку від Бога послати людей до Йопії за Петром (Дії 10:1-8).

`Прочитайте Дії 10:9-16, 28, 34, 35. Який досвід пережив Петро та як витлумачив його?`

Важливо розуміти, що видіння Петра стосувалося не їжі, а людей. Час наближався до полудня, Петро був голодний, голос наказав йому заколоти побачених тварин та з’їсти. Бог послав це видіння не для того, щоб скасувати відмінність між чистими й нечистими тваринами, а щоб відкрити Петрові: Євангеліє призначене для всіх.

Мета видіння полягала в тому, щоб усунути неприязнь Петра до язичників. Апостол вважав, що, увійшовши в оселю Корнилія та розмовляючи з ним, опоганиться і не зможе поклонятися в храмі або перебувати в присутності Бога. У першому столітті євреї з Юдеї та прилеглих до неї регіонів не спілкувалися з необрізаними язичниками.

Проблема полягала в тогочасному богослов’ї, яке спотворювало мету існування ізраїльської нації – нести світові свідчення про істинного Бога.

Оскільки обрізання було знаком заповіту Авраама, до необрізаних язичників ставилися з презирством та упередженням. Вони не могли претендувати на благословення заповіту, доки не звершать обряд обрізання і не стануть юдеями. Однак ця ідея суперечила універсальному характеру смерті Ісуса, і згодом перші християни почали це розуміти.

`Прочитайте Тита 2:11; Гал. 3:26-28; Ефес. 2:11-19. Що ці тексти повідомляють про універсальний характер Євангелія? Чому не можна ставитися з упередженням до людей різних етнічних груп?`