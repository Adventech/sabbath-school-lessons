---
title:  Обрізання
date:   20/08/2018
---

Ключовим питанням у цьому конфлікті було питання обрізання. Це не була людська постанова (пор. Матв. 15:2, 9). Сам Бог звелів здійснювати цей обряд як знак Його заповіту з вибраним народом – нащадками Авраама (Бут. 17: 9-14).

`Прочитайте Вих. 12:43-49. Крім корінних ізраїльтян, хто ще мав приймати обрізання?`

Благословення заповіту поширювалися не тільки на корінних ізраїльтян, але за умови обрізання були доступні будь-якому рабу або приходькові, котрий бажав долучитися до заповіту. Після здійснення обряду обрізання ця людина отримувала такий самий статус перед Богом, що й корінний ізраїльтянин: «І він буде, як народжений в Краї» (Вих. 12:48).

Таким чином, для чоловіків обрізання було необхідною умовою, щоб стати повноправним членом народу Божого заповіту. А оскільки Ісус був ізраїльським Месією, заява християн з юдеїв про те, що жоден язичник не може розраховувати на Його спасіння без попереднього навернення в юдаїзм, здавалася цілком логічною.

`Прочитайте Римл. 3:30; 1 Кор. 7:18; Гал. 3:28; 5:6. Як Павло розумів обряд обрізання?`

Стверджуючи, що жоден язичник не може здобути спасіння без навернення в юдаїзм, християни-юдеї переплутали два різних поняття: заповіт і спасіння. Належність до народу Божого заповіту ще не гарантувала спасіння (Єрем. 4:4; 9:25). До того ж сам Авраам був спасенний (виправданий) по вірі, і сталося це до його обрізання, а не завдяки обрізанню (див. Римл. 4:9-13). Спасіння завжди було дароване через віру, тоді як заповіт – це благодатна постанова, за допомогою якої Бог явив Себе та Свій План спасіння всьому світові. Ізраїль був обраний саме для цієї мети (Бут. 12:1-3).

Проблема полягала в тому, що юдеї, фактично ототожнюючи заповіт і спасіння, почали сприймати обрізання як акт, котрий заслуговує високої похвали. Однак Божа спасенна благодать жодним чином не залежить від людських діл. Тому нав’язувати віруючим язичникам обряд обрізання як засіб спасіння означало спотворювати Євангеліє (Гал. 1:7; 2:3-5), звести нанівець Божу благодать (Гал. 2:21) і подвиг Христа (Гал. 5:2). Більше того, це спростовувало універсальний характер спасіння (див. Колос. 3:11; Тита 2:11). Павло ніколи б не погодився з таким розумінням.

`Чому небезпечно вважати, що спасіння можна здобути винятково завдяки членству в істинній Церкві?`