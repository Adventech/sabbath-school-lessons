---
title:  Суперечка
date:   21/08/2018
---

`Прочитайте Дії 15:7-11. Яку участь брав у дискусії в Єрусалимі Петро?`

Звичайно, Лука не повідомляє всі подробиці розгляду цієї справи. Було б, наприклад, цікаво знати, які аргументи наводили християни «з партії фарисеїв» (Дії 15:5) та що відповідали Павло й Варнава (Дії 15:12). Факт, що автор наводить лише виступи Петра та Якова, свідчить про авторитет цих апостолів.

У своїй промові Петро звертається до апостолів і пресвітерів, нагадуючи їм про свій давній досвід з Корнилієм. Апостол навів той самий аргумент, що й колись у зверненні до братів у Єрусалимі (Дії 11:4-17). Сам Бог схвалив навернення Корнилія – необрізаного язичника, пославши йому та його родині той самий дар Святого Духа, що й апостолам у день П’ятидесятниці.

За Своїм Божественним провидінням Бог обрав Петра, аби переконати юдейських віруючих, що в питанні спасіння Він не робить жодної різниці між юдеями та язичниками. Хоч віруючі язичники в минулому не користувалися перевагами дотримання старозавітних правил і норм, їх уже не можна було вважати нечистими, оскільки Сам Бог очистив їхні серця. Остання заява Петра співзвучна зі словами Павла: «Але віримо, що ми, як і вони, спасемося благодаттю Господа Ісуса» (Дії 15:11).

`Прочитайте уривок Дії 15:13-21. Яке вирішення проблеми запропонував Яків?`

Промова Якова дає підставу вважати, що він користувався значним авторитетом (пор. Дії 12:17; 21:18; Гал. 2:9, 12). Як би він не розумів відбудову Давидового намету, яка в пророцтві Амоса вказує на відновлення династії Давида (Амоса 9:11, 12), головною метою Якова було показати, що Господь уже передбачив для язичників можливість приєднатися до відновленого Божого народу і таким чином стати частиною Ізраїлю.

`Яків запропонував таке рішення: на навернених язичників не слід накладати жодних додаткових обмежень, за винятком тих, яких зазвичай вимагали від іноземних громадян, котрі бажали проживати на території Ізраїлю.`