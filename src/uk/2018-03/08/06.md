---
title:  Лист з Єрусалима
date:   23/08/2018
---

`Прочитайте Дії 15:22-29. Які додаткові заходи вжила Єрусалимська церква у зв’язку з прийнятим на Соборі рішенням?`

По-перше, віруючим язичникам було написано листа, щоб повідомити їх про прийняте рішення. Лист від імені апостолів і пресвітерів Єрусалима мав статус офіційного документа, що свідчить про домінантний вплив Єрусалимської церкви (безумовно, завдяки керівництву апостолів) на інші християнські громади. Цей лист, написаний приблизно 49 року н. е., – один з найбільш ранніх християнських документів, що дійшли до нашого часу.

По-друге, Єрусалимська церква призначила двох делегатів – Юду Варсаву і Силу, щоб вони супроводжували Павла й Варнаву до Антіохії; їм було доручено доставити листа й підтвердити його зміст.

`Прочитайте Дії 15:30-33. Як церква в Антіохії відреагувала на лист?`

Коли лист було прочитано, його натхненна вістка наповнила церкву великою радістю: відтепер наверненим язичникам не потрібно було звершувати обряд обрізання. До того ж вони не висунули жодних заперечень щодо викладених у листі вимог. Таким чином, перше найсерйозніше розділення в ранній Церкві було усунуто, принаймні теоретично.

Після закінчення Собору церковні керівники в Єрусалимі повністю визнали проголошене Павлом Євангеліє, вони подали йому й Варнаві руку дружби на знак згоди і довіри (Гал. 2:9). Проте юдеї-християни, продовжуючи жити за юдейським законом, вважали досить проблематичним ділити трапезу з язичниками, котрих вони вважали ритуально нечистими.

Ця проблема простежується, наприклад, у випадку з Петром, про що повідомляє уривок Гал. 2:11-14. «Навіть серед учнів, – пише Еллен Уайт, – не всі були готові охоче прийняти рішення Собору» (Дії апостолів, с. 197).

`Будьте чесні перед собою: наскільки складно вам спілкуватися з віруючими іншої раси, культури чи соціального стану? Як ми можемо позбутися поглядів, які суперечать Євангелію?`