---
title:  Спірне питання
date:   19/08/2018
---

Від самого початку церква в Антіохії складалася як з еллінських юдеїв, так і з необрізаних язичників (Дії 11:19-21; Гал. 2:11-13), котрі мирно співіснували в громаді. Однак їхнє мирне спілкування було порушене з приходом групи віруючих з Єрусалима.

`Прочитайте Дії 15:1-5. З якою проблемою зіткнулася церква?`

Про цих людей у вірші 5 сказано: «…деякі, що з партії фарисеїв». Присутність у церкві фарисеїв не має нас дивувати, оскільки сам Павло до свого навернення також був фарисеєм (Филп. 3:5). Ця група людей, очевидно, прибула до Антіохії з власної ініціативи (Дії 15:24). Інший випадок, який згодом також стався в Антіохії, свідчить, що більшості юдеїв, зокрема й апостолам, не дуже подобалася присутність у Церкві необрізаних язичників (див. Гал. 2: 11-13).

У своєму Посланні до галатів Павло досить негативно відгукується про християн з юдеїв, наголошуючи, що вони «бентежать» та «підбурюють» віруючих (Гал. 1:7; 5:10). Апостол називає їх фальшивими братами (Гал. 2:4), котрі бажають підірвати духовну свободу Євангелія та зробити новонавернених язичників рабами закону.

Позиція цих прибічників юдаїзму була дуже простою: якщо язичники не здійснять обряд обрізання і не дотримуватимуться всіх інших юдейських законів, вони не спасуться. Ці люди вважали: спасіння можна здобути винятково в складі спільноти Божого заповіту і, відповідно до закону, не існувало іншого способу долучитися до вибраного Божого народу, як тільки через обрізання (див. Бут. 17:9-14; Вих. 12:48). Іншими словами, язичники могли здобути спасіння, лише навернувшись у юдаїзм.

Павло й Варнава, звичайно, не могли погодитися з такими вимогами, які суперечили істинній природі Євангелія. Однак агресивна реакція гостей з Юдеї викликала бурхливу дискусію; використане в тексті Дії 15:2 слово _стасис_ означає «конфлікт, війна, розбрат, розбіжність». Проте це питання було надто важливе, аби вирішувати його тільки на локальному рівні. Єдність Церкви була під загрозою. Тоді брати з Антіохії вирішили послати до Єрусалима делегатів, зокрема Павла і Варнаву, щоб знайти прийнятне рішення проблеми.

`Поставте себе на місце християн-юдеїв. Які аргументи ви могли б навести на захист своєї позиції?`