---
title:  Апостольська постанова
date:   22/08/2018
---

`Прочитайте Дії 15:28, 29. Які чотири заборони для навернених язичників установив Собор?`

Головне питання, заради якого скликали Собор, було успішно вирішене. Оскільки спасіння дароване по благодаті, віруючі язичники, приєднуючись до Церкви, звільнялися від необхідності обрізуватися. Однак вони мали утримуватися від чотирьох речей: 1) не вживати жертовного м’яса, яке язичники використовували у своїх обрядах і потім пропонували на бенкетах у храмі; 2) не вживати крові; 3) не споживати м’яса задушених тварин; 4) уникати розпусти в усіх її проявах.

Нині більшість християн вважає ці заборони щодо їжі (заборони 1-3) тимчасовими рекомендаціями. Оскільки перелічені практики викликали особливу огиду в юдеїв, ці християни стверджують, що зазначені заборони мали усунути розрив між юдеями та наверненими язичниками. Крім того, часто звучать заяви, що всі старозавітні закони, включаючи закони про їжу в книзі Левит (Левит 11) і заповідь про суботу (Вих. 20: 8-11), відсутні в наведеному вище переліку, тому більше не обов’язкові для християн.

Проте так звана апостольська постанова не була новим тимчасовим законом християнської моралі замість старозавітних правил. Насправді, перебуваючи під керівництвом Святого Духа (Дії 15:28), апостоли й пресвітери Церкви повторили постанови з книги Левит (розділи 17-18), тільки тепер уже щодо християн з язичників. У контексті книги Левит ці заборони передбачають відмову від язичництва. Будь-який чужинець, котрий бажав жити в Ізраїлі, мав відмовитися від звичних язичницьких ритуалів (див. Левит 18:30). Так само і будь-якому віруючому язичнику, котрий хотів приєднатися до Церкви, слід було остаточно порвати з язичництвом.

Однак це був лише перший крок. Тепер від новонаверненого очікували покори Заповідям і постановам, які, на відміну від церемоніальних правил, мали універсальний характер (існували до Мойсея), наприклад, заповідь про суботу (Бут. 2:1-3), постанова про чистих і нечистих тварин (Бут. 7:2).

Про те, що прийняте апостолами рішення не носило тимчасового характеру, ясно свідчать тексти Об’явл. 2:14, 20, де повторюються перша й остання заборони з цього рішення, а інші дві згадані побічно. Історичні факти свідчать, що цю постанову християни вважали правомірною протягом довгого часу після апостольського періоду.

`Як можна в разі виникнення незгоди зберігати єдність, чути один одного та вирішувати всі проблеми в дусі поваги і покори?`