---
title:  Місіонерська історія
date:   24/08/2018
---

#### Ще одне запитання

_Ендрю МакЧесні, Адвентистська місія_

Банджу Лі збентежено дивився на вірш, який хтось надіслав йому текстовим повідомленням на телефон. Воно надійшло з незнайомого номера. Більшість людей, найімовірніше, видалила б це повідомлення, але тільки не Банджу. Він написав у відповідь повідомлення: «Хто це?»

Пролунав телефонний дзвінок.

– Хто це? – запитав жіночий голос.

– Ви перша мені написали, – відповів Банджу.

З’ясувалося, що жінка хотіла надіслати вірш другу, але помилилася, неправильно набравши одну цифру. Більшість людей у такій ситуації закінчили б розмову, але не Банджу.

– Ви поетеса? – запитав він її.

– Ні, я лише шкільна вчителька, – відповіла жінка. – Я пишу вірші для себе і друзів.

Акцент, з яким говорила жінка, здався Банджу знайомим.

– Ви живете в Пусані? – продовжив розпитувати він.

– Ні, в Чинджу!

– Я закінчив середню школу в Чинджу!

Уточнивши, яку школу закінчив Банджу, жінка розповіла, що навчалася в іншій школі на тій самій вулиці. Протягом декількох хвилин співрозмовники згадували свої шкільні роки.

– Чим ви займаєтеся? – запитала жінка.

– Я – пастор Церкви.

– Якої деномінації?

Запитання підказало Банджу, що жінка не була буддисткою, прихильником другої за чисельністю релігії в Південній Кореї. Її сповідує приблизно 15 відсотків населення. «Буддисти не запитують ченця, у якому храмі він служить. Найімовірніше, жінка є християнкою», – подумав Банджу. Християнство сповідують 27 відсотків від загальної чисельності населення – 51 мільйон осіб.

– Я – пастор Церкви адвентистів сьомого дня, – відповів Банджу.

– Зрозуміло. А чи знаєте ви групу «Ноїв Ковчег»?

Банджу був здивований. Так називали відгалуження адвентизму в Південній Кореї.

Жінка пояснила, що два десятиліття тому вона упродовж певного часу відвідувала одну з груп «Ноєвого Ковчега». Потім вона залишила її, переконавшись у тому, що біблійна субота – це не неділя. І тепер, через двадцять років, вона помилково надіслала повідомлення адвентистському пастору.

Того вечора Банджу надіслав ще одне повідомлення цій жінці. «Був радий познайомитися з вами сьогодні!» – написав він.

Через рік ця жінка уклала заповіт з Богом.

«Благовістити легко! – переконаний Банджу. – Якби я проігнорував це повідомлення, можливо, жінка б не стала членом Адвентистської церкви. Але я спробував зав’язати знайомство, поставивши ще одне запитання».

51-річний Банджу Лі очолює відділ Cуботньої школи і особистого служіння Корейської уніонної конференції в Сеулі, Південна Корея. Також він є директором і спікером щоденного духовного підкасту «Chun Su Dap» – другого за популярністю релігійного підкасту в Південній Кореї.