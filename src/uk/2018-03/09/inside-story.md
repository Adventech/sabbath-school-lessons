---
title:  Місіонерська історія
date:   31/08/2018
---

#### Ні бідний, ні багатий

_Ендрю МакЧесні, Адвентистська місія_

Чанг мріяв про гроші і хотів нажити капітал у Китаї. Він думав, що відкрита ним фабрика з виробництва рюкзаків зробить його багатим, і щиро дивувався, коли його бізнес почав переживати важкі часи. Його друг дав йому незвичайну пораду: «Іди до церкви!»

Чанг був надто зайнятий і пішов до церкви тільки тоді, коли його фабрика збанкрутувала. Перший візит до церкви не справив на нього враження. Потім хтось сказав йому: якщо він буде відвідувати церкву, Бог неодмінно благословить його.

«Я хотів, щоб Бог благословив мене матеріально, тому я пішов до церкви вдруге», – зізнається він.

Приблизно в цей самий час Чанг влаштувався на роботу кухарем у ресторан в іншому місті. Після прибуття туди він почав шукати в Інтернеті церкву. «Я хотів знайти церкву, щоб заробляти більше грошей!» – зізнається він.

Він знайшов адреси двох церков – великої церкви, члени якої збираються по неділях, і маленької церкви – громади адвентистів сьомого дня. «Не знаю чому, але я вирішив піти до Церкви адвентистів сьомого дня», – говорить він.

Згодом один із членів церкви поговорив з Чангом про суботу. «Якщо ти будеш дотримуватися суботи, то матимеш більше благословень!» – переконував він його.

Чанг був зацікавлений у матеріальному питанні, він попросив членів церкви молитися, щоб він зміг дотримуватися суботи. Наступного дня він сказав своєму начальнику: «Або мені надають вихідний день – суботу, або я звільняюся!».

«Не погрожуй мені звільненням! – відповів начальник. – Просто дотримуйся своєї суботи».

Коли власник ресторану дізнався про цю домовленість, він у різкій формі зажадав, щоб Чанг працював по суботах. Чанг відразу ж звільнився. Примітно, що всі працівники ресторану так само звільнилися слідом за ним на знак своєї солідарності.

Майже відразу ж після цього члени церкви запропонували Чангу пройти медичні курси в адвентистському санаторії. Чангу сподобалася ця ідея. Маючи на руках сертифікат дієтолога, він зможе знайти високооплачувану роботу.

Водночас він відчував дедалі більше бажання краще пізнати Бога. Чанг молився про вивчення Біблії. Наступного дня двоє людей з різних церков окремо один від одного зателефонували йому і порекомендували відвідати курси з вивчення Біблії в іншому місті. Це вивчення змінило його серце. Бажання розбагатіти залишило його, і згодом чоловік став біблійним працівником.

Чанг у свої 34 роки каже, що для опису його життя якнайкраще підходить текст Ісаї 55:8: «Бо ваші думки – не Мої це думки, а дороги Мої – то не ваші дороги, говорить Господь».

«Зараз я не вважаю себе ні багатим, ні бідним, – каже він. – Одна сестра якось сказала мені, що їй нічого в матеріальному плані не бракує . Я не повірив їй і перепитав: “У вас справді стільки грошей, що нема ні в чому потреби?” Тепер я розумію, що вона мала на увазі зовсім інше. Зараз у мене теж немає ні в чому потреби!».

Ваші приношення допомагають підтримати служіння місіонерів, таких як Чанг.