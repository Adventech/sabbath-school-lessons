---
title:  Солунь і Верія
date:   28/08/2018
---

Звільнившись із в’язниці, Павло і Сила залишили Филипи (Дії 16:35-40) та вирушили до Солуні – столиці Македонії.

`Прочитайте Дії 17:1-9. Як юдеї Солуні відреагували на успіх проповіді Павла серед язичників?`

Ми знову бачимо, що Павло шукав синагогу, де міг би поділитися Євангелієм. Багато побожних греків та чимало знатних жінок прийняли звістку Павла. Зауваження про те, що новонавернені «приєдналися до Павла та Сили» (Дії 17:4), очевидно, означає, що вони утворили окрему групу, яка збиралася не тільки в синагозі, а й у домі Ясона.

Підбурювані заздрістю, їхні противники вчинили заколот. Вони мали намір силою привести Павла й Силу (про Тимофія не згадується) до міської ради та виголосити їм звинувачення. Але оскільки цим людям не вдалося знайти місіонерів, до начальників міста привели Ясона та ще кількох новонавернених, звинувачуючи їх в укритті політичних заколотників.

`Прочитайте Дії 17:10-15. Яким був відгук юдеїв Вереї порівняно з юдеями Солуні?`

Грецьке слово _еугенес_ у Дії 17:11 означає «знатний» або «шляхетний», але також може означати «неупереджений», що найбільш відповідає контексту. Юдеї з Вереї отримали таку високу оцінку аж ніяк не тому, що погодилися з Павлом та Силою, а завдяки своїй готовності самостійно досліджувати Святе Письмо і щодня перевіряти, чи справді місіонери кажуть правду. Одна лише емоційна реакція на вістку Євангелія, без інтелектуальної переконаності, зазвичай є поверховою й нетривалою.

Однак незабаром успішне служіння Павла у Вереї було перерване гонінням, змусивши його рухатися на південь – до Афін.

`Коли останній раз ви старанно досліджували Священне Писання, бажаючи з’ясувати, «чи так воно є»?`