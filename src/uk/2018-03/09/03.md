---
title:  Филипи
date:   27/08/2018
---

Після прибуття до Македонії Павло та його супутники вирушили до міста Филипи, де організували першу християнську громаду в Європі.

`Прочитайте уривок Дії 16:11-24. Куди місіонери вирушили в суботу і чому? Що з ними незабаром сталося?`

Щоразу, коли Павло відвідував якесь місто, він зазвичай вирушав у суботу до місцевої синагоги, щоб засвідчити юдеям (див. Дії 13:14, 42, 44; 17:1, 2; 18:4). Факт, що у Филипах апос­тол зі своєю групою, яка включала віруючих жінок – юдейок і язичниць, вирушив для молитви на берег річки, імовірно, означає, що синагоги в місті не було. Важливо наголосити, що Павло відвідував юдейські синагоги по суботах не тільки з метою євангелізації, а й тому, що для нього це був день особистого поклоніння Богові.

`Прочитайте уривок Дії 16:25-34. Проаналізуйте історію навернення в’язничного сторожа. Що йому необхідно було зробити для здобуття спасіння?`

Відповідь Павла і Сили в’язничному сторожу повністю узгоджується з Євангелієм, оскільки спасіння можливе винятково через віру в Ісуса Христа (Римл. 3:28; Гал. 2:16). Однак було б помилкою на підставі цього уривка заявляти, що віра в Ісуса скасовує необхідність доктринального і практичного навчання перед хрещенням.

Що нам відомо про в’язничного сторожа? Ким він був: юдеєм чи юдейським прозелітом? У будь-якому разі йому необхідно було повірити в Ісуса як Господа і Спасителя. Сторож цілком міг бути язичником, котрий уже знав про Бога і поклонявся Йому, як, наприклад, Корнилій, Лідія (Дії 16:14) та ще кілька осіб із книги Дії апостолів. Можливо, він чув проповіді Павла раніше. Якими б не були факти про цю людину, стислість викладу даної історії не виправдовує випадки поспішного хрещення.

`Прочитайте Дії 16:31-34. Що тут сказано про повноту і досконалість жертви Христа за нас? Як ми можемо навчитися щодня мати впевненість у праведності Христа, яка покриває нас і є єдиною надією на спасіння?`