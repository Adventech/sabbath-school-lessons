---
title:  Для подальшого дослідження
date:   31/08/2018
---

«Ті, хто проповідує сьогодні непопулярні істини, не повинні розчаровуватися, коли часом так звані християни приймають їх не з більшою охотою, ніж приймали Павла та його товаришів люди, для яких вони працювали. Вісники хреста повинні озброїтися молитвою, пильнуючи, прямуючи вперед з вірою й мужністю, працюючи завжди в Ім’я Ісуса» (Е. Уайт. Дії апостолів, с. 230).

«Якби в кінці історії нашої Землі люди, котрим звіщають випробувальні істини, наслідували приклад верейців, щоденно досліджуючи Писання та порівнюючи Боже Слово із проповідуваною їм вісткою, то там, де сьогодні є порівняно невеличка кількість людей, вірних Заповідям Божого Закону, їх було б значно більше...

Усі будуть суджені згідно з даним їм світлом. Господь посилає Своїх представників з вісткою спасіння, і хто чує її, ті відповідатимуть перед Богом за своє ставлення до слів Його слуг. Щирі шукачі істини старанно досліджуватимуть проповідуване їм учення у світлі Божого Слова» (там само, с. 232).

**Питання для обговорення**

`1. У контексті теми уроку за понеділок обговоріть у класі значення такого вислову: «Кандидатів до хрещення необхідно ретельніше готувати... Тим, хто недавно прийшов до істини, потрібно пояснювати принципи християнського життя» (Е.Уайт. Свідчення для Церкви, т. 6, с. 91).`

`2. Поміркуйте над останнім запитанням уроку за середу. Яким чином ми як Церква можемо, подібно до Павла, враховувати культурні відмінності і приймати людей такими, якими вони є, водночас не наражаючи на небезпеку Євангеліє або власну релігійну приналежність?`

`3. Прочитайте Дії 17:32-34. Чого ми можемо навчитися, бачачи різну реакцію афінян на звістку Павла? «1. Одні глузували з Павла. Їх розважала пристрасність і серйозність цього дивного юдея. Можна жартувати над життям, але часто життя, розпочате комедією, закінчується трагедією. 2. Інші вирішили подискутувати з Павлом пізніше. Але, відкладаючи важливі справи й рішення на майбутнє, можна потрапити у велику біду. 3. Деякі увірували. Мудрий знає, що лише нерозумний відхиляє пропозицію, зроблену Богом» (Уїльям Барклі. Дії апостолів, с. 133).`

`4. Павло процитував язичницького автора (Дії 17:28), щоб донести до афінян свою думку. Наскільки ефективним може бути використання таких джерел? З іншого боку, які небезпеки можуть критися в неправильному застосуванні цього методу?`