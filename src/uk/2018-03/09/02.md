---
title:  Повернення до Лістри
date:   26/08/2018
---

Вибірковий опис Лукою подій дає нам можливість побачити Павла практично відразу в Дервії та Лістрі. Про Сирію й Килікію зазначено лише те, що Павло проходив через ці території, зміцнюючи Церкви (Дії 15:41).

`Прочитайте уривок Дії 16:1-13. Як учинок Павла свідчить про те, наскільки чуйним він був, бажаючи працювати заради навернення душ?`

Хоч батько Тимофія був язичником, його мати Євникія була християнкою з юдеїв. Тимофій був необрізаним, проте з дитинства знав Святе Письмо (2 Тим. 3:15) і був побожним юнаком. Як християнин, він заслужив повагу і схвалення з боку всіх місцевих віруючих.

Оскільки у євреїв національність передається по материнській лінії, Тимофій був юдеєм. Можливо, він не був обрізаний восьмого дня після свого народження тому, що його батько-еллін вважав цей обряд варварством.

Бажаючи взяти із собою Тимофія як співпрацівника і знаючи, що йому як необрізаному юдеєві вхід до юдейських синагог буде заборонений, Павло обрізав його. Апостол керувався винятково практичними міркуваннями, які не суперечили проголошуваному ним Євангелію.

Ще раз відвідавши міста, де побував під час своєї першої подорожі, Павло бажав вирушити на південний захід, можливо, до Ефеса в провінції Азія. Однак Святий Дух перешкодив здійсненню цього плану. Потім апостол вирушив на північ, плануючи відвідати Витинію, проте знову якимось незбагненним чином Святий Дух завадив цьому. Оскільки Павло проходив через Мисію, єдиним варіантом було йти на захід до морського порту Троади, звідки він міг плисти в кількох напрямках.

Однак у нічному видінні Бог відкрив апостолові, що йому необхідно перетнути Егейське море й відвідати Македонію. Дізнавшись про це видіння, супутники Павла дійшли висновку, що Бог закликає їх ділитися Євангелієм з македонцями.

`Поміркуйте про причини обрізання Тимофія Павлом. Чи припустимо заради досягнення вищої мети здійснювати те, із чим ми не завжди згодні, але що не суперечить Біблії?`