---
title:  Друга місіонерська подорож
date:   25/08/2018
---

### Біблійні тексти для дослідження
Дії 16; Римл. 3:28; Гал. 2:16; Дії 17; 1 Кор. 1:23; Дії 18:1-10.

> <p>Пам’ятний вірш</p>
> «Не бійся, але говори і не мовчи, бо Я з тобою, і ніхто не накинеться на тебе, щоб заподіяти тобі зло, тому що маю в цьому місті багато людей!» (Дії 18:9, 10).

Повернувшись до Антіохії, Павло й Варнава навчали церкву та продовжували євангельську діяльність. Очевидно, це був останній раз, коли вони працювали разом, оскільки розходження в одному питанні призвело до їхнього розділення. Причиною незгоди між Павлом і Варнавою став Марко, родич Варнави (Колос. 4:10). Коли Павло запропонував Варнаві відвідати місця, де вони проповідували під час попередньої подорожі, Варнава вирішив узяти із собою племінника, але Павло цю ідею не підтримав, адже в минулій місіонерській подорожі Марко залишив їх (Дії 13:13).

Однак розділення Павла і Варнави обернулося благословенням, бо, розподіливши свої зусилля, вони змогли охопити ширшу територію, ніж планували спочатку. Варнава взяв із собою Марка й повернувся на рідний Кіпр (Дії 4:36). А Павло, обравши собі супутником Силу, пройшов Сирію та Килікію, зміцнюючи раніше створені церкви. До свого першого візиту в Антіохію Павло провів кілька років у Тарсі (Дії 9:30; 11:25, 26). Тепер апостол мав нагоду відвідати раніше створені ним громади. Однак Божий задум щодо Павла був значно грандіозніший, ніж він міг собі уявити.