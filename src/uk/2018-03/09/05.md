---
title:  Павло в Афінах
date:   29/08/2018
---

Місто Афіни, інтелектуальний центр стародавньої Греції, у буквальному розумінні було віддане ідолам. Мармурові статуї людей і богів височіли всюди, особливо при вході на агору (міську площу) – епіцентр міського життя. Побачивши таке засилля ідолопоклонства, Павло настільки засмутився, що змінив свою звичку відвідувати спочатку синагогу. Щотижня він розмовляв у синагозі з юдеями та наверненими в юдаїзм язичниками, а щодня – з еллінами на міській площі (Дії 17:15-22).

Оскільки афіняни любили послухати щось нове, деякі філософи зацікавилися вченням Павла та запросили його виступити з промовою в Ареопагу – вищій раді міста. У своїй проповіді Павло не цитував Святого Письма, не звертався до історії взаємин Бога з Ізраїлем, як у проповіді юдеям (пор. Дії 13:16-41), – це було б надаремно. В Ареопагу Павло виклав ряд важливих біблійних істин мовою, зрозумілою для освічених язичників.

`Прочитайте уривок Дії 17:22-31. Які великі істини про Бога, спасіння, історію і людство відкрив Павло у своїй проповіді афінянам?`

Для досвідченої язичницької публіки, чиї уявлення про Бога й релігію були дуже спотворені, більша частина сказаного Павлом звучала як абсурд. Нам невідомо, яким чином Павло мав намір закінчити проголошувану звістку. Судячи з усього, його промову перервали в той самий момент, коли він згадав про Божий суд над світом (Дії 17:31). Такі поняття суперечили двом грецьким ідеям: 1) Бог – абсолютно трансцендентна Істота, Котра жодним чином не пов’язана зі світом або життям людей; 2) воскресіння мертвих неможливе. Це пояснює, чому Євангеліє для еллінів було безумством (1 Кор. 1:23) та чому в Афінах небагато людей навернулося до Христа.

Проте серед новонавернених виявилися одні з найвпливовіших людей афінського суспільства, такі як Діонісій Арео­пагіт і Дамара. Згадка імені жінки свідчить про її високе становище в суспільстві, а можливо, навіть про її членство в раді (Дії 17:34).

`Факт, що Павло обрав інший підхід у своїй проповіді в Ареопагу, свідчить про його розуміння соціальних і культурних відмінностей. Він навіть процитував язичницького поета (Дії 17:28), аби підтвердити свою точку зору. Яким чином ми можемо використовувати різні методи благовістя, щоб досягати сердець різних людей?`