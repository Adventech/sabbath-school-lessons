---
title:  Павло в Коринті
date:   30/08/2018
---

В уривку Дії 18:1-11 описаний пережитий Павлом досвід у Коринті, де він перебував півтора року. Акила і Прискила стали близькими друзями Павла (Римл. 16:3; 2 Тим. 4:19). З розповіді ми довідуємося, що це подружжя вже було хрис­тиянами на момент переселення до Коринта. Можливо, їхній переїзд був зумовлений депортацією євреїв з Рима за наказом імператора Клавдія. Римський історик Светоній зазначає, що депортація відбулася через заворушення в юдейській громаді, спровоковані «Хрестусом» (Клавдій, 25.4). Не виключено, що заворушення були викликані проповіддю Євангелія місцевими християнами з юдеїв. Акила і Прискила могли бути причетні до цих подій. У будь-якому разі, Павла та його нових друзів об’єднували не тільки віра і єврейське коріння, а й спільна справа.

`Прочитайте уривок Дії 18:4-17. Яким був результат місіо­нерської діяльності Павла в Коринті?`

Повернувшись із Македонії, Сила й Тимофій принесли пожертви від тамтешніх церков (2 Кор. 11:8, 9), завдяки яким Павло зміг повністю присвятити себе проповіді Євангелія. Протягом свого служіння апостол вважав за краще жити за рахунок власних коштів, хоч сам навчав, що благовісникам Євангелія слід «жити з Євангелія» (1 Кор. 9:14).

Незважаючи на сильний опір діяльності Павла, деякі юдеї та побожні язичники увірували в Христа. Серед новонавернених були старший місцевої синагоги Крисп і вся його родина. Багато коринтян також увірувало й охрестилося. Оскільки ситуація серед юдеїв залишалася напруженою (Дії 18:12-17), Павло вирішив залишити Коринт, проте в нічному видінні отримав Божественну підтримку й повеління залишитися (Дії 18:9-11).

Повертаючись до Антіохії, Павло взяв із собою Акилу і Прискилу та залишив їх в Ефесі, де провів кілька днів, перш ніж продовжити свою подорож. Тут він мав можливість проповідувати в місцевій юдейській синагозі, і позитивний відгук юдеїв спонукав Павла пообіцяти: якщо на те буде воля Божа, він повернеться (Дії 18:18-21). Цю обіцянку апостол виконав під час своєї наступної подорожі.

`Павло відчув холодний прийом у Коринті, тому потребував підтримки від Господа, спасаючи душі в цьому місті. Яку обітницю ми знаходимо у зверненні Господа до Павла? Дії 18: 9, 10.`