---
title:  Троада
date:   04/09/2018
---

Після заколоту (Дії 19:23-40) Павло вирішив залишити Ефес. Але замість того щоб іти до Єрусалима прямою дорогою, він значно відхилився від маршруту, попрямувавши через Македонію й Азію (Дії 20:1-3). У цій подорожі Павла супроводжували представники окремих церков, які складалися з язичників (Дії 20:4).

`Прочитайте уривок Дії 20:7-12. Чому ці вірші часто використовують як доказ щодо заміни неділею дня поклоніння – суботи?`

Зупинка Павла в Троаді закінчилася церковним зібранням «першого ж дня тижня» (Дії 20:7). Віруючі зібралися «для ламання хліба», що вказує на Вечерю Господню. Оскільки було відомо, що улюблений учитель віруючих скоро залишить їх, прийшло більше народу, ніж зазвичай. Цю історію часто наводять як доказ того, що за часів Павла, принаймні в язичницьких церквах, день поклоніння вже було перенесено із суботи на неділю.

Проте, перш ніж робити таку заяву, необхідно встановити точний день, коли відбулася ця зустріч, та визначити її характер. Згадка про світильники (Дії 20:8), уточнення, що Павло продовжив слово до півночі (Дії 20:7) і потім до самого світанку (Дії 20:11), а також повідомлення про заснулого Євтиха (Дії 20:9) ясно вказують на те, що зібрання відбувалося пізно ввечері.

Однак питання полягає ось у чому: чи був це вечір напередодні неділі чи після неї? Відповідь залежить від того, яку систему відліку часу використовує Лука: юдейську (від заходу до заходу; див., наприклад, Луки 4:40) чи римську (від півночі до півночі). У першому випадку це буде вечір суботи, а в другому – вечір неділі.

Так чи інакше, контекст Дії 20:7-12 свідчить: навіть якщо це зібрання відбувалося в неділю ввечері, це було не одне з регулярних церковних зібрань, а зустріч з нагоди від’їзду Павла вранці наступного дня. Важко зрозуміти, як цей окремий винятковий епізод можна використати для підтримки ідеї про святкування неділі. Насправді він не може слугувати аргументом на користь недільного поклоніння.

`Поміркуйте про всі аргументи на користь дотримання сьомого дня – суботи. Як потужна біблійна аргументація на користь дотримання суботи утверджує нас у нашому званні адвентистів сьомого дня та в покликанні нести Трьохангельську вістку світові?`