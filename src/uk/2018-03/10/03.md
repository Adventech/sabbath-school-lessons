---
title:  Ефес. Частина 2
date:   03/09/2018
---

В Ефесі Павло за своїм звичаєм насамперед почав проповідувати в синагозі. Зіткнувшись там з опором, він разом з новонаверненими перейшов до школи Тирана, де щодня проповідував протягом двох років (Дії 19:8-10). Підсумовуючи служіння Павла в Ефесі, Лука пише, що Євангеліє поширилося по всій провінції (Дії 19:10, 26).

В уривку Дії 19:11-20 Лука додає кілька історій про чудеса, описуючи тріумф Божої сили в місті, де були поширені магічні та інші забобонні практики. Безперечно, Бог зціляв через Павла, але факт, що навіть хусточки й пояси, які носив апостол, володіли цілющою силою, може видатися комусь дивним, хоч цей випадок перегукується з історією зцілення Ісусом жінки, що страждала невиліковною хворобою (Луки 8:44 ). Забобонність жителів Ефеса стала причиною здійснення Богом дивовижних чудес у цьому місті. Це приклад того, як Господь відповідає на запити людей з урахуванням їхнього менталітету.

Задоволений результатами своєї праці в Ефесі, Павло вирішив відвідати Єрусалим (Дії 19:21). Лука не називає причин цієї подорожі, проте з особистих листів Павла ми знаємо, що він хотів передати Єрусалимській церкві зібрані ним кошти, щоб задовольнити її потреби (див. Римл. 15:25-27; 1 Кор. 16:1-3). Через об’єднання майна в перші роки існування Церкви та сильний голод за днів правління Клавдія юдейські віруючі зубожіли. У скрутному становищі цих віруючих Павло побачив можливість утвердити їхню віру в його апостольство та зміцнити єдність багатокультурної Церкви, усвідомлюючи всі ризики, які загрожували йому (див. Дії 20:22, 23; Римл. 15:31).

`Прочитайте Дії 19:23-40. Якою була справжня причина бунту проти Павла наприкінці його перебування в Ефесі?`

Служіння Павла стало серйозною загрозою язичницькому поклонінню, саме це було причиною заколоту. Золотар Дмитро керувався винятково матеріальними мотивами, проте зумів зобразити ситуацію в релігійному світлі, оскільки в Ефесі був храм грецької богині Артеміди (званої римлянами Діаною) – одне із семи чудес стародавнього світу.

`Прочитайте Дії 19:27. Зверніть увагу, як майстерно Дмитро під маскою побожності приховав бажання зберегти свій дохід. Чому ми, християни, не повинні використовувати свою віру в корисливих цілях?`