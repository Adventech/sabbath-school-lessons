---
title:  Третя місіонерська подорож
date:   01/09/2018
---

### Біблійні тексти для дослідження
Дії 18:24-28; 19; 20:7-12, 15-27; 2 Кор. 4:8-14; Дії 21:1-15.

> <p>Пам’ятний вірш</p>
> «Але я ні про що не турбуюся і не дорожу своєю душею, лише б з радістю закінчити свою дорогу та служіння, яке я одержав від Господа Ісуса: засвідчити Радісну Звістку Божої благодаті!» (Дії 20:24).

Розповідь Луки про третю подорож Павла починається досить несподівано. У тексті йдеться лише про те, що апостол, провівши якийсь час в Антіохії – центрі своєї місіонерської діяльності, вирушив у нову подорож, проходячи «за порядком Галатську країну та Фригію, підтримуючи всіх учнів» (Дії 18:23). Таким чином, в одному реченні вмістилися майже 2500 кілометрів подорожі.

Це обумовлено тим, що центральним пунктом подорожі було місто Ефес, де Павло провів більше часу, ніж у будь-якому іншому місті під час своїх подорожей. Євангельське служіння в Ефесі було дуже плідним; проповіді Павла вплинули на жителів усієї Азії (Дії 19:10, 26). Очевидно, саме в цей період були засновані церкви в Колосах, Гієраполі та Лаодикії, можливо, завдяки Епафрасу (Колос. 4:12, 13) – одному із соратників Павла (Колос. 1:7; Филм. 23).

Слід зауважити, що це – остання подорож Павла, згадана в книзі Дії апостолів, котру він здійснив як вільна людина. Лука описує ще одну подорож апостола – до Рима, але туди Павло вирушив уже в кайданах.