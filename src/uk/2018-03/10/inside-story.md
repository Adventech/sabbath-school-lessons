---
title:  Місіонерська історія
date:   07/09/2018
---

#### «Просто йди!»

_Ендрю МакЧесні, Адвентистська місія_

Власник приватної бухгалтерської фірми Кійонг Квон відомий у Південній Кореї тим, що привів більше людей до Христа, ніж будь-який адвентистський пастор.

У 2000-х роках Кійонг почав вивчати біблійні пророцтва. Він дійшов висновку, що всі пророцтва з книги Даниїла здійснилися, окрім пророцтва про Другий прихід Ісуса. Він замислився, що б робив Ной, якби жив сьогодні. Імовірно, Ной, незалежно від своєї професії, присвятив би своє життя одній меті: проголошувати вістку про повернення Ісуса. Кійонг дедалі більше переконувався, що повинен проголошувати скорий Прихід Ісуса Христа і організовувати нові церкви.

Одного ранку, коли Кійонг молився, він відчув, як Бог говорить йому: «Просто йди!»

Це повеління злякало його. Він почав шукати причини, щоб відмовитися: «У мене немає ніякого досвіду. Я не пастор. Мені вже майже сорок років. Я боюся, що мені не вдасться».

«Але щоранку Божий заклик звучав так ясно, що заподіював мені біль», – розповідає Кійонг.

Тому він почав благати: «Боже, якщо Ти справді хочеш, щоб я пішов, відкрий мені, що я повинен робити від початку і до кінця. Тоді я піду! »

Кійонг вважав, що це була розумна молитва, але відповіді все не було. Він молився сім днів поспіль. На сьомий день після молитви він відкрив «Церковний компас», журнал Корейської уніонної конференції Церкви АСД. На першій сторінці він побачив цитату з книги «Нариси життя Еллен Уайт», яка шокувала його. Там було написано:

«У Бога знайдуться працівники, готові ризикувати всім заради спасіння душ. Ті ж, хто не рушить з місця, доки з усією виразністю не побачить кожен крок на своєму шляху, не отримають у наш час благословенної можливості просувати істину Божу. Зараз нашій Церкві потрібні працівники, здатні йти вперед і в світлі, і в темряві. Їх не зупинить розчарування від нездійснених надій. Вони будуть продовжувати роботу з вірою, зі сльозами і терплячою надією, сіючи при всіх водах і довіряючи результати Господу. Бог закликає на служіння людей стійких, сповнених надії, віри і мужності, налаштованих здійснювати роботу до кінця» (с. 213).

«Це була відповідь від Бога! – каже він. – Я не повинен був вимагати, щоб мені все стало зрозуміло від початку і до кінця. Я повинен був рухатися вперед!».

Кійонг довірився Богові і організував першу за своє життя церкву.

«Дивно, – говорить він. – Мені не потрібно було нічого робити. Коли Бог діє, відбуваються чудеса!».

Кійонг Квон заснував три церкви адвентистів у Південній Кореї. Частина приношень Тринадцятої суботи допоможе організувати першу Адвентистську церкву в Седжоні, Південна Корея. Читайте продовження історії про Кійонга наступного тижня.