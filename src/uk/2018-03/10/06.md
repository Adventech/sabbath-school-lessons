---
title:  Тир і Кесарія
date:   06/09/2018
---

Описавши події в Мілеті, Лука досить докладно розповідає про подорож Павла до Єрусалима. Апостол провів тиждень у Тирі на фінікійському узбережжі, де належало розвантажити корабель (Дії 21:1-6). Коли апостол перебував у цьому місті, віруючі вмовляли його не йти до Єрусалима. Факт, що вони керувалися отриманим від Святого Духа застереженням, аж ніяк не суперечить більш ранньому твердженню про те, що апостол перебував під керівництвом Духа. Грецький вислів _етето хо Паулюс ен то пнеуматі_ (Дії 19:21) перекладено в українській Біблії як «Павло в Дусі задумав», тобто це не було одноосібним рішенням Павла. Святий Дух міг відкрити тирським християнам небезпеки, які очікували Павла. Відчуваючи людську стурбованість, вони порекомендували йому відмовитися від свого наміру. Сам же Павло не знав, що станеться з ним у Єрусалимі (Дії 20:22, 23). Боже керівництво не завжди вияснює окремі події навіть у житті таких людей, як Павло.

`Прочитайте Дії 21:10-14. Який особливий випадок, пов’язаний із подорожжю Павла до Єрусалима, стався в Кесарії?`

Агав був пророком з Єрусалима, у книзі Дії апостолів раніше вже згадувалося про нього, що він провістив голод (Дії 11:27-30). Подібно до деяких старозавітних пророцтв (наприклад, Ісаї 20:1-6; Єрем. 13:1-10), його звістка була наочною; вона чітко показувала, що станеться з Павлом у Єрусалимі та як вороги віддадуть його язичникам (римлянам).

Співробітники Павла сприйняли вістку Агава як застереження, а не як пророцтво, тому всіляко намагалися переконати апостола не йти до Єрусалима. І хоч їхня реакція глибоко зворушила Павла, він був сповнений рішучості виконати свою місію навіть ціною власного життя. Цілісність Євангелія та єдність Церкви були для нього значно важливіші за власну безпеку чи інтереси.

«Ще ніколи апостол не прямував до Єрусалима з таким важким серцем. Він знав, що знайде там мало друзів і багато ворогів. Павло наближався до міста, котре відкинуло й убило Сина Божого, і тепер над цим містом нависла загроза Божественного гніву» (Е. Уайт. Дії апостолів, с. 397, 398).

`Хоч Павла неправильно розуміли, обмовляли, жорстоко з ним поводилися і часто ображали, він з вірою рухався вперед. Як ми можемо навчитися поводитися так само у важких обставинах?`