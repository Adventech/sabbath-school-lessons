---
title:  Мілет
date:   05/09/2018
---

Дорогою до Єрусалима Павло зупинився в Мілеті, де мав можливість звернутися з прощальною промовою до керівників церкви в Ефесі.

`Прочитайте Дії 20:15-27. На чому Павло зробив особливий акцент у вступній частині своєї промови?`

Запланувавши нову подорож, яка включала відвідування Рима й Іспанії (Римл. 15:22-29), Павло вважав, що більше ніколи не повернеться до Азії. Тому він почав свою промову зі звіту про свою діяльність в Ефесі. Але звіт не тільки стосувався діяльності апостола серед жителів Ефеса, а й був спрямований у майбутнє, оскільки Павло передчував те, що могло статися з ним у Єрусалимі.

Передчуття апостола були цілком обґрунтовані. Єрусалимська церква ставилася до Павла з певним скептицизмом, якщо не ворожістю, оскільки в минулому він був гонителем, а також проповідував свободу від обрізання (Дії 21:20-26). А для юдейської влади Павло був зрадником та руйнівником релігійних традицій (Дії 23:1, 2). До середини першого століття через утиски з боку Риму Юдею охопили революційні й націоналістичні настрої. Ця атмосфера вплинула на всі верстви юдейського суспільства, зокрема, імовірно, і на Церкву. У такій ситуації діяльність колишнього фарисея серед язичників, очевидно, принесла йому погану славу (Дії 21:27-36).

Крім того, Павло мав й інші переживання. В уривку Дії 20:28-31 він приділяє велику увагу тому, яким чином керівники церкви в Ефесі мають поводитися з фальшивими вчителями, котрі, як хижі вовки, намагатимуться звести й погубити отару. Від перших днів існування Церкви фальшиві вчителі були реальною загрозою. Історія християнства свідчить про величезну шкоду, заподіяну Церкві цими вчителями. Така проблема існуватиме до кінця часу (2 Тим. 4:3).

Безперечно, Павлові докучало безліч думок та переживань, однак його вірність і старанність завжди залишалися непохитними.

`Прочитайте 2 Кор. 4:8-14. Чому в цих текстах Павло говорить про необхідність зберігати віру під час випробувань? Яка його головна надія?`