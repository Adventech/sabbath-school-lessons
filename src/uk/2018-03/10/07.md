---
title:  Для подальшого дослідження
date:   07/09/2018
---

«Успішна проповідь Євангелія викликала гнів юдеїв. Звідусіль надходили відомості про поширення нового вчення, яке звільняло євреїв від дотримання обрядів церемоніального закону і надавало язичникам рівні переваги з євреями як з дітьми Авраама... Його [Павла] виразну заяву: «Нема ні грека, ні юдея, ні обрізання, ні необрізання» (Колос. 3:11) вороги розцінювали як зухвалу богозневагу, тому твердо вирішили примусити його замовкнути» (Е. Уайт. Дії апостолів, с. 390).

«Він не міг розраховувати на співчуття й підтримку навіть своїх братів по вірі. Ненавернені юдеї пильно стежили за ним і не забарилися поширити недобрі чутки в Єрусалимі – як в усній, так і письмовій формі – щодо нього та його роботи. Навіть декотрі апостоли й пресвітери повірили цим чуткам, не намагаючись заперечити їх та не виявляючи жодного бажання узгодити свої дії з Павлом» (там само, с. 398).

**Питання для обговорення**

`1. Дванадцять учнів, яких Павло зустрів у Ефесі, спочатку були послідовниками Івана Хрестителя, а згодом стали учнями Ісуса (Дії 19:1-7). Чому на підставі цього уривка доречно запрошувати прийняти повторне хрещення християн з інших деномінацій, котрі раніше вже охрестилися шляхом повного занурення, а тепер бажають прийняти адвентистську віру? Чи має якесь значення факт, що Аполлос не був хрещений повторно?`

`2. Поміркуйте над ситуацією, у якій опинився Павло. Апостола відкидають його ж співвітчизники, котрі не вірять в Ісуса. Навіть серед юдеїв, які вірили в Ісуса, багато хто ставиться до нього з підозрою, вважаючи, що він «пересуває межі» (див. Йова 24:2). Багато язичників ненавидить проголошуване ним Євангеліє. А що робить Павло? Чому він рухався вперед, незважаючи на всі перешкоди? Який урок із цієї історії ми можемо почерпнути для себе?`

`3. Подумайте про інші аргументи людей, які намагаються довести, що день поклоніння перенесений із суботи на неділю або що заповідь про суботу більше не обов’язкова для них. Як нам слід відповідати на такі аргументи, щоб показати: у дотриманні суботи анітрохи не більше законництва, ніж у виконанні інших дев’яти заповідей, якщо ми виявляємо послух через віру й усвідомлюємо, у чому полягає наша єдина надія на спасіння?`