---
title:  Ефес. Частина 1
date:   02/09/2018
---

Уривок Дії 18:24-28 повідомляє: поки Павло перебував на шляху до Ефеса, туди прибув юдей на ім’я Аполлос – красномовний чоловік, сильний у Писанні. Аполлос був послідовником Ісуса, про що свідчать такі слова: «Був він наставлений на Господню дорогу, і палаючи духом, упевнено говорив і навчав про Ісуса» (Дії 18:25). Проте цей юдей знав тільки хрещення Івана. Охрещений Іваном Хрестителем Аполлос познайомився з Ісусом під час Його земного життя, однак перед розп’яттям Христа й подіями П’ятидесятниці він, очевидно, повернувся з Юдеї до рідної Олександрії.

Зустрівшись із ним, Акила й Прискила докладніше розповіли йому про дорогу Господню. І хоч на підставі Писання Аполлос міг довести, що Ісус – ізраїльський Месія (Дії 18:28), він потребував інформації про розвиток християнства від часу служіння Спасителя. Однак Акила і Прискила не обмежилися цим. Вони дали йому рекомендаційного листа від Ефеської громади, адресованого церквам Ахаї (Дії 18:27). Завдяки цій рекомендації Аполлос міг здійснювати ефективне служіння в Коринті (1 Кор. 3:4-6; 4:6; 16:12).

`Прочитайте Дії 19:1-7. Що сталося після прибуття Павла до Ефеса?`

Розповідь про Аполлоса перегукується з історією про дванадцять мужів, котрих Павло зустрів після прибуття до Ефеса, оскільки їхні ситуації були дуже подібні. Згадка про дванадцятьох мужів як про «учнів» (Дії 19:1) та запитання, з яким апостол звернувся до них (Дії 19:2), чітко вказують на те, що ці люди вже вірили в Ісуса. Водночас їхня відповідь свідчить: як і Аполлос, вони в минулому були учнями Івана Хрестителя, потім стали учнями Ісуса, але не зазнали досвіду П’ятидесятниці. Ці віруючі мали отримати можливість насолоджуватися більш тісними взаєминами з Господом.

«Прибувши до Ефеса, Павло знайшов там дванадцятьох братів, котрі, як і Аполлос, були учнями Івана Хрестителя, маючи певне уявлення про місію Христа. Вони не володіли такими здібностями, як Аполлос, але так само з вірою прагнули поширювати отримане ними знання» (Е. Уайт. Дії апостолів, с. 282).

Нове хрещення цих людей потрібно розглядати з урахуванням унікальності ситуації. Вони не перейшли з іншої хрис­тиянської конфесії та не пережили щойно досвід навернення. Вони лише приєдналися до основної християнської віри. Факт, що ці мужі отримали дар Святого Духа й заговорили іноземними мовами, означає, що вони, подібно до Аполлоса, були християнами-місіонерами і тепер мали всі повноваження для повсюдного свідчення про Ісуса Христа.