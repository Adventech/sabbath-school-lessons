---
title:  Порада єрусалимських керівників
date:   09/09/2018
---

Коли Павло прибув до Єрусалима, його радо прийняли віруючі з оточення Мнасона, у котрого апостол зміг зупинитися (Дії 21:16, 17).

Уривок Дії 21:18-22 повідомляє, що Яків та єрусалимські пресвітери висловили свою стурбованість щодо репутації Павла серед місцевих юдеїв-християн – ревнителів Мойсеєвого закону. Їм повідомили, що апостол навчає новонавернених юдеїв, які живуть серед язичників, усупереч законові Мойсея «не обрізати дітей і не дотримуватися звичаїв» (Дії 21:21).

Але насправді було не так. Павло фактично навчав, що як обрізання, так і необрізання не мають жодного значення для спасіння, оскільки і юдеї, і язичники спасаються однаковим чином – через віру в Ісуса (Римл. 2:28, 29; Гал. 5:6; Колос. 3:11). Таку позицію аж ніяк не можна було вважати підбурюванням юдеїв до нехтування Законом та його вимогами. Безумовно, послух – це не синонім законництва, хоч і може бути витлумачений у такий спосіб.

`Прочитайте Дії 21:23-26. Яким чином Павло мав довести, що він залишається правовірним юдеєм?`

Павлові порадили виявити релігійну коректність. Він мав розвіяти поширені чутки про нього, повівшись як справжній юдей: узяти на себе витрати за виконання обітниці посвячення деякими юдейськими братами. Ця обітниця являла собою особливий акт благочестя, за допомогою якого юдей посвячував себе Богові.

«Павло розумів: доки керівники церкви в Єрусалимі будуть виношувати свою упередженість проти нього, вони постійно протидіятимуть його впливові. Він також усвідомлював: якщо шляхом розумних поступок зможе придбати їх для істини, то усуне велику перешкоду на шляху проповіді Євангелія в інших місцях. Однак апостол не був уповноважений Богом іти на такі поступки, котрих вони вимагали.

Коли ми думаємо про велике бажання Павла бути в згоді зі своїми братами, про його піклування щодо слабких у вірі, про його пошану до апостолів, котрі були з Христом, та Якова, брата Господнього, про його намір стати всім для всіх, не жертвуючи при цьому принципами, – коли ми думаємо про все це, нам не здається таким дивним, що він був змушений відхилитися від того твердого, рішучого курсу, котрого завжди дотримувався. Однак його спроби примирення не досягли бажаної мети, натомість тільки прискорили кризу та його провіщені страждання і призвели до розлуки з братами. Через це Церква втратила одного з найміцніших стовпів...» (Е. Уайт. Дії апостолів, с. 405).

`Як ми можемо бути обачними, щоб не наразити на небезпеку ані себе, ані Божу справу?`