---
title:  Переїзд до Кесарії
date:   13/09/2018
---

Незадоволені тим, що їм не вдалося позбутися Павла законними методами, зловмисники вирішили влаштувати засідку й убити його.

`Прочитайте Дії 23:12-17. У чому полягав задум юдеїв? Яким чином вдалося запобігти його виконанню? Що ця ситуація повідомляє нам про те, наскільки несамовитими можуть бути люди, керуючись фальшивими релігійними мотивами?`

Факт, що майже сорок юдеїв змовилося проти Павла й поклялося, свідчить, наскільки апостола ненавиділи в Єрусалимі. І хоч Лука не повідомляє, ким були ці мужі, очевидно, що вони дотримувалися екстремістських поглядів, бажаючи за будь-яку ціну захистити юдейську віру від уявних зрадників і ворогів. Такий різновид релігійного фанатизму поряд з революційними й націоналістичними настроями був типовим явищем у Юдеї та сусідніх регіонах у першому столітті.

Однак, за Божим провидінням, вістка про змову дійшла до племінника Павла. На жаль, нам мало що відомо про родину апостола, але на підставі відомої нам інформації можна дійти висновку, що він та його сестра виросли в Єрусалимі (Дії 22:3), де вона вийшла заміж і народила принаймні одного сина. Зменшувальна форма _неаніскос_ (Дії 23:18-22) та уточнення, що його взяли «за руку» (Дії 23:19), свідчать, що племінник Павла був ще підлітком. Однак це не завадило хлопчикові знайти апостола у фортеці і про все йому розповісти.

`Прочитайте уривок Дії 23:26-30. Як тисяцький Лисій охарактеризував Павла в супровідному листі до намісника Фелікса?`

У листі до Фелікса ситуація була описана чесно. Крім того, у ньому згадується, як Павлові допомогло його римське громадянство. Римський закон забезпечував повний захист своїх громадян, котрі мали право, наприклад, на судовий розгляд, у ході якого могли захищатися (Дії 25:16), а також право звернутися до імператора в разі несправедливого суду (Дії 25:10, 11).

Незважаючи на свою репутацію, Фелікс повівся з Павлом відповідно до закону. Після попереднього допиту він звелів тримати апостола під вартою до прибуття обвинувачів.

`Поміркуйте про Боже провидіння в житті Павла. Як часто ви покірно визнавали Боже провидіння у вашому житті, незважаючи на всі випробування і страждання?`