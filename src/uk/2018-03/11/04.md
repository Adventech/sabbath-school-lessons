---
title:  Перед натовпом
date:   11/09/2018
---

В уривку Дії 21:37-40 ми читаємо про те, як розвивалися події. Оскільки Павла привели до римської фортеці на допит, він попросив у тисяцького дозволу звернутися до народу, який несамовито вимагав смерті арештованого.

Апостол звернувся до тисяцького грецькою мовою, і той подумав, що Павло міг бути юдеєм з Єгипту, котрий за три роки до цього підняв у Єрусалимі повстання проти римської окупації. Повстання придушили римські війська; багатьох заколотників або вбили, або ув’язнили, а сам єгиптянин утік.

Павло заперечив: він не з Єгипту, а з Тарса, і йому дозволили говорити. У своїй промові апостол не дав докладної відповіді на висунуті проти нього звинувачення (Дії 21:28), а розповів історію власного навернення, звернувши особливу увагу на свою відданість юдаїзму та на гоніння, яким піддавав віруючих в Ісуса. Павло отримав безліч об’явлень від Господа й підкорився їм. Саме цим можна пояснити кардинальну зміну в його житті і його проповідь язичникам. Апостол не розпочав богословську суперечку, натомість поділився з людьми своїм особистим досвідом і пояснив причину своєї поведінки.

`Прочитайте уривок Дії 22:22-29. Як натовп відреагував на заяву Павла, що він апостол язичників?`

Рішення дозволити Павлові говорити ні до чого доброго не привело. Згадавши про свій обов’язок щодо язичників, Павло тільки підтвердив висунуті проти нього звинувачення (Дії 21:28), і натовп знову розлютився.

Римський тисяцький міг чогось не зрозуміти зі сказаного Павлом, тому вирішив допитати його, піддавши бичуванню. Бувши чистокровним євреєм (Филп. 3:5), Павло мав також римське громадянство, згадка про яке змусила тисяцького відступити. Павла не мали права піддавати тортурам, оскільки він був римським громадянином.

`Прочитайте промову Павла в Дії 22:1-21. Про що свідчить факт, що, захищаючи себе, Павло водночас проповідував своїм братам-юдеям? Навіщо він розповів історію свого навернення? Чому історії навернення мають велику силу?`