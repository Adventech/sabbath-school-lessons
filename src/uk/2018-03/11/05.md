---
title:  Перед синедріоном
date:   12/09/2018
---

Коли римський тисяцький усвідомив, що Павло не представляє жодної загрози для Риму, а конфлікт пов’язаний із внутрішніми суперечностями юдеїв, він передав цю справу синедріонові (Дії 22:30; 23:29).

`Прочитайте Дії 23:1-5. З чого Павло почав свою захисну промову перед синедріоном?`

Під час вступної заяви Павла первосвященик наказав своїм прислужникам бити апостола по устах, можливо, тому, що згадка в’язнем Бога була сприйнята як блюзнірство. Називаючи первосвященика стіною побіленою (Дії 23:3), Павло міг вторити Ісусові, Котрий засуджував фарисеїв за лицемірство (Матв. 23:27). Однак Павло не знав, що звертається до перво­священика, тому з властивою йому ввічливістю сказав: «Не знав я, брати, що це первосвященик» (Дії 23:5).

`Прочитайте Дії 23:6-10. У чому полягав мудрий хід Павла під час судового розгляду?`

До складу синедріону входили садукеї та фарисеї, котрі мали різні погляди з багатьох питань, зокрема з питань віро­вчення. Садукеї, наприклад, чий біблійний канон містив лише перші п’ять книг Мойсея (П’ятикнижжя), не вірили у воскресіння мертвих (див. Матв. 22:23-32).

Однак було б помилково вважати заяву Павла в Дії 23:6 винятково хитрим прийомом з метою посіяти в синедріоні розбрат. Оскільки зустріч апостола з воскреслим Христом дорогою до Дамаска стала основою його навернення й апостольського служіння, Павлові фактично ставили в провину його віру у воскресіння (Дії 4:20, 21; 26:6-8). Без цієї віри він ніколи не став би тим, ким став, якщо врахувати його минуле як гонителя християн. Якщо Ісус не воскрес із мертвих, тоді служіння Павла не мало жодного сенсу, і він цілком усвідомлював це (див. 1 Кор. 15:14-17).

Тієї ночі, під час перебування Павла у фортеці, Господь з’явився йому зі словами підбадьорення: «Кріпися, Павле. Бо як ти свідчив про Мене в Єрусалимі, так тобі треба свідчити й у Римі!» (Дії 23:11). З урахуванням обставин така обітниця могла бути особливо значущою для Павла. Мала виконатися його заповітна мрія проповідувати в Римі (див. Дії 19:21; Римл. 1:13-15; 15:22-29).