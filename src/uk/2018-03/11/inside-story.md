---
title:  Місіонерська історія
date:   14/09/2018
---

#### Молитва про сто хрещень

_Ендрю МакЧесні, Адвентистська місія_

Коли Кійонг Квон організував свою першу церкву в Південній Кореї, у ній налічувалося 20 членів церкви. Ці двадцять осіб пішли за ним з його колишньої церкви, але Кійонг прагнув, щоб створена ним церква поповнилася новими людьми.

На першому суботньому богослужінні з’явився юнак. Це був його перший візит до церкви.

– Чому ти прийшов у цю нечисленну церкву? – запитав Кійонг.

– Мені не щастить у житті, – відповів гість. – Але мені сказали, що, якщо я почну ходити до нової церкви, це принесе мені успіх!

Кійонг запропонував юнакові пройти біблійні курси. Той погодився і після закінчення курсів уклав заповіт з Богом.

Але Кійонг прагнув до того, щоб чисельність церкви зростала. Одного разу він молився з ранку до вечора: «Господи, будь ласка, пошли нових людей, щоб церква наповнилася ними!»

Наступного дня сусідка зупинила Кійонга. «Учора я відчула сильне бажання піти до церкви. Будь ласка, візьми мене у свою церкву!» – попросила вона.

Наступного дня Кійонг почув телефонний дзвінок. «Моя сестра-адвентистка десять років умовляє мене піти до церкви, – сказав жіночий голос. – Я жодного разу туди не ходила, але зараз хочу піти!».

Кійонг вивчав Біблію з цими жінками, і обидві прийняли хрещення.

Упродовж першого року до церкви приєдналося понад сорок осіб. Ще через рік, коли уклала заповіт з Господом 98-а за рахунком людина, Кійонг молився про сто хрещень. Він згадав про жінку, яку не бачив три роки. Він дізнався, що вона викладає в дитячій школі мистецтв, і відвідав її з квітами.

«Ви повинні стати сотою людиною, що уклала заповіт з Господом у моїй церкві!» – сказав він їй.

Жінка погодилася, і Кійонг домовився з нею, що, починаючи з наступного вечора, буде проводити у неї вдома біблійні курси. «Подбайте, щоб ваш чоловік теж був удома!» – додав він.

Після того як Кійонг пішов, жінка зателефонувала чоловікові і сказала: «Пастор Квон прийде до нас завтра вивчати Біблію».

Її чоловік, переконаний буддист і бізнесмен, незадовго до цього вирішив вивчати англійську мову і купив кілька книг англійською мовою, зокрема й Біблію. Він намагався читати Біблію у своєму офісі, але йому було важко. Тому він почав молитися: «Боже, якщо Ти є, пошли мені людину, яка роз’яснить мені написане в Біблії».

У цей самий момент зателефонувала його дружина і сказала: «Пастор Квон прийде до нас завтра вивчати Біблію».

«Чоловік був украй здивований», – розповідає Кійонг.

Наступного дня Кійонг прийшов в оселю до подружжя і їхніх дорослих дітей, які чекали на вивчення Біблії. Унаслідок цього вся сім’я прийняла хрещення.

Кійонг Квон заснував три церкви в Південній Кореї. Частина приношень Тринадцятої суботи допоможе організувати першу Адвентистську церкву в місті Седжон, Південна Корея. Читайте продовження історії про Кійонга наступного тижня.