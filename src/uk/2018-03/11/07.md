---
title:  Для подальшого дослідження
date:   14/09/2018
---

«З цієї нагоди Павло та його супутники офіційно передали керівникам Єрусалимської церкви пожертвування, зібрані церк­вами з язичників на підтримку їхніх бідних братів-євреїв... Ці добровільні пожертви свідчили про відданість язичників Божій справі, організованій у світі, і мали би бути прийняті всіма з подякою. Однак Павлові та його супутникам було ясно, що навіть серед тих, перед ким вони зараз стояли, були люди, неспроможні оцінити дух братерської любові, яка спонукала до збору цих дарів» (Е. Уайт. Дії апостолів, с. 399, 400).

«Якби керівники церкви повністю позбулися почуття неприязні до апостола та прийняли його як мужа, особливим чином покликаного Богом нести Євангеліє язичникам, Господь зберіг би його для них. Бог не постановляв, аби служіння Павла закінчилося так скоро, проте Він не зробив чуда, щоб змінити хід подій, викликаних позицією керівників Церкви в Єрусалимі.

І сьогодні цей дух спричиняє такі самі результати. Неспроможність правильно оцінити й використати дар Божественної благодаті позбавив Церкву багатьох благословень. Як часто Господь міг би продовжити працю того чи іншого вірного служителя, якби його труди були гідно оцінені! Якщо ж віруючі дозволяють ворогові душ зіпсувати їхній розум, унаслідок чого вони починають неправильно представляти й тлумачити слова і вчинки Христового слуги; якщо вони дозволяють собі ставати на його шляху та перешкоджати його праці, Господь часом забирає від них послане раніше благословення...

І тільки коли їхні руки будуть складені на бездиханних грудях, коли замовкне їхній підбадьорливий і застережливий голос, тоді вперті отямляться й усвідомлять, які благословення вони відкинули. Смерть Божих слуг завершить те, чого вони не змогли зробити за життя» (там само, с. 417, 418).

**Питання для обговорення**

`1. Вирушивши до Єрусалима, де йому не будуть раді, Павло поставив інтереси Церкви вище за власні. Якою мірою ми повинні наслідувати його приклад?`

`2. Чого нас може навчити історія поступки, на яку пішов Павло в Єрусалимі? Як ми можемо дотримуватися релігійної коректності, не переступаючи її меж?`

`3. Єдність Церкви завжди відіграє важливу роль. Як ми можемо навчитися працювати разом, подібно до органів одного тіла, навіть якщо маємо різні погляди?`