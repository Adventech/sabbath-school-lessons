---
title:  Арешт у Єрусалимі
date:   08/09/2018
---

### Біблійні тексти для дослідження
Дії 21; Римл. 2:28, 29; Гал. 5:6; Дії 22; 23:1-30; Матв. 22:23-32.

> <p>Пам’ятний вірш</p>
> «А наступної ночі Господь, ставши перед ним, промовив: Кріпися, Павле. Бо як ти свідчив про Мене в Єрусалимі, так тобі треба свідчити й у Римі!» (Дії 23:11).

Незабаром після першої місіонерської подорожі Павла стало ясно, що в Церкві з’явилася принципова розбіжність із питання приєднання язичників до віри (Дії 15:1-5). Можливо, передчуваючи загострення конфлікту, Павло задумав план зі зміцнення в Церкві єдності. Оскільки на нараді його просили «пам’ятати про вбогих» (Гал. 2:10), апостол вирішив запропонувати язичницьким громадам надати фінансову допомогу братам у Юдеї та провести так зване «збирання пожертвувань для святих» (1 Кор. 16:1). Можливо, апостол сподівався, що така ініціатива допоможе прокласти мости між згаданими двома групами християн.

Це пояснює його рішучість відвідати Єрусалим під кінець третьої подорожі, незважаючи на небезпеку. З одного боку, Павло відчував щиру любов до своїх братів-юдеїв (Римл. 9:1-5), а з другого – бажав об’єднати Церкву (Гал. 3:28; 5:6). Оскільки як юдеї, так і язичники спасалися через віру, а не ділами Закону (Римл. 3:28-30), будь-яка соціальна відчуженість між ними внаслідок різного ставлення до церемоніальних вимог закону суперечила всеосяжному характеру Євангелія (Ефес. 2:11-22).

Протягом тижня ми досліджуватимемо служіння Павла на новому етапі його життя й діяльності.