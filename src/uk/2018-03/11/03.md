---
title:  Заколот у храмі
date:   10/09/2018
---

Прийнявши пропозицію церковних керівників, Павло мав пройти через семиденний обряд очищення, щоб допомогти чотирьом чоловікам завершити обітницю (див. Чис. 19:11-13). За юдейськими правилами будь-яка людина, що прибула з язичницьких земель, вважалася нечистою, тому не могла увійти до храму. Через це Павло мав спочатку очиститися сам і лише після цього піти до храмових священиків та повідомити їх про свою участь у ритуалі очищення, пов’язаному з посвяченням (Дії 21:26).

`Прочитайте уривок Дії 21:27-36. Що сталося з Павлом після завершення семиденного періоду очищення?`

Зчинився заколот, викликаний тими, хто підбурював натовп проти Павла, звинувачуючи його в замаху на найсвятіші символи юдейської релігії. Тепер йому інкримінували опоганення храму. Оскільки один із супутників Павла, Трохим, був ефеським християнином з язичників (Дії 21:29), противники заявили, що апостол увів його до внутрішнього двору храму, де могли перебувати тільки юдеї. Якби це було доведено, Павло виявився б винним у найсерйознішому злочині. Уздовж стіни, що розділяла зовнішній і внутрішній двори храму, були розміщені знаки з написами грецькою й латинською мовами, які під загрозою смертної кари забороняли необрізаним язичникам заходити всередину.

«Згідно з юдейським законом, появу необрізаного чоловіка на внутрішніх дворах священної споруди вважали злочином, який карали смертю. Оскільки Павла бачили в місті в товаристві Трохима-ефесянина, було висловлено припущення, що він увів його до храму. Апостол не робив цього і не порушив закон, увійшовши до храму, адже сам був євреєм. Хоч звинувачення було фальшивим, однак воно розлютило людей. Крик було підхоплено, і він рознісся по всіх дворах храму. Натовп ошаленів» (Е. Уайт. Дії апостолів, с. 407).

Коли звістка про бунт дійшла до римської фортеці, римський тисяцький Клавдій Лисій (Дії 21:31, 32; 23:26) прийшов зі своїми воїнами і забрав Павла, запобігши можливому самосуду.

Апостол як об’єкт нападу був узятий під варту і закутий у ланцюги, доки тисяцький з’ясовував усі подробиці події. Під шалений крик натовпу він наказав відвести апостола до казарми.

`Цей бунт спричинили неправдиві чутки. Чому ми повинні бути обережними, коли чуємо такі чутки?`