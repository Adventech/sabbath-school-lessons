---
title:  Місіонерська історія
date:   27/07/2018
---

#### Навернення дівчини

_Ендрю МакЧесні, Адвентистська місія_

Ямаджі Хіроші, двадцятип’ятирічний син пастора, був закоханий. Проблема полягала в тому, що його дівчина, Сакіко, не була адвентисткою сьомого дня.

Хіроші познайомився із Сакіко в адвентистській медичній школі неподалік Токіо. Після цього вони працювали разом в адвентистському медичному центрі на японському острові Окінава. Там вони почали дружити.

Хіроші намагався переконати Сакіко стати адвентисткою. Він щосуботи запрошував її відвідати церкву. Юнак просив пастора провести для дівчини біблійні уроки. Він указував на важливість вивчення Слова Божого й описував переваги християнського життя.

«Але дівчина категорично відмовлялася стати християнкою!» – згадує Хіроші.

Врешті-решт Хіроші здався. Він зрозумів, що не зможе переконати Сакіко прийняти Христа і що, можливо, їм доведеться розлучитися. Але дівчина подобалася йому, і він їй теж.

Юнак пригадав слова з книги Еллен Уайт «Вісті для молоді», яку він прочитав ще підлітком, навчаючись у старших класах адвентистської школи. В уривку було сказано: «Якщо до шлюбу юнаки і дівчата молилися двічі на день, то тепер, коли вони мають намір зробити цей серйозний крок, вони повинні молитися вдвічі більше».

Хіроші взяв свою Біблію і книгу Еллен Уайт і пішов до найближчої гори для молитви і поста впродовж трьох днів.

«Я просив у Бога поради в молитві і щодня робив позначки в молитовному журналі. Також я читав Біблію і книгу Еллен Уайт», – розповідає юнак.

Після цього досвіду Хіроші влаштувався працювати в будинок для людей похилого віку, що був розташований далеко від головних японських островів. Він вважав, що розставання або зруйнує, або зміцнить стосунки, і молився, щоб Господь допоміг зрозуміти Його волю щодо цього. Для юнака це був важкий час.

«Я не міг бути з дівчиною, піти з нею до церкви або вивчати біблійні уроки, – розповідає він. – Я не міг нічого, тільки молитися. Тому я багато молився про Сакіко».

І незабаром Бог втрутився. Через кілька тижнів Сакіко заявила, що бажає укласти заповіт з Господом. Її серце було повністю навернуте. Сакіко прийняла хрещення, і пізніше молоді люди одружилися.

Сьогодні Хіроші 56 років, і він добре пам’ятає історію навернення Сакіко. На сьогодні він є керівником Адвентистської церкви в Японії. У різні роки він виконував служіння директора Адвентистської місії, директора Відділу здоров’я та опікувався євангельською роботою в дивізіоні.

«Як пастор я викладаю біблійні уроки, проповідую і наставляю людей, але це все, що я можу зробити, – каже Хіроші, батько п’ятьох дітей. – Змінювати людські серця і робити їх здатними прийняти Ісуса – це Божа робота!».