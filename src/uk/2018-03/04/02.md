---
title:  Призначення семи дияконів
date:   22/07/2018
---

`Прочитайте Дії 6:1. На що скаржилися елліністи?`

«Причиною скарг було нібито занедбання еллінських удовиць під час щоденного розподілу матеріальної допомоги. Усяка нерівність суперечить духові Євангелія, проте сатані вдалося викликати підозру. Потрібно було вжити негайних заходів, щоб усунути будь-який привід до невдоволення і не дати ворогові можливості викликати розділення серед віруючих» (Е. Уайт. Дії апостолів, с. 88).

Апостоли запропонували юдеям обрати з-поміж себе сім чоловіків, які займалися б роздачою їжі, тобто в їхні обов’язки входило б «прислуговувати [_диаконео_] при столах» (Дії 6:2), тоді як інші перебували б у молитві й «служінні [_диякон_] слова» (Дії 6:4). Оскільки слова _диаконео і диякон_ – однокореневі, головне значеннєве навантаження несуть іменники «столи» в Дії 6:2 та «слово» в Дії 6:4. Разом із прикметником «щоденному» (Дії 6:1) вони вказують на два ключові аспекти щоденного життя ранньої Церкви: навчання («слово») та спілкування («столи»), яке включало загальну трапезу, Вечерю Господню і молитви (див. Дії 2:42, 46; 5:42).

Іншими словами, як авторитетні спадкоємці вчення Ісуса, апостоли здебільшого займалися доктринальним навчанням віруючих і перебували в молитві, тоді як сім обраних мужів відповідали за общинне життя, зосереджене в домашніх церквах. Однак їхнє служіння не обмежувалося виконанням обов’язків сучасного диякона. Насправді вони були одними з лідерів Церкви.

`Прочитайте Дії 6:2-6. Яким чином було обрано на служіння сім дияконів?`

Кандидати повинні були вирізнятися високими морально-­духовними рисами і практичними навичками. Їм потрібно було мати хорошу репутацію та бути сповненими Святого Духа й мудрості. За згодою громади на служіння було обрано сім чоловіків за допомогою молитви і покладання рук. Цей обряд свідчив про суспільне визнання й наділення відповідними повноваженнями для дияконського служіння.

`І сьогодні зовсім неважко посіяти ворожнечу й чвари. Що ми можемо зробити зі свого боку, аби зберегти мир у громаді та зосередити увагу на виконанні місії?`