---
title:  Поширення Євангелія
date:   26/07/2018
---

Розправа над Степаном призвела до масових гонінь хрис­тиян у Єрусалимі, яке ініціювала, без сумніву, та сама група противників. Керівником цієї групи був Савло, котрий заподіяв Церкві чимало шкоди (Дії 8:3; 26:10). Однак переслідування обернулося на добро.

Справді, розсіявшись по всій Юдеї й Самарії, віруючі почали проповідувати Євангеліє. Так вони виконували повеління нести свідчення до краю землі (Дії 1:8).

`Прочитайте уривок Дії 8:4-25. Які уроки можна почерпнути з прочитаної історії?`

Самаряни – це нащадки ізраїльтян. Вони були монотеїстами, визнавали перші п’ять книг Мойсея (П’ятикнижжя), практикували обрізання й очікували Месію. Однак юдеї вважали релігію самарян спотвореною, а це означало, що самаряни не могли претендувати на благословення заповіту Ізраїлю.

Несподіване навернення самарян викликало здивування в Єрусалимській церкві, тому апостоли послали Петра й Івана оцінити ситуацію. Факт, що Бог вилив Святого Духа тільки після приходу Петра й Івана (див. Дії 8:14-17), очевидно, мав переконати апостолів у тому, що самарян необхідно приймати як повноцінних членів релігійної громади (див. Дії 11:1-18).

Однак на цьому історія не закінчилася. В уривку Дії 8:26-39 ми читаємо розповідь про Пилипа та ефіопського вельможу, котрий після вивчення Біблії попросив про хрещення. «І наказав зупинити колісницю. Вони обидва ввійшли у воду – Пилип і скопець; і він охрестив його» (Дії 8:38).

Спочатку самаряни, потім ефіоп-чужинець, який приїжджав до Єрусалима на поклоніння і тепер повертався додому. Як і було передречено, учні поширювали Євангеліє за межі Ізраїлю та проголошували його світові. Проте це був лише початок, оскільки незабаром юдейським віруючим належало обійти весь відомий світ і сповістити велику істину про смерть Ісуса, Котрий зазнав покарання за гріхи людства та пропонує кожному надію на спасіння.

`Петро сказав до Симона-чаклуна: «Бо ти, я бачу, пере­повнений жовчною гіркотою і перебуваєш в оковах неправди» (Дії 8:23). Яким чином можна було вирішити його проблему та як має діяти людина, котра перебуває в подібній ситуації?`