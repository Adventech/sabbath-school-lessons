---
title:  Ісус у небесних оселях
date:   25/07/2018
---

Оскільки, згідно з визначенням, пророк (євр. _наві_) – це людина, котра говорить від Божого Імені, Степан став пророком у той самий момент, коли порушив Божу судову справу (_рив_) проти Ізраїлю. Однак його пророче служіння тривало дуже недовго.

`Прочитайте Дії 7:55, 56. Яке значення мало видіння Степана?`

«Коли Степан у своїй промові дійшов до цього місця, присутніх охопило хвилювання. Почувши, що він пов’язав пророцтва з Христом та процитував слова пророка про храм, священик удав, ніби охоплений жахом, і роздер свої шати. Для Степана це було знаком, що його голос незабаром замовкне назавжди. Усвідомлюючи той опір, з яким слухачі сприймали його слова, і розуміючи, що це останнє свідчення, він буквально обірвав проповідь на півслові» (Е. Уайт. Дії апостолів, с. 100).

У той час як Степан стояв перед юдейськими керівниками і проголошував Божий суд над ними, Ісус перебував у небесних оселях, або в Небесній святині, поблизу Отця. Це вказує на те, що суд на Землі був лише прообразом реального суду, який відбудеться на Небі. Бог судитиме фальшивих учителів та керівників Ізраїлю.

Цей факт пояснює, чому заклик до покаяння – обов’язковий компонент попередніх проповідей у книзі Дії апостолів (див. 2:38; 3:19; 5:31) – тут відсутній. Ізраїльська теократія наближалася до кінця, а це означало, що спасіння світу більше не буде здійснюватися через ізраїльську націю, як було обіцяно Авраамові (див. Бут. 12:3; 18:18; 22:18). Ця роль довірена послідовникам Ісуса, юдеям та язичникам, які тепер мали залишити Єрусалим і нести свідчення світові (див. Дії 1:8).

`Прочитайте Дії 7:57-8:1, 2. Як Лука описує смерть Степана?`

Каменування було покаранням за богозневагу (див. Левит 24:11-14), хоч у цьому випадку незрозуміло, чи засудили Степана до смерті, чи відбувся самосуд, учинений натовпом фанатиків. Степан став першим згаданим у Біблії мучеником за віру в Ісуса. Факт, що свідки склали свій одяг біля ніг юнака на ім’я Савло, дає підстави вважати, що він був лідером ворогів Степана. Однак, молячись за своїх катів, Степан благав Бога і за Савла. На таке здатна тільки людина з благородним характером та непохитною вірою. Це приголомшливий прояв віри і присутності Христа в житті людини!