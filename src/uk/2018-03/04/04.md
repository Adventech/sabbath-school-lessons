---
title:  Перед синедріоном
date:   24/07/2018
---

`Прочитайте Дії 7:1-53. Що сказав Степан своїм обвинувачам?`

Висунуті проти Степана звинувачення призвели до його арешту й розгляду справи синедріоном. За юдейською традицією, закон і храмове служіння були двома з трьох стовпів, на яких тримався світ. Третім стовпом були добрі діла. Найменший натяк на те, що встановлені Мойсеєм обряди застаріли або втратили сенс, розцінювали як образу святині юдаїзму; звідси і звинувачення в богозневазі (див. Дії 6:11).

Відповідь Степана в книзі Дії апостолів – найдовша промова, що підтверджує її значущість. На перший погляд може здатися, що це лише утомливий докладний переказ історії Ізраїлю. Однак цю промову нам потрібно розуміти в контексті укладеного між Богом та народом старого заповіту і того, як пророки використовували його структуру, коли як релігійні реформатори закликали Ізраїль повернутися до вимог Заповіту. У таких випадках вони порушували так звану «судову справу заповіту» (євр. _рив_). Це поняття означало, що Бог уживає законних заходів проти Свого народу, котрий порушив заповіт.

Наприклад, у текстах Михея 6:1, 2 слово _рив_ вживається тричі. Далі, використовуючи зразок укладеного на горі Сінай заповіту (див. Вих. 20-23), Михей нагадує народові про великі діяння Бога заради їхнього визволення (див. Михея 6:3-5), про умови й порушення заповіту (див. Михея 6:6-12) і, нарешті, про прокляття, які спіткають народ за невірність (див. Михея 6:13-16).

Фактично промова Степана повторює цю структуру. Коли його попросили пояснити свою поведінку, він міг би легко спростувати висунуті звинувачення і захистити свою віру. Однак, подібно до стародавніх пророків, Степан підніс свій голос, сповіщаючи про Божий суд над Ізраїлем. Метою його тривалого огляду взаємин між Богом та Ізраїлем у минулому було наочно продемонструвати невдячність і непослух народу.

В уривку Дії 7:51-53 Степан постає вже не як обвинувачений, а як Божий пророк, котрий порушив судову справу заповіту проти керівників народу. Якщо їхні батьки були винні в убивстві пророків, то їхня вина незрівнянно більша. Заміна словосполучення «наші батьки» (Дії 7:11, 19, 38, 44, 45) на «батьки ваші» має велике значення: Степан порушив солідарність зі своїм народом і зайняв чітку позицію на боці Ісуса, за що заплатить своїм життям. Проте в його словах немає ані страху, ані жалю.

`Коли останній раз вам необхідно було зайняти тверду безкомпромісну позицію на захист Ісуса? Чи вдалося вам це зробити? Якщо ні, що вам необхідно змінити?`