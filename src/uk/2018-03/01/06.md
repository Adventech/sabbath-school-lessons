---
title:  Дванадцятий апостол
date:   05/07/2018
---

Першою адміністративною дією ранньої Церкви, яка налічує близько 120 віруючих (Дії 1:15, 16), було обрання апостола замість Юди.

`Прочитайте Дії 1:21, 22. Якими рисами мав володіти апос­тол, вибраний замість Юди? Чому це було так важливо?`

Обрання дванадцятого апостола було продиктоване потребою у свідкові воскресіння Ісуса (пор. Дії 4:33). Це мало велике значення, оскільки воскресіння незаперечно вказувало на Ісуса як Месію та підтверджувало істинність християнської віри.

Крім того, це мала бути людина, яка супроводжувала апостолів протягом служіння Ісуса. Пізніше Павло зазначить: хоч він не був послідовником Христа під час Його земного служіння, але своє право здійснювати апостольське служіння отримав завдяки зустрічі з Ісусом дорогою до Дамаска. Ця зустріч підготувала його до свідчення про воскресіння Христа (1 Кор. 9:1). Хоч Павло порівнює себе з «якимось недоноском» (див. 1 Кор. 15:8), проте не вважає себе менш підготовленим за інших апостолів (див. 1 Кор. 9:2; Гал. 2:6-9). Отже, офіційно «апостолами» були дванадцять обранців і Павло (Дії 1:25, 26). Якщо ж брати до уваги основне, ширше значення слова «апостол» _(посланець, вісник),_ то його можна застосувати і до інших служителів Євангелія (Дії 14:4, 14; Гал. 1:19).

`Прочитайте Дії 1:23-36. Яким чином було обрано Маттія?`

Використаний учнями метод при обранні Маттія може здатися дивним, але в той час кидання жереба широко практикували для прийняття рішень (див., наприклад, Левит 16:5-10; Чис. 26:55). Крім того, вибір між двома гідними, раніше відібраними кандидатами не був кроком у невідомість. Віруючі також молилися Богові, вважаючи, що результат жеребкування відображатиме Його волю (пор. Прип. 16:33). Після П’ятидесятниці кидання жереба втратило будь-який сенс, адже християни перебували під безпосереднім керівництвом Святого Духа (див. Дії 5:3; 11:15-18; 13:2; 16:6-9).

`Якби до вас підійшла людина і запитала: «Як я можу дізнатися про Божу волю щодо мого життя?», якою була б ваша відповідь і чому?`