---
title:  Місія учнів
date:   02/07/2018
---

`Прочитайте Дії 1:8. Учні не повинні були губитися в здога­дах щодо виконання пророцтва, натомість що вони мали робити?`

У цьому уривку зазначені чотири важливих елементи місії учнів:

_1. Дар Святого Духа._ Дія Святого Духа завжди виявлялася в Божому народі. Однак, згідно з пророцтвами, у майбутньому мало відбутися особливе злиття Святого Духа (див. Ісаї 44:3; Йоіла 3:1, 2). Оскільки Сам Ісус був помазаний Ним, Святий Дух уже діяв під час Його служіння (Луки 4:18-21), але в повноті діяльність Духа виявилася тільки тоді, коли Христос воцарився на Небесах (Івана 7:39; Дії 2:33).

_2. Свідчення_. Свідчення – це розповідь від першої особи. Учні мали достатню підготовку, щоб нести таке свідчення (див. Дії 1:21, 22; 4:20; пор. 1 Івана 1:1-3), і тепер їм було доручено ділитися зі світом винятковим досвідом, який вони _пережили з Ісусом._

_3. План місіонерської роботи._ Спочатку учні мали свідчити в Єрусалимі, потім – у Юдеї, Самарії і аж до краю Землі. Таким був план поетапного благовістя. Єрусалим був центром релігійного життя юдеїв, місцем, де Ісуса засудили на смерть і розп’яття. Юдея і Самарія – найближчі території, на яких Ісус також здійснював служіння. Однак учням не слід було обмежуватися цими місцями. Їхня місія передбачала всесвітній масштаб.

_4. Вектор місії._ У старозавітні часи інші народи, відгукуючись на Божественне світло в Ізраїлі (Ісаї 42:4-6; 49:6; 51:4, 5), повинні були прийти до Господа (див. Ісаї 2:1-5). А місія Ізраїлю полягала в тому, щоб явити язичникам Бога. Кілька винятків (наприклад, випадок з Йоною) лише підтверджують загальне правило. Однак тепер стратегія змінилася. Єрусалим продовжував залишатися центром, але учням не слід було осідати й закріплятися тут, натомість вони мали покинути місто й вирушити в найвіддаленіші куточки Землі.

`Прочитайте Луки 24:44-48. Яку основну ідею мали викладати учні у своїй проповіді?`

Протягом 40 днів, які Ісус провів з учнями після воскресіння (Дії 1:3), Він пояснював їм багато істин про Боже Царство, але навіть після цього вони далеко не все зрозуміли, судячи з їхнього запитання в Дії 1:6. Апостоли знали пророцтва, проте не могли побачити їх у новому світлі – світлі, яке виходить від хреста й порожнього гробу (див. Дії 3:17-19).