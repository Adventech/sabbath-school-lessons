---
title:  Він знову прийде
date:   03/07/2018
---

`Прочитайте Дії 1:9-11. Як Лука описує вознесіння Ісуса? Яке значення має факт, що до учнів звернулися два ангели? Див. також П. Зак. 19:15.`

Лука дуже стисло описує подію вознесіння. Ісус зі Своїми учнями перебував на Оливній горі і, коли благословляв їх (див. Луки 24:51), почав підноситися на Небо. Цю подію автор змальовує так, як її сприймали очевидці. Ісус залишав Землю, і зробити це видимим чином можна було тільки через вознесіння.

Вознесіння Ісуса – одне з багатьох надприродних Божих діянь, описаних у Біблії. Про це свідчить факт, що Лука використовує пасивну форму грецького дієслова _еперте_ («Він був піднесений», Дії 1:9). І хоч ця дієслівна форма вживається в Новому Завіті тільки в даному уривку та кілька разів у Септуагінті (грецькому перекладі Старого Завіту), у кожному зі згаданих текстів описані Божі діяння. Це свідчить про те, що тільки Бог, і ніхто інший, воскресив Ісуса з мертвих та возніс Його на Небо (див. Дії 2:24, 32; Римл. 6:4; 10:9).

Повідомивши, як Ісус зник у хмарі, Лука далі описує (причому ця інформація міститься лише в книзі Дії апостолів) з’явлення учням двох мужів у білому одязі. Цей опис збігається з описом ангелів в осяйних шатах (див. Дії 10:30; Івана 20:12). Вони з’явилися, аби запевнити учнів, що Ісус повернеться так само, як вознісся; і тільки в книзі Дії апостолів повідомляється, що апостоли особисто бачили вознесіння Ісуса (див. Дії 1:9).

Отже, видиме вознесіння Ісуса стало гарантією Його видимого повернення – так само на хмарі, але із «силою і великою славою» (Луки 21:27). Це буде вже не приватна подія, оскільки «побачить Його кожне око» (Об’явл. 1:7) і Він з’явиться не один (див. Луки 9:26; 2 Сол. 1:7). Слава Другого приходу значно перевершить славу вознесіння.

`Усвідомлюючи реальність Другого приходу, як ми можемо навчитися завжди покладатися на обітницю про повернення Господа? Який вплив може справити ця велика істина на такі сфери нашого життя, як управління фінансами, визначення пріоритетів та моральний вибір?`