---
title:  Відновлення Ізраїлю
date:   01/07/2018
---

У Старому Завіті ми бачимо два типи пророцтв про Месію. Одні свідчать про царственого Месію, Котрий пануватиме вічно (див. Псал. 89:4, 5, 35-37; Ісаї 9:6, 7; Єзек. 37:25; Дан. 2:44; 7:13, 14 ), а інші провіщають Його смерть за гріхи людей (див. Ісаї 52:13-53:12; Дан. 9:26). Ці пророцтва не суперечать одні одним. Вони лише вказують на два послідовних періоди служіння Месії: спочатку Він постраждає, а потім стане Царем (див. Луки 17:24, 25; 24:25, 26).

Однак проблема месіанських очікувань євреїв у першому столітті полягала в тому, що ці очікування були односторонніми. Надія на царственого Месію, Котрий принесе політичне визволення, затьмарювала вістку про Месію, Якому належало постраждати й померти.

Учні поділяли саме надію на царственого Месію. Вони вірили, що Ісус – Месія (Матв. 16:16, 20), і часом навіть сперечалися між собою, хто удостоїться сидіти по обидва боки від Христа, коли Він зійде на трон (див. Марка 10:35-37; Луки 9:46). Хоч Христос попереджав їх про Свою прийдешню долю, вони не розуміли Його слів. Тому смерть Ісуса спричинила замішання та зневіру в серцях учнів. Вони казали: «А ми сподівалися, що Він Той, Хто має визволити Ізраїля» (Луки 24:21).

`Прочитайте Дії 1:6. Виходячи з поставленого учнями запитання, чого вони досі не розуміли? Що відповів їм Ісус у Дії 1:7?`

Якщо смерть Ісуса стала серйозним ударом для учнів, котрі пов’язували з Ним свої надії, то Його воскресіння відродило її та, очевидно, посилило їхні політичні очікування. Вони розцінювали воскресіння як незаперечне свідчення того, що Царство Месії буде встановлене раз і назавжди.

Проте Спаситель не дав прямої відповіді на запитання учнів. Він не спростував їхнє припущення про майбутнє Царство, але й не підтвердив його. Христос залишив питання відкритим, наголосивши, що людям не дано знати терміни Божих дій.

`Згідно з текстом Луки 24:25, у чому полягала проблема учнів? Чому так легко вірити в бажане всупереч тому, чого справді навчає Біблія? Як ми можемо уникнути цієї пастки?`