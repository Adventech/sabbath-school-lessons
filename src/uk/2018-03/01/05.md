---
title:  Приготування до П’ятидесятниці
date:   04/07/2018
---

Відповідаючи на запитання учнів, Ісус у текстах Дії 1:7, 8 не дав чіткої вказівки щодо часу. Зміст Його слів полягав ось у чому: коли на учнів зійде Святий Дух і вони виконають свою місію, Він знову повернеться (див. також Матв. 24:14). Слова ангелів (Дії 1:11) також не містили відповіді на запитання про час настання Царства, однак на підставі їхніх слів можна було зрозуміти, що це станеться незабаром. Напевно, саме тому учні «з великою радістю повернулися до Єрусалима» (Луки 24:52). Обітниця про Другий прихід Ісуса мала ще більше надихнути їх на виконання місії, запевняючи, що кінець дуже близько. У подальшому описі подій у книзі Дії апостолів ми знайдемо підтвердження цієї думки.

`Прочитайте Дії 1:12-14. Хто ще, крім учнів, перебував у горниці та яким чином усі готувалися до злиття Святого Духа?`

Повернувшись з Оливної гори, учні зібралися у верхній гостьовій кімнаті (лат. _cenaculum_) приватного двоповерхового будинку в Єрусалимі. Деякі жінки, послідовниці Ісуса (див. Луки 8:1-3; 23:49; 24:1-12), перебували там разом з Його матір’ю, братами й учнями.

Брати Ісуса (Марка 6:3) – це сини від першого шлюбу Йосипа, який овдовів і взяв за дружину Марію. Присутність братів серед учнів стала несподіванкою, оскільки вони довгий час були скептично налаштовані проти Ісуса (див. Марка 3:21; Івана 7:5). Однак воскресіння Христа і Його особливе з’явлення зведеному братові Якову (див. 1 Кор. 15:7) змінили ситуацію на краще. Пізніше Яків, очевидно, змінить Петра на посаді керівника християнської громади (див. Дії 12:17; 15:13; 21:18; Гал. 2:9, 12).

Перебуваючи однодушно в молитві (див. Дії 1:14) та постійно прославляючи Бога в храмі (див. Луки 24:53), кожен з присутніх у горниці, безперечно, пережив досвід усвідомлення власних гріхів, покаяння й відречення від них. Навіть якщо вони вважали, що злиття Святого Духа негайно приведе до Приходу Христа, їхній духовний стан повністю відповідав тому, що мало статися, і Святий Дух зійшов у відповідь на молитву.

`Яким чином, щодня роблячи правильний вибір, ми допомагаємо приготувати шлях для впливу Святого Духа в нашому житті?`