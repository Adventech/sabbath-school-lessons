---
title:  Місіонерська історія
date:   06/07/2018
---

#### Душевні муки

_Ендрю МакЧесні, Адвентистська місія_

У будинку Лі Феньян пролунав телефонний дзвінок.

«Мамо, я така нещасна! Моє життя нестерпне! Я не знаю, що робити!» – долинав із слухавки голос Янг-Янг, невістки Феньян. Вона плакала.

Схвильована Феньян привезла Янг-Янг до себе додому, і вони почали розмову. Янг-Янг розповіла, що чує голоси, які закликають її до насильства.

«Я нестерпно хочу бити і вбивати людей! – зізналася Янг-Янг. – Заховай свої ножі! Якщо я побачу ніж, я вб’ю когось!».

Феньян зателефонувала знайомому пастору китайської Адвентистської церкви в Токіо. Пастор Ю Чуанфу був на молитовній зустрічі, але негайно приїхав додому до Феньян, молився і читав Біблію з Янг-Янг.

Янг-Янг сподобалося молитися й читати Біблію. Вона читала її регулярно, мешкаючи тимчасово у своєї свекрухи. Також вона читала книги Еллен Уайт. Янг-Янг перестала чути голоси й почала усміхатися. Незабаром вона вже відвідувала суботні богослужіння в китайській церкві в Токіо.

Чоловік Янг-Янг був вражений змінами, що відбулися з його дружиною. Він почав відвідувати церкву разом з матір’ю і дружиною. Через рік він і Янг-Янг уклали заповіт з Господом.

Через деякий час мати Янг-Янг захворіла, лікарі безсило розводили руками. Янг-Янг попросила членів церкви молитися. Вона сказала своїй матері забрати з дому статую Будди і замість цього довіритися живому Богові. Після молитви членів церкви її мати отримала чудове зцілення.

«До цього досвіду мати Янг-Янг не вірила в Ісуса, – розповідає Феньян. – Але після піднесених за неї молитов вона повірила в Бога».

Жінка позбулася ідола, і через кілька місяців вони з чоловіком уклали заповіт з Богом. Крім того, Янг-Янг і Феньян розповіли своїм родичам в Китаї про Бога, і кілька людей почали відвідувати Адвентистську церкву в себе на батьківщині.

Феньян дякує Богові і китайській громаді в Токіо за чудовий досвід навернення її сім’ї. Разом вони приходять щосуботи до церкви, аби вклонитися Богу. Завдяки її впливу вісім осіб уклали заповіт з Богом в китайській громаді міста Токіо.

Китайська церква в Токіо – єдина церква в Японії, у якій проводять богослужіння китайською мовою. Вона була створена 2012 року завдяки приношенням Тринадцятої суботи. Сьогодні кількість членів громади збільшилася на 50 чоловік, і поставлена мета – подвоїти чисельність громади.

Пастор Ю дякує членам всесвітньої Церкви за приношення Тринадцятої суботи і просить молитися за зростання церкви.

_Ви можете побачити відеоролик, на якому Лі Феньян виконує китайською мовою гімн «Ісус любить мене»: bit.ly/want-to-kill_