---
title:  Місіонерська історія
date:   21/09/2018
---

#### З дому в дім

_Ендрю МакЧесні, Адвентистська місія_

Кійонг Квон, бізнесмен з Південної Кореї, вирішив, що йому та іншим членам Адвентистської церкви необхідно ходити з дому в дім і ділитися вісткою Євангелія, щоб організована ним церква наповнилася людьми.

«Ходити з дому в дім – дуже важко! – говорить Кійонг. – Більшості людей удень немає вдома, а ті, хто є, як правило, не хочуть розмовляти. Але я наслідував пораду Еллен Уайт із книги “Християнське служіння”».

Ця порада така: «Окрім роботи масового характеру, не менш важливим є євангельське служіння, що здійснюється з дому в дім. Деякі жителі великих міст належать до таких класів людей, яких неможливо досягти, проводячи лише публічні зустрічі. Ми повинні шукати таких людей подібно до того, як пастух шукає зниклих овець» (с. 113).

Тому щочетверга Кійонг та інші адвентисти ходили з дому в дім. Вони не розносили релігійну літературу і не пропонували біблійних уроків. Замість цього вони запитували: «Як ми можемо допомогти вам і вашій родині?»

Одного разу Кійонг обходив будинок за будинком, але на його дзвінки ніхто не відповідав. Але в одному з будинків двері відчинилися, і жінка, що вийшла на поріг, запросила: «Заходьте».

Кійонг увійшов до будинку, здивований привітним прийомом.

– Ви мене знаєте? Чому ви дозволили мені увійти? – запитав він.

– Я знаю, що ви проповідуєте! – відповіла жінка.

– Але більшість людей не хоче мене слухати. Чому ви прийняли мене? – запитав пастор.

Жінка розповіла, що минулої ночі їй приснився сон. Високий чоловік відчинив її вхідні двері і крикнув: «Виходьте! Покваптеся!»

– Коли ви натиснули на дверний дзвінок, я побачила вас на екрані домофону, і ви були високим. Тому я відчинила двері.

– Чи можу я чимось допомогти вам або вашій родині? – запитав Кійонг.

– Моя донька в депресії. Вона нікуди не виходить. Будь ласка, допоможіть їй! – попросила жінка, плачучи.

– Приведіть вашу доньку до вітальні! – попросив Кійонг.

– Думаю, не вдасться, моя донька відмовляється виходити зі своєї кімнати!

– Цього разу все буде інакше, – запевнив Кійонг. – Просто скажіть їй прийти.

На подив, дівчина прийшла до вітальні. Кійонг молився і читав Біблію разом з нею. Він повернувся в наступний четвер і знову читав з нею Біблію. Дівчина почала відвідувати Адвентистську церкву і уклала заповіт з Богом.

«Такі досвіди повторюються в моєму служінні постійно, – говорить Кійонг. – Це Господь робить Свою справу. Уся слава належить Йому!».

Кійонг Квон заснував три церкви в Південній Кореї. Частина приношень Тринадцятої суботи допоможе організувати першу Адвентистську церкву в місті Седжон, Південна Корея. Читайте більше про Кійонга наступного тижня.