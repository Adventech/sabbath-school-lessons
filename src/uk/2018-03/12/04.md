---
title:  Перед Агрипою
date:   18/09/2018
---

Фест вирішив задовольнити прохання Павла й відправити його до Рима (Дії 25:12). Тим часом правитель скористався візитом Ірода Агрипи II, щоб отримати його пораду в справі Павла, зокрема щодо інформації, яку йому слід надати імператору в офіційному повідомленні. Фест ще недостатньо добре знав юдейські справи й звичаї, і Агрипа міг суттєво допомогти в цьому (Дії 26: 2, 3).

`Прочитайте уривок Дії 25:13-22. Що Фест розповів Агрипі про Павла та як цар відреагував на це?`

Агрипа II, останній правитель з династії Іродіадів, прибув до Кесарії зі своєю сестрою Вернікою, аби привітати нового правителя.

Описуючи справу Павла, Фест висловив здивування, що висунуті проти апостола звинувачення не пов’язані з жодним важким злочином політичного або кримінального характеру. Звинувачення стосувалися юдейської релігії, зокрема ставлення до «Якогось померлого Ісуса, про Якого Павло запевняв, що Він живий» (Дії 25:19). Апостол раніше заявляв перед синедріоном, що судимий за віру у воскресіння Ісуса, і тепер Фест ясно дав зрозуміти, що справжня проблема полягає саме в цьому.

`Прочитайте Дії 25:23-27. Як Лука описує урочистий захід, на якому Павло постав перед Агрипою?`

«І ось Павло, усе ще з кайданами на руках, постав перед зібраними. Який разючий контраст! Агрипа та Верніка володіли владою і становищем, тому користувалися прихильністю світу. Проте вони не володіли тими рисами характеру, котрі цінує Бог. Вони порушували Його Закон, мали розбещене серце та провадили розпусне життя. Їхня поведінка була огидною в очах Неба» (Е. Уайт. Дії апостолів, с. 434).

`Чого ця історія навчає нас? Чому зовнішні прояви, які можуть тішити людське око, часто бувають оманливими, приховуючи зовсім іншу реальність? Чи відповідає наш зовнішній вигляд внутрішньому змісту?`