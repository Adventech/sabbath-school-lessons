---
title:  Перед Фестом
date:   17/09/2018
---

Через два роки, протягом яких Фелікс утримував Павла у в’язниці, бажаючи зробити приємність юдеям, Порцій Фест змінив Фелікса на посаді правителя (Дії 24:27). Його правління тривало з 60 по 62 р. н. е.

`Прочитайте Дії 25:1-5. Як цей уривок показує, що проповідь істини може викликати ненависть у тих, хто не бажає вірити в істину?`

Юдейські лідери вже не вимагали від нового правителя суду над Павлом, очевидно, через невдалі попередні спроби переконати Фелікса у винності Павла. Імовірно, це був перший візит Феста до Єрусалима, і юдеї вирішили змінити тактику – вони просили правителя передати Павла їм, щоб в’язень постав перед синедріоном згідно з юдейським законом.

Але за цим проханням був прихований справжній намір юдеїв – убити Павла. Фест висловив готовність повернутися до слухання справи, однак призначив слухання не в Єрусалимі, а в Кесарії. Це означало, що Павла судитимуть за римським законом.

Повернувшись до Кесарії, Фест відразу скликав трибунал, і противники Павла висунули проти нього звинувачення (Дії 25:7). Цього разу Лука не повторює звинувачень, проте відповідь Павла (Дії 25:8) дає зрозуміти, що теперішні звинувачення мало чим відрізнялися від висунутих два роки тому. Апостолові інкримінували підбурювання до заворушень, які загрожували цілісності імперії.

`Прочитайте Дії 25:9-12. Як відреагував Павло, усвідомивши, що Фест може використовувати його в політичних цілях?`

Зрештою, Фест як політик мало чим відрізнявся від Фелікса (Дії 24:27). Не бажаючи втрачати підтримку юдеїв на самому початку свого правління, Фест схилявся до того, щоб задовольнити їхнє прохання – відправити апостола до Єрусалима на суд синедріону.

Але таке рішення було неприйнятним для Павла. Тому на підставі своїх прав римського громадянина він наполягав на тому, щоб його судив римський трибунал. Не знайшовши іншого виходу зі складної ситуації, апостол вирішив звернутися до вищої інстанції римського правосуддя – імператора.