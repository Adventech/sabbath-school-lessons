---
title:  Захист Павла
date:   19/09/2018
---

Коли знатні гості зайняли свої місця поруч із правителем, привели в’язня, щоб він виступив на свій захист. Ця промова була розрахована більше на Агрипу, оскільки Фест уже чув її раніше (Дії 25:8-11).

`Прочитайте Дії 26:1-23. Про що говорив Павло у своїй промові перед Агрипою?`

Промова Павла – це автобіографічна розповідь про його життя до та після навернення. За змістом вона нагадує його звернення до натовпу в Єрусалимі (Дії 22:1-21).

Спочатку апостол спробував заручитися підтримкою Агрипи. Він висловив подяку за надану можливість викладати свою справу перед можновладцем, тим більше що Агрипа доб­ре знав постанови і звичаї юдейської релігії. З цієї причини Агрипа міг надати неоціненну допомогу римському правителеві в розумінні того, що висунуті проти Павла звинувачення абсолютно безпідставні й неправдиві.

Цю промову можна розділити на три частини. У першій (Дії 26:4-11) Павло описує своє колишнє фарисейське благочестя, яким славився серед сучасників у Єрусалимі. Як фарисей, він вірив у воскресіння мертвих, яке має велике значення для виконання сподівань Ізраїлю. Тому юдеї виявляють непослідовність, опираючись новому вченню, оскільки в ньому немає нічого, що, по суті, не було б юдейським. Але Павло добре розумів їхнє ставлення, оскільки сам колись вважав воскресіння Ісуса настільки неймовірним явищем, що навіть переслідував тих, хто вірив у нього.

У другій частині промови (Дії 26:12-18) Павло повідомляє про зміну своїх поглядів після зустрічі з Ісусом дорогою до Дамаска та покликання сповіщати Євангеліє язичникам.

На закінчення апостол наголосив: зустріч з Господом справила на нього такий вплив (Дії 26: 19-23), що він підкорився небесному покликанню і прийняв заклик благовістити. Саме з цієї причини він постав перед судом. Справжньою причиною арешту Павла було не порушення юдейського закону або опоганення храму, а проголошувана ним вістка. Це звістка про смерть і воскресіння Ісуса-Месії, яка повністю узгоджувалася зі Святим Письмом та дозволяла віруючим язичникам отримувати спасіння нарівні з віруючими юдеями.

`Прочитайте Дії 26:18. Згідно з текстом, що відбувається з тими, хто здобув спасіння в Христі? Яким був ваш особистий досвід у цьому питанні?`