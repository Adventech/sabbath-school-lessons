---
title:  Павло перед керівниками
date:   20/09/2018
---

Хоч Павло звертався до Агрипи, першим відреагував Фест (Дії 26:24). Фест не мав би жодних заперечень, якби Павло говорив про безсмертя душі. Стародавні греки й римляни вважали, що такі поняття, як безсмертя і воскресіння, погано поєднуються між собою. Тому вони приймали перше і відкидали друге. Саме через це Павло писав, що язичники вважали Євангеліє безумством (1 Кор. 1:23).

Апостол у коректній формі довів істинність своїх ідей та звернувся до Агрипи – юдея, здатного не тільки зрозуміти його, а й підтвердити, що сказане ним узгоджується з вісткою юдейських пророків (Дії 26:25, 26).

`Прочитайте Дії 26:27, 28. Як відповів цар на запитання Павла?`

Запитання Павла поставило Агрипу в скрутне становище. Як юдей, він не міг сумніватися у Священному Писанні; але, з іншого боку, якщо погодиться з Павлом, то буде змушений прийняти Ісуса як Месію. Агрипа знайшов спосіб ухилитися від відповіді: «Ще трохи і мене переконаєш стати християнином!» (Дії 26:28).

Зауваження Павла свідчить про його величезну відданість Євангелію: «Чи трохи, чи багато, але благав би я Бога, щоб не тільки ти, а й усі, що сьогодні мене чують, стали такими, як я, за винятком оцих кайданів» (Дії 26:29). Останні слова апостола на суді – це не благання про фізичну свободу, якою володіли його слухачі. Навпаки, Павло бажав, щоб вони були подібні до нього в усьому, за винятком кайданів на його руках. Місіонерське завзяття Павла значно перевершувало його занепокоєння щодо власної безпеки.

`Прочитайте Дії 26:30-32. Яким чином Агрипа висловив свою впевненість у невинності Павла?`

Фесту була необхідна допомога Агрипи тільки в написанні офіційного повідомлення (Дії 25:25-27). Вимога Павла про суд кесаря формально була задоволена (Дії 25:12). В’язень більше не перебував під юрисдикцією правителя.

`Прочитайте Дії 26:24-28. До якого авторитету зрештою звернувся Павло? На що ми повинні завжди покладатися в питаннях віри?`