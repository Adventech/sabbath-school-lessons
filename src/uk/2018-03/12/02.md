---
title:  Перед Феліксом
date:   16/09/2018
---

Через п’ять днів після переведення Павла до Кесарії група високопоставлених керівників – первосвященик, кілька членів синедріону та професійний юрист (в українському перекладі _промовець_*) Тертил – прибула з Єрусалима й офіційно виклала перед Феліксом свою справу проти апостола (Дії 24:1-9).

Це єдине слухання справи, про яке йдеться в книзі Дії апостолів, у якому обвинувачі вдалися до послуг юриста. Щоб здобути прихильність правителя, Тертил у своєму зверненні обрав цікаву стратегію. Твердження, що за часів правління Фелікса юдеї насолоджувалися тривалим періодом миру, абсолютно не відповідало дійсності. Жоден інший правитель не був настільки жорстоким, як Фелікс, а його репресивні заходи викликали вороже ставлення юдеїв до римського правління. Майстерно маніпулюючи схильністю правителя до силового вирішення проблем, Тертил постарався переконати його в тому, що досягнути політичної стабільності в даному разі можливо, лише застосовуючи найжорстокіші репресії.

Потім він висунув три конкретних звинувачення проти апостола Павла: 1) Павло – відомий заколотник, неодноразово викликав заворушення серед юдеїв по всій імперії (Дії 24: 5); 2) він представник назорейської єресі (Дії 24:5), тобто християнства – деструктивного руху; 3) апостол намагався збезчестити Єрусалимський храм (Дії 24:6).

`Прочитайте Дії 24:10-19. Що відповів Павло на кожне звинувачення?`

Павло вказав на два моменти, які ускладнювали старання обвинувачів: 1) відсутність свідків-юдеїв з Азії (Дії 24:18, 19), через що судовий розгляд можна вважати недійсним; 2) факт, що присутні тут юдеї могли судити про Павла винятково на підставі слухання в синедріоні, яке відбулося минулого тижня (Дії 24:20), тому могли звинуватити його хіба що у вірі у воскресіння мертвих (Дії 23:6).

Фелікс відразу усвідомив вагомість доказів Павла. Цьому сприяло й те, що правитель був знайомий з християнською вірою, імовірно, завдяки своїй дружині-юдейці Друзилі. Він вирішив відкласти слухання до прибуття тисяцького Лисія (Дії 24:22).

Реакція Фелікса (Дії 24:24-27) багато в чому відкриває його меркантильний характер: він зволікав із прийняттям рішення, сподіваючись отримати хабаря. З такою людиною, як Фелікс, Павло мав мало шансів на справедливий судовий розгляд.

`Прочитайте Дії 24:16. Павло сказав, що прагне завжди мати «незаплямовану совість перед Богом і людьми». Що це означає? Що нам слід змінити у своєму житті, аби ми могли сказати те ж саме?`