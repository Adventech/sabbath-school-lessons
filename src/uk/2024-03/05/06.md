---
title:  Інший Месія
date:  01/08/2024
---

`Прочитайте Марка 6:34–52. З якою проблемою зіткнулися Ісус і Його учні та як її розв’язали?`

Повернувшись зі своєї місії, учні вирушили з Ісусом до віддаленого району на східному березі Галилейського моря, щоб відпочити. Проте перед ними туди прибув великий натовп із 5000 осіб. Ісус бачив, що вони були подібні до овець без пастуха, тому почав їх навчати.

Увечері учні радили відпустити людей, щоб вони купили їжі, але Христос наказав їм нагодувати натовп. Після цього діалог (див. Марка 6:35–38) показує, що учні думали про те, як розв’язати цю проблему, плануючи купити хліба на двісті динарів. Однак Ісус нагодував великий натовп всього п’ятьма хлібами та двома рибками.

Характеристики цієї історії відповідають популярній концепції Месії за часів Ісуса. Очікувалося, що Месія звільнить Ізраїль від ворогів і принесе праведність та мир. Те, що в пустельному місці зібралося багато людей, підкреслює можливий бунтівний настрій (пор. з Івана 6:14, 15; Дії 21:38).

У Марка 6:34 зазначено, що Ісус побачив людей і змилосердився над ними, бо вони були, як «вівці, що не мають пастуха», і це часткова цитата з Числ. 27:17, де Мойсей просить Бога призначити вождя Ізраїлю після нього. Слова про пастиря Божого народу з’являються і в інших місцях Старого Завіту, як правило, через відсутність вождя або царя (пор. 1Цар. 22:17; 2 Хронік 18:16; Єзек. 34:5, 6).

Однак Ісус не виправдав їхніх хибних очікувань. Натомість Він відіслав Своїх учнів і відпустив натовп. І що Він зробив замість того, щоб очолити повстання проти Риму? Христос пішов на гору, щоб помолитися.

Замість популярного уявлення про Месію як про царя, котрий звільнить Ізраїль, Він прийшов звільнити людей від рабства гріха. Ходіння Ісуса по воді показало учням, що Він справді є Господом природи. Однак Христос прийшов не царювати, а віддати Своє життя як викуп за багатьох (див. Марка 10:45).

`Як ця історія показує нам важливість правильного розуміння пророцтв? Якщо хибне розуміння Першого приходу Христа призвело до лиха, то наскільки до більшого лиха може призвести хибне розуміння Його Другого приходу?`