---
title:  Заспокоєння бурі
date:  28/07/2024
---

`Прочитайте Марка 4:35–41. Що відбувається в цій історії і які уроки ми можемо почерпнути з неї щодо того, Хто такий Ісус?`

На початку розділу 4 Ісус увійшов до човна, щоб навчати людей, які зібралися на березі. Далі вірші 10–12 повідомляють, що Він розмовляв з учнями. Після довгого дня учні Ісуса відпустили натовп і планували переправитися на інший бік. Христос був дуже втомленим і заснув на кормі. На озері зналася буря, човен наповнювався водою, тому учні вирішили збудити Його, адже боялися потонути. Ісус наказав вітру та хвилям ущухнути. Над озером запанувала тиша. Учні сильно злякалися, побачивши прояв Божественної сили, якій підкорялися вітер і море.

`Прочитайте Псал. 104:1–9. Як зображення Ягве співвідноситься з Христом, Який заспокоює бурю?`

Марка 4:35–41 відповідає загальному біблійному зразку «богоявлення» – явлення Бога або одного з Його ангелів. Цьому притаманні п’ять характеристик: (1) прояв Божественної сили, (2) людський страх, (3) повеління «не бійся», (4) слова одкровення, заради яких з’явився Бог чи ангел, (5) реакція людини на одкровення. У цій історії є чотири з п’яти характеристик: упокорення бурі – це прояв Божественної сили, страх учнів – це людський страх. Запитання «чому ви такі лякливі?» – це повеління «не бійся». Запитання учнів: «Хто ж Він такий?» – це реакція людини. Не вистачає тільки слів одкровення. Ця відсутня деталь відіграє роль таємниці одкровення, яка проходить через усе Євангеліє від Марка, де розкривається правда про Ісуса. Запитання учнів: «Хто ж Він такий, що і вітер, і море Йому підкоряються?» підштовхує читачів самим знайти відповідь: Ісус – Божий Син, Сам Господь.

`Подумайте про Божу силу. Як навчитися спиратися на цю силу й довіряти їй у своєму житті?`