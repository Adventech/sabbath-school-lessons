---
title:  Чи можна почути шепіт серед крику?
date:  29/07/2024
---

`Прочитайте Марка 5:1–20. Що ми можемо дізнатися про велику боротьбу із цієї дивовижної розповіді? Що ми дізнаємося про силу Ісуса?`

Попередня ніч на озері була незабутня, але й прибуття до Гадаринської землі наступного ранку було також неймовірним. Історію біснуватого викладено в подробицях. Звільнившись від усіх кайданів і ланцюгів, він жив у гробницях і бився об каміння. «Ніхто не міг його приборкати» (Марка 5:4) – і тоді він зустрів Ісуса.

Чоловік кинувся до Господа. Про учнів нічого не йдеться (імовірно, вони втекли). Побачивши Ісуса здалека, біснуватий прибіг і поклонився Йому. Здається, цей чоловік зрозумів, що Христос міг йому допомогти. Та коли він відкрив рота, нечисті духи всередині нього закричали на Ісуса, Який зміг почути німе благання про допомогу, котре біснуватий прошепотів крізь їхні крики. Коли вони попросили послати їх у стадо свиней, Господь дозволив їм увійти в них. Усе стадо, близько двох тисяч, кинулося з кручі та втопилося в морі. Для власників це була фінансова катастрофа.

Дивовижно, що нечисті духи точно знали, Ким був Ісус, а також усвідомлювали своє безсилля перед Ним, тому двічі благали Його виконати їхнє прохання (див. Марка 5:10, 12). Вони знали, яку владу Він має над ними.

Ця історія має дві основні характеристики. По-перше, у ній згадується те, що є нечистим відповідно до церемоніального старозавітного закону. Гробниці й померлі були нечисті (див. Числ. 19:11, 16). Кровотеча робила людину нечистою (див. Левит 15). Свині – нечисті тварини (див. Левит 11:7).

Усі ці випадки контакту з нечистотою – це постійна битва між силами добра та зла. Ісус вигнав бісів (добро), біси вбили свиней (зло). Містяни попросили Христа залишити їхню околицю (зло), але Він повертає зцілену людину як Свого свідка (добро). У певному сенсі ця людина була найнесподіванішим місіонером.

`Яку надію ви можете почерпнути з цієї історії? Чи здатна сила Ісуса допомогти вам у всьому, з чим ви боретеся?`