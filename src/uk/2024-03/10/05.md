---
title:  Велике горе
date:  04/09/2024
---

`Прочитайте Марка 13:19. Про що говорить цей вірш?`

Текст Марка 13:14, який говорить про гидоту спустошення, є точкою опори, навколо якої обертається весь розділ (див. матеріал за вівторок). Марка 13:19 повідомляє про велике горе, що не має собі рівних від створення світу, і віщує про ще більше переслідування, ніж те, яке було при падінні Єрусалима. Цей вірш переносить нас у майбутнє, вказуючи на події, які більш віддалені від часів перебування Ісуса на Землі.

Як Марка 13:14 перегукується з пророцтвом з Дан. 9, так і велике гоніння з Марка 13:19–23 перегукується з пророцтвами Даниїла в розділах 7 і 8, де сила малого рога переслідує Божий народ протягом «часу, часів і половини часу» (див. Дан. 7:25). Цей пророчий період у 1260 днів дорівнює 1260 буквальним рокам (див. Числ. 14:34; Єзек. 4:6). Цей час тривав від 538 до 1798 н. е. У 1798 р. Наполеон послав свого генерала, щоб узяти в полон папу. Протягом цього часового періоду – 1260 років – влада малого рога переслідувала і вбивала тих, хто не погоджувався з її системою церковного управління.

`Прочитайте Марка 13:20–23. Яку надію Бог пропонує Своєму народові під час переслідувань і яке попередження Він дає їм після завершення гонінь?`

У Марка 13:20 йдеться про скорочення переслідувань заради Божого народу. Історично склалося, що вогонь переслідувань справді зменшився після початку протестантської Реформації, скоротивши час лиха. У міру того як влада малого рога слабшала, до реформ приєднувалося все більше людей. Проте сила малого рога знову зросте, як показує пророцтво з Об’явл. 13.

У текстах Марка 13:21–23 Ісус попереджає про іншу загрозу – лжепророків і лжехристів, які постануть до того, як Він повернеться. Ісус навчає Своїх послідовників остерігатися їх.

`Навіть нині трапляються люди, які претендують на Божественність. Як це передбачення може зміцнити нашу віру в Боже Слово?`