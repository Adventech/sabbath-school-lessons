---
title:  «Не залишиться тут каменя на камені»
date:  02/09/2024
---

`Прочитайте Марка 13:1–13. Як учні відреагували на слова Ісуса про храм і яке значення має відповідь Христа?`

Як ми вже зазначали, храмовий комплекс був справді дивовижною спорудою. Йосип Флавій говорить, що Королівський портик на південному боці комплексу мав 162 колони, кожну з яких могли охопити троє людей, узявшись за руки (Antiquities, 15.11.5 § 413, 414). Проте Ісус сказав, що все це буде зруйноване. Таке пророцтво про цю надзвичайну споруду звучало для слухачів як кінець світу.

«Коли увага Христа була привернута до величі храму, які невисловлені думки відвідали Відкинутого будівничими! Перед Ісусом справді було прекрасне видовище, але Він сумно промовив: Я бачу це все. Будівля справді чудова. Ви показуєте на стіни, які здаються неприступними, але послухайте Мої слова: Настане день, коли «не залишиться і камінь на камені, який не був би зруйнований»» (Е. Уайт. Бажання віків. С. 627).

Учні хотіли дізнатися, коли здійсниться пророцтво Ісуса. У Марка 13:3, 4 написано, що невелика група учнів (Петро, Яків, Іван та Андрій) запитали Його про час виконання цього пророцтва. Вони бажали знати, коли все це станеться і яка ознака наближення цих подій.

У Марка 13:5–13 вражає те, що Ісус коротко описує падіння Єрусалима, а більшу частину Свого часу присвячує тому, щоб попередити Своїх учнів, чого їм чекати у своєму служінні в ранній християнській Церкві. Очевидно, що їх чекала нелегка праця.

Насправді їх переслідуватимуть, судитимуть, а декого і вб’ють. Проте Ісус сказав, що час ще не настав. Їм не слід обманюватися бурхливими подіями. До того ж Святий Дух дасть їм потрібні слова в потрібний час, навіть якщо їх залишать сім’я та друзі.

Отже, Божий народ не повинен боятися сум’яття й випробувань. Вони мають бути пильні, щоб Божий Дух допоміг їм здолати труднощі.

`Через які випробування вам довелося пройти унаслідок слідування за Ісусом? Якщо у вас не було жодних випробувань, можливо, вам слід задуматися, чи справді ви йдете за Ним?`