---
title:  Прихід Сина Людського
date:  05/09/2024
---

`Прочитайте Марка 13:24–32. Яка велика подія описана в цьому уривку?`

Тут описано повернення Ісуса Христа у величі й славі, якому передують ознаки на небі: «…Сонце померкне, і місяць не дасть свого світла, і зорі падатимуть з неба» (вірші 24, 25). Новий Завіт містить пророцтва, що вказують на цю чудову подію. Апостол Павло докладно описує це в 1 Сол. 4:13–18, де він говорить про померлих у Христі, воскреслих до життя, які возз’єднаються із живими святими, щоб зустріти Господа у повітрі. У 1 Кор. 15 апостол докладно говорить про те, що при поверненні Христа відбудеться воскресіння мертвих.

Петро також описує цей великий день у 2 Петра 3:3–13, пояснюючи, що Господь не зволікає з виконанням Своєї обітниці, а бажає, щоб усі люди прийшли до покаяння. А в Об’явленні є безліч яскравих описів повернення Христа (див. Об’явл. 1:7; 6:12–17; 14:14–20 і 19:11–21). Новий Завіт стверджує, що повернення Господа буде буквальним, видимим і чутним. Коли Він прийде, Його побачать усі.

Та що має на увазі Ісус, говорячи «рід цей» і «той день» чи «той час»? Ці слова турбували багатьох людей, бо очевидно, що покоління, до якого звертався Христос, давно померло.

Було запропоновано кілька пояснень цього уривка. Деякі стверджують, що слово «рід цей» може стосуватися євреїв. Це означає, що єврейська нація не загине до повернення Христа. Інше пояснення полягає в тому, що йдеться про покоління людей, які будуть свідками всіх цих ознак і живими зустрінуть Прихід Господа.

Зазначимо, що в Марка 13:30 Ісус використовує слово «цей», «рід цей», а в Марка 13:32, 33 слово «той», «той же день» і «той час». У розділі 13 слово «цей» (houtos, haute, touto) найчастіше зустрічається у віршах 1–13, які підводять до зруйнування Єрусалима. Слово «той» більше притаманне останній частині розділу.

Отже, «рід цей», найімовірніше, стосується покоління першого століття, яке бачило зруйнування Єрусалима. Однак у Марка 13:32 вже йдеться про Другий прихід Христа, який відбудеться в майбутньому. Отже, у Марка 13:32 вжито слово «той», щоб позначити події, більш віддалені за часом.