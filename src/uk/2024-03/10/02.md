---
title:  Дві лепти як пожертва
date:  01/09/2024
---

`Прочитайте Марка 12:41–44. Скільки дала вдова і що сказав Ісус?`

Єрусалимський храм був надзвичайно гарною спорудою. Храмова гора височіла над містом, а масивне каміння, використане при будівництві храму, досі є дивовижним видовищем, адже деякі камені важать сотні тонн. Реконструкція і розширення храму та храмової гори почалися при Іроді Великому близько 20 р. до н. е.

Люди приносили свої дари, щоб покласти їх у 13 скриньок для пожертвувань, розташованих у Жіночому дворі біля храму. Саме тут сидів Ісус, коли побачив удову, що підійшла й укинула дві лепти. Це було еквівалентно 1/32 частини динара, звичайної заробітної плати найманого працівника. Отже, дар жінки був невеликий.

Однак Ісус був вражений її жертвою. Багаті люди приносили великі суми, але Він нічого не сказав про їхні дари. Проте Христос похвалив удову, сказавши, що вона дала більше, ніж усі інші. Як це можливо? Ісус зазначив, що всі кидали з надлишку, а вдова дала зі своєї убогості. У них багато залишилося, вона ж віддала все, що мала. Цей факт робить її дар надзвичайно щедрим, хоч це було всього дві лепти.

Ця історія містить глибокий урок управління ресурсами. Пожертви на користь Божої справи не залежать від того, як з ними будуть поводитися релігійні лідери. Релігійне керівництво Єрусалимського храму було корумповане, але все ж таки Ісус не сказав утримуватися від пожертвувань.

Справді, лідери несуть священну відповідальність за використання ресурсів відповідно до Божої волі, але навіть якщо вони цього не роблять, ті, хто жертвує на Божу справу, усе одно отримують благословення, як і вдова, котра поклала дві лепти.

З іншого боку, якщо хтось утримує десятину чи пожертви, знаючи, що керівництво неправильно ними розпоряджається, це означає, що такі люди керуються вчинками й поведінкою інших, а не приносять дари як подяку Богові. Яким би привабливим не був такий підхід, це неправильно.

`Що ця історія говорить нам про те, наскільки важливо бути вірними Господу в десятинах і дарах?`