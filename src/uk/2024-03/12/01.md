---
title:  Час випробування та розп’яття
date:  14/09/2024
---

### Біблійні тексти для дослідження
Марка 15; Луки 13:1; Псал. 22:19; Івана 20:24–29; 1:1–3; Дан. 9:24–27.

Пам’ятний текст: «А о дев’ятій годині Ісус закричав гучним голосом: Елої, Елої, лама савахтані! Що означає в перекладі: Боже мій, Боже мій, чому ти Мене покинув?» (Марка 15:34).

Розділ 15 Євангелія від Марка – це серце розповіді про Христові страждання. У ньому описано суд над Ісусом, Його засудження, глузування воїнів, Його розп’яття, а потім смерть і поховання. Події у цьому розділі представлено в найдрібніших деталях, адже автор дозволив фактам говорити самим за себе.

У всьому розділі іронія відіграє важливу роль. Тому добре мати чітке уявлення, що таке іронія.

Іронія часто містить три компоненти: 1. Два рівні змісту. 2. Ці два рівні перебувають у конфлікті чи контрасті один з одним. 3. Один з героїв не бачить цієї іронії, не усвідомлює, що відбувається, і не знає, що він чи вона постраждає від наслідків.

Тексти цього тижня наповнені іронією: від запитання Пилата «Ти Цар юдеїв?», глузувань воїнів, ознаки над хрестом і до глузувань релігійних лідерів, які говорили: «Інших спасав, а Себе не може спасти», – і несподіваної появи Йосипа з Ариматеї. Проте цей розділ розкриває важливі істини про смерть Ісуса та її значення.