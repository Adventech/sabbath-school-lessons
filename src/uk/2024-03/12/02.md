---
title:  Ти Цар юдеїв?
date:  15/09/2024
---

`Прочитайте Марка 15:1–15. Які іронічні ситуації ви помітили в цьому уривку?`

Понтій Пилат був правителем Юдеї з 26 по 36 рік нашої ери. Він не був добрим лідером, і низка його вчинків викликала жах у місцевих жителів (див. Луки 13:1). Єврейський суд засудив Ісуса на смерть за богохульство. Однак за римського правління євреї здебільшого не могли нікого карати і тому привели Христа до Пилата, щоб той затвердив і виконав вирок.

Звинувачення, висунуте проти Ісуса перед Пилатом, не згадується, але його можна встановити на підставі короткого запитання, яке правитель поставив Христові: «Ти Цар юдеїв?» (Марка 15:2). У старозавітні часи Ізраїль помазував своїх царів, тому нескладно зрозуміти, як термін «Месія» («Помазаник») міг бути спотворений, адже заяву Христа про месіанство можна було витлумачити як політичне підбурювання. Отже, перед синедріоном Ісуса звинуватили в богохульстві, а перед римським правителем – у підбурюванні до заколоту, що каралося смертною карою.

Іронія в тому, що Ісус – і Месія, і Цар юдейський. Помилкою було звинувачувати Його в богозневазі та підбурюванні до заколоту, адже натомість Він мав право отримати повагу й поклоніння. Проте Ісус, як і раніше, поводився по-царськи. Він відповів Пилатові: «Ти кажеш!» (Марка 15:2). Христос не заперечив цього титулу, але й не підтвердив його. Ця відповідь може вказувати на те, що Він Цар, але Його Царство не від цього світу (пор. з Івана 18:33–38).

У Марка 15:6 згадується звичай відпускати одного в’язня під час Пасхи. У вірші 9 Пилат запитав натовп, чи хочуть вони, щоб він відпустив Царя юдеїв. І хоч він, можливо, говорив це з іронією, насправді ця іронія зіграла злий жарт з ним самим.

Тексти Марка 15:9, 10 свідчать, що Пилат розумів наміри релігійних лідерів. Він не вірив, що Ісус збирався скинути уряд. Правитель усвідомлював, що вони змовилися знищити невинного, бо заздрили, що народ слідував за Ним. Натовп закликав розп’ясти Ісуса. Пилат жахнувся, адже розумів, що юдеї оскаржували Його через ненависть та упередження. Розп’яття було страшною смертю, особливо для того, кого він вважав невинним. Яка болісна іронія в тому, що правитель-язичник хотів звільнити Месію, тимчасом як релігійні лідери бажали розп’ясти Його.

`Що може утримати вас від слідування за натовпом, коли на вас чинять величезний тиск?`