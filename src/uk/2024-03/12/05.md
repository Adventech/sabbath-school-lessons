---
title:  На хресті
date:  18/09/2024
---

`Прочитайте Марка 15:33–41. Які єдині слова Ісуса на хресті записано в Євангелії від Марка? Що означає смерть Христа для всіх нас?`

Євангеліє від Марка представляє хрест як згущення темряви – як фізичної, так і духовної. Надприродна темрява спустилася на Голгофу приблизно з полудня тієї п’ятниці й до 15:00. «Коли настала шоста година, темрява оповила всю землю – до дев’ятої години» (Марка 15:33).

На хресті Ісус молився Отцеві, запитуючи, чому Він Його покинув. Христос цитував Псалом 22:1. Інші посилання на той самий псалом містяться в Марка 15:24 і 29, вказуючи на те, що пророцтва Писання сповняються в смерті Ісуса. Навіть у злих задумах людей виконується Божа воля.

Слова Ісуса з Голгофського хреста записані арамейською мовою разом із перекладом. Слова «Боже мій, Боже мій» – це «Елої! Елої!» у тому самому 34 вірші (транслітерація арамейської ‘elahi). Священники подумали, що Він кличе Іллю (арамейською ‘eliyyah, що означає «Мій Бог є ЯГВЕ»). Проте Христос звертався до Отця.

У цьому уривку можна провести паралель з хрещенням Ісуса, описаним у Марка 1:9–11.

Оскільки хрещення Ісуса в Марка 1 є початком Його служіння, як пророкує Дан. 9:24–27, тоді те, що відбувається в Марка 15, – кульмінація або мета Його служіння, адже Він помер як Викупитель за багатьох (див. Марка 10:45). Смерть Ісуса на хресті також виконує частину пророцтва Дан. 9:24–27. Завіса в храмі розірвалася навпіл (див. Марка 15:38), і це вказує на завершення системи жертвоприношень, адже прообраз зустрівся з образом і розпочався новий етап історії спасіння.

`Божі наміри здійснилися навіть попри злі задуми людства. Як це дає нам упевненість, що незалежно від подій навколо ми все ще можемо довіряти Богові та знати, що добро переможе?`