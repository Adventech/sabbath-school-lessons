---
title:  Поховання
date:  19/09/2024
---

`Прочитайте Марка 15:42–47. Яке значення мало втручання Йосипа з Ариматеї, особливо у світлі того, що всі учні Ісуса втекли?`

Після цієї драми далі відбувалися буденні події. По-перше, померлі завжди потребують поховання. Однак кілька факторів у наведеному уривку мають дуже важливе значення як у духовному, так і в історичному планах.

У цьому уривку Йосип з Ариматеї з’явився вперше і востаннє в Євангелії від Марка. Він був шанованим членом синедріону й одним із так званої «міської еліти». Як багата й шанована людина, він мав доступ до правителя, що пояснює, як він наважився підійти до Пилата і попросити тіло Ісуса. Зворушливо, що член синедріону виявив такий інтерес до поховання Ісуса. А де ж були учні Христа?

Тут також записано надзвичайно важливу історичну деталь – підтвердження смерті Ісуса. У Марка 15:43 написано, що Йосип попросив забрати тіло Ісуса. Проте Пилат здивувався, дізнавшись, що Христос уже мертвий (див. Марка 15:44). Тому він покликав сотника, який відповідав за розп’яття, і запитав, чи Ісус уже помер. Сотник підтвердив, що це так.

Це важливо, адже згодом деякі стверджували, що Ісус не помер на хресті, а лише знепритомнів. Свідчення сотника римському правителю спростовує це твердження.

Йосип приніс полотно, щоб обгорнути Ісуса, і поклав Його тіло в гробницю, висічену в скелі. Ця гробниця була досить велика, щоб до неї можна було увійти (див. Марка 16:5). Разом із Йосипом автор Євангелія згадує двох жінок, які бачили місце поховання, – Марію Магдалину та Марію, матір Йосієву. Ці дві жінки разом із Соломією спостерігали за розп’яттям здалеку, і всі троє прийшли до гробниці в неділю вранці, щоб завершити свою роботу з бальзамування Ісуса (Марка 16:1).

Чому тут згадуються ці жінки? Вони будуть свідками порожньої гробниці в Марка 16, а отже, важливими свідками воскресіння Ісуса.

`Яка іронія в тому, що учні Ісуса втекли, тимчасом як член синедріону, того самого органа, який засудив Христа, вирішив поховати Його. Як ми можемо бути впевнені, що в критичні моменти теж не сховаємося?`