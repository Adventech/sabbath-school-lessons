---
title:  Розп’яття
date:  17/09/2024
---

`Прочитайте Марка 15:21–38. Яка жахлива й болісна іронія з’являється в цьому уривку?`

У цю мить розповіді про страждання Ісус – безмовна Жертва під контролем людей, які прагнуть знищити Його. До арешту Христос був господарем становища. Тепер Він – Жертва. Хоч Ісус був мандрівним проповідником, що потребувало багато сил та енергії, знущання, побиття, нестача їжі та сну виснажили Його настільки, що Він не міг нести Свій хрест і за Нього це довелося робити незнайомцю, який повертався з поля.

Після розп’яття Його одяг розділили воїни, кинувши жереб (пор. з Псал. 22:19). Розп’яття було досить безкровним способом страти. Цвяхи, імовірно, вбивали в зап’ястя нижче долоні (див. Івана 20:24–29), де не проходять великі кровоносні судини. Бо якби пробивали долоні, то вони не змогли б втримати вагу розп’ятого тіла. Серединний нерв проходить через центр передпліччя і може бути роздавлений цвяхами, викликаючи біль у руці. Дихати було важко. Щоб перепочити, жертвам розп’яття доводилося відштовхуватися прибитими до хреста ногами і згинати руки, що знову викликало нестерпний біль. Асфіксія, спричинена набряком легень, була головною причиною смерті розп’ятих на хресті.

Ісус пережив жахливе глузування та приниження під час розп’яття. У Євангелії від Марка міститься одкровення таємниці, коли Христос зазвичай закликав до мовчання про те, Хто Він такий. Проте це змінюється на хресті. За іронією долі, саме релігійні лідери використовують титули «Цар юдейський» «Христос», «Цар Ізраїлю», насміхаючись з Ісуса. Ці люди засудили самі себе!

У Марка 15:31 написано: «Інших спасав, а Себе не може спасти!». Щоб підкреслити Його безпорадність на хресті, вони засвідчили, що Він справді рятував і зціляв. Отже, вони визнали, що Христос – Спаситель. Причина, чому Він не міг або не хотів врятувати Себе тієї миті, полягала в тому, що на хресті Він спасав інших.

`Прочитайте Івана 1:1–3 і поміркуйте, що цей уривок говорить нам про Ісуса розп’ятого. Чи можна до кінця усвідомити, що означає смерть Христа?`