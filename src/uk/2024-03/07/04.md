---
title:  Гора й натовп людей
date:  13/08/2024
---

`Прочитайте Марка 9:1–13. Що побачили Петро, Яків та Іван одного разу вночі, перебуваючи з Ісусом на горі?`

Пророцтво Ісуса в Марка 9:1 про те, що деякі з тих, хто стоїть з Ним, не зазнають смерті, доки не побачать Божого Царства, яке прийшло в могутності, сповнилося протягом кількох днів. Він узяв із собою Петра, Якова та Івана на високу гору і там преобразився перед ними.

З Неба зійшли Ілля та Мойсей і розмовляли з Ісусом. Лука зазначає, що вони говорили про відхід Ісуса (грец. exodos), який мав статися в Єрусалимі (див. Луки 9:30, 31). Отже, ця сцена слави пов’язана з майбутньою смертю Ісуса на хресті (пор. з Марка 9:9). Ця подія дасть учням надію після того, як вони побачать Його розп’ятим.

Спустившись з гори, наступного ранку троє учнів запитали Ісуса про Іллю, який мав прийти першим. Імовірно, ця ідея пов’язана з очікуванням, що Ілля знову з’явиться перед Месією (пор. Мал. 4:5, 6). Христос відповів, що Ілля вже прийшов, маючи на увазі Івана Хрестителя. Як убили Івана, так і Ісус помре, але воскресне через три дні.

Після ночі слави сцена біля підніжжя гори викликала збентеження (див. Марка 9:14–29). Дев’ятеро учнів зустріли хлопця, який мав німого духа, проте вони не могли вигнати його. Коли з’явився Ісус, усі побігли Йому назустріч. Батько хлопця розповів історію страждання його сина, а потім, ніби не в змозі терпіти, вигукнув: «Якщо можеш, допоможи нам, змилосердься над нами!» (Марка 9:22).

Ісус одразу вловив сумнів у його словах. Відповідь Господа можна перефразувати так: «Що ти маєш на увазі, говорячи “якщо можеш”?» (Марка 9:23). Несподівано батько зрозумів, що йому бракує віри для зцілення сина. І це невір’я може призвести до того, що його син не буде зцілений. Зневірений батько віддався на милість Ісуса і зі сльозами вигукнув: «Вірю, допоможи моєму невірству!» (Марка 9:24). Після цього Христос зцілив хлопця.

`У яких ситуаціях вам доводилося вигукувати: «Вірю, Господи! Допоможи моєму невірству»? Чого ви навчилися із цього досвіду?`