---
title:  Хто більший?
date:  14/08/2024
---

`Прочитайте Марка 9:30–41. Чим відрізняється друге передбачення Ісуса про Його смерть і воскресіння (пор. з Марка 8:31)? Про що сперечалися учні та яку настанову дав їм Ісус?`

У першому пророцтві Ісус говорить про тих, хто відкине і вб’є Його. У другому – про те, що Він буде виданий до рук Своїх ворогів. Проте учні все одно не зрозуміли Його слів. Знову Господь говорить про те, що буде вбитий, а потім воскресне через три дні. Утім здається, що апостолів ще менше цікавили подробиці цього пророцтва, ніж першого. Вони не хотіли це обговорювати.

У Марка 8:27 сказано, що Ісус перебував на північ від Галилейського моря, недалеко від Кесарії Пилипової. У Марка 9:30 Він проходить через Галилею, а в Марка 9:33 прибуває до Капернаума. Отже, нескладно уявити Його подорож із півночі на південь. Однак Він увійшов у Капернаум сам, адже дванадцять учнів відстали. У домі Ісус запитав, що вони обговорювали дорогою. Учні мовчали, бо хотіли приховати від Господа свою суперечку. Їхня розмова була про те, хто з них більший. Хоч більшість людей не хоче визнавати це, питання про те, хто з них більший, непокоїть усіх. Проте в Божому Царстві це поняття перевертається з ніг на голову.

Ісус відповів на це запитання у два етапи. По-перше, Він ясно заявив: для того щоб бути найбільшим, потрібно стати всім слугою. Потім Христос ілюструє Свої слова дією. Очевидно, поруч стояла дитина і слухала. Ісус узяв цю дитину і поставив її посеред групи. Обійнявши її, Христос сказав Своїм учням: «Якщо хто ось таку одну дитину прийме в Моє Ім’я, той Мене приймає, а хто Мене приймає, той не Мене приймає, але Того, Хто Мене послав» (Марка 9:37). Простота, довір’я, щира любов – це ті властивості, які цінує Небо.

Іван вирішив запитати про чоловіка, який творив чудеса Іменем Ісуса, хоч і не ходив з ними. Вони заборонили йому, вважаючи, що захищають честь свого Господа. Проте Ісус виклав їм важливий урок, сказавши, що ті, хто не проти нас, ті за нас. Господь стверджує, що навіть невелика допомога тим, хто звершує християнське служіння, не залишається непоміченою на Небесах.

`У чому відмінність біблійної ідеї величі від ідеї світу? Якої величі прагнете ви?`