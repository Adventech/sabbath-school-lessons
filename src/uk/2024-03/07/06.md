---
title:  Здорова людина в геєні
date:  15/08/2024
---

`Прочитайте Марка 9:42–50. Що об’єднує усе, про що говорив Ісус?`

Цей уривок обертається навколо трьох основних понять, які описані один за одним: «спокусити», «вогонь» і «сіль».

Перше стосується «цих малих», тобто новонавернених. У Божому Царстві вчителям і керівникам доручено особливо дбати про цих новонавернених, як у стародавньому суспільстві дбали про найслабших – удів, сиріт і приходьків. Ісус сказав, що краще втопитися в морі, аніж змусити «одного з цих малих» згрішити.

Увесь цей уривок об’єднує слово «спокусити». І в читача виникає два запитання. По-перше, чи справді Ісус навчає людей відрубувати руки чи ноги та вибирати очі? По-друге, чи справді існує пекло з вічним вогнем? Відповідь на перше запитання – ні, Ісус не навчає калічити себе, адже це було заборонено в юдаїзмі (пор. П. Зак. 14:1; 1 Цар. 18:27, 28). Господь використовує гіперболу, щоб підкреслити Свою думку. Якщо страшно втратити руку, ногу чи око, то наскільки великим нещастям має бути для християнина гріх!

На друге запитання відповідь також негативна. Ісус не навчає, що існує пекло з вічним вогнем. Як переконатися в цьому? Уявіть собі людей, які входять у небесне місто з одним оком, однією ногою чи однією рукою. Тепер подумайте про людей, які вирушають до пекла. Чи не повинно бути навпаки? Невже всі люди, які перебувають у пеклі, здорові? Це дивно. Ісус змушує людей замислитися над тим, що краще втратити руку, ногу чи око, ніж згрішити.

Щодо пекла, то вічні його наслідки, а не сам вогонь. «Бо так Бог полюбив світ, що дав Свого Єдинородного Сина, щоб кожний, хто вірить у Нього, не загинув, але мав життя вічне» (Івана 3:16, курсив автора). Ті, хто втрачені, не горітимуть у вічному пеклі, але вони назавжди загинуть – це дуже велика різниця!