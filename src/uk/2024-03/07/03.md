---
title:  Ціна учнівства
date:  12/08/2024
---

`Прочитайте Марка 8:31–38. Що Ісус сказав про ціну слідування за Ним?`

Учні наблизилися до вирішального й поворотного моменту у своїх взаєминах з Ісусом. Тепер вони знали, що Він Месія. Читач Євангелія від Марка знає про це із самого початку (див. Марка 1:1), отже, має перевагу перед учнями Христа.

Коли Ісус уперше покликав учнів, Він сказав, що зробить їх ловцями людей (див. Марка 1:17). Це не віщувало жодних проблем. Проте тепер, коли вони усвідомили, Хто Він, Христос відкриває їм мету Своєї місії: Йому необхідно багато постраждати, від Нього відцураються і вб’ють, але Він воскресне через три дні.

Ця новина шокувала. Петро, який щойно визнав, що Ісус – Месія, відкликав Його вбік і почав заперечувати. Автор Євангелія передає слова Ісуса, які, мабуть, сильно вразили Петра. Христос назвав Петра сатаною і сказав йому відійти від Нього, оскільки такі думки не узгоджувалися з Божою волею.

«Слова Петра не були потіхою або допомогою для Ісуса в Його великому прийдешньому випробуванні. Вони не узгоджувалися ані з Божою милістю до загиблого світу, ані з уроком самопожертви, якого Ісус прийшов навчити на власному прикладі» (Е. Уайт. Бажання віків. С. 415).

Послідовники Ісуса покликані мати ту саму мету, що й Він, узяти свій хрест і йти за Ним. Розп’яття було жорстоким, принизливим і жахливим методом страти. Усі хотіли уникнути смерті на хресті. Тоді навіщо комусь брати на себе хрест як символ своєї відданості Ісусові?

Христос пояснює не лише ціну учнівства, а також його величезну цінність. Парадокс, але для християнина втрата життя заради Ісуса стає способом спасіння душі. І навпаки, придбати весь світ, утративши при цьому вічне життя, безглуздо. Як висловився місіонер Джим Елліот у своєму щоденнику від 28 жовтня 1949: «Розумний той, хто віддає те, що не може зберегти, щоб отримати те, що він не може втратити».

`«Хто любить душу свою, той погубить її; хто ж ненавидить душу свою в цьому світі, той збереже її для вічного життя» (Івана 12:25). Як ви на власному досвіді переконалися в істинності цих слів?`