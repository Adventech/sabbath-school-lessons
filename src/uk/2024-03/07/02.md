---
title:  Чітко бачити
date:  11/08/2024
---

`Прочитайте Марка 8:22–30. Чому Ісусові знадобилося два дотики, щоб зцілити сліпого, і які уроки можна засвоїти із цієї розповіді?`

Євангелія повідомляють про безліч сліпих, яких зцілив Ісус. Крім уривка з Марка 8, у Марка 10:46–52 також описано зцілення сліпого Вартимея. Матвій говорить про двох сліпих (див. Матв. 20:29–34), а в Івана 9 ідеться про зцілення сліпонародженого, який умився в купальні Силоам.

Однак історія з розділу 8 є унікальною. Вона міститься тільки в Євангелії від Марка, і це єдине чудо Ісуса, яке зажадало двох Його дотиків, аби людина зцілилася. Христос узяв сліпого за руку і вивів його за село. У цих рядках можна відчути Його співчуття до слабкості цього чоловіка.

Однак чому знадобилося два дотики? Навряд чи це пов’язано з відсутністю сили в Ісуса, оскільки це єдине чудо, у якому дія повторюється. Можна припустити, що це притча в дії, яка ілюструє, що духовне прозріння іноді потребує більше часу. Це тлумачення підтверджується літературною особливістю цього розділу Євангелія від Марка, де розповідь про майбутню смерть і воскресіння Ісуса починається і закінчується зціленням сліпого. Відновлення зору стає метафорою проникливого учнівства.

Учителі люблять ставити запитання, оскільки вони часто є ключем до глибшого розуміння. Розділ 8 – це поворотний момент Євангелія від Марка. Три характеристики доводять це твердження. По-перше, Ісус запитав Своїх учнів про те, за кого вони Його вважають, чого не було до цього моменту. По-друге, Петро – перша людина, не одержима бісами, яка проголосила Ісуса Месією. По-третє, відразу після одкровення про те, Хто Він такий, Ісус почав пояснювати, що на Нього чекає Голгофа.

Чому Христос суворо наказав Своїм учням нікому не розповідати, що Він Месія? Це здається нелогічним, адже учні очікували встановлення Божого Царства. Проте за часів Ісуса поняття «Месія» мало політичний підтекст і символізувало повалення римського правління. Христос прийшов не для того, щоб стати земним царем, тому й наказав мовчати про те, Хто Він насправді.

`Як ця історія показує нам, що бувають часи, коли важливо промовчати, хоч би як не хотілося сказати правду?`