---
title:  Для подальшого дослідження
date:  09/08/2024
---

Прочитайте розділи «Передання», «Бар’єри зруйновано» й «Правдива ознака» у книзі Еллен Уайт «Бажання віків» (С. 395–409).

«Серед сучасних послідовників нашого Господа, як і в давні часи, досить поширений цей підступний, оманливий гріх. Як часто наше служіння Христові та спілкування між собою заплямовані таємним бажанням самозвеличення! З якою готовністю ми подумки вихваляємо себе й прагнемо людського схвалення! Самолюбство, бажання знайти легший за визначений Богом шлях ведуть до заміни Божественних Заповідей людськими теоріями й традиціями. Христос застерігав Своїх учнів: “Стережіться фарисейської та садукейської закваски”.

Релігія Христа – це сама щирість. Ревність щодо Божої слави – це мотивація, імплантована Святим Духом, і тільки ефективна діяльність Духа може це здійснити. Лише сила Божа здатна витіснити егоїзм і лицемірство. Така зміна є ознакою Його дії. Якщо прийнята нами віра знищує егоїзм та нещирість, якщо вона спонукає нас шукати слави для Господа, а не собі, ми можемо бути певні: це справжня віра. “Отче, прослав Своє Ім’я!” (Івана 12:28) – основний принцип життя Христа, і якщо ми Його послідовники, він буде головним принципом і нашого життя. Господь велить нам “жити так само, як жив Він” (1 Івана 2:6). “З того дізнаємося, що ми Його пізнали, якщо дотримуємо Його заповіді” (1 Івана 2:3)» (Е. Уайт. Бажання віків. С. 409).

**Запитання для обговорення**

`Які християнські звичаї, на вашу думку, допомагають зберегти серце чистим?`

`Хто є «нечистими» людьми у вашій спільноті? Що ви можете зробити, щоб залучити їх до Євангелія?`

`Подумайте всім класом, як ви можете ділитися Євангелієм зі своїми ближніми.`

`Прочитайте Марка 8:1–10 про те, як Ісус нагодував 4000 осіб. Яке значення для тлумачення цього уривка має те, що цей натовп, імовірно, складався з язичників? Чому це не повинно мати жодного значення?`

`Як ми можемо вберегтися від бажання звеличити себе, яке є у всіх нас, грішних людей?`