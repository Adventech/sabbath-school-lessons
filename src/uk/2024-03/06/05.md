---
title:  Глухонімий
date:  07/08/2024
---

`Прочитайте Марка 7:31–37. Кого привели до Ісуса і що Він зробив для цього чоловіка?`

Повертаючись до Галилеї, Ісус вибрав не найкоротший шлях. З околиць Тира Ісус вирушив на північ через території Сидона, потім углиб країни і на північний схід від Галилейського моря, і згодом Він прибув до моря. Це був обхідний шлях, і, ймовірно, у Нього був додатковий час для навчання Його учнів.

У тексті не зазначено, хто саме привів цього чоловіка до Ісуса, але його проблема була очевидна – він був глухонімий. Утрата слуху ізолює людей від оточення, позбавляючи їх нормального спілкування.

Христос розумів скрутне становище цього чоловіка і відвів його вбік від натовпу. Спосіб, за допомогою якого Господь зцілив його, цікавий, особливо для сучасних читачів. Він вклав пальці у його вуха, плюнувши, доторкнувся до його язика і зітхнув. Ісус торкнувся вух, що не чули, і язика, які Він збирався зцілити, але чому Він зітхнув? «Звівши погляд до неба, Ісус зітхнув, згадавши про тих, чиї вуха не були відкриті для істини та чиї язики відмовилися визнати Викупителя» (Е. Уайт. Бажання віків. С. 404).

Ісус відновив слух людини і дозволив їй чітко говорити. Його зітхання ілюструє обмеження, які Бог наклав на Себе щодо свободи вибору людства. Бог не нав’язуватиме Свою волю. Усі люди вільні вибирати, за ким їм іти дорогою життя – за Князем життя чи князем темряви. Ісус міг відкрити глухі вуха, але не примушував невіруючі серця визнати Його месіанство.

Ця коротка історія ілюструє, що Бог може зробити для тих, хто щиро звертається до Нього. Можливо, вам складно поділитися своєю вірою, адже ви не знаєте, що сказати. Чудо зцілення глухонімого пропонує підбадьорення, що Господь Ісус може відкрити ваші вуха, щоб бути чуйними до потреб інших, і розв’язати пута ваших уст, щоб ви могли поділитися з ними своїм досвідом і підтримати їх на життєвому шляху.

`Як ви використовуєте дари слуху й мови?`