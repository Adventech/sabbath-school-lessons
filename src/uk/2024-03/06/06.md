---
title:  Стережіться закваски фарисейської
date:  08/08/2024
---

`Прочитайте Марка 8:11–13. Який підхід фарисеїв глибоко розчарував Ісуса?`

Чому б не продемонструвати Свою Божественну силу і не переконати цих прискіпливих фарисеїв? Проблема тягнеться з кінця третього розділу Євангелія від Марка, де Ісус говорить про гріх проти Святого Духа. Якщо вуха й очі закриті, жодне чудо, навіть ознака з неба, не переконає таких людей. Цю ознаку відкинули б, як і всі чудеса, здійснені раніше. Навіть чудес недостатньо, щоб переконати тих, хто вирішив не вірити.

`Прочитайте Марка 8:14–21. Про що забули учні та якого висновку дійшов Ісус?`

Ісус скористався нагодою, щоб застерегти учнів від «закваски фарисейської та закваски Іродової» (Марка 8:15), маючи на увазі їхні вчення (пор. з Матв. 16:12). Однак учні неправильно зрозуміли і думали, що Ісус говорить про те, щоб не купувати хліба у фарисеїв і садукеїв. Христос навчав їх, поставивши низку запитань, перші з яких є риторичними і виражають Його розчарування тим, що вони так і не зрозуміли Його місії. Його слова нагадують те, що Він говорив у Марка 4:10–12. Його сильні слова призначені для того, щоб пробудити учнів від їхньої духовної летаргії.

У Марка 8:19, 20 Ісус поставив прості запитання про те, скільки кошиків з кусками вони зібрали після того, як Він нагодував 5000 людей (див. Марка 6:30–44), а також 4000 людей (див. Марка 8:1–10). Ці запитання мали показати, що обмеження ресурсів не є перешкодою для Господа. Його останнє запитання в Марка 8:21 знову риторичне: «Ви ще не розумієте?». Тож їм слід було згадати все, що вони вже бачили та пережили з Ісусом.

`Як ми можемо навчитися тримати наші серця і розум відкритими для Божої любові? Поміркуйте над усіма свідченнями того, що Бог є і що Його любов безмежна? Проте чому так легко засумніватися?`