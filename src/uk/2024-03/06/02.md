---
title:  Людські традиції проти Божих Заповідей
date:  04/08/2024
---

`Прочитайте Марка 7:1–13. Які важливі істини тут викладено?`

Можна уявити, як діти вивчають цей уривок у Суботній школі і, прийшовши додому, говорять своїм матерям, що не потрібно мити руки перед їдою, адже так сказав Ісус. Однак ця історія не про гігієну.

За часів Ісуса багато юдеїв дбало про ритуальну чистоту. Традиція мити руки, щоб залишатися ритуально чистими, поширилася і на простих людей, хоч у Старому Завіті ці правила застосовувалися тільки до священників (див. Вих. 30:17–21). Посилаючись саме на цю традицію, релігійні лідери поскаржилися Ісусові на Його учнів.

Христос не відповів прямо на поставлене Йому запитання. Він захистив Своїх учнів, давши подвійну відповідь. Спочатку Він процитував слова Ісаї, який докоряє народові, котрий устами шанує Бога, а серце їхнє далеко від Нього (див. Ісаї 29:13). Далі Ісус викрив їх, сказавши, що вони залишили Божі Заповіді й дотримуються людських традицій.

Друга частина відповіді Ісуса обіграє цю цитату з книги Ісаї. Господь згадав Божу заповідь шанувати батьків (див. Вих. 20:12), тобто піклуватися про них у старості, і протиставив її релігійній традиції, згідно з якою можна було пообіцяти майно Богові (подарунок, корван) і, як і раніше, використовувати це для себе й не допомагати літнім батькам. Можна тільки уявити таку зустріч: «Пробач, батьку. Я з радістю допоміг би тобі, але я віддав ці гроші на храм».

Саме таке лицемірство Ісус безкомпромісно викривав. Релігійні лідери поставили людську традицію вище за Боже Слово і тому згрішили.

Тож якою була відповідь на запитання фарисеїв? Ісус не вважав переконливою їхню наполегливу вимогу про очищення рук. Навпаки, Своєю відповіддю Він підкреслив необхідність виконувати Божі Заповіді, навіть якщо вони суперечили людським традиціям (див. також Марка 1:44; 7:10, 11; 10:3–8; 12:26, 29–31).

`Чи можуть наші традиції суперечити принципам Божого Закону? Якщо так, які це традиції?`