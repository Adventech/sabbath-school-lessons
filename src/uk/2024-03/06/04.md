---
title:  Крихти для щенят
date:  06/08/2024
---

`Прочитайте Марка 7:24–30. Які важливі уроки можна засвоїти із цієї історії?`

Чому Ісус так різко відповів цій жінці, порівнявши її зі щеням? У Марка 7:27 Він сказав, що спершу треба насититися дітям. Якщо є перші, здається логічним, що будуть і другі. Інша особливість полягає в тому, що Христос використав слово «щенята», маючи на увазі не цуценят, а, ймовірніше, домашніх собак (на відміну від вуличних). Жінка вловила ці нюанси у відповіді Ісуса, що пояснює її реакцію. Вона «у відповідь каже Йому: Так, Господи, але ж і щенята під столом їдять крихти після дітей!» (Марка 7:28).

Чому ця жінка так відповіла Ісусові? Звісно, вона керувалася любов’ю до дочки. Однак Христос також заохотив її. Він сказав: «Нехай спершу наситяться діти», маючи на увазі, що пізніше, можливо, дасть насититися і їй. До того ж Ісус узяв за приклад щенят. Як собака сидить у будинку під столом, так і жінка перебувала біля ніг Христа, благаючи про свою дочку. Тому вона сказала, що собака має право на їжу, яка впала на підлогу.

Відповідь жінки свідчить про її віру. Назвавши велике чудо зцілення дочки на відстані «крихтою», вона виявила свою віру у велику силу Ісуса (якщо таке чудо було крихтою, то яким би був цілий буханець?). Христос був зворушений і задовольнив її прохання.

«Своїм ставленням до неї Ісус показав: жінка, котру вважали відкинутою Ізраїлем, – більше не чужинка, а дитина Божої родини. Як дитина, вона має перевагу користуватися дарами Отця. Христос задовольняє її прохання та завершує Свій урок для учнів» (Е. Уайт. Бажання віків. С. 401).

`Чому упередження проти інших рас і національностей суперечить ученню Ісуса? Як ми можемо очиститися від цього зла?`