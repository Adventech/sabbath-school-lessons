---
title:  Чисті руки чи чисте серце?
date:  05/08/2024
---

`Прочитайте Марка 7:14–19. Що Ісус мав на увазі у вірші 15?`

Слова Ісуса в цьому уривку були загадкою для багатьох, хто розмірковував щодо вчення про чисту й нечисту їжу (Левит 11). Чи скасовує Ісус ці принципи? Чи помиляються адвентисти сьомого дня, говорячи, що члени Церкви можуть вживати м’ясо лише чистих тварин?

По-перше, було б дивно, якби Ісус раптом відкинув настанови Мойсея в Марка 7:14–19, тимчасом як Він щойно захищав їх у Марка 7:6–13. По-друге, сама традиція, яку просували фарисеї, не заснована на вченні Старого Завіту, а закони про чисту й нечисту їжу, навпаки, мають старозавітну основу. По-третє, у Марка 7:19 не скасовуються закони про їжу, а йдеться про те, що фарисейська традиція занечищення була недійсна. Наприклад, було таке хибне уявлення: якщо можна заразитися, вступивши в контакт з не євреями, то також можна заразитися і через контакт з їжею, до якої вони торкалися.

`Прочитайте Марка 7:20–23. Що, за словами Ісуса, робить людину нечистою?`

У Марка 7:19 Ісус зазначив, що їжа потрапляє не до серця, а в шлунок, а потім виходить. А вірші 21–23 говорять, що зло виходить зсередини, з людського серця. Христос наводить список вад, який починається зі злих думок, а завершується поганими вчинками.

У Марка 7:10 міститься посилання на п’яту заповідь, а далі – на всі заповіді другої таблиці Декалога. До того ж у Марка 7:7 Ісус говорить про даремне поклоніння, якщо йдеться про порушення перших чотирьох заповідей Десятислів’я. Отже, у цьому уривку Христос виступає захисником Божого Закону.

`У вас може бути правильне богослов’я, але кому належить ваше серце?`