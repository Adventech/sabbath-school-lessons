---
title:  Прокляте дерево й очищений храм
date:  26/08/2024
---

`Прочитайте Марка 11:12–26. Що означають зображені тут події?`

Вийшовши вранці з Витанії, розташованої за три кілометри від Єрусалима, Ісус зголоднів. Побачивши зелену смоківницю, Він підійшов до неї, щоб знайти ранні плоди. Ця дія не вважалася крадіжкою, оскільки за старозавітним законом можна було їсти з поля чи саду сусіда, щоб угамувати голод (див. Левит 19:9; 23:22; П. Зак. 23:25). Проте Він не знайшов плоду і сказав дереву: «Хай з тебе ніколи більше ніхто плоду не їсть!» (Марка 11:14). Це був дуже дивний і невластивий Ісусові вчинок, але далі відбулися ще більш разючі події.

Увійшовши до храму, Ісус почав виганяти тих, хто займався купівлею-продажем, перекидати столи міняльників грошей і тих, які продавали голубів. Зовнішній двір був наповнений ревінням тварин, дзвоном монет і сварками торговців. Там не було спокійного місця, щоб можна було тихо помолитися Богові. Його дії ображали тих, хто відповідав за храмову систему.

Об’єднавши два уривки зі Старого Завіту, Ісус невдоволено промовив, що храм має бути домом молитви для всіх народів (див. Ісаї 56:7), особливо для язичників. Потім Він сказав, що релігійні лідери перетворили храм на печеру розбійників (див. Єрем. 7:11). Наприкінці цього дивовижного дня Ісус залишив місто зі Своїми учнями (див. Марка 11:19).

Наступного ранку, повертаючись до міста (див. Марка 11:20–26), учні побачили смоківницю, що всохла від кореня. Пояснюючи, що сталося, Ісус виклав урок про молитву та прощення.

Це четверта історія в Євангелії від Марка, побудована за принципом бутерброда (див. Урок 3). У таких історіях проводяться паралелі між героями, які здійснюють протилежні дії, або протилежними героями, що виконують паралельні дії. У цій історії паралельні образи смоківниці та храму. Ісус проклинає дерево, але очищає храм – це протилежні дії. Однак іронія в тому, що релігійні лідери задумали вбити Христа, і це покладе край значущості храмового служіння, яке здійснилося в Ісусові.

`Що у вашому житті потребує очищення Ісуса? Як відбувається це очищення?`