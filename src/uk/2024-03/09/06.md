---
title:  Найбільша заповідь
date:  29/08/2024
---

`Прочитайте Марка 12:28–34. Яке глибоке запитання поставив книжник і що відповів йому Ісус?`

До цього моменту більшість релігійних лідерів, за невеликим винятком, ставилися до Ісуса вороже. Це особливо стосується Єрусалима, де Ісусові протистояли книжники й фарисеї, керівники храмового служіння, яке лежало в основі всього юдаїзму. Отже, якщо цей книжник вислухав усі суперечки й оцінив відповіді Христа, це демонструє як чесність, так і мужність перед загальною ворожістю релігійних лідерів до Ісуса. Значно простіше було просто стояти осторонь і спостерігати. Однак ця людина стає на бік Господа.

Книжник проник у серце релігії своїм запитанням про те, яка заповідь найважливіша. Ісус відповів просто і ясно, цитуючи Шма, сповідання віри в юдаїзмі з Повторення Закону 6:4, 5. Найбільша заповідь, сказав Христос, це любити Бога всім своїм серцем, душею, розумом і силою, тобто усім своїм єством. Христос також назвав другу заповідь, подібну до першої, знову цитуючи Старий Завіт, цього разу Левит 19:18 «Люби свого ближнього, як самого себе». «Обидві ці заповіді виражають принцип любові. Неможливо дотримуватися першої, порушуючи другу, та неможливо дотримуватися другої і порушувати першу. Коли Бог посідає Своє законне місце на престолі нашого серця, тоді відповідне місце буде надане й нашому ближньому. Ми любитимемо його, як самого себе, лише тоді, коли понад усе любитимемо Бога» (Е. Уайт. Бажання віків. С. 607). Своєю відповіддю Ісус показав, що немає більш важливих і менш важливих заповідей, адже любов до Бога вимагає виконання всіх Його Заповідей.

Книжник був чесним і, побачивши ясність і простоту відповіді Ісуса, публічно визнав це. Можна уявити похмурі погляди з боку інших релігійних лідерів, оскільки чесний книжник підтвердив істинність відповіді Христа, чого ніхто інший не хотів робити. Господь похвалив його за чесну відповідь, сказавши, що він недалеко від Божого Царства. Недалеко не означає усередині. Книжник мав ще визнати Божественний статус Ісуса і слідувати за Ним, що стало б новим кроком на шляху віри.

`Як навчитися любити Бога та ближніх, як самих себе? Чому хрест є ключем до виконання цих заповідей?`