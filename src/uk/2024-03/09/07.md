---
title:  Для подальшого дослідження
date:  30/08/2024
---

Прочитайте розділи «Приречений народ», «Повторне очищення храму» й «Суперечка» у книзі Еллен Уайт «Бажання віків» (С. 580–609).

«Це застереження актуальне для всіх часів. Той факт, що Христос прокляв дерево, яке створила Його власна сила, є пересторогою для всіх церков й усіх християн. Ніхто не може жити згідно з Божим Законом, якщо не служить іншим. Однак багато людей не живе безкорисливим, сповненим милосердя життям Христа. Декотрі, вважаючи себе зразковими християнами, не розуміють, що означає служити Богові. Їхні плани й турботи спрямовані на задоволення власних потреб. Вони живуть тільки для себе. Це мета всіх справ їхнього життя. Такі люди служать не іншим, а тільки собі. Бог створив їх для життя у світі, де потрібно здійснювати неегоїстичне служіння. Його намір полягав у тому, щоб вони всіма можливими шляхами допомагали ближнім. Проте власне “я” настільки велике, що за ним вони нічого більше не бачать. Вони не підтримують спілкування з людьми. Люди, котрі живуть таким життям, подібні до багатообіцяльної, але безплідної смоківниці. Вони дотримуються форм поклоніння, однак без покаяння й віри. На словах шанують Божий Закон, але не підкоряються йому. Говорять, та не роблять. Вироком, виголошеним над фіговим деревом, Христос демонструє, наскільки огидний у Його очах цей даремний обман. Він проголошує: відвертий грішник менш винний, аніж той, хто заявляє, що служить Богові, а насправді не приносить плодів для Його слави.

Притча про смоківницю, розказана Христом перед відвіданням Єрусалима, була безпосередньо пов’язана з Його уроком, викладеним у проклятті безплідного дерева. У тій притчі садівник заступається за безплідну смоківницю: “Залиш її ще цього року, доки обкопаю довкола неї та підсиплю гною, то, може, наступного року зродить плід, а коли ні, зрубаєш її” (Луки 13:8, 9). Неродючому дереву необхідно було приділити більше уваги; воно мало одержати всі переваги. Та якщо воно залишиться безплідним, то ніщо не зможе врятувати його від знищення. У притчі результат праці садівника не провіщено. Результат залежав від людей, до яких були звернені слова Христа. Ці люди були представлені безплідним деревом і самі мали вирішити власну долю. Їм були надані всі переваги, які тільки могло дарувати Небо, однак вони не скористалися цими особливими благословеннями. Результат був показаний у проклятті Христом безплідної смоківниці. Ці люди самі зумовили свою загибель» (Е. Уайт. Бажання віків. С. 584–587).

**Запитання для обговорення**

`Поміркуйте над значенням очищення храму. Як цей принцип можна застосувати до нашої церкви сьогодні? Як має відбуватися таке очищення?`

`У всіх Євангеліях Ісус знову і знову посилається на пророцтва Старого Завіту і на те, як вони мають здійснитися. Що це говорить нам про те, наскільки Писання є важливим для життя віри? Чому ми повинні рішуче відкидати будь-які спроби принизити авторитет Писання, особливо ідею про те, що це просто чиїсь уявлення про Бога, Який Він і як Він діє?`

`Де проходить правильна межа між церквою та державою? Як відповісти на це запитання у світлі слів Ісуса з Марка 12:13–17?`

`Знайдіть тексти, у яких ідеться про воскресіння. Чому це вчення займає таке важливе місце в нашій вірі, особливо з огляду на стан мертвих?`