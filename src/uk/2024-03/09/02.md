---
title:  Тріумфальний в’їзд
date:  25/08/2024
---

`Прочитайте Марка 11:1–11 і Зах. 9:9, 10. Що відбувалося?`

У текстах Євангелії описано, що Ісус послав двох учнів до сусіднього села, щоб вони привели звідти осла, на якому Він міг би в’їхати до Єрусалима. Чому про це йдеться так докладно? По-перше, тріумфальний в’їзд Ісуса до Єрусалима був слабким передвістям Його Другого приходу на хмарах небесних із силою та славою, серед тріумфування ангелів і радощів святих. По-друге, цей аспект пов’язаний із Зах. 9:9, 10, де йдеться про царя, який в’їжджає до Єрусалима на ослі. Це посилання на в’їзд Соломона до Єрусалима на мулі (див. 1 Цар. 1:32–48), коли Адонія намагався узурпувати трон і Давид наказав негайно коронувати Соломона.

«Так за п’ятсот років до народження Христа пророк Захарія провіщав Прихід Царя Ізраїлю. Тепер це пророцтво має здійснитися. Той, Хто так довго відмовлявся від царських почестей, тепер прибуває до Єрусалима як обітований спадкоємець Давидового престолу» (Е. Уайт. Бажання віків. С. 569).

Єрусалим розташований у горбистій місцевості на висоті близько 740 метрів над рівнем моря. За часів Ісуса кількість населення становила близько 40 000–50 000 осіб, але до Пасхи вона зростала завдяки паломникам. Площа міста була лише до 100 гектарів, а з них храмова гора займала приблизно 15 га. Гарний храмовий комплекс височів над містом.

Ісус увійшов зі сходу, спустившись з Оливної гори і, ймовірно, увійшовши на Храмову гору через Золоті ворота (ворота тепер замуровані). Усе місто сколихнулося при Його появі, тріумфальні вигуки наповнювали повітря. Люди стелили свій одяг, як килим, а також оливкові й пальмові гілки. Натовп, що супроводжував Ісуса, вигукував: «Осанна!».

Раніше Ісус не дозволяв таких урочистостей, бо передбачав їхні наслідки. А тепер відкрито в’їхав до Єрусалима, дотримуючись звичаю юдейських царів. Христос ввійшов у храм, та оскільки було вже пізно, Він просто оглянув усе і пішов з дванадцятьма учнями у Витанію. Те, що могло перетворитися на бунт чи повстання, закінчилося тим, що Ісус просто тихо пішов. Проте наступний день був іншим.

`В’їзд на ослі також асоціюється зі смиренністю. Чому це така важлива риса, особливо для християн? Чим ми можемо пишатися у світлі хреста?`