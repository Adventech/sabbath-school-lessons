---
title:  Земні обов’язки й наслідки на Небесах
date:  28/08/2024
---

`Прочитайте Марка 12:13–27. Що відбувалося і яких істин навчав Ісус?`

Релігійні лідери намагалися спіймати Ісуса на слові, щоб мати можливість засудити Його перед римським правителем або перед народом. У цій суперечці йшлося про сплату податків. Тоді відмову від сплати податків могли сприйняти як повстання проти римського панування і серйозне правопорушення.

Відповідь Ісуса, – кесареве віддати кесареві, а Боже – Богові, – не лише допомогла Йому уникнути цієї пастки, а й вказала на глибоку відповідальність віруючого перед урядом. «Слова Христа були не спритним ходом, а щирою відповіддю на запитання. Тримаючи в руці римську монету, на якій були закарбовані ім’я та зображення кесаря, Він заявив: оскільки юдеї живуть під захистом римської влади, то повинні підтримувати цю владу, як вона того вимагає, доки це не суперечить вищому обов’язку. Залишаючись миролюбними підлеглими законам країни, вони завжди повинні бути вірними передусім Богові» (Е. Уайт. Бажання віків. С. 602).

Далі Ісуса запитали про воскресіння мертвих. Садукеї були групою священників, які приймали як Писання лише перші п’ять книг Мойсея. Вони не вірили у воскресіння мертвих. Садукеї розповіли історію про сімох братів та одну жінку. Згідно з Мойсеєвим законом, для збереження спадкоємності, якщо в померлого не було синів, то його брат одружувався з удовою, і всі діти, народжені від цього союзу, за законом були дітьми померлого (див. П. Зак. 25:5–10).

Прагнучи дискредитувати вчення про воскресіння, садукеї вказали на моральну дилему: чиєю дружиною буде ця жінка у воскресінні? Відповівши, Ісус показав, що вони помиляються у своїх віруваннях. Адже на Небі не будуть одружуватися, а житимуть, як ангели. Христос зауважив, що садукеї не знають ні Писання, ні Божої сили. Потім Він захистив учення про воскресіння, посилаючись на Вих. 3:1–22, де Бог показує, що Він є Богом Авраама, Ісака та Якова. А це означає, що вони воскреснуть. Вони не можуть залишатися мертвими, якщо Бог є Богом Авраама, Ісака та Якова.

`Якби хтось запитав вас: «Чи знаєте ви Божу силу?» – що б ви відповіли і чому?`