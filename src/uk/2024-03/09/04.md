---
title:  «Хто дав Тобі владу чинити оце?»
date:  27/08/2024
---

`Прочитайте Марка 11:27–33. Який виклик кинули Ісусові релігійні лідери і як Він відповів їм?`

Наступного дня після очищення храму релігійні лідери підійшли до Христа й запитали, якою владою Він чинив напередодні. Вони не шукали істини, а намагалися спіймати Його в пастку. Якщо Він скаже, що Його влада від Бога, вони заперечуватимуть, що простий сільський тесля міг мати таку владу. Якщо Він визнає, що Його влада людська, вони висміють Його як невігласа.

Проте Ісус бачив їхню пастку і сказав, що відповість їм, якщо вони дадуть відповідь на Його запитання. Він запитав, було хрещення Івана Хрестителя від Бога чи від людей. Книжники й фарисеї одразу зрозуміли, що потрапили в пастку. Якщо вони сказали б, що від Бога, Ісус запитав би: «Чому ж ви йому не повірили?» Якщо сказали б, що від людей, то народ міг розгніватися на них, адже вважав Івана пророком. Отже, вони прикинулися необізнаними і сказали, що не знають. Це дало Ісусові можливість відмовитися відповідати на їхнє запитання.

`Прочитайте Марка 12:1–12. Що сталося після відмови Ісуса відповідати на запитання фарисеїв і до чого це призвело?`

Ісус розповів притчу про виноградник, власника та винарів, яким він здав поле в оренду. Ця історія дуже схожа на притчу про виноградник із Ісаї 5, де Бог висуває звинувачення проти невірного Ізраїлю. Усі зрозуміли цю паралель, особливо релігійні лідери.

Розповідь напружена, оскільки орендарі відмовлялися віддавати власнику будь-які плоди з виноградника. Натомість вони жорстоко поводилися з його слугами, а деяких і вбили. Зрештою господар послав свого улюбленого сина, сподіваючись, що його вшанують. Хоч як дивно, винарі вирішили вбити сина, адже вважали, що в такому разі виноградник належатиме їм. Їхня нелогічність вражає, і суд над ними справедливий.

За допомогою цієї історії Ісус попередив книжників і фарисеїв, куди ведуть їхні вчинки. Його притча – це попередження, висловлене з любов’ю. Їм було ще не пізно змінитися й уникнути неминучого покарання. Почувши це, дехто покаявся, змінився і прийняв Ісуса. Інші – ні.