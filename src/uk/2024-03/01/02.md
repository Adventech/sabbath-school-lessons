---
title:  Невдалий місіонер
date:  30/06/2024
---

`Прочитайте Дії 12:12. Як представлений Марко в книзі Дії апостолів?`

Під час подій розділу 12 книги Дії апостолів, які відбувалися приблизно в середині 40-х років нашої ери, Іван Марко (найімовірніше, автор Євангелія від Марка) був ще парубком. У Дії 12:12 він представлений як син жінки на ім’я Марія. Очевидно, вона була багатою прихильницею Церкви і проводила у своєму домі молитовні зібрання. Історія втечі Петра із в’язниці й події, що відбулися після цього, а потім і смерть Ірода рясніють яскравими протиставленнями Петра і царя. Іван Марко насправді не відіграє жодної ролі в цій історії, але згадка про нього готує нас до пізнішого зв’язку з Варнавою і Савлом.

`Прочитайте Дії 13:1–5, 13. Як Іван Марко приєднався до Савла й Варнави і чим це закінчилося?`

У Дії 13 описана перша місіонерська подорож Савла й Варнави, що розпочалася приблизно 46 року н. е. Про Івана Марка згадано тільки у вірші 5 як про помічника або слугу. Далі немає жодних згадок про цього юнака аж до 13 вірша, де коротко зазначено, що він повернувся до Єрусалима.

Причина від’їзду не вказана, і відсутність будь-якого опису його почуттів чи емоцій змушує замислитися, що ж спонукало його відмовитися від місіонерської діяльності, яка, безсумнівно, була сповнена небезпек і випробувань. Еллен Уайт вказує, що «Марко, охоплений страхом і розчаруваннями, похитнувся на деякий час у своєму рішенні цілковито присвятити себе на Божу справу. Не звиклий до труднощів, він занепав духом через небезпеки й нестатки, що поставали на їхньому шляху» (Дії апостолів. С. 169). По суті, йому просто стало надто важко, і тому він захотів повернутися.

`Хто з нас ніколи не відступав від чогось або не зазнавав невдачі, особливо у сфері духовного та християнського досвіду? Чого ви навчилися зі своєї поразки?`