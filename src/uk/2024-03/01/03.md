---
title:  Другий шанс
date:  01/07/2024
---

`Прочитайте Дії 15:36–39. Чому Павло вважав за краще не брати Івана Марка і чому Варнава дав йому другий шанс?`

Причина, чому Павло не хотів брати юнака, вказана в Дії 15:38. Марко покинув їх і не продовжував справу служіння. Позиція Павла зрозуміла. Місіонерське життя, особливо в стародавньому світі, було суворим, складним і небезпечним (пор. 2 Кор. 11:23–28). Павло покладався на своїх друзів-місіонерів, які допомагали нести тягар такої складної роботи й відповідальності. З його погляду, той, хто відступив так швидко, не заслуговував на місце в місіонерській команді, яка протистояла силам зла.

Варнава не погодився із цим рішенням. Він побачив у Маркові потенціал і не хотів залишати парубка. Між Павлом і Варнавою виникла така серйозна суперечка через Івана Марка, що їхні шляхи розійшлися. Павло вибрав Силу, щоб той пішов із ним, а Варнава взяв із собою Марка.

Книга Дії апостолів не пояснює, чому Варнава вирішив узяти із собою Марка. Насправді цей уривок – останнє місце в книзі Дії апостолів, де згадуються ці дві людини. Проте це не останнє місце, де в Новому Завіті згадується Марко.

`Прочитайте Колос. 4:10; 2 Тим. 4:11; Филм. 1:24 та 1 Петра 5:13. Які подробиці про змужніння Марка розкрито в цих віршах?`

Очевидно, що з Марком відбулося дивовижне перетворення. У цих уривках Павло вказав на цінність Марка для себе та для служіння. Павло вважав його одним зі своїх співпрацівників і хотів, щоб Тимофій узяв його із собою. У Першому посланні Петра також зазначено, що Петро мав близькі стосунки з Марком. Послання Павла й Петра були написані, імовірно, на початку 60-х років н. е., приблизно через 15–20 років після подій, описаних у розділі 15 книги Дії апостолів. Марко явно оговтався від своєї невдачі, і, напевно, це сталося завдяки довірі його двоюрідного брата Варнави.

`Згадайте випадок, коли ви чи ваш друг зазнали невдачі й отримали другий шанс. Як цей досвід змінив вас і тих, хто вам допоміг? Як це вплинуло на ваше служіння ближнім?`