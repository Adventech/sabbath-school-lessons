---
title:  Посланець
date:  02/07/2024
---

`Прочитайте Марка 1:1–8. Хто герої цих віршів? Що вони говорили і робили?`

У цих віршах три головних герої: Ісус Христос, про Якого йдеться в Марка 1:1, Бог Отець (див. Марка 1:2) та Іван Хреститель, посланець і проповідник.

Марка 1:2, 3 містить цитату зі Старого Завіту, яку Марко використав, щоб описати події, що розгортаються в цій історії. Марко цитує фрази з трьох уривків: Вих. 23:20, Ісаї 40:3 і Мал. 3:1.

`Прочитайте Вих. 23:20, Ісаї 40:3 та Мал. 3:1. Що спільного в цих трьох уривках?`

Вихід 23:20 говорить про ангела, якого Бог пошле перед Ізраїлем, щоб привести їх до Ханаану. В Ісаї 40:3 чути голос волаючого в пустелі, який закликає приготувати Господеві дорогу. У Мал. 3:1 ідеться про вісника, який іде перед Господом, щоб приготувати перед Ним дорогу. Усі три уривки говорять про подорож.

Текст Ісаї багато в чому пов’язаний зі служінням Івана Хрестителя, а також зосереджений на Господній дорозі. У Євангелії від Марка Господь Ісус перебував у дорозі. І ця подорож зрештою привела Його до хреста й жертовної смерті за нас.

Однак багато що мало відбутися, перше ніж Він досягне хреста. Подорож тільки розпочинається, і Марко нам про все розповість.

Іван Хреститель закликає до покаяння для прощення гріхів і повернення до Господа (див. Марка 1:4). Одягнений, як давній пророк Ілля (пор. з 2 Цар. 1:8), він говорить у Марка 1:7, 8 про Того, Хто прийде за ним, Який сильніший за нього. Його слова про те, що він не достойний розв’язати ремінця Його сандалів, свідчать про його шанобливе ставлення до Ісуса.