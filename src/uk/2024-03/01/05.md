---
title:  Хрещення Ісуса
date:  03/07/2024
---

`Прочитайте Марка 1:9–13. Хто був присутній під час хрещення Ісуса і що там відбувалося?`

Іван хрестив Ісуса у Йордані, і коли Христос виходив із води, Він побачив, як розкрилися небеса і Святий Дух сходив на Нього у вигляді голуба. Він чув Божий голос з неба: «Ти Син Мій Улюблений, Якого Я вподобав!» (Марка 1:11).

Ці події вказують на важливість хрещення Ісуса. Отець, Син і Святий Дух перебували разом, підтверджуючи початок служіння Ісуса. Важливість цієї події знайде своє відображення в описі хресної смерті в Марка 15. Багато елементів тієї історії повторюються і в цій сцені.

Дух повів Ісуса в пустелю. Це ілюструє силу Святого Духа в житті Христа. Господь уже розпочав дорогу Свого служіння й одразу протистояв сатані. Боротьбу в цій сцені показано згадкою про 40 днів спокуси, присутність звірів та ангелів, які служили Ісусові.

На початку Євангелія від Марка Ісус представлений як Той, Хто наділений одночасно і Божественними, і людськими рисами. Його Божественність: Він Христос, Месія (див.Марка 1:1), Господь, проголошений через вісника (вірші 2, 3), сильніший за Івана (вірш 7), улюблений Син, на Якого зійшов Дух (вірші 10, 11). Проте виявляються й людські риси: Його хрестив Іван (а не навпаки, Марка 1:9), Його вів Дух (вірш 12), спокушав сатана, Він перебував серед звірів і Йому служили ангели (вірш 13).

Навіщо ці контрасти? Вони вказують на дивовижну природу Христа, нашого Господа і Спасителя, нашого Бога, а також Людину, нашого Брата й нашого Взірця. Як нам усвідомити це? Це неможливо для людського розуму. Проте ми вірою приймаємо цю дивовижну реальність і з подивом дивимося на те, як ця істина відкриває нам любов Бога до людства.

`Хоч Ісус був Богом, Він прийняв на Себе людську природу, щоб спасти нас. Що це говорить нам про дивовижну любов Бога?`