---
title:  Для подальшого дослідження
date:  26/07/2024
---

Прочитайте розділ «Вийшов сіяч сіяти» (С. 33–61) у книзі Еллен Уайт «Наочні уроки Христа».

«Справжня святість – це цілковита відданість служінню Богові. Це умова справжнього християнського життя. Христос чекає повного посвячення і неподільного служіння. Він вимагає віддати Йому серце, розум, душу й усі сили. Не слід плекати своє «я». Той не християнин, хто живе для себе.

Любов повинна бути рушійним принципом усіх учинків. Любов – основоположний принцип Божого правління на Небесах та Землі, і вона має бути основою характеру християнина. Це єдине, що може зробити і зберегти його непохитним. Це єдине, що допоможе йому вистояти у випробуваннях і спокусах.

Любов виявиться у жертві. План спасіння передбачав Жертву – Жертву настільки високу, глибоку і широку, що вона незмірна. Христос віддав за нас усе, і хто приймає Христа, ті будуть готові пожертвувати всім заради свого Викупителя. Думка про Його честь і славу переважатиме в них над усім іншим» (Е. Уайт. Наочні уроки Христа. С. 48, 49).

**Запитання для обговорення**

`«Любов – основоположний принцип Божого правління на Небесах та Землі, і вона має бути основою характеру християнина». Як Голгофа показує нам цю дивовижну істину? Як ми можемо відобразити цю любов у нашому житті? Чому ми маємо зробити це?`

`Як би ви відповіли тому, хто наполягає, що Ісус розповідав притчі, щоб тримати сторонніх у незнанні? Навіщо Христові, Який помер за кожну людину (див. 1 Івана 2:2), навмисно тримати в невіданні людей, заради спасіння яких Він помер на хресті?`

`Світильник повинен стояти на свічнику і світити, а не ховатися під посудиною (див. Марка 4:21). Застосуйте цей принцип для взаємодії вашої церкви з місцевою спільнотою. Як ви можете світити більшій кількості людей?`

`Розгляньте притчу про насіння, що зростає (див. Марка 4:26–29). Яку роль відіграють люди, допомагаючи зростати насінню Євангелія, і яку роль відіграє Бог? Хоч ми граємо певну роль, як ми все ж таки можемо бути впевнені, що повністю залежимо від Господа?`