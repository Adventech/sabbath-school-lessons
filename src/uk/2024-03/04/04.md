---
title:  Чому Ісус навчав притчами
date:  23/07/2024
---

`Прочитайте Марка 4:10–12. Чому Ісус навчав притчами?`

Може здатися, що Ісус навчав притчами, щоб тримати сторонніх у незнанні. Однак це не узгоджується з діями Христа, описаними в іншому тексті Марка. У Євангелії від Марка 3:5, 6 Ісус був засмучений закам’янілістю сердець релігійних лідерів. У Марка 3:22–30 Христос серйозно поставився до доказів книжників і пояснив, чому вони помиляються. У Марка 12:1–12 релігійні лідери розуміли, що притча Ісуса про винарів стосується їх самих. Насправді це попередження про те, до чого призведе їхня змова проти Нього, і про жахливі наслідки їхніх задумів. Якби Йому було байдуже, Він би не попереджав їх. Отже, слова Ісуса в розділі 4 Євангелія від Марка потребують ретельнішого вивчення, щоб зрозуміти, що саме Він хотів сказати. Тут Христос перефразував текст Ісаї 6:9, 10.

`Прочитайте Ісаї 6:1–13. Що відбувалося з Ісаєю і яке послання йому потрібно було передати Ізраїлю?`

Ісая бачив видіння у храмі та був вражений Божою славою і власною нечистотою. Бог очистив його і доручив йому повідомити Ізраїлю приголомшливу звістку. Як і в Марка, цей текст не відповідає іншій частині книги Ісаї, де міститься багато слів утіхи для Божого народу.

В Ісаї 6 звістка шокувала людей, адже була призначена для того, щоб вони відвернулися від своїх злих шляхів. У Новому Завіті ключ до розуміння Ісусових слів міститься в Марка 3:35. Щоб зрозуміти слова та вчення Христа, потрібно виконувати Божу волю (див. Марка 3:35). Так людина стає частиною сім’ї Ісуса. Ті ж, хто вже вирішив, що Христос одержимий дияволом, навіть не прислухалися до цих слів.

Ісус говорить не про те, що Бог не дає людям пізнати істину, а про те, що їхні власні упередження й жорстокі серця заважають їм прийняти істину, яка дарує спасіння.

Ось загальний зміст притчі про сіяча: кожен сам обирає, яким буде його ґрунт. Кожен сам вирішує, підкориться він Ісусові чи ні. Це особистий вибір кожної людини.