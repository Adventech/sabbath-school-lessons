---
title:  Тлумачення Ісуса
date:  22/07/2024
---

Ісус розповів притчу, але не дав негайного пояснення. Згідно з Марка 4:1, Христос говорив це перед великою кількістю людей. Лише пізніше, залишившись із 12 учнями (див. Марка 4:10), Він пояснив, що означала ця притча.

`Прочитайте Марка 4:13–20. Як Ісус витлумачив притчу про сіяча?`

Ісус інтерпретував притчу через елементи, які не містяться в історії. Інтерпретація вказує на те, що історія є вільною алегорією, де не обов’язково розшифровувати кожну окрему деталь.

Христос сказав, що насіння – це «слово». Це стосується Божого Слова, особливо тих істин, які проповідував Ісус. У Якова 1:21 написано: «Тому, відкинувши всяку нечистоту і рештки злоби, з лагідністю прийміть посіяне Слово, що може спасти ваші душі».

Різні ґрунти – різні слухачі. В інтерпретації Ісуса всі чують Слово, тобто на всі види ґрунту впало насіння. Однак результат різний. Ґрунт край дороги твердий, і птахи визбирали насіння. Ісус пов’язує це з тим, що сатана забрав істину. У кам’янистий ґрунт насіння не може глибоко прорости. Христос пов’язує це з людьми нестійкими, неутвердженими в істині, які швидко спокушуються. Тернистий ґрунт заглушив посіяне на ньому насіння. Ісус пояснив, що це означає життєві турботи й багатство, які заглушують Слово. Проте добрий ґрунт позначає тих, хто чує Слово і приймає його, щоб воно росло і давало багатий урожай.

Найбільш докладні пояснення стосуються кам’янистого ґрунту й бур’янів. Описуючи посіяних на кам’янистій землі, Ісус вказав на протилежні елементи: вони приймають Слово з радістю, але є тимчасовими учнями. Коли настають переслідування, вони спокушуються. Протилежні їм – це слухачі, які ростуть у тернях. Вони чують слово, але клопоти, прагнення багатства відволікають їх, адже їхня увага зосереджена на речах світу, а не на Божому Царстві. Їхні турботи обертаються навколо того, що пропонує їм світ.

`Подумайте про своє життя. Чи є у вашому житті якісь характеристики придорожнього, кам’янистого або зарослого бур’янами ґрунту? Який вибір ви можете зробити, щоб змінитися, якщо в цьому є необхідність?`