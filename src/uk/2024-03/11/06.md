---
title:  Хто ти?
date:  12/09/2024
---

`Прочитайте Марка 14:60–72. Порівняйте, як реагували на те, що відбувалося, Ісус і Петро. Які уроки ми можемо почерпнути із цієї відмінності?`

У Марка 14:53–59 описано, як Ісуса привели до синедріону, щоб допитати. Знову і знову лідери намагалися обґрунтувати свої звинувачення проти Христа. Автор Євангелія зазначає, що їхні свідчення були неправдивими, не збігалися й не підтверджувалися.

Нарешті встав первосвященник і звернувся безпосередньо до Ісуса. Спочатку Христос не відповідав. Однак потім первосвященник промовив, що заклинає Його Богом Живим (див. Матв. 26:63) сказати, чи Він Христос. Ісус відкрито визнав, що Він Месія, а потім звернувся до Дан. 7:13, 14, сказавши, що вони побачать Сина Людського, Який сидітиме праворуч Сили і йтиме на хмарах небесних. Це було вже занадто для первосвященника, який роздер на собі одяг і закликав до засудження Ісуса, що синедріон одразу й зробив. Лідери почали ганьбити Ісуса, плюючи на Нього, закриваючи Йому обличчя, б’ючи Його і наказуючи Йому пророкувати.

Коли Христа судив синедріон усередині храму і Він вірно свідчив, Петро назовні зрікся і сказав неправду. Це шоста й остання історія, побудована за принципом бутерброда в цьому Євангелії. Ісус і Петро вчинили протилежне. Ісус дав правдиве свідчення, Петро – хибне. Тричі до Петра підходили ті, хто упізнав у ньому одного з апостолів, і щоразу він заперечував свій зв’язок з Ісусом, відрікся й навіть поклявся, що не знає Його.

Саме тієї миті півень заспівав удруге, і Петро раптово згадав пророцтво Христа про те, що тієї ж ночі він тричі зречеться свого Господа. І апостол почав плакати.

Наприкінці суду Ісусові закривали обличчя, били й наказували пророкувати! Вони знущалися з Нього, оскільки Він не міг бачити, хто вдарив Його. І саме тоді Петро зрікся Христа в нижньому дворі, виконуючи одне з пророцтв Ісуса. Тобто, зрікшись Господа, Петро виконав Його пророцтво та продемонстрував, що Ісус – Месія.

`Які слова надії ви сказали б тому, хто, хоч і бажає слідувати за Ісусом, іноді не робить цього? Хто з нас не порушував волі Христа?`