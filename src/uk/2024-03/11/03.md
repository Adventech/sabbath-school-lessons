---
title:  Остання вечеря
date:  09/09/2024
---

`Прочитайте Марка 14:22–31 та Вих. 24:8. Яке важливе значення для християнської віри має ця розповідь?`

У Марка 14:12 наголошується, що це був перший день Опрісноків, коли приносили в жертву пасхальне ягня. Вечеря відбувалася у четвер увечері.

На Таємній вечері Ісус установив нове служіння на спомин про Свою велику жертву. Це перехід від святкування єврейської Пасхи, коли згадували, що Ізраїль залишив Єгипет та уклав завіт з Богом на Сінаї, до новозавітного служіння Вечері Господньої. При укладанні завіту у Вих. 24:8 Мойсей покропив народ кров’ю жертв, сказавши: «Це кров Заповіту, який Господь уклав з вами згідно з усіма цими словами».

Вражає, що на Господній Вечері не згадується ягня для пасхальної трапези. Це тому, що Сам Ісус є Агнцем Божим (пор. з Івана 1:29). Хліб представляє Його тіло. Новий завіт (пор. Єрем. 31:31–34) запечатаний кров’ю Ісуса, і це символізує чаша. «І Він промовив до них: Це кров Моя Нового Завіту, яка проливається за багатьох» (Марка 14:24).

Згодом, посеред вечері, Ісус сказав, що всі учні залишать Його та спокусяться. Він цитував Зах. 13:7, де йдеться про те, що меч уразив Пастиря – і вівці розпорошилися. Ісус – Пастир, а Його учні – вівці. Це була несподівана новина. Однак Христос промовив слова надії, повторюючи пророцтво про Своє воскресіння. Він додав, що випередить учнів у Галилеї. Це передбачення повторив ангел біля гробниці Ісуса в Марка 16:7, і тому тут воно має особливе значення.

Проте учням було надто складно все це прийняти, особливо Петрові, який стверджував, що інші можуть спокуситися, а він – ні. Однак Ісус продовжив говорити, що, перш ніж півень проспіває двічі, Петро тричі відречеться від Нього.

`Чого ви можете навчитися з тих випадків, коли обіцяли Богові, що зробите чи не зробите чогось, і врешті-решт порушили свою обіцянку?`