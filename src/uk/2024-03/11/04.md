---
title:  Гетсиманія
date:  10/09/2024
---

`Прочитайте Марка 14:32–42. Про що молився Ісус у Гетсиманії і якою була відповідь на цю молитву?`

Залишивши місто-фортецю Єрусалим, де вони споживали великодню трапезу, Ісус і Його учні пішли через долину Кедрон у сад на схилах Оливної гори. Назва «Гетсиманія» означає «давильня для олії», і це свідчить про те, що неподалік був прес для оливкової олії. Точне місцезнаходження цього саду невідоме, оскільки римляни зрубали всі дерева на Оливній горі під час облоги Єрусалима 70 року нашої ери.

Увійшовши до саду, Ісус залишив Своїх учнів і вирушив далі з Петром, Яковом та Іваном. Однак потім Він залишив і цих трьох, а Сам пішов далі. Це поступове віддалення передбачає, що перед майбутніми стражданнями Ісус став ізольованим і самотнім.

Христос молився, щоб прийдешня чаша страждань оминула Його, але тільки якщо на те була Божа воля (див. Марка 14:36). Він вжив арамейське слово Авва, яке Марко переклав як «Отче».

Ісус благав Отця забрати від Нього чашу страждань. Проте Він підкорився Божій волі (пор. з Господньою молитвою у Матв. 6:10). Христос тричі звернувся до Отця, і стало очевидним, що Його відповідь на молитву Сина – «ні». Чаша страждань неминуча, тому що через цей досвід світові пропонується спасіння.

Зіткнувшись із труднощами, приємно мати друзів, які підтримають. У Филп. 4:13 Павло говорить про те, що він усе може в Тому, Хто його зміцнює. При цьому багато хто забуває текст Филп. 4:14, де апостол починає речення словом «втім». Він говорить: «Втім, ви добре зробили, взявши участь у моїх труднощах». Саме цього хотів Ісус у Гетсиманії. Тричі Він приходив шукати втіхи у Своїх учнів. Тричі Він бачив, що вони заснули. Наприкінці Христос розбудив їх, сказавши, що настав час зіткнутися з випробуваннями. Він був готовий, а вони – ні.