---
title:  Миро та зрада
date:  08/09/2024
---

`Прочитайте Марка 14:1–11. Які дві історії тут переплітаються і як вони взаємопов’язані?`

У Марка 14:1 вказано, що до Пасхи залишалося два дні. Описана зустріч, імовірно, відбулася або у вівторок увечері, або в середу. Релігійні лідери вже продумали план і терміни й потребували лише засобу для досягнення своєї мети. Він з’явився несподівано.

Цей уривок є п’ятою з подвійних історій у Євангелії від Марка (див. Урок 3). Історія змови проти Ісуса пов’язана з історією про жінку, яка помазала голову Христа дорогоцінним миром. Два герої одночасно вчинили протилежні дії, демонструючи іронічний контраст.

Марко не розкриває, хто ця жінка. Її дивовижний дар Ісусові контрастує з віроломством Юди, який зрадив свого Господа. Вона безіменна, він названий одним із дванадцяти апостолів. Вартість її подарунка вказана, його ціна – лише обіцянка грошей.

Не наведено жодної конкретної причини, чому та жінка так учинила, але гості на вечері були вражені величезною тратою мира, ціна якого була як річний заробіток. Проте Ісус втрутився і захистив її, сказавши, що про її вчинок дізнаються всі наступні покоління. І справді, усі чотири Євангелія розповідають цю історію в тій чи іншій формі й увічнюють пам’ять про її вчинок.

Зрада Юди теж незабутня, адже його мотивом була жадібність. Євангеліє від Івана ясно говорить про це (Івана 12:4–6).

Марко використовує гру слів, аби проілюструвати, що в цих історіях задіяно два різних мотиви чи сюжети. Ісус назвав учинок жінки «добрим ділом» у Марка 14:6. Він зауважив, що вони завжди матимуть можливість робити добро для бідних (див. Марка 14:7), а в Марка 14:9 сказав, що вчинок жінок завжди згадуватиметься, коли буде проповідуватися Євангеліє. У Марка 14:11 Юда шукав «слушний час», щоб зрадити Ісуса. Ця гра слів передбачає, що змова щодо знищення Месії також стане частиною євангельської історії, адже виконалася воля Бога, Який віддав Свого Сина для спасіння людства.

`Як Римл. 8:28 допомагає пояснити майбутні події?`