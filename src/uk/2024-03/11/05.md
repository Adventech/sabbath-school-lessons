---
title:  Залишити все, щоб утекти від Ісуса
date:  11/09/2024
---

`Прочитайте Марка 14:43–52. Що важливе для Плану спасіння тут відбувається?`

Шокує те, що Ісуса зрадив один з Його найближчих учнів. Еллен Уайт пише: «За своїм характером Юда був дуже грошолюбним, але не завжди настільки зіпсутим, аби вчинити щось подібне. Він плекав злого духа жадібності, доки той не став рушійною силою в його житті. Любов до мамони взяла гору над його любов’ю до Христа. Ставши рабом одного пороку, Юда віддав себе сатані, дедалі глибше занурюючись у гріх» (Е. Уайт. Бажання віків. С. 716).

Зрада завжди викликає негативні почуття, навіть у тих, хто зрадив і скористався слабкістю зрадника (пор. Матв. 27:3–7). Проте вчинок Юди особливо огидний, тому що він прагнув приховати свою зраду під виглядом дружби. Він дав натовпу вказівку заарештувати Того, Кого він поцілує. Юда хотів приховати своє віроломство від Ісуса й інших учнів.

Коли натовп заарештував Христа, почався хаос. Хтось оголив меча (в Івана 18:10, 11 написано, що це був Петро) і відтяв вухо слузі первосвященника. Ісус звернувся до натовпу, засудивши їх, адже вони таємно робили те, що боялися зробити відкрито, коли Він навчав у храмі. Проте Христос додав, що всі ці події мали відбутися, щоб виконалися пророцтва Писання. І що більше люди намагалися знищити Месію, то швидше наближалося виконання Божої волі.

Усі учні втекли, зокрема й Петро, який згодом знову з’явився, прямуючи за Ісусом на відстані, і зрештою потрапив у біду. Однак у Марка 14:51, 52 йдеться про ще одного юнака, який ішов за Ісусом (про це написано тільки в Євангелії від Марка). Дехто думає, що це був сам Марко, але це не доведено. Дивно те, що він утік голим. Молода людина, замість того щоб залишити все, аби слідувати за Ісусом, залишила все, щоб утекти від Христа.

`Подумайте про те, що, ставши рабом одного пороку, Юда зрадив свого Вчителя. Що це говорить нам про те, наскільки підступний гріх, а також про те, як завдяки Божій благодаті можна подолати його?`