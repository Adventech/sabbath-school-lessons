---
title:  «Ідіть за Мною»
date:  07/07/2024
---

`Прочитайте Марка 1:16–20. Кого Ісус закликав стати учнями і якою була їхня реакція?`

У Євангелії від Марка 1 записано не так багато слів Ісуса. Вірш 17 містить Його слова до двох рибалок, Симона, якого пізніше назвуть Петром, і його брата Андрія. Двоє чоловіків стояли на березі Галилейського моря й закидали невід.

Немає згадки про човен або інше рибальське приладдя, і це може свідчити про те, що ці чоловіки були небагаті. У Марка 1:19, 20 написано, що Яків та Іван перебували в човні зі своїм батьком і наймитами, і це говорить про те, що вони були в кращому фінансовому становищі, ніж Петро й Андрій. Лука вказує, що Петро мав човен і що Яків та Іван були партнерами Петра й Андрія (див. Луки 5:1–11). А може, Євангеліє від Марка показує контраст між двома парами братів, і щоб проілюструвати цю різницю, Ісус закликає до учнівства як тих, хто має менше ресурсів, так і тих, котрі мають більше.

Заклик Ісуса до цих людей простий, прямолінійний і багатообіцяльний. Христос закликав їх слідувати за Ним, тобто стати Його учнями. І якщо вони відгукнуться на Його заклик, Він зробить їх ловцями людей.

`Подумайте, чому ці люди негайно (див. Марка 1:16–20) покинули все і пішли за Ісусом.`

Євангеліє від Івана доповнює цю картину (див. Івана 1:29–42). Схоже, що брати були послідовниками Івана Хрестителя і чули його свідчення про те, що Ісус – «Агнець Божий, що на Себе бере гріх світу» (Івана 1:29). Вони зустріли Христа біля Йордану і були з Ним там деякий час. Отже, те, що вони одразу прийняли запрошення Ісуса, не було легковажним учинком. Це було виважене рішення.

Однак чому Марко не наводить більш детальної інформації? Імовірно, він робить це для того, щоб підкреслити силу Ісуса. Христос закликав їх, і рибалки охоче відгукнулися. І їхнє життя, і сам світ уже ніколи не будуть колишніми.

`Від чого ви відмовилися, відповівши на заклик слідувати за Ісусом? (Подумайте про те, які наслідки мало ваше рішення).`