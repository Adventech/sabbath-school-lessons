---
title:  Після суботнього богослужіння
date:  09/07/2024
---

`Прочитайте Марка 1:29–34. Як Ісус допоміг сім’ї Петра і які духовні уроки ми можемо почерпнути із цієї розповіді?`

Після дивовижного служіння в синагозі Ісус вирушив зі Своєю невеликою групою учнів (Петро, Андрій, Яків та Іван) до будинку Петра, очевидно, щоб провести решту суботнього дня за дружньою трапезою та спілкуванням.

Проте нота занепокоєння пронизує цю сцену: у тещі Петра була гарячка. Тоді це означало, що людина або видужає, або помре. Вони розповіли Ісусові про хворобу, і Він узяв тещу Петра за руку і підвів її – і гарячка залишила жінку. Вона відразу ж почала прислуговувати їм, задовольняючи їхні потреби. Який яскравий приклад того принципу, що врятовані та зцілені служитимуть іншим!

У Євангелії від Марка Ісус часто зцілює, торкаючись хворого (див. Марка 1:41; 5:41), хоч в інших випадках дотик не згадується (див. Марка 2:1–12; 3:1–6; 5:7–13).

Того дня служіння Ісуса не закінчилося. Після заходу сонця багато хто прийшов до будинку Петра за зціленням, ставши свідками того, що трапилося того дня в синагозі, або почувши про це. Євангеліст повідомляє своїм читачам, що люди прийшли, коли вже зайшло сонце, підкреслюючи важливість суботнього дня спокою.

Марко говорить, що того вечора перед дверима зібралося все місто (див. Марка 1:33). Ісусові потрібен був деякий час, щоб допомогти всім цим людям.

«Спливали години, а люди все йшли та йшли, бо ніхто не знав, чи знайдуть вони Зцілителя завтра. Ніколи раніше Капернаум не був свідком такого дня. Вигуки радості і хвали за зцілення сповнювали повітря. Спаситель радів, що приніс людям таку втіху. Страждання людей, які приходили до Христа, наповнювали Його серце співчуттям, і Він тішився, що може повернути їм здоров’я та щастя.

Ісус не припинив Своєї праці, доки не був зцілений останній хворий. Стояла глибока ніч, коли натовп розійшовся і в домі Симона запанувала тиша. Довгий напружений день минув, і Господь бажав відпочити. Та коли місто ще було оповите сном, Спаситель, “вставши вранці, ще вдосвіта… вийшов та попрямував у пустинне місце і там молився” (Марка 1:35)» (Еллен Уайт. Бажання віків. С. 259).