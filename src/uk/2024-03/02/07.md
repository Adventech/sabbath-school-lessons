---
title:  Для подальшого дослідження
date:  12/07/2024
---

Прочитайте розділи «У Капернаумі» і «Ти можеш очистити мене» у книзі Еллен Уайт «Бажання віків» (С. 252–271).

Як зображує Ісуса перший розділ Євангелія від Марка? Христос має владу закликати учнів, і вони відгукуються на Його заклик. Він святий, на відміну нечистих духів під владою сатани. Іде велика боротьба між добром і злом, і в Ісуса більше сили, ніж у демонів. Христос співчуває хворим людям і допомагає їм, доторкаючись до них тоді, коли, можливо, ніхто інший цього не зробив би.

«У синагозі Ісус говорив про Царство, яке прийшов заснувати, та про Свою місію – звільнити в’язнів сатани. Раптом Його слова перервав страшний крик. Із середовища зібраних кинувся вперед божевільний, вигукуючи: “Що Тобі до нас, Ісусе Назарянине? Ти прийшов вигубити нас? Знаю, хто Ти є – Святий Божий!” (Марка 1:24).

Присутні були збентежені та стривожені. Увага людей була відвернена від Христа, і Його слова залишилися непочутими. Саме задля цього сатана привів свою жертву до синагоги. Проте Ісус заборонив демонові, промовивши: “Замовкни і вийди з нього! Тоді затряс ним нечистий дух і, закричавши сильним голосом, вийшов з нього” (Марка 1:25, 26)…

Той, Хто переміг сатану в пустелі спокушення, знову зустрівся віч-на-віч зі Своїм ворогом. Диявол докладав усіх зусиль, аби втримати владу над своєю жертвою; поступитися – означало б визнати перемогу за Ісусом. Здавалося, що мученик загине в боротьбі з ворогом, який перетворив його життя на руїну. Проте владно сказані слова Спасителя звільнили полоненого» (Е. Уайт. Бажання віків. С. 255, 256).

Тим часом наш Господь звершував активне служіння, переходячи з місця на місце, майже постійно спілкуючись із багатьма людьми. Як Він підтримував спокійний і незмінний підхід до служіння й людей? Безперечно, це було можливим завдяки Його щоденному досвіду молитви.

Приділяйте час для ревної молитви й дослідження Божого Слова. Нехай Святе Письмо та спілкування з Господом наповнюють вас благословеннями Святого Духа.

**Запитання для обговорення**

`Поговоріть у класі про молитву та про те, чому вона така важлива в християнському житті. Які запитання виникають у людей щодо мети й ефективності молитви?`

`У класі обговоріть випадки, коли було б краще не говорити надто багато про свою віру. Як ми можемо це зробити, не скомпрометувавши нашого свідчення?`

`Хто сьогодні у вашій культурі є прокаженим? Як ваша церква могла б простягнути руку і «доторкнутися» до цих людей, щоб донести до них Євангеліє?`