---
title:  Секрет служіння Ісуса
date:  10/07/2024
---

`Прочитайте Марка 1:35–39. Які важливі уроки можна почерпнути з поведінки Ісуса?`

Ісус встав удосвіта і попрямував у тихе пустинне місце, щоб помолитися. У Марка 1:35 акцент робиться на молитві як основній дії Ісуса. Усі інші дієслівні форми в реченні – встав, вийшов і попрямував – подано в аористичному часі, що в грецькій мові означає закінчений процес у минулому. Проте дієслово «молитися» вжито в недоконаному часі, формі, яка використовується для вираження тривалої дії. Він молився до цього і продовжував молитися. У тексті також наголошується, що Ісус вийшов уранці, ще вдосвіта, а це означає, що Він молився на самоті довгий час.

У всіх Євангеліях ми зустрічаємо Ісуса як Чоловіка молитви (див. Матв. 14:23; Марка 6:46; Івана 17). Схоже, це один із основних секретів сили служіння Ісуса.

`Прочитайте Луки 6:12. Що це говорить про молитовне життя Ісуса?`

Багато християн мають встановлений час для молитви. Це гарна та правильна практика, але вона може стати рутиною. Один зі способів вирватися з кола одноманітності – час від часу змінювати час молитви або молитися довше, ніж зазвичай.

Петро та його супутники не супроводжували Ісуса до місця молитви. Можливо, вони знали, де Він перебував, оскільки знайшли Його. Їхнє зауваження про те, що всі шукають Ісуса, свідчить, що Він мав продовжити захопливий досвід попереднього дня і знову служити людям, зцілюючи їх та проповідуючи. Дивно, але Ісус заперечив і вказав на ширше поле служіння. «А Він відповів їм: Ходімо в інші місця, до сусідніх сіл та міст, щоб і там проповідувати, адже на те Я і прийшов» (Марка 1:38).

`Якщо Самому Ісусові потрібно було проводити так багато часу в молитві, то як щодо нас? Чого навчає нас приклад Ісуса?`