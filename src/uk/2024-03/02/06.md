---
title:  «Нікому нічого не кажи»
date:  11/07/2024
---

`Прочитайте Марка 1:40–45. Що це говорить нам про Ісуса і про те, як Він ставився до тих, кого відкинуло суспільство?`

Проказа, описана в цьому уривку й навіть у всьому Старому Завіті, – це не лише захворювання, відоме нині як хвороба Гансена (справжня проказа). Біблійний термін краще було б перекласти як «жахлива шкірна хвороба», і вона могла б включати й інші епідермальні недуги. Хвороба Гансена виникла на стародавньому Близькому Сході приблизно в III столітті до н. е. (see David P. Wright and Richard N. Jones, «Leprosy,» The Anchor Bible Dictionary, vol. 4 [New York: Doubleday, 1992]. Рp. 277–282). Тому в прокаженого, про якого йдеться в цьому уривку, цілком могла бути хвороба Гансена, хоч ми точно не знаємо, від чого саме страждала ця людина.

Прокажений вірив у те, що Ісус може очистити його. Згідно з Левит 13, прокажений вважався ритуально нечистим і мав уникати контакту з іншими (див. Левит 13:45, 46).

Однак Ісус зі співчуттям поставився до цього чоловіка й доторкнувся до нього. «Змилосердившись, Він простягнув руку, доторкнувся до нього та й каже йому: Хочу, – стань чистим!» (Марка 1:41). Цей дотик мав занечистити Ісуса до вечора, коли Йому потрібно було обмитися, щоб знову стати ритуально чистим (пор. з Левит 13–15). Проте Марко ясно дає зрозуміти, що дотик Ісуса очистив того, хто страждав від прокази. Христос не занечистився, доторкнувшись до цієї людини.

Ісус відправив чоловіка до священника із вказівкою принести жертву, яку Мойсей наказав для таких випадків у Левит 14. У Євангелії від Марка Ісус виступає як захисник і прихильник того, чого навчав Мойсей (див. Марка 7:10; 10:3, 4; 12:26, 29–31). Ця думка різко контрастує з думкою релігійних лідерів, які в Марка 7, 10 і 12 підривають початкову мету вчень, даних через Мойсея. Ці деталі пояснюють, чому Ісус наказав чоловікові мовчати. Якби він розповів, що його зцілив Христос, це могло б вплинути на рішення священника, упередженого проти Нього.

Проте очищений прокажений, здається, не зрозумів цього і, не підкорившись наказу Ісуса, поширив новину всюди, позбавивши Господа можливості відкрито входити до міст і служити там.

`Чому нам потрібно бути обережними, щоб ненавмисне не зробити того, що може зашкодити поширенню Євангелія (хоч би якими добрими були наші наміри)?`