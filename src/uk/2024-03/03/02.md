---
title:  Зцілення паралізованого
date:  14/07/2024
---

`Прочитайте Марка 2:1–12. Чого шукав паралізований, коли його принесли до Ісуса, і що він одержав?`

Чоловік був паралізований, тож чотирьом його друзям довелося віднести його до Ісуса. Після того як вони розкрили покрівлю й опустили ноші до ніг Ісуса, Христос побачив їхню віру (вірш 5). Як віра може бути видимою? Як і любов, вона стає видимою у вчинках, про що свідчила наполегливість друзів.

Очевидно, що цей чоловік мав потребу у фізичному зціленні. Та коли його опустили до Ісуса, перші слова, які Він промовив, стосувалися прощення гріхів. Цей чоловік не вимовив жодного слова. Однак поруч були релігійні лідери (книжники), які подумки заперечували те, що сказав Ісус. Вони вважали Його слова богозневагою, адже Христос простив гріхи, що, на їхню думку, міг робити тільки Бог.

Ісус відповів їм, використавши типовий рабиністичний стиль аргументації: «від меншого до більшого». Одна річ сказати, що гріхи людини прощені, і зовсім інша – змусити паралізовану людину ходити. Якщо Ісус здатен Божою силою змусити людину ходити, тоді Його заява про прощення гріхів також має силу.

`Прочитайте Михея 6:6–8. Як цей текст пояснює те, що відбувалося між Ісусом і лідерами?`

Релігійні лідери не зважали на те, що справді мало значення: правосуддя, милосердя і ходіння в покорі з Богом. Одержимі захистом свого розуміння Бога, вони не побачили Божого чуда, яке відбулося прямо на їхніх очах. Ніщо не вказує на те, що ці люди змінили свою думку про Ісуса, хоч Він надав їм більш ніж достатньо доказів того, що прийшов від Бога. Христос не тільки дав їм зрозуміти, що може читати їхні думки, а й зцілив паралізованого у їхній присутності. Отже, вони не могли це заперечувати.

`Наскільки нам потрібно бути обережними, щоб уникнути тієї самої пастки, у яку потрапили ці люди! Одержимі формами релігії, вони випустили з уваги те, що справді мало значення в істинній релігії (див. Якова 1:27).`