---
title:  Для подальшого дослідження
date:  19/07/2024
---

Прочитайте розділи «Левій Матвій» (С. 272–280) і «Субота» (С. 281–289) у книзі Еллен Уайт «Бажання віків».

«Коли ж Ісуса запитали: «Чи годиться в суботу оздоровлювати?», Він відповів: «Чи є хтось між вами, що має одну вівцю, і коли вона в суботу впаде в яму, то не візьме та й не витягне її? А наскільки ціннішою за вівцю є людина! Тому годиться і в суботу робити добро» (Матв. 12:10–12).

Шпигуни не наважилися відповідати Христові в присутності людей, боячись потрапити в скрутне становище. Вони знали, що Він сказав істину. Проте задля збереження своїх традицій вони воліли залишити людину страждати, натомість урятували б тварину, щоб її власник не зазнав збитків. Отож вони більше піклувалися про безсловесну тварину, ніж про людину, створену на образ Божий. Це ілюстрація того, як діють усі фальшиві релігії. Вони народжуються з бажання людини звеличитися над Богом, а наслідок – людина опускається нижче за тварину. Будь-яка релігія, що бореться проти верховенства Бога, позбавляє людину слави, якою вона була наділена при творінні та яка має бути повернена їй у Христі. Усяка фальшива релігія навчає своїх прибічників нехтувати людськими потребами, стражданнями й правами. Євангеліє ж високо оцінює людину, викуплену кров’ю Христа, навчаючи ставитися з ніжною увагою до потреб і горя людини. Господь каже: “Я зроблю людину дорожчою від щирого золота, і смертну людину – від офірського золота” (Ісаї 13:12)» (Е.Уайт. Бажання віків. С. 286, 287).

**Запитання для обговорення**

`Що допомагає вам і вашій місцевій церкві залишатися чуйними до тих людей, які мовчки страждають, таких як паралізований з розділу 2 Євангелія від Марка?`

`Подумайте про те, наскільки засліпленими ненавистю, традицією, нетерпимістю стали релігійні лідери, які відкинули Ісуса, адже навіть Його чудеса, які мали відкрити їхній розум, навпаки, зробили їх запеклими. Як нам уберегтися, щоб з нами не трапилося щось подібне?`

`Як ваша місцева церква може стати сім’єю для тих, чиї найближчі родичі відкинули їх через їхню віру?`

`Поміркуйте про непростимий гріх. У класі обговоріть, що це означає і як ми можемо бути впевнені, що не чинимо цього гріха.`