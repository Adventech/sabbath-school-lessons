---
title:  Володар суботи
date:  16/07/2024
---

У Марка 2:23, 24 фарисеї звинуватили учнів у порушенні суботи. Згідно з юдейською традицією, у суботу заборонялося 39 видів праці, зокрема, на думку фарисеїв, і те, що робили учні.

`Прочитайте Марка 2:23–28. Як Ісус відповів на звинувачення, які висунули фарисеї?`

Ісус у відповідь розповів історію про те, як Давид їв священні хліби покладання (див. 1 Сам. 21:1–6). Хліби покладання не можна було їсти нікому, крім священників, проте Ахімелех дав їх Давидові та його людям. Ісус стверджує: якщо Давид та його люди були виправдані, що їли хліби покладання, то й учні Ісуса виправдані, що зривали колосся та їли зерно.

Далі Ісус вказав, що субота була створена для блага людства, а не навпаки, і що Він є Володарем суботи.

`Прочитайте Марка 3:1–6. Як ця історія ілюструє твердження Ісуса про те, що субота була створена для людства?`

Ісус знову стикнувся з полемікою з релігійними лідерами щодо суботи. Фарисеї хотіли звинуватити Христа в тому, що Він зцілював у суботу. Ісус не уникав протистояння. Він протиставив добро і зло, спасіння душі й загибель. Відповідь на Його запитання очевидна: робити добро і спасати – це саме те, що можна робити в суботу.

Ісус зцілив чоловіка, який мав суху руку, і це розлютило Його супротивників, які негайно почали планувати Його смерть. Іронія цієї історії в тому, що ті, хто хотів упіймати Ісуса за порушення суботи, самі порушували суботу, плануючи Його смерть того самого дня.

`Які принципи дотримання суботи ви можете почерпнути із цих розповідей? З якими проблемами ми стикаємося в наш час, дотримуючись суботи?`