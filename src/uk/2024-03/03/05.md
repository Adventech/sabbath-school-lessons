---
title:  Принцип бутерброда Частина 1
date:  17/07/2024
---

`Прочитайте Марка 3:20–35. Який зв’язок ви бачите між двома історіями, переплетеними в цьому уривку?`

Цей уривок – перша з двох історій, які автор об’єднав за принципом бутерброда, коли розповідь починається й переривається іншою історією, а перша історія завершується лише після закінчення другої.

Перша (зовнішня) історія розповідає про родичів Ісуса, які хотіли потурбуватися про Нього, адже думали, що Він не в Собі (див. Марка 3:21). Друга (внутрішня) історія розповідає про книжників з Єрусалима, які звинуватили Ісуса у змові з дияволом. (Сьогодні ми зосередимося на внутрішній історії – див. Марка 3:22–30).

Книжники звинувачували Ісуса в тому, що Його зцілювальна сила виходить від диявола (див. Марка 3:22). Спочатку Христос відповів запитанням: «Як може сатана сатану виганяти?» Сатані немає сенсу діяти проти себе. Господь продовжив говорити про поділ усередині царства, у домі та про повстання сатани проти себе самого, показуючи, наскільки абсурдним був би такий поділ для їхнього успіху. Однак потім Христос помінявся з ними ролями і сказав, що неможливо пограбувати будинок сильної людини, не зв’язавши її. У цьому останньому прикладі Ісус – злодій, який проник у будинок сатани і зв’язав князя темряви, щоб звільнити його бранців.

`Прочитайте Марка 3:28–30. Що таке непростимий гріх?`

Непростимий гріх – це гріх проти Святого Духа, коли ми називаємо служіння Духа роботою диявола. Зверніть увагу, що в Марка 3:30 книжники сказали, що Ісус має нечистого духа. Саме тому Христос розповів про зневагу Святого Духа. Якщо ви називаєте працю Святого Духа роботою диявола, тоді ви не матимете прощення й підпадете під вічний осуд, утративши вічність.

`Чому страх, що ви могли вчинити непростимий гріх, свідчить про те, що ви цього не робили?`