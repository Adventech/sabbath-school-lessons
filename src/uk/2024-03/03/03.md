---
title:  Покликання Левія і запитання про піст
date:  15/07/2024
---

`Прочитайте Марка 2:13–22. Ким був Левій Алфеєвий і чому багато хто заперечував, щоб він став учнем Ісуса?`

За часів Ісуса збирачі податків були державними службовцями і підпорядковувалися місцевому чи римському уряду. Юдеї зневажали митників, адже вони були здирниками, які збагачувалися за рахунок своїх співвітчизників. У єврейському коментарі до релігійного закону, трактату Мішна «Тохорот», написано: «Якщо збирачі податків входять до будинку, то все, що в ньому є, стає нечистим».

Тому не дивно, що книжники запитали: «Чому Він їсть з митниками та грішниками?»

Як Ісус відповів на їхнє запитання? Він не спростував цього. Натомість Він показав інший бік цього питання, вказавши, що лікаря потребують хворі, а не здорові люди. У такий спосіб Він назвав Себе духовним Лікарем, Тим, Хто може зцілити хвору на гріх душу. А хто, як не лікар, має іти туди, де хворі?

У Марка 2:18–22 порушується нове питання. Цей уривок розміщений у центрі п’яти досліджуваних історій, присвячених розбіжностям. У попередньому уривку йшлося про бенкет, який влаштував митник Левій, а далі сказано про піст. Суперечка виникла через те, що учні Ісуса не постили, хоч учні Івана Хрестителя та фарисеї постили. Христос відповів на це запитання ілюстрацією або притчею, у якій Він порівняв Свою присутність із присутністю молодого на весільному бенкеті. Це було б дуже дивне весілля, якби всі гості постили. Проте Ісус також передбачив день, коли нареченого заберуть від них, натякаючи на хресну смерть. Тоді буде багато часу для посту.

Ісус продовжував відповідати на запитання про піст, навівши ще дві ілюстрації, які підкреслюють контраст між Його вченням і вченням релігійних лідерів: латки з небіленого полотна на старому одязі та молоде вино у старому бурдюку. Який цікавий спосіб протиставити вчення Христа та вчення релігійних лідерів! Ці ілюстрації свідчать, наскільки кривими стали шляхи книжників і фарисеїв. Навіть справжня релігія може перетворитися на пітьму, якщо люди не будуть обережні.

`На кого ми можемо дивитися так само, як дивилися на митників за часів Ісуса? Як нам слід змінити своє ставлення до них?`