---
title:  Принцип бутерброда Частина 2
date:  18/07/2024
---

`Прочитайте Марка 3:20, 21. Який випадок спонукав сім’ю Ісуса вважати, що Він не в Собі?`

Звинувачення у психічній нестабільності досить серйозне. Зазвичай воно виникає тоді, коли людина становить небезпеку для себе. Сім’я Ісуса ставилася до Нього, як до нестямного, адже Він був такий зайнятий, що не знаходив часу зупинитися й поїсти. Вони вирішили взяти на себе турботу про Нього, і на цьому зовнішня історія обривається, перериваючись внутрішньою історією про книжників, які звинувачували Ісуса у змові з дияволом.

Між зовнішньою та внутрішньою історіями існує дивовижна паралель. Сім’я Ісуса, здається, ставилася до Нього так само, як і книжники. Вони говорили, що Ісус божевільний. Книжники заявляли, що Він у союзі з дияволом.

`Прочитайте Марка 3:31–35. Чого хотіла сім’я Ісуса і як Він відповів їм?`

Ця сцена може здатися дивною. Якщо ваша мати чи інші члени сім’ї прийдуть відвідати вас, хіба ви не повинні зустрітися з ними? Проблема в тому, що сім’я Ісуса не слідувала Божій волі. Ісус визнав цю істину і в цьому уривку дав нове визначення сім’ї. Його брат, сестра і мати виконують Божу волю. Христос – Божий Син, і ті, хто приєднується до виконання Божої волі, стають Його сім’єю.

Ці дві переплетені історії містять глибоку іронію. У внутрішній історії Ісус говорить, що дім, який поділився сам у собі, не може встояти. На перший погляд здається, що зовнішня історія показує власний дім Ісуса й поділ усередині Його сім’ї! Проте Христос дає нове визначення сім’ї. Його сім’я – це ті, хто виконує Божу волю з Ним (див. Луки 12:53; 14:26).

Багато разів упродовж історії християни були відчужені від своїх родичів. Це складний досвід. Цей уривок з Євангелія від Марка показує, що Ісус зіткнувся з тією самою проблемою. Він розуміє, що це таке, і може втішити тих, хто переживає цю часто болісну ізоляцію.