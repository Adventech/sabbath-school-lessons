---
title:  Ісус і діти
date:  19/08/2024
---

`Прочитайте Марка 10:13–16. Що Ісус зробив для тих, хто приводив до Нього дітей?`

Тимчасом як діти були дуже бажаними у стародавньому світі (особливо хлопчики), їхнє народження й дитинство були непростими. Без якісної медичної допомоги існували високі ризики для матерів під час пологів, а також для новонароджених, немовлят і дітей. У багатьох культурах використовувалися традиційні ліки й амулети для захисту від злих сил.

Хоч діти були бажаними, вони мали низький соціальний статус, як раби (див. Гал. 4:1, 2). У греко-римському світі тих, хто був потворним чи небажаним, виставляли надвір чи навіть кидали в річку. Хлопчиків цінували більше, ніж дівчаток; іноді немовлят-дівчат залишали помирати. Часом цих покинутих немовлят рятували тільки для того, щоб виростити і продати в рабство.

Здається, учні не зрозуміли слів Ісуса про прийняття Божого Царства (див. Марка 9:33–37). Тепер вони дорікали тим, хто привів дітей до Христа для благословення, можливо, думаючи, що Він не матиме часу на таку просту справу.

Проте Ісус був незадоволений учнями. У Євангелії від Марка описані різні емоції Христа, і одна з найсильніших – до людей, які не пускали до Нього дітей.

Він рішуче наполягав, щоб учні не заважали дітям приходити до Нього. Чому? Тому що їм належить Боже Царство, і його потрібно прийняти зі ставленням та світоглядом дитини, яка має беззаперечну довіру до Бога.

«Не дозволяйте щоб ваш нехристоподібний характер створював неправильне уявлення про Ісуса. Не відштовхуйте малят від Нього вашою холодністю та різкістю. Ніколи не давайте їм приводу думати, що Небеса не будуть приємним місцем, якщо туди потрапите й ви. Не говоріть про релігію як про щось таке, чого діти не можуть зрозуміти; не поводьтеся так, ніби від них і не очікується, що вони в дитинстві приймуть Христа. Не створюйте в них хибного враження, ніби релігія Христа похмура й сумна і, прилучаючись до Спасителя, вони повинні відмовитися від усього, що робить життя радісним» (Е. Уайт. Служіння зцілення. С. 43, 44).

`Як ви можете краще відкрити дітям Ісуса?`