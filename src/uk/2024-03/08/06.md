---
title:  «Що ти хочеш, щоб я зробив для тебе?»
date:  22/08/2024
---

`Прочитайте Марка 10:46–52. Як Вартимей відреагував на те, що Ісус проходив повз?`

До цього моменту в Євангелії від Марка, за деякими винятками, Ісус наказував людям мовчати про Його чудеса і про те, Хто Він такий. У цій розповіді все по-іншому. Почувши, що йде Ісус Назарянин, сліпий жебрак почав кричати: «Сину Давидів, Ісусе, змилуйся наді мною!» (Марка 10:47). Відповідно до таємниці одкровення цього Євангелія, натовп узяв на себе роль тих, хто закликає до мовчання, безуспішно намагаючись заспокоїти галасливого жебрака.

Однак Вартимей не зупинився і почав кричати ще голосніше: «Сину Давидів, помилуй мене!» (Марка 10:48). Його слова – це і сповідання віри в Ісуса як Месію, і впевненість у тому, що Він може зцілити його. Титул «Син Давидів» у дні Ісуса мав дві концепції – відновлення царя на престолі Ізраїлю (пор. з Ісаї 11; Єрем. 23:5, 6; 33:15; Єзек. 34:23, 24; 37:24, Мих. 5:2–4, Зах. 3:8; 6:12) і що він буде Цілителем.

Ісус зупинився і попросив покликати сліпого. Зауважте, що сліпий скинув із себе верхній одяг, підходячи до Христа. Сліпі за часів Ісуса перебували на нижньому щаблі суспільства, поряд із вдовами й сиротами. Ці люди мали дохід нижче за прожитковий мінімум і перебували в реальній небезпеці. Плащ був цінним майном цього чоловіка. Сліпий жебрак залишив його, отже, він вірив, що Ісус зцілить його.

Христос не розчарував. Справді, усі, хто приходив до Нього по допомогу, завжди її отримували. Ісус ставить те саме запитання, яке Він поставив Якову та Іванові в Марка 10:36: «Що ти хочеш, щоб я зробив для тебе?» (Марка 10:51). Без вагань сліпий попросив прозріння, яке Ісус одразу подарував йому. Сліпий пішов за Ним дорогою.

Ця історія завершує розділ про учнівство і перегукується з іншою історією про зцілення сліпого в Марка 8:22–26. Ці дві історії ілюструють, що учнівство полягає в тому, щоб дивитися на світ новими очима, навіть якщо іноді спочатку неясно видно, і завжди йти за Ісусом тим шляхом, яким Він веде.

`Чи кликали ви коли-небудь: «Ісусе, Сину Давидів, помилуй мене!»? Що сталося у відповідь на ваше прохання і чого ви навчилися із цього досвіду?`