---
title:  Божий план для шлюбу
date:  18/08/2024
---

`Прочитайте Марка 10:1–12, а також Бут. 1:27 та Бут. 2:24. У яку пастку хотіли впіймати Христа фарисеї, запитавши про розлучення, і які уроки ми можемо засвоїти з Ісусової відповіді?`

Фарисеї запитали Ісуса, чи можна чоловікові розлучатися з дружиною. У фарисеїв розлучення вважалося законним. Питання полягало в тому, на якій підставі. Школа Шамая була суворішою, тому розлучалися лише через бездітність, емоційну зневагу чи подружню невірність. Школа Гіллеля була значно поблажливішою, дозволяючи розлучення майже з будь-якої причини, хоч у них процес розлучення був складнішим, що допомагало сповільнити перебіг подій.

Ставлячи запитання про розлучення, фарисеї хотіли впіймати Ісуса в пастку, накликавши на Нього гнів Ірода Антипи, правителя області на схід від Йордану, де тоді перебував Христос. Антипа розлучився зі своєю дружиною та одружився з Іродіядою, дружиною свого брата. Ірод обезголовив Івана Хрестителя через його докори щодо цих незаконних стосунків (див. Матв. 14:1–12).

У відповідь Ісус запитав фарисеїв, що заповів Мойсей із цього приводу. Уривок, на який посилаються фарисеї, – це П.Зак. 24:1–4, де описано конкретний випадок повторного шлюбу після розлучення. Ізраїльтяни за часів Мойсея уже практикували розлучення. Описані принципи призначалися для захисту жінки. Проте за часів Ісуса школа Гіллеля спотворила їх, щоб дозволити розлучення майже з будь-якої причини. Отже, закон, призначений для захисту жінки, використовувався, щоб полегшити її вигнання.

Замість обговорення принципів з П. Зак. 24, Ісус посилається на початковий Божий план для шлюбу, описаний у Бут. 1 і 2. Він зазначає, що на початку Бог створив чоловіка та жінку (див. Бут. 1:27), двох осіб. Потім Він поєднав цю істину з Бут. 2:24, сказавши, що чоловік залишає своїх батьків і з’єднується зі своєю дружиною, і двоє стають одним тілом. Ця концепція єдності стає основою учення Ісуса про шлюб. Те, що Бог з’єднав, люди не повинні розлучати.

`Що може зробити ваша громада, щоб зміцнити християнські сім’ї? Як допомогти тим, чиї шлюби вже розпалися?`