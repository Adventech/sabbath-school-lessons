---
title:  «Чи можете ви пити ту чашу, котру Я п’ю?»
date:  21/08/2024
---

`Прочитайте Марка 10:32–45. Як ці вірші показують, що учні, як і раніше, не розуміли не тільки місії Ісуса, а й що означає іти за Ним?`

Ісус прямував до Єрусалима і дорогою відкрив Своїм учням, що там станеться. Проте вони зовсім не те очікували почути. Христос докладно описав Свої страждання, майбутню смерть і воскресіння. Однак Його слова видавалися учням незрозумілими, адже вони вірили, що Ісус встановить Своє Царство.

Після цього Яків та Іван підійшли до Ісуса з особистим проханням: вони хотіли сісти праворуч і ліворуч від Нього у Його славі. Їхнє прохання легко засудити як прояв егоїзму. Однак ці чоловіки присвятили себе служінню, і тому Ісус не докорив їм за бажання здобути перевагу над своїми братами.

Христос прагнув поглибити їхнє розуміння того, про що вони просять. Він запитав, чи можуть вони пити Його чашу або хреститися Його хрещенням. Його чаша буде чашею страждань у Гетсиманії і на хресті (пор. з Марка 14:36), а Його хрещення буде Його смертю та похованням (див. Марка 15:33–47).

Проте Яків та Іван цього не розуміли. Вони впевнено відповіли, що можуть. Потім Ісус промовив, що вони справді питимуть Його чашу і будуть хрещені Його хрещенням. Яків був першим з апостолів, які прийняли мученицьку смерть (див. Дії 12:2). Іван був найбільшим довгожителем з апостолів і був засланий на Патмос (див. Об’явл. 1:9). Однак Ісус зазначає, що Отець визначає, хто сидітиме з Його Сином у славі.

Інші учні, почувши прохання Якова й Івана, обурилися й розгнівалися, адже кожен з них мріяв про високе становище в Царстві. Вони подумали, що завдяки цьому проханню брати здобули перевагу над ними.

Ісус, помітивши, що назріває суперечка, покликав усіх Своїх учнів, щоб дати їм одну зі Своїх найглибших настанов. Він показав, що правителі цього світу використовують владу для особистої вигоди. Проте в Божому Царстві сила завжди має використовуватися для служіння ближнім. Ісус прийшов як Цар Божого Царства. Він прийшов, щоб віддати Своє життя як викупну Жертву за людство.

`Що для християнина означає бути «слугою» іншим? Як ви виявляєте цей принцип у своєму повсякденному спілкуванні з людьми?`