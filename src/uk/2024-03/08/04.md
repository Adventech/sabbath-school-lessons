---
title:  Найкраща інвестиція
date:  20/08/2024
---

`Прочитайте Марка 10:17–31. Які важливі уроки викладено в цих текстах про віру й ціну учнівства для будь-якої людини: і багатої, і бідної?`

Запитання чоловіка вказує на його щирість і повагу до Ісуса. Він підбіг, упав перед Ним на коліна і поставив запитання, найважливіше для кожної людини: що робити, щоб успадкувати вічне життя? Ісус вказав на виконання Божих Заповідей. Юнак щиро відповів, що береже їх з малих літ.

З чотирьох Євангелій лише Марко зазначає, що Ісус з любов’ю подивився на цю людину. Він бачив щирість і шляхетні риси характеру цього юнака. Христос піддав його випробуванню, адже молодому начальникові бракувало одного – Божої любові в душі. Юнак засмутився і відійшов пригнічений, бо мав велике багатство. Насправді він дотримувався не всіх заповідей. Він порушив першу, поставивши щось вище за Бога у своєму житті. Його багатство стало його ідолом.

Потім Ісус пояснив, наскільки важко багатим увійти в Царство Боже. Адже легше верблюдові пройти крізь вушко голки, ніж багатій людині потрапити на Небеса.

Учні були вражені словами Ісуса і запитали, хто ж тоді може спастися. Відповідаючи, Ісус проголосив важливу істину: «Для людей це неможливе, але не для Бога, бо для Бога все можливе» (Марка 10:27). Спасіння людини – це Божа справа. Господь зробив його можливим для всіх, але нам потрібно відмовитися від усього, що перешкоджає нам піти за Христом.

Потім Петро сказав, що він і його друзі залишили все, щоб слідувати за Ним. Ісус промовив: усе, що вони залишили, щоб слідувати за Ним, – ніщо порівняно з тим, що вони отримають зараз і в майбутньому віці.

Ось у чому суть: кров Христа змиває гріх людини, а потім завдяки Його благодаті зміцнюється послух Його Заповідям.

`Прочитайте Римл. 6:1–11. Як ці вірші свідчать про реальність Божої благодаті в нашому житті, яка виправдовує нас і робить новими людьми в Христі?`