---
title:  З’явлення Марії та іншим
date:  25/09/2024
---

`Прочитайте Марка 16:9–20. Що ці вірші додають до історії воскресіння?`

Майже в усьому уривку Марка 16:9–20 є паралелі з іншими уривками Нового Завіту: Марія Магдалина побачила Ісуса біля гробниці (див. Матв. 28:1, 9, 10; Івана 20:11–18; пор. з Луки 8:2); двоє чоловіків зустріли Його дорогою до Емауса (див. Луки 24:13–35); одинадцять учнів також побачили Його (див. Матв. 28:16–20; Луки 24:36–49; Івана 20:19–23).

Першою, хто побачив Ісуса живим, була Марія Магдалина (див. Івана 20:11–18). Його бачили й інші жінки (див. Матв. 28:8–10). Показово, що жінки першими побачили воскреслого Господа. Оскільки жінки в стародавньому світі не мали високого статусу свідків, то ймовірніше, що першими свідками було б названо чоловіків. Проте це не чоловіки й не дванадцять апостолів, а жінка. Вона прийшла повідомити добру вістку учням, але, хоч як дивно, вони не повірили її свідченню, напевно, тому, що воно здавалося неправдивим, а також (на жаль) тому, що Марія була жінкою.

Апологети історії воскресіння Ісуса використали факт, що жінки були першими, хто побачив Ісуса, як переконливий доказ правдивості цієї історії.

`Що відбулося в Марка 16:14? Чи мало б це сенс, якби ця історія була вигадкою?`

Безперечно, якщо вони вигадали цю історію, то навіщо виставляти себе в такому поганому світлі? Ісусові довелося дорікнути їм за «твердосердя». У Євангеліях відображено період з часу Його арешту і до Його появи після воскресіння, при цьому учні Христа представлені в непривабливому світлі: вони втікали, заперечували, не вірили тощо. Та коли вони побачили воскреслого Господа, то вирушили сміливо й упевнено проголошувати вістку спасіння, яка дарує надію на вічність з Христом у Його Царстві.

`Як ми можемо захиститися від духовної пастки сумніву та зневіри? Чому ми повинні щодня спілкуватися з воскреслим Христом?`