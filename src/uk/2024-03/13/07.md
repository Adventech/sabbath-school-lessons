---
title:  Для подальшого дослідження
date:  27/09/2024
---

Прочитайте розділи «Господь воскрес!» (С. 779–787) та «Ідіть і навчіть усі народи» (С. 818–828) у книзі Еллен Уайт «Бажання віків».

«Для віруючого Христос – воскресіння і життя. У нашому Спасителеві життя, яке було втрачене внаслідок гріха, відновлене, бо Він має життя в Самому Собі, щоб оживляти, кого хоче. Ісус наділений правом дарувати безсмертя. Життя, котре Він віддав за людство, Він знову приймає і дає йому. “Я ж прийшов, – говорить Він, – щоб ви мали життя і щоб надміру мали” (Івана 10:10). “А хто питиме воду, яку Я йому дам, не матиме спраги повік, бо вода, яку Я йому дам, стане в ньому джерелом води, що тече в життя вічне” (Івана 4:14). “Хто їсть Моє тіло і п’є Мою кров, той має вічне життя, і Я його воскрешу останнього дня” (Івана 6:54).

Для віруючого смерть не має особливого значення. Христос говорить про неї як про коротку миттєвість. “Хто збереже Моє слово, не побачить смерті повік!.. не скуштує смерті ніколи” (Івана 8:51, 52). Для християнина смерть – лише сон, мить мовчання й темряви. Життя сховане з Христом у Богові, і “коли з’явиться Христос – ваше життя, тоді й ви з’явитеся з Ним у славі” (Колос. 3:4)» (Е. Уайт. Бажання віків. С. 786, 787).

Навіть історики-атеїсти, які не можуть прийняти реальність воскресіння, визнають не тільки те, що Ісус був розп’ятий, а й те, що після Його смерті багато людей бачили воскреслого Христа і згодом започаткували християнську Церкву. Деякі, намагаючись пояснити свідчення перших християн, говорили, що Ісус мав брата-близнюка або що перші учні мали галюцинації. Інші історики кажуть, що Христос насправді ніколи не помирав, а тільки знепритомнів, а згодом прийшов до тями. Хтось навіть стверджує, що спустилися інопланетяни і забрали тіло Ісуса. (Щоб ознайомитися з усіма цими аргументами та зрозуміти, чому вони помилкові, дивіться Clifford Goldstein. _Risen: Finding Hope in the Empty Tomb_ (Pacific Press, 2021)).

**Запитання для обговорення**

`Навіщо було учням говорити неправду про воскресіння Ісуса? За свою віру вони не стикалися ні з чим, окрім ненависті, відчуження й переслідувань. Що б вони отримали, вигадавши цю історію?`

`Яке свідчення про воскресіння Ісуса здається вам найбільш переконливим? Поділіться своїми доказами у класі Суботньої школи.`

`Поміркуйте про велику надію, яку дає нам воскресіння Ісуса. Прочитайте 1 Кор. 15. Яке значення Павло надає воскресінню Христа?`