---
title:  Камінь відвалений
date:  23/09/2024
---

`Прочитайте Марка 16:1–8 і 1 Кор 15:1–8. Що спільного в цих текстах?`

Історія воскресіння записана в кожному з Євангелій. Кожен автор представляє цю історію зі свого погляду, але всі вони містять основні поняття, які також записані в 1 Кор 15:1–8 Ісус помер, був похований, воскрес, Його побачили після воскресіння. Марко говорить про смерть і поховання Ісуса в розділі 15. Воскреслий Христос з’являється в розділі 16. У Марка 16:7 сказано про зустріч у Галилеї: «Там ви Його побачите» (див. Івана 21).

Декому здається неймовірним, що християни вірять у воскреслого Господа. Проте докази Його воскресіння переконливі.

Спочатку потрібно повірити в Бога як Творця (див. Бут. 1 і 2), і тоді ідея воскресіння як чуда стане розумною. Бог, Який створив Усесвіт, а потім і життя на Землі, безсумнівно, мав владу воскресити Ісуса.

Гробниця була порожня. Навіть історики-атеїсти визнають цей факт. Якби це було не так, твердження про воскресіння Христа із самого початку було б неправдивим. Адже перебування Його тіла в гробниці спростувало б будь-які заяви про те, що Він воскрес.

Припущення, що Його учні вкрали тіло, хибне. Учні, звичайно ж, не могли пройти повз охорону. І навіть якщо вони зробили це й забрали тіло, чому ж їх не заарештували за крадіжку? Релігійні лідери знали, що учні цього не робили.

Численні свідки також бачили воскреслого Христа. Багато хто, зокрема й учні, спочатку не повірив. Однак Павло не тільки стверджував, що бачив воскреслого Господа, а й що цей досвід докорінно змінив усе його життя.

Зрештою (хоч є і багато інших причин), як пояснити виникнення християнської Церкви, яку заснували люди, котрі стверджували, що бачили воскреслого Господа? Чому тоді ці люди були готові навіть померти, якщо все було обманом? Їхнє послідовне свідчення, як одразу після смерті Христа (див. Дії 3:15), так і через багато років (див. 1 Петра 1:3), є переконливим доказом Його воскресіння.

`Що б ви сказали, якби вас запитали: які ви маєте докази воскресіння Христа?`