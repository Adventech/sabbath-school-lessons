---
title:  Ідіть по цілому світі
date:  26/09/2024
---

`Прочитайте Марка 16:14–20. Що Ісус сказав Своїм учням, коли явився їм, і що ці слова означають для нас сьогодні?`

Спочатку Ісус докорив Своїм учням за невірство і твердосердя. Невір’я – це не тільки сучасна проблема. Як бачимо, перші учні Ісуса також мали нестачу віри (див. Матв. 28:17; Івана 20:24–29), а вони ходили з Ісусом і бачили чудеса, які Він здійснював.

Однак Він показав їм реальність Свого воскресіння різними способами. Тому їхнє свідчення в поєднанні з доказами, узагальненими в дослідженні за понеділок, утворює міцну основу для віри.

Потім Ісус доручив Своїм учням нести Євангеліє світові. Його повеління охоплює увесь світ. Вони повинні йти по цілому світі та проповідувати Євангеліє кожній людині. Далі Христос пояснив результат їхньої праці: віруючі будуть спасенні, невіруючі – осуджені.

Ісус також описав ознаки, які супроводжуватимуть роботу учнів: вигнання бісів, говоріння новими мовами, захист від небезпек і зцілення хворих. Деякі помилково витлумачили Марка 16:18 як заклик до християн виявляти свою віру, беручи до рук отруйних змій. Бог забороняє такі самовпевнені вчинки. Ісус мав на увазі, що Отець захистить тих, хто братиме участь у місії, як-от служіння Павла для ближніх (див. Дії 28:3–6).

Звичайно, Біблія не запевняє, що християни завжди будуть захищені від зла. Часом Бог вважає за потрібне творити чудеса, щоб просувати справу Євангелія. Проте іноді християни страждають через своє свідчення. У такому разі їхня терпляча стійкість є ще однією ознакою сили віри для невіруючих.

Доручивши учням нести Євангеліє світові, «Він вознісся на небо і сів праворуч Бога» (Марка 16:19). Ісус вознісся, щоб сісти праворуч Бога, адже Він переміг усі сили зла.

Зверніть увагу на останній вірш. Хоч учні ходили скрізь, проповідуючи Євангеліє, вони були не самі. «Вони ж пішли і проповідували всюди, а Господь допомагав і стверджував слово чудесами, які його супроводжували. Амінь» (Марка 16:20). Христос був з апостолами тоді й обіцяє бути з нами, коли ми продовжуємо роботу, яку вони розпочали.

`«І ось Я з вами по всі дні аж до кінця віку! Амінь» (Матв. 28:20). Яку втіху ми можемо і повинні отримати із цієї обіцянки, якщо також прагнемо проповідувати Євангеліє «всюди»?`