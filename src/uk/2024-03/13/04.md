---
title:  Жінки біля гробниці
date:  24/09/2024
---

«Жінки, котрі стояли біля Ісусового хреста, тепер пильнували й чекали закінчення суботнього дня. Першого дня тижня дуже рано вони вирушили до гробу, узявши із собою дорогоцінні пахощі, щоб намастити тіло Спасителя. Вони не думали про Його воскресіння з мертвих. Сонце їхньої надії зайшло, і в серцях запанувала ніч. Ідучи дорогою, жінки пригадували милосердні діла Христа і Його слова потіхи, але не згадали Його провіщення: “Я знову побачу вас” (Івана 16:22)» (Е. Уайт. Бажання віків. С. 788).

`Прочитайте Марка 16:1–8. Що сталося та як на це відреагували жінки?`

Із самого початку Євангелія читач знає, що Ісус – Месія. Проте в самому тексті першою неодержимою людиною, яка проголошує Його Месією, є Петро (див. Марка 8:29). І це визнання записано лише в другій частині книги!

Читаючи Євангеліє від Марка, ми бачимо, що Ісус наказує людям мовчати про те, Хто Він такий, або про зцілення, яке Він здійснив для них. У Марка 1:44 Христос сказав прокаженому нікому не розповідати про своє зцілення. Він просив Яіра та його дружину нікому не казати про воскресіння їхньої дочки (див. Марка 5:43). Ісус наказав учням не розповідати, що Він зцілив глухонімого (див. Марка 7:36). Потім Він сказав Своїм учням не говорити людям, що Він Месія (див. Марка 8:30, див. також Марка 9:9). Без сумніву, головна причина, чому Ісус наказував їм мовчати, полягала в тому, щоб мати час завершити Своє служіння згідно з пророцтвами Дан. 9:24–27.

Тому, дізнавшись про воскресіння Ісуса, жінки, злякавшись і здивувавшись, утекли від гробниці і, принаймні спочатку, теж не говорили про те, що сталося.

Проте мовчання тривало недовго. «Вони ж пішли і проповідували всюди, а Господь допомагав і стверджував слово чудесами, які його супроводжували» (Марка 16:20).

У такий спосіб завершується тема мовчання про Ісуса, про те, Хто Він Такий і що здійснив. Євангеліє закінчується тим, що вони проповідували про Христа «всюди».

`Чому ми не повинні мовчати про Ісуса і про те, що Він зробив? Кому ви можете сьогодні розповісти про Христа і План спасіння?`