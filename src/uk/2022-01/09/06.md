---
title:  Суд і характер Бога
date:   24/02/2022
---

`Прочитайте Римл. 3:21-26; 1:16, 17; 5:8. Що говорить про Бога викуплення гріхів на хресті?`

Прощення наших гріхів передбачає два етапи посередництва Ісуса у двох відділеннях Небесного храму. По-перше, Ісус очистив тих, хто розкаявся від гріхів, і Сам поніс ці гріхи на хресті, щоб дати прощення всім, хто вірує в Нього (див. Дії 2:38; 5:31). На хресті Ісус отримав право прощати всіх, хто вірить у Нього, бо взяв їхні гріхи на Себе. Він також установив новий завіт, який дозволяє Йому вкласти в серця віруючих Закон Божий через Святого Духа (див. Євр. 8:10-12; Єзек. 36:25-27).

Друга фаза в служінні Ісуса ‒ це суд перед Приходом, який, на думку євреїв, ще має відбутися в майбутньому (див. Євр. 2:1-4; 6:2; 9:27, 28; 10:25). Цей суд, що розпочнеться з Божого народу, описаний у Дан. 7:9-27; Матв. 22:1-14; 1 Петра 4:17; Об’явл. 14:7. Його мета ‒ показати праведність Бога в прощенні Свого народу. На цьому суді записи їхнього життя будуть відкриті для загального огляду. Бог покаже, що сталося в серцях віруючих, як вони полюбили Ісуса, свого Спасителя, і прийняли Його Духа у своєму житті.

Про вищезазначений суд Еллен Уайт писала: «Людина не може самостійно відповісти на ці звинувачення. Вона стоїть перед Богом в одязі, забрудненому гріхом, сповідуючи свою вину. Проте Ісус, наш Захисник, наводить вагомі аргументи на користь усіх, хто довіряє Йому свої душі через покаяння і віру. Він заступається за них і перемагає їхнього обвинувача переконливими аргументами голгофських страждань. Його досконалий послух Законові Божому, навіть до смерті хресної, дав Йому всяку владу на Небі й на Землі, і Він просить у Свого Отця помилувати винну людину й примиритися з нею... Однак, усвідомлюючи свій гріховний стан, ми повинні покладатися на Христа як на нашу праведність, освячення і спасіння. Ми не можемо відповісти на сатанинські обвинувачення, висунуті проти нас. Лише Христос може привести переконливе заперечення на наш захист. Він здатний змусити обвинувача замовкнути за допомогою доводів, заснованих не на наших, а на Його заслугах» (Свідчення для Церкви. Т. 5. С. 470, 471).

`Подумайте про хрест і служіння Ісуса заради нас. Чому нам слід очікувати суду з упевненістю й водночас зі смиренням і покаянням?`