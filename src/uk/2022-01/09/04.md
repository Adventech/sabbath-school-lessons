---
title:  Досконала жертва Ісуса
date:   22/02/2022
---

`Прочитайте тексти Євр. 7:27; 10:10. Як у них зображена жертва Христа?`

Священників-левитів, яких «було багато, бо смерть не давала залишатися їм» (Євр. 7:23), апостол Павло протиставляє Ісусу, Котрий живе вічно й має вічне священство (вірші 24, 25). Священники-левити «щодня» (вірш 27) і «щороку» (Євр. 9:25) приносили дари й жертви, «що не можуть зробити досконалим, сумління того, хто служить» (Євр. 9:9; 10:1-4).

Однак Ісус приніс Себе «одноразовим принесенням» (Євр. 10:10, 12-14), яке очищає нашу совість (Євр. 9:14; 10:1-10) і виявляє гріх (Євр. 9:26). Жертва Ісуса перевершує жертвоприношення тварин, тому що Ісус був Сином Божим (Євр. 7:26-28), Котрий повністю виконав волю Отця (Євр. 10:5-10).

Одноразова жертва Ісуса має важливе значення.

По-перше, жертва Христа мала досконалу дію, і її неможливо перевершити. А жертвоприношення левитських священників багаторазово повторювалися, оскільки не могли вдосконалити людину. Інакше «перестали б приноситися, бо в тих, які здійснюють служіння і які раз очистилися, не було б більше жодного усвідомлення гріхів» (Євр. 10:2).

По-друге, усі види старозавітних жертв були виконані на хресті. Отже, Ісус не лише очищає нас від гріха (див. Євр. 9:14), а й уможливлює наше освячення (Євр. 10:10-14), виявляючи гріх у нашому житті (Євр. 9:26). Перш ніж священники могли наблизитися до Бога у святилищі й служити від імені своєї громади, м необхідно було очиститися й освятитися (див. Левит 8, 9). Жертва Ісуса очищає й освячує нас див. (Євр. 10:10-14), щоб ми могли впевнено приходити до Бога (вірші 19-23) і служити Йому як «царське священство» (1 Петра 2:9; Євр. 9:14).

Окрім того, жертва Ісуса живить наше духовне життя. Це Взірець, на Котрий нам потрібно постійно дивитися і Який необхідно наслідувати. Отже, апостол Павло пропонує нам зосередити свій погляд на Ісусі, особливо на подіях на Голгофі, і наслідувати Його приклад (див. Євр. 12:1-4; 13:12, 13).

`Голгофський хрест — основа всіх Божих благ для нас. Завдяки хресту Ісуса ми отримуємо очищення від гріхів, освячення для служіння та їжу для духовного зростання. Як ми можемо повною мірою відчути все, що нам подаровано в Христі?`