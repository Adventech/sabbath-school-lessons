---
title:  Місіонерська історія
date:   25/02/2022
---

#### Зцілення завдяки спілкуванню по телефону
_Ендрю Мак-Чесні_

У Хамли, єдиного годувальника своєї сім’ї, який проживає в сільській місцевості Лаосу, почали сильно боліти ноги. Протягом трьох місяців він був прикутий до ліжка.

Не маючи грошей, щоб відвідати лікаря, Хамла лікувався всілякими лікарськими травами та звертався по допомогу до знахаря у своєму селі. Проте нічого не допомагало.

Один із жителів села розповів йому про пастора Адвентистської церкви, який допоміг багатьом людям по телефону. Хамла зателефонував пастору Садуа Лі й попросив про допомогу.

Це був не просто телефонний дзвінок. Телефонні дзвінки були розкішшю і коштували 700 лаоських кіпів (8 центів США) за хвилину. Тоді третина населення жила менш ніж на 1,25 долара США на день, а майже дві третини жили менш ніж на 2 долари на день.

Хворий благав пастора Садуа зцілити його.

— Я не зцілюю, — відповів пастор. — Але мій Бог, Якого звуть Ісус, може зцілити тебе, якщо буде Його воля. Усе, що нам потрібно зробити, — просто попросити Його.

Хамла попросив пастора помолитися за нього.

Наступного дня пастор зателефонував Хамлі, щоб знову помолитися за нього.

— Я знову можу ходити! — радісно закричав Хамла.

Хоч його ноги були ще дуже слабкі, він уперше за три місяці зміг встати з ліжка і навіть попрацювати на своїй фермі.

— Як я можу поклонятися твоєму Богу на ім’я Ісус? — запитав Хамла в пастора.

Пастор Садуа відповів, що Ісус виділив особливий день для поклоніння Йому, сьомий день тижня — суботу. Чоловік перестав працювати в суботу і почав поклонятися Ісусові. Він жив далеко від церкви і попросив пастора допомогти йому поклонятися по суботах. Це означало, що пастору доведеться телефонувати щосуботи, але він не заперечував. Якщо Ісус зміг зцілити Хамлу, Він також дасть кошти для оплати дзвінків.

_Дякуємо вам за місіонерські пожертви, що допомагають поширювати Євангеліє серед людей в Лаосі та інших країнах Південно-Азійсько-Тихоокеанського дивізіону, який отримає пожертви тринадцятої суботи цього кварталу._

_Ця історія ілюструє місіонерську мету № 2 стратегічного плану Адвентистської церкви на період з 2020 по 2025 рік під назвою «ІДЕМО РАЗОМ»: «Посилити і різнобічно розвивати місіонерське служіння Церкви у великих містах, у межах “вікна 10/40”, серед неохоплених і недостатньо охоплених груп населення, а також представників нехристиянських конфесій». Дізнайтеся більше на IWillGo2020.org._