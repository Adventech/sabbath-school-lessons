---
title:  Навіщо потрібні були жертви?
date:   20/02/2022
---

Текст Євр. 9:15 пояснює, що метою смерті Ісуса як Жертви було «викуплення від переступів першого Завіту», щоб «покликані одержали обітницю вічної спадщини».

На стародавньому Близькому Сході завіт між двома людьми або народами був серйозною справою і містив клятвений обмін обіцянками. Передбачалося, що боги покарають порушників клятви. Часто ці завіти супроводжувалися жертвоприношенням.

Наприклад, коли Бог уклав завіт з Авраамом, складовою церемонії було розсічення тварин (див. Бут. 15:6-21). Ті, хто уклав завіт, повинні були пройти між двома розсіченими частинами, у такий спосіб визнаючи, що ці тварини уособлюють долю порушників завіту. Слід зазначити, що тільки Бог пройшов між розсіченими тваринами, показавши Аврааму, що Він не порушить Свою обітницю.

`Порівняйте Бут. 15:6-21 і Єрем. 34:8-22. Що в цих текстах повідомляється про завіт?`

У завіті Бога з Ізраїлем була передбачена передача Обітованої землі йому в спадок. Однак цей завіт також містив низку заповідей та окроплення кров’ю жертовника. Ось чому в Посланні до євреїв сказано, що «без пролиття крові нема прощення [гріхів]» (Євр. 9:22).

Коли Ізраїль порушив завіт, Бог зіткнувся з болісною дилемою. Завіт вимагав смерті злочинців, але Бог любив Свій народ. Якби Господь відмовився покарати порушників, це означало б, що Його Заповіді неможливо виконати, і весь світ занурився б у хаос.

Однак Син Божий запропонував Себе як Посередника. Він помер замість нас, щоб ми «одержали обітницю» (Євр. 9:15, 26; Римл. 3:21-26). Господь вирішив зберегти святість Свого Закону й водночас спасти його порушників. І Він міг зробити це лише через смерть на хресті.

`З огляду на вищезазначене, подумайте: чому Закон такий важливий у євангельській вістці?`