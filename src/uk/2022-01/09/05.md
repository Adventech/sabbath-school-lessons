---
title:  Хрест і ціна прощення
date:   23/02/2022
---

`Прочитайте Євр. 9:22-28. Що в цьому уривку повідомляється про служіння Христа в Небесному святилищі?`

Ідея про те, що Небесне святилище потребує очищення, має сенс у контексті старозавітного святилища. Святилище є символом Божого правління (див. 1 Сам. 4:4; 2 Сам. 6:2); а те, як Бог ставиться до гріхів Свого народу, впливає на людське сприйняття справедливості Його правління (див. Псал. 97:2). Як Правитель, Бог є Суддею Свого народу, і передбачається, що Він буде справедливим, виправдовуючи невинних і засуджуючи винних. Тому, коли Господь прощає грішника, Він несе судову відповідальність, оскільки святилище, яке уособлює характер і владу Бога, було сплюндроване. Отож стає зрозумілою причина, чому, прощаючи наші гріхи, Він несе їх на Собі (див. Вих. 34:7; Числ. 14:17-19, в оригіналі вжите слово «прощає» [носе], у цих віршах означає «нести, переносити»).

Цю істину ілюструє система жертвоприношень в ізраїльському святилищі. Коли людина просила вибачення, вона приносила в жертву за себе тварину, сповідувала над нею свої гріхи й заколювала її. Кров’ю тварини священники мастили роги жертовника або кропили перед завісою в першій частині храму. У такий спосіб гріх символічно переносили до Святого святих. Бог брав на Себе гріхи людей і ніс їх.

В ізраїльській системі очищення або викуплення від гріхів відбувалося в два етапи. Протягом року грішники, що розкаялися, з вірою приводили до святилища жертви, кров яких очищала їх від гріха; за допомогою крові священник переносив цей гріх до святилища на Самого Бога. Наприкінці року, у День викуплення, який був днем суду, Бог очищав святилище й знімав із Себе судову відповідальність, перекладаючи гріхи зі святилища на козла відпущення, Азазеля, що символізує сатану (див. Левит 16:15-22).

Завдяки такій системі, що складається з двох етапів і представлена двома відділеннями земного святилища (які були зразком Небесного святилища (див. Вих. 25:9; Євр. 8:5)), Бог мав можливість виявляти милосердя і справедливість одночасно. Ті, що сповідували свої гріхи протягом року, виявляли вірність Господу, висловлюючи послух Йому й упокорюючись у День викуплення (див. Левит 16:29-31). А ті, що не виявляли вірності, були «винищені» (Левит 23:27-32).

`Поміркуйте: що було б, якби ми зіткнулися зі справедливим покаранням за свої гріхи? Як ця істина допомагає зрозуміти, що Христос зробив для нас?`