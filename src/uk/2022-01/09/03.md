---
title:  Різні види жертвоприношень
date:   21/02/2022
---

Смерть Ісуса принесла нам прощення й очищення від гріхів. Однак прощення гріхів передбачає значно більше, ніж лише скасування покарання грішника за порушення завіту. Воно містить інші не менш важливі елементи. Ось чому в ізраїльській системі було п’ять різних видів жертвоприношень. Кожне з них було необхідне, щоб виразити всю повноту значення хреста Христового.

`Прочитайте Ефес. 3:14-19. Про що молився Павло від імені віруючих?`

_Олá_, або жертва цілопалення, вимагала, щоб тварина була повністю спалена на жертовнику (див. Левит 1). Вона представляла Ісуса, Котрий пожертвував Своїм життям за нас. Викуплення потребувало повної віддачі від Христа. Хоч Він був рівний Богові, проте «понизив Самого Себе, прийнявши образ раба» (Филп. 2:5-8).

_Мінхá_, або хлібні приношення, були даром подяки за те, що Бог мав Свій народ (див. Левит 2). Воно також представляє Ісуса, «хліб життя» (Івана 6:35, 48), через Якого ми маємо життя вічне.

_Шламм_, або мирна жертва, передбачала спільну трапезу з друзями й сім’єю, щоб відсвяткувати дароване Богом благополуччя (див. Левит 3). Вона представляла Христа, Чия жертва принесла нам мир (див. Ісаї 53:5; Римл. 5:1; Ефес. 2:14). Крім того, вона відкривала, що нам потрібно брати участь у жертві Ісуса, приймаючи Його тіло і Його кров (див. Івана 6:51-56).

_Хатáт_, або жертва за гріх, служила викупленням за гріхи (див. Левит 4:1-5:13). Ця жертва підкреслювала роль крові тварини, яка уособлювала її життя, що дає очищення від гріхів (див. Левит 17:11) і вказує на кров Ісуса, яка очищає нас від наших гріхів (див. Матв. 26:28; Римл. 3:25; Євр. 9:14).

_Ашáм_, або жертва за провину (див. Левит 5:14-26), давала прощення тоді, коли було можливе відшкодування збитків. Вона свідчить про те, що Боже прощення не звільняє нас від обов’язку відшкодувати збитки скривдженим нами, якщо це можливо.

Жертвоприношення у святилищі свідчать, що процес спасіння передбачає більше, ніж просто прийняти Ісуса як нашого Посередника. Нам також потрібно насичатися Ним, ділитися Його благами з іншими й компенсувати збитки тим, хто постраждав через нас.