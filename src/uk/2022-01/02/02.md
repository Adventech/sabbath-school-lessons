---
title:  Ісус — наш цар
date:   02/01/2022
---

Суть Послання до євреїв полягає в тому, що Ісус ‒ Цар, Який сидить праворуч Отця (див. Євр. 8:1). Як Бог, Ісус завжди був Правителем Усесвіту. Коли ж Адам і Єва згрішили, князем цього світу став сатана (див. Івана 12:31; 14:30; 16:11). Однак Ісус прийшов і переміг сатану на хресті, повернувши Собі право управляти всією Землею (див. Колос. 2:13-15).

У перших двох розділах Послання до євреїв особлива увага приділяється інтронізації (зведенню на престол) Ісуса як Царя.

`Прочитайте Євр. 1:5-14. Про що повідомляє уривок?`

Ці вірші можна розділити на три частини. У кожній із них представлений певний аспект церемонії інтронізації Сина. По-перше, Бог «вводить... у світ» Ісуса як Свого царственого Сина, що свідчить про Його втілення (вірші 5, 6). По-друге, Бог запрошує небесних істот до поклоніння Йому (вірші 6, 8), проголошуючи вічне правління Сина як Творця (вірші 8-12). По-третє, Бог говорить Синові: «Сядь праворуч Мене», що фактично означає повернення влади над Землею (вірші 13, 14).

Один із найважливіших принципів Нового Завіту полягає в тому, що в Ісусі Бог виконав Свої обітниці, дані Давидові (див. 2 Сам. 7:8-16 і Луки 1:30-33). Ісус походить з роду Давида й народився в місті Давидовому (див. Матв. 1:1-16; Луки 2:10, 11). Під час Його служіння люди часто називали Його «Сином Давида». Він був страчений за звинуваченням у тому, що називав Себе Царем юдейським (див. Матв. 27:37). Петро і Павло проповідували, що Ісус воскрес із мертвих для здійснення обітниць, даних Давиду (див. Дії 2:22-36; 13:22-37). Іван назвав Ісуса «Лев, що з племені Юди» (Об’явл. 5:5).

Послання до євреїв підтверджує цю думку. Бог виконав Свої обітниці, дані Давидові, в Ісусі: Бог дав Йому славне «Ім’я» (Євр. 1:4), ввів Його як Свого Сина (вірш 5), назавжди затвердив Його як Творця і Господа (вірші 8-12) і посадив Його «праворуч» (вірші 13, 14). Окрім того, четвертий розділ Послання до євреїв нагадує нам, що Ісус веде Свій народ у Божий спокій і є Будівничим дому Божого (Євр. 3:3, 4).

Отже, Христос ‒ законний Правитель Землі, Котрий веде боротьбу за нашу відданість проти узурпатора-сатани.

`Як розуміння того, що Ісус — Цар Усесвіту, може втішити нас, особливо у випробуваннях?`