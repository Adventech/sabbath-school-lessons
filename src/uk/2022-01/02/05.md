---
title:  Ісус — наш первосвященник
date:   05/01/2022
---

У розділах 5-7 Послання до євреїв вказана ще одна роль Ісуса. Він ‒ наш Первосвященник. Автор Послання пояснює: так виконується обітниця, дана Богом обіцяному Царю з роду Давидового, що Він буде «Священник навіки за чином Мелхиседековим» (Псал. 110:4, цитується в Євр. 5:5, 6).

`Прочитайте Левит 1:1-9; 10:8-11; Мал. 2:7; Чис. 6:22-26; Євр. 5:1-4. Які функції виконував священник?`

Священника призначали від імені людей, щоб він міг представляти їх і служити посередником у їхніх взаєминах з Богом. Отже, священник був посередником. Це було характерно для будь-якої системи священства — єврейської, грецької, римської чи будь-якої іншої. Священник давав людині можливість спілкуватися з Богом, і метою всіх його дій було полегшити спілкування між людьми та Богом.

Священник приносив жертви від імені людей, котрі не могли особисто принести їх Богу. Священник знав, як принести «прийнятну» жертву, щоб Господу були приємні дари людини й принесли їй очищення і прощення.

Крім того, священники навчали народ Закону Божого. Вони були знавцями Божих Заповідей і відповідали за їхнє тлумачення й застосування.

На священників також було покладено обов’язок благословляти людей в Ім’я Господа. Через них Бог висловлював Своє благовоління та волю для народу.

Однак у тексті 1 Петра 2:9 віруючі в Ісуса також названі «царським священством». Ця роль передбачає особливі привілеї. Священники могли наближатися до Бога у святилищі. Сьогодні ми можемо з упевненістю наближатися до Бога через молитву (див. Євр. 4:14-16; 10:19-23). Та ця роль також передбачає і важливі обов’язки. Ми повинні співпрацювати з Богом у Його справі спасіння світу. Господь бажає, щоб ми сповіщали й пояснювали Його закони й заповіді людям, а також приносили приємні Йому жертви хвали й добрих діл. Який привілей і яка відповідальність!

`Як розуміння того, що ми справді «царське священство», має вплинути на наше життя?`