---
title:  Ісус — посередник кращого завіту
date:   06/01/2022
---

Розділи 8-10 Послання до євреїв повідомляють про служіння Ісуса як Посередника нового завіту. Старий завіт став лише передвісником прийдешніх благословень. Його інститути були задумані, щоб продемонструвати майбутнє служіння Ісуса. Отже, священники були прообразом Христа, проте не були абсолютно безгрішними, як Ісус, а залишалися грішними, смертними людьми. І служили вони у святилищі, яке було «образом і тінню» (див. Євр. 8:5) істинного Небесного святилища.

Ісус служить в істинному Святилищі й відкриває нам доступ до Бога. Жертвоприношення тварин указували на жертву Ісуса за нас, але їхня кров не могла очистити сумління людини. Лише кров Ісуса очищає нашу совість; через Христа, маючи віру в Нього й приймаючи Його посередницьке служіння заради нас, ми можемо сміливо наближатися до Бога (див. Євр. 10:19-22).

`Прочитайте Євр. 8:8-12. Що Бог обіцяє нам у новому завіті?`

Завдяки Своїй Голгофській жертві Христос став Первосвященником, заснувавши новий завіт, у якому мало виконатися те, що старий завіт міг тільки припускати. Новий завіт пропонує нам такі благословення, які може дарувати лише досконалий вічний Священник-Боголюдина. Цей Первосвященник не тільки пояснює Закон Божий, а й укорінює його в наших серцях. Він приніс жертву, яка дарує справжнє прощення. Цей Священник очищає й змінює нас. Він перетворює наші серця з каменю на плоть (див. Єзек. 36:26) і робить нас новим творінням (див. 2 Кор. 5:17). Він благословляє нас у дивовижний спосіб, даючи нам можливість постати перед обличчям Самого Отця.

Бог задумав старий завіт, аби вказати на майбутнє, на служіння Ісуса. Цей завіт був прекрасним за своїм задумом і призначенням. Проте деякі неправильно зрозуміли його мету. Не бажаючи залишати символи і прообрази й прийняти істини, на які ці символи вказували, вони втратили чудові переваги, даровані служінням Ісуса.

«Христос був основою і життям храму. Служіння в храмі було прообразом жертви Сина Божого. Священство було запроваджене для того, аби представити посередницький характер служіння Христа. Уся система жертвоприношень провіщала смерть Спасителя задля викуплення світу. Ці жертвоприношення втратять своє значення, коли звершиться велика подія, на яку вони вказували протягом століть» (Е. Уайт. Бажання віків. С. 165).