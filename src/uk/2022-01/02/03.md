---
title:  Ісус — наш посередник
date:   03/01/2022
---

В усьому Старому Завіті простежується цікава думка: обіцяний Цар з роду Давидового представлятиме народ перед Богом.

`Порівняйте наведені тексти: Вих. 4:22, 23 і 2 Сам. 7:12-14; П. Зак. 12:8-10 і 2 Сам. 7:9-11; П. Зак. 12:13, 14 і Псал. 132:1-5, 11-14. Які обітниці Ізраїлю будуть виконані через обіцяного Царя з роду Давидового?`

Ізраїль був народом Божим. Бог дав їм місце, де вони могли відпочити від своїх ворогів. Господь також вибрав серед них місце, де перебувало Його ім’я. Ці обітниці Ізраїлю тепер мали виконатися через обіцяного Царя з роду Давидового. Він буде усиновлений Богом, Який дасть йому спокій від ворогів, і він збудує дім Богу на Сіоні, де перебуватиме Його ім’я. Це означає, що Господь виконає Свої обітниці Ізраїлю через обіцяного Царя з роду Давидового, а Він представлятиме Ізраїля перед Богом.

Залучення посередника до взаємин між Богом та Ізраїлем уможливило увічнення їхніх взаємин завіту. Завіт з Мойсеєм вимагав вірності від усього Ізраїлю, щоб вони могли отримати Божий захист і благословення (див. І. Нав. 7:1-13).

На жаль, здебільшого царі з роду Давидового не були вірними, і Бог не міг благословити Ізраїль так, як хотів. У Старому Завіті є безліч біблійних історій про те, якою була невірність багатьох цих царів.

Добра вістка полягає в тому, що Бог послав Свого Сина народитися нащадком у домі Давидовому, і Він був абсолютно вірний. Отже, Господь може виконати в Ньому всі обітниці, які дав Своєму народові. Коли Бог благословляє царя, увесь його народ також отримує благословення. Ось чому Ісус є Посередником Божих благословень для нас. Він Посередник, адже є Каналом, яким течуть Божі благословення. Наша єдина надія на спасіння зосереджена лише в Ісусі та в тому, що Він зробив для нас.

`Замисліться над тим, наскільки часто ви були невірні своїм обіцянкам. Як це свідчить про те, що в справі спасіння ми повинні покладатися лише на Ісуса?`