---
title:  Досконалий священник
date:   01/02/2022
---

«Отже, якби досконалість була через левитське священство, ‒ адже через нього народ одержав Закон, ‒ то чому мав з’явитися ще інший Священник за чином Мелхиседека, а не названий за чином Аарона?» (Євр. 7:11).

Священники Ізраїлю були свого роду посередниками між Богом і людьми. Однак у Посланні до євреїв написано, що священники-левити не могли надати людям повний і необмежений доступ до Бога, оскільки вони не могли зробити їх досконалими (див. Євр. 7:11, 18, 19). Зрештою, самі священники були не бездоганні, тому як могли дарувати досконалість іншим?

Самі собою жертвоприношення тварин не могли очистити совість грішника. Метою жертвоприношень було вказати на служіння Ісуса та Його жертву, яка єдина забезпечує справжнє очищення від гріха (див. Євр. 9:14; 10:1-3, 10-14). Служіння священників-левитів і дія їхніх жертвоприношень були тимчасовими й ілюстративними. За допомогою їхнього служіння Бог хотів спонукати людей повірити в майбутнє служіння Ісуса, Агнця Божого, «що на Себе бере гріх світу» (Івана 1:29).

`Прочитайте Євр. 7:11-16. Навіщо потрібно було змінювати закон?`

У тексті Євр. 7:12 апостол Павло пояснює, що зміна священства вимагала зміни левитського закону. Чому? Тому що діяв дуже суворий закон, який забороняв звершувати служіння священника людині, яка не належала до лінії Левія через Аарона (див. Чис. 3:10; 17:4, 5). У текстах Євр. 7:13, 14 апостол говорить, що Ісус був з роду Юди, тому закон священства забороняв Йому бути священником. Павло стверджує, що призначення Ісуса Первосвященником означало: Бог змінив закон священства.

Прихід Ісуса також означав зміну закону жертвоприношень. Раніше грішникам потрібно було приносити різні жертви, щоб отримати викуплення (див. Левит 1-7), але коли Ісус прийшов і приніс досконалу жертву, унаслідок укладання нового завіту й більшого одкровення Плану спасіння, закон жертвоприношення тварин також було скасовано (див. Євр. 10:17, 18).

`Поміркуйте про нескінченну кількість жертвоприношень, принесених у давнину. Усі вони вказували на Ісуса, проте жодне з них (і навіть усі разом) не могло по-справжньому заплатити за наші гріхи. Чому лише смерть Христа була достатньою ціною за них?`