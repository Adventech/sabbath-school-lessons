---
title:  Місіонерська історія
date:   04/02/2022
---

#### Хоробрий місіонер
_Дейзі Юнг_

Я завжди була боязка. Коли я переїхала до гуртожитку навчального закладу в Південній Кореї, до якого вступила, для того щоб заснути вночі, мені доводилося слухати християнські пісні, які зміцнювали мій дух. Коли в мене вкрали 10 000 південнокорейських вон (близько 10 доларів США) у вбиральні вокзалу, я боялася знову туди ввійти.

Страх остаточно оволодів мною, коли я протягом року звершувала служіння студентки-місіонерки в сільській місцевості на Філіппінах. Молоді чоловіки, яким було цікаво познайомитися зі мною, молодою іноземкою, збиралися вночі навколо мого, освітленого свічками, будинку, насвистуючи, а іноді й зазираючи у вікна. Я почала страждати від безсоння і могла заснути тільки на світанку після прослуховування християнських пісень і читання Біблії.

Нині я живу в Південній Азії разом із чоловіком і двома синами, але все одно продовжую непокоїтися і боятися. Багато разів мій чоловік спостерігав, як я уважно оглядаю все в автобусах або поїздах, перш ніж заплющити очі й заснути.

— Дейзі, — якось сказав він, — мені справді цікаво, як така боязка людина, як ти, зважилася на місіонерську роботу?!

Це була правда. Я була місіонеркою-боягузкою. Я вважала за краще звершувати служіння тільки в безпечних місцях.

Та одного разу я змінила своє ставлення до місіонерського служіння. Якось за вечерею ми із синами обговорювали тему війни. Я сказала хлопчикам, що у світі точиться багато воєн. І мій семирічний син на ім’я Сейнт, у якого було багато страхів, як і в мене, із цікавістю запитав:

— Мамо, тоді ми не зможемо вирушити в такі місця на служіння?

— Ми не зможемо поїхати в небезпечні місця, — відповіла я.

— Тож там люди не дізнаються про Ісуса? — запитав Сейнт.

— Так, багато людей помирає, не знаючи Ісуса.

Сейнт твердо сказав:

— Мамо, тоді ми поїдемо в ті місця. Поїдемо туди і будемо місіонерами.

Як я могла суперечити такому прагненню?

— Добре, колись ми так і зробимо, — погодилася я.

Після цієї розмови я зрозуміла, що занадто хвилююся про себе і не довіряю Богові. Змінилися і мої щоденні молитви. Тепер я молюся так: «Боже, дай мені міцну віру. Допоможи мені любити людей, бути поруч із ними і піклуватися про них. Допоможи мені довірити Тобі свою безпеку».

_Ця історія ілюструє місіонерську мету № 1 стратегічного плану Адвентистської церкви на період з 2020 по 2025 роки під назвою «ІДЕМО РАЗОМ». Мета звучить так: «Відродити концепцію всесвітньої місії і жертовного місіонерського служіння як способу життя, що залучає до свідчення про Христа і до справи формування Його послідовників не тільки пасторів, а й усіх членів Церкви — і молодих, і літніх». Дізнайтеся більше на IWillGo2020.org._