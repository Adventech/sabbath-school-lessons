---
title:  Безгрішний священник
date:   03/02/2022
---

`Прочитайте Євр. 7:26. Які п’ять характеристик Ісуса наведені в тексті?`

**Ісус — «святий».** Це означає, що Він безгрішний перед Богом (Євр. 2:18; 4:15; 5:7, 8). У давньогрецькому перекладі Старого Завіту той самий грецький термін використовували щодо людей, які підтримують свої взаємини завіту з Богом і людьми.

**Ісус «непричетний до зла».** Він залишався чистим і неторканим злом, хоч «був випробуваний у всьому» (Євр. 4:15; 2:18). Досконала безгрішність Ісуса ‒ важлива частина Його священства і служіння. Старий Завіт передбачав, що жертовні приношення повинні бути «безвадними», аби бути бажаними Богу (див. Левит 1:3, 10). Досконалий послух Ісуса під час Його земного життя дозволив Йому принести Себе як прийнятну жертву Богові (див. Євр. 9:14).

**Ісус «відділений від грішників».** Часова форма грецького дієслова передбачає: тепер Ісус відокремлений від грішників, і це почалося в певний момент часу. Він зазнав ворожого ставлення з боку грішників під час Свого земного життя, але, подолавши все, сів праворуч Бога (Євр. 12:2, 3). Ісус також «відділений від грішників» з огляду на те, що Він абсолютно безгрішний (Євр. 4:15).

**Ісус «вищий за небо».** Це означає, що Він дуже звеличений усім творінням і тому єдиний з Отцем. У псалмах Той, Хто піднесений «над небо», ‒ це Сам Бог (Псал. 57:6, 11, 12; 108:5, 6).

**Ісус був повністю Людиною.** Однак Він не був грішним, як ми (див. Євр. 2:14-16; 4:15). Він досконалий не лише тому, що ніколи не грішив, а й тому, що не був зіпсований гріхом, як ми.

Оскільки Ісус, як і ми, був повністю Людиною, Він також є нашим прикладом. Він показує нам, як жити (див. Євр. 12:1-4). Христос ‒ Взірець, який ми повинні наслідувати (див. 1 Петра 2:21-23). Оскільки ми маємо Христа «святого, невинного, непричетного до зла, відділеного від грішників» (Євр. 7:26), Він є нашим Спасителем, і ми можемо відображати Його характер.

`Хоч Ісус був людиною, як і ми, Він ніколи не грішив. Яка дорогоцінна істина! Замисліться над тим, який святий наш Господь! Як обітниця про те, що Його святість зараховується нам через віру, допомагає нам на шляху спасіння?`