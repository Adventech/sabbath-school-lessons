---
title:  Вічний священник
date:   02/02/2022
---

`Прочитайте Євр. 7:16. На якій підставі Ісус став Первосвященником?`

Ісус став нашим Первосвященником. Наслідки цього факту приголомшливі. Вони означають, що служіння Ісуса неможливо перевершити. Він спасає повністю й навіки (див. Євр. 7:25). Дароване Господом спасіння є повним і беззастережним. Воно досягає найпотаємніших аспектів людської природи (див. Євр. 4:12; 9:14; 10:1-4). Заступництво Ісуса перед Богом передбачає всі блага, даровані новим завітом.

Новий завіт значно більше, ніж просто прощення гріхів. Він означає, що Закон буде написаний у нас на серці, ми станемо новими людьми в Ньому і Євангеліє буде поширене по всьому світу (див. Євр. 8:10-12). Єдиний з Богом і людьми, Ісус є нашим Посередником перед Отцем (див. 1 Тим. 2:5). І Бог незмінно прихильний до Нього, як до Того, Хто приніс Своє життя в жертву.

`Прочитайте Євр. 7:22. Який взаємозв’язок є між Ісусом і новим завітом?`

Ісус ‒ Поручитель нового завіту, оскільки Бог поклявся, що Господь Ісус буде священником «навіки» (див. Євр. 7:21). Легко втратити важливість цієї обітниці. Павло вже згадував клятви, дані Богом поколінню ізраїльтян, що блукали пустелею, й Аврааму (див. 3:7-11; 6:13-15). Різниця між цими клятвами й даною Синові обітницею полягає в тому, що клятви були дані смертним людям. Клятва залишається в силі, доки живі ті, кому вона дана. Клятва Бога поколінню ізраїльтян, що блукали пустелею, й Аврааму діяла доти, доки було живе те покоління й нащадки Авраама.

Однак Божа клятва, дана безсмертному Синові, залишається дієвою назавжди. Поручитель повинен був зазнати того ж покарання, зокрема і смерті, що й людина, для якої він виступав Поручителем. Жертва Божого Сина і клятва Отця ‒ це гарантія того, що Бог не відступиться від Своїх обітниць. Ось наскільки ми можемо бути впевнені в спасінні, дарованому нам в Ісусі!