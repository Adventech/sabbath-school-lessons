---
title:  Священник від імені людей
date:   30/01/2022
---

`Прочитайте Євр. 5:1-10. Яка роль первосвященника і як, згідно з наведеним уривком, Ісус виконує цю роль?`

Основна мета левитського священства ‒ посередництво між грішними людьми і Богом. Первосвященників призначав Бог для служіння від імені людей, тому первосвященники мали бути милосердними й розуміти людські слабкості.

В уривку Євр. 5:5-10 Павло показує, що Ісус досконало виконує це призначення: Його призначив Сам Бог (вірші 5, 6), і, крім того, Христос розуміє нас, бо також постраждав (вірші 7, 8).

Однак є деякі важливі відмінності. Ісус не був обраний «з-поміж людей» (вірш 1). Натомість Він прийняв людську природу, щоб, окрім іншого, послужити нам як Первосвященник. Ісус приносив жертви не за Свої гріхи (вірш 3), а лише за наші, оскільки Він був безгрішним (Євр. 4:15; 7:26-28).

У Посланні до євреїв сказано, що Ісус молився «до Того, Який може спасти Його від смерті, і був вислуханий» (Євр. 5:7). Тут ідеться про другу смерть, від якої Бог спас Христа, коли воскресив Його (Євр. 13:20). Павло також говорить, що Ісус «навчився послуху» (Євр. 5:8). Послух був новим для Ісуса не тому, що Він був неслухняний, а тому, що Він був Богом.

Страждання і смерть Ісуса на хресті ‒ важлива частина Його священницького служіння. Страждання не «удосконалили» Ісуса в тому розумінні, що Він став більш моральним бездоганним. Страждання не зробили Його милосерднішим. Навпаки, Ісус саме тому й прийшов на Землю, бо завжди був милосердним і тому співчував нам (див. Євр. 2:17). У Посланні до євреїв ідеться про те, що реальність братерської любові Ісуса, автентичність Його людської природи і глибина Його покірності волі Отця як Представника людства виявилися саме через страждання. Він був «досконалий» у тому розумінні, що Його страждання і хресна смерть зробили Його нашим Первосвященником. Саме Його життя досконалого послуху, а потім і Його смерть на хресті стали тим жертовним приношенням, яке Ісус як наш Первосвященник представив Отцю.

`У тексті 1 Петра 2:9 сказано, що ми «царське священство». Якщо ми маємо таке високе звання, яким має бути наше ставлення до людей? Чого навчає нас щодо цього життя Ісуса?`