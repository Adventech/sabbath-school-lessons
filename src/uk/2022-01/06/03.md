---
title:  За чином Мелхиседека
date:   31/01/2022
---

`Прочитайте Бут. 14:18-20 і Євр. 7:1-3. Хто такий Мелхиседек і чому він був прообразом Ісуса?`

Мелхиседек був водночас і царем, і священником. За своїм становищем він був вище Авраама, оскільки Авраам платив йому десятину. Так само Ісус ‒ Цар і Священник (див. Євр. 1:3). Однак, на відміну від Мелхиседека, Ісус був безгрішним (див. Євр. 7:26-28).

Текст Євр. 7:15 пояснює, що Ісус є Священником «за подобою Мелхиседека». Саме так треба розуміти більш ранній вислів «за чином Мелхиседека» (Євр. 5:6). Ісус не був наступником Мелхиседека, але Його священство було подібним.

Наприклад, Павло говорить, що в Мелхиседека не було батька, матері, генеалогії, дати народження і смерті. Дехто припускає, що Мелхиседек був втіленням Ісуса за часів Авраама. Проте ця думка не відповідає аргументам Послання до євреїв. Слова, що Мелхиседек «подібний до Божого Сина», наводять на думку: він усе ж таки відрізнявся від Ісуса (див. Євр. 7:3).

Було припущення, що Мелхиседек ‒ небесна істота, але це зруйнувало б аргументи Послання до євреїв. Якби в Мелхиседека не було батька і матері, початку і кінця, він був би Самим Богом. У такому разі небесне, повністю Божественне священство Мелхиседека мало передувати служінню Ісуса. Якби це було так, то, як написано в Посланні до євреїв, «чому мав з’явитися ще інший Священник» (Євр. 7:11)? І в цьому розбіжність.

Послання до євреїв використовує мовчання Писання щодо народження, смерті й генеалогії Мелхиседека, щоб представити його як _прообраз_, символ священницького служіння Ісуса (див. Бут. 14:18-20), і показує, що Сам Ісус вічний. По суті, Мелхиседек був царем-священником, який служив прообразом Христа.

«Саме Христос говорив через Мелхиседека, священника Бога Всевишнього. Мелхиседек не був Христом, але він був голосом Божим у світі, представником Отця. Христос звертався до всіх поколінь минулого; Він вів Свій народ і був світлом світу» (Е. Уайт. Вибрані вісті. Кн. 1. С. 409).

`Як одкровення про Мелхиседека вказує методи, якими Бог діє там, де ніколи не проповідували місіонери?`