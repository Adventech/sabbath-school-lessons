---
title:  Новий і живий шлях через завісу
date:   02/03/2022
---

`Прочитайте Євр. 10:19-22. Яке запрошення для нас міститься в цьому уривку?`

Апостол Павло стверджує у своєму Посланні до євреїв, що Христос увійшов до Небесного святилища й пропонує нам наслідувати Його приклад. Ця ідея узгоджується з раніше наведеною думкою про те, що Ісус є Вождем і Предтечею віруючих (див. Євр. 2:10; 6:19, 20; 12:2). «Нова і жива дорога» ‒ це новий завіт, який започаткував Ісус Своєю жертвою і вознесінням. Вислів «нова і жива» контрастує з описом старого завіту, що старіє і близький до зотління (див. Євр. 8:13). Дорога нова і жива дає нам змогу наближатися до Бога з упевненістю, але не тому, що хороші ми чи наші діла, а лише завдяки звершенням Христа, Котрий виконав усі вимоги завіту.

У Посланні до євреїв зазначено: набрання чинності старого завіту передбачало відкриття святилища і посвячення священників (див. Євр. 9:18-21; пор. Вих. 40; Левит 8, 9). Метою завіту було встановити близькі взаємини між Богом і Його народом (див. Вих. 19:4-6). Коли Ізраїль прийняв ці стосунки, Бог відразу ж наказав побудувати святилище, щоб Він міг жити серед них. Відкриття святилища і присутність Бога серед Його народу стало тим моментом, коли був укладений завіт між Богом і Ізраїлем.

Це ж стосується і нового завіту. Новий завіт також передбачає початок священицького служіння Ісуса заради нас після Його вознесіння (див. Євр. 5:1-10; 7:1-8:13).

Вознесіння Ісуса перед лицем Бога відкрило нову еру для народу Божого. У третьому розділі книги пророка Захарії згадується, що сатана стояв по правиці Бога, звинувачуючи Його народ, і представляв їхнього первосвященника Ісуса, сина Єгосадакового (див. Зах. 3:1; 6:11). Цей самий обвинувач поставив запитання щодо вірності Йова (див. Йова 1, 2). Однак завдяки жертві Христа сатана був вигнаний із Небес (Об’явл. 12:7-12, порівн. з Івана 12:31; 16:11). Тепер нашим Посередником є Ісус; завдяки Своїй жертві та вірності Він гарантує нам спасіння!

`Які звинувачення перед Богом висунув би проти нас сатана, якби міг? Хоч він неправдомовець, та чи довелося б йому говорити неправду, щоб домогтися нашого осуду? У чому наша єдина надія?`