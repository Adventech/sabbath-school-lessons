---
title:  Боже запрошення
date:   28/02/2022
---

`Прочитайте Євр. 12:18-21. Яким був досвід Ізраїлю на горі Сінай?`

Коли Бог покликав Ізраїль з Єгипту, Його план полягав у тому, аби встановити з ними особисті близькі взаємини. Він сказав: «Ви бачили, що Я зробив був Єгиптові, і носив вас на крилах орлиних, і привів вас до Себе» (Вих. 19:4).

Потім через Мойсея Господь дав необхідні інструкції, щоб підготувати народ до зустрічі з Ним (див. Вих. 19:10-15). На всіх, хто ризикнув би підійти до підніжжя гори без підготовки, чекала смерть. Протягом двох днів люди готувалися, і третього дня, «як сурма засурмить протяжливо», Бог наказав людям вийти на гору (див. Вих. 19:13). Він хотів, щоб увесь народ відчув те ж саме, що й Мойсей і старійшини, коли вони вийшли на гору і «споглядали на Бога, ‒ і їли й пили» в Його присутності (див. Вих. 24:9-11). Пізніше люди зрозуміли: вони бачили славу Бога й Він міг говорити «з людиною ‒ і вона жива!» (П. Зак. 5:24). Та коли настав вирішальний момент, їм не вистачило віри. Через роки Мойсей докорив їм: «Ви боялися огню, і ви не зійшли на гору» (вірш 5). Натомість вони попросили Мойсея бути їхнім посередником (вірші 25-27, пор. з Вих. 20:18-21).

Прояв Божої святості на горі Сінай повинен був навчити людей «боятися», тобто благоговійно ставитися до Господа, поважати Його. «Страх Господній» веде до життя, мудрості й слави (П. Зак. 4:10, порівн. з Псал. 111:10; Прип. 1:7; 9:10; 10:27), допомагаючи зрозуміти, що Бог милосердний милостивий (див. Вих. 34:4-8). Утім, хоч Господь бажав, щоб Ізраїль прийшов до Нього, люди злякалися й попросили Мойсея бути їхнім посередником. Опис подій на горі Сінай у Посланні до євреїв перегукується зі словами Мойсея, який нагадав народу про їхнє невірство й відступництво під час поклоніння золотому теляті, а також про те, що через їхній гріх він боявся зустрітися з Богом (див. П. Зак. 9:19). Така поведінка людей була наслідком їхнього невірства.

`Чому завдяки Ісусу ми можемо не боятися приходити до святого Бога? На яких умовах ми можемо прийти до Нього?`