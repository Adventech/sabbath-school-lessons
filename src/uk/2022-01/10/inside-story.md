---
title:  Місіонерська історія
date:   04/03/2022
---

#### Бог — безстрашний свідок
_Ганна Ліхолет_

Коли мені було 18 років, я дуже хотіла розповідати про Ісуса іншим, але боялася.

— Я боюся, — молилася я часто. — Я не знаю, як розповідати про Тебе.

Одного разу я дізналася, що мені потрібна операція. Мене госпіталізували. Зайшовши до лікарняної палати, я звернула увагу, що три з шести ліжок були зайняті. Пацієнтки читали і дивилися телевізор. Операція була призначена на наступний день. «Що мені робити? — міркувала я. — Що роблять перед операцією?»

Я розгорнула свою Біблію. Жінка навпроти мене відразу ж заговорила.

— Ви християнка? — запитала вона.

— Так, — відповіла я.

— До якої церкви ви ходите?

Я не хотіла говорити, що я адвентистка сьомого дня, щоб уникнути неприємної розмови. Багато росіян належать до Російської православної церкви і вважають адвентистів сьомого дня сектантами.

— Я протестантка, — сказала я.

Моя відповідь не задовольнила жінку.

— До якої протестантської церкви ви належите?

Що я могла сказати?

— Я адвентистка сьомого дня.

Широка усмішка осяяла обличчя жінки.

— О, адвентистка сьомого дня! — вигукнула вона. — Я знаю адвентистів! Вони чудові люди!

Жінка з ентузіазмом розповіла про Церкву, свою роботу і Заокський адвентистський університет. Двоє інших пацієнток мовчки слухали. Вони ніколи не чули про Адвентистську церкву.

— Адвентисти — гарні християни! — сказала жінка. — Мій батько знає кількох добрих адвентистів.

Поки вона говорила, до палати увійшов лікар. Він був здивований, побачивши її.

— Що ви тут робите? — запитав він.

— Що ви маєте на увазі? — здивувалася жінка.

— Я сказав виписати вас ще вчора. Ви вже повинні бути вдома.

Чоловік приїхав за нею через 30 хвилин.

Дивлячись на її порожнє ліжко, я зрозуміла: Бог у такий спосіб відповів на мої молитви. Господь явив Себе Сам у моїй лікарняній палаті. Я нічого не зробила. Бог зробив усе. Так нші пацієнтки дізналися, що я адвентистка і що адвентисти люблять Ісуса всім своїм серцем.

До госпіталізації я ходила до церкви і вірила в Ісуса. Проте бути християнином — це щось більше. Бути християнином також означає розповідати іншим про Ісуса. Якщо ви хочете поділитися з Ним, Він може це влаштувати. Він усе зробить за вас.