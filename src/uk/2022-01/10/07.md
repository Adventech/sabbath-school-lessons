---
title:  Для подальшого дослідження
date:   04/03/2022
---

«Вознесіння Христа на Небо було знаком того, що Його послідовники отримають обіцяне благословення. На нього вони мали чекати, перш ніж узятися за виконання своєї справи. Христос, увійшовши небесними ворітьми, був посаджений на престол при загальному поклонінні ангелів. Щойно ця церемонія була завершена, Святий Дух щедрими потоками зійшов на учнів і Христос був воістину прославлений тією славою, котру мав у Отця від віковічних часів. Злиття Духа в день П’ятидесятниці було ознакою Неба, що коронація завершилася. Згідно зі Своєю обітницею Він послав Своїм послідовникам Святого Духа з Неба на знак того, що прийняв усяку владу на Небі й на Землі як Цар і Священник та є Помазаником над Своїм народом...

Учні могли впевнено вимовляти ім’я Ісуса, оскільки Він був їхнім Другом і Старшим Братом! Близько спілкуючись із Христом, вони сиділи з Ним на Небесах. Як же палко вони свідчили про Нього!» (Е. Уайт. Дії апостолів. С. 38, 46).

**Запитання для роздумів:**

`1. Псалмист сказав: «Душа моя спрагнена Бога, Бога Живого! Коли я прийду й появлюсь перед Божим лицем?» (Псал. 42:3). Як ми можемо мати таку ж спрагу прийти перед лице Боже? Якщо ми не радіємо перед Богом тепер, коли поклоняємося Йому й з вірою приходимо до Нього, чи будемо ми радіти в майбутньому протягом усієї вічності? Які фактори допомагають нам відчувати радість перед Богом?`

`2. В одній книзі, де висміюється віра, ідеться про те, що хтось створив робота, який вірив замість людей. Хоча це й вигадка, як ми можемо бути впевненими, що не чинимо подібно до Ізраїлю в пустелі, тобто не покладаємося на посередників між нами і Богом? Ми схильні давати можливість іншим людям вивчати Біблію за нас і знаходити в ній перлини істини. Деякі люди схильні думати, що заступницькі молитви інших людей мають більшу вагу перед Богом, ніж їхні власні молитви. Чому нам слід уникати цієї духовної пастки? Чому завдяки Ісусу ми можемо безпосередньо приходити до Бога, не маючи потреби в людях-посередниках?`

`3. Послання до євреїв — це запевнення в спасінні. Однак чому нам необхідно бути обережними, щоб не прийняти самовпевненість за впевненість у спасінні?`