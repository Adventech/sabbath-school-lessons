---
title:  Необхідність завіси
date:   01/03/2022
---

Термін, який євреї використовують для позначення завіси _(катапéтасма)_, може стосуватися завіси двору (див. Вих. 38:18), завіси біля входу до зовнішнього приміщення святилища (див. Вих. 36:37) і внутрішньої завіси, яка відділяє Святе від Святого святих (Вих. 26:31-35). Ці три завіси були водночас входами і кордонами, які могли перетнути лише деякі люди.

`Прочитайте Левит 16:1, 2; 10:1-3. Яке попередження міститься в цих текстах?`

Завіса була захистом для священників, коли вони служили перед святим Богом. Коли Ізраїль згрішив, поклонившись золотому теляті, Бог сказав Мойсеєві, що не супроводжуватиме х на шляху до Землі обітованої, «бо ти народ твердошиїй, щоб Я не вигубив тебе в дорозі» (Вих. 33:3). Тому Мойсей пересунув намет зібрання й поставив його далеко від табору (вірш 7). Однак після прохання Мойсея Господь усе ж таки погодився піти серед них (вірші 12-20), але вжив деяких запобіжних заходів для захисту людей від Своєї присутності.

Наприклад, Ізраїль розташовувався табором в чіткому порядку, залишаючи посередині порожній простір, на якому була скинія. Крім того, навколо скинії розмістили житла левитів, щоб захистити святилище від зазіхань сторонніх (див. Чис. 1:51; 3:10). Фактично вони були чимось на зразок людського покрову, що захищає народ Ізраїлю: «А Левити отаборяться навколо скинії свідоцтва, ‒ щоб не було гніву на громаду Ізраїлевих синів. І будуть Левити виконувати сторожу скинії свідоцтва» (Чис. 1:53) .

Ісус, наш Первосвященник, є в переносному значенні нашою завісою (див. Євр. 10:20). Через Своє втілення Бог розкинув Свій намет серед нас і дав нам можливість споглядати Його славу (див. Івана 1:14-18). Завдяки Ісусу святий Бог може тепер жити серед недосконалих людей.

`Поміркуйте: Усесильний Бог, Який створив Усесвіт, жив серед Свого народу, який тоді був нацією рабів-утікачів. Як це свідчить про те, що Він дуже близький до нас?`