---
title:  Ісус перед Отцем
date:   27/02/2022
---

`Прочитайте Євр. 9:24. Згідно з текстом, якою була мета вознесіння Ісуса на Небо?`

Бог наказав Ізраїлю, щоб усі представники чоловічої статі тричі на рік приходили до Єрусалиму, щоб з’явитися перед Господом з приношенням. Для цього були призначені свято Пасхи (Опрісноків), свято Тижнів (П’ятидесятниця) і свято Кучок (див. Вих. 23:14-17; П. Зак. 16:16). Пасха знаменувала звільнення Ізраїлю з Єгипту. П’ятидесятниця була пов’язана зі збиранням ячменю, і до часу Нового Завіту вона також указувала на дарування Закону на Сінаї. Свято Кучок нагадувало народу про Божу турботу про Ізраїль під час їхнього перебування в пустелі. Згідно з Новим Завітом, усі свята Старого Завіту також мають пророче значення.

У тексті Євр. 9:24 згадується вознесіння Ісуса Христа, Котрий увійшов «в саме небо, щоб… з’явитися перед Божим обличчям за нас». Він увійшов до справжньої святині ‒ Небесної, щоб постати перед Отцем із кращою жертвою (див. Євр. 9:23, 24) ‒ Своєю кров’ю.

Ісус із дивовижною точністю виконав пророче значення всіх паломницьких свят. Він помер у день приготування до Пасхи, о дев’ятій годині, у час принесення в жертву пасхальних ягнят (див. Івана 19:14; Матв. 27:45-50). Господь воскрес на третій день і вознісся на Небеса, щоб отримати підтвердження в прийнятті Його жертви (див. Івана 20:17; 1 Кор. 15:20) саме тоді, коли священник повинен був піднести перед Господом перший сніп стиглого ячменю (див. Левит 23:10-12). Потім через 40 днів вознісся, щоб сісти праворуч Бога й урочисто ввести в дію новий завіт (див. Дії 1, 2).

Метою паломництва в стародавньому Ізраїлі було споглядати обличчя Бога (див. Псал. 42:3). Це означало пізнати прихильність Бога (див. Псал. 17:15). Так само єврейський вислів «шукайте Мого лиця» означав «просити Бога про допомогу» (див. 2 Хронік 7:14; Псал. 27:8; 105:4). Саме в такому сенсі Послання до євреїв говорить про вознесіння Ісуса. Він вознісся до Бога з досконалою жертвою. Господь також вознісся на Небо, щоб з’явитися перед обличчям Отця як наш Предтеча (Євр. 6:19, 20). Він зробив обітницю реальністю для всіх віруючих, які мандрують, прагнучи до небесної Вітчизни і з нетерпінням очікуючи «міста з підвалинами, творцем і будівничим якого є Бог» (Євр. 11:10, 13-16).

`Чому все, що зробив Христос (не тільки на хресті, але й досі робить на Небесах як Посередник), дає нам упевненість у спасінні?`