---
title:  Вони побачать Його обличчя
date:   03/03/2022
---

`Прочитайте Євр. 12:22-24. У якому розумінні ми вже досягли небесного Єрусалима й Божого престолу?`

Через віру ми вже «приступили» до гори Сіон, небесного Єрусалиму. У цьому розумінні наш досвід передбачає майбутнє. Отже, небесний Єрусалим ‒ це «те, що переконує про речі, недоступні для споглядання», але гарантоване нам через віру (Євр. 11:1).

Крім того, указаний уривок повідомляє, що ми приступили до гори Сіон, перед лице Бога через нашого Представника Ісуса (див. Ефес. 2:5, 6; Колос. 3:1). Вознесіння Христа ‒ це не питання віри, а історичний факт, що надає переконливої сили визнанню твердо триматися свого віросповідання (Євр. 4:14; 10:23). Павло пише: «Отож, маючи великого Первосвященника, Який пройшов небеса, ‒ Ісуса, Божого Сина, ‒ тримаймося визнання... Тому приступаймо сміливо до престолу благодаті» (Євр. 4:14, 16).

Через нашого Посередника ми вже приступили до Небес, тому повинні й діяти відповідно. Через Нього ми скуштували «небесного дару», і «доброти Божого Слова», і «сили майбутнього віку» (Євр. 6:4, 5). Факт, що Ісус вознісся і служить у Небесному святилищі, ‒ це «якір для душі, міцний і надійний» (вірш 19), гарантія того, що всі обітниці правдиві та гідні довіри (Євр. 7:22). Для нас віра має історичне підґрунтя.

Однак задум Бога виконався не лише в Ісусі, а й у нас. Як було сказано раніше, вознесіння Ісуса стало виконанням типології двох щорічних паломництв Ізраїлю ‒ Пасхи і П’ятидесятниці. Згідно з Посланням до євреїв і книгою Об’явлення, останнє паломництво, свято Кучок, ще не завершене. Ми святкуватимемо його разом з Ісусом, коли увійдемо до міста, «будівничим якого є Бог», до небесної Вітчизни (див. Євр. 11:10, 13-16). Ми не зводитимемо кущі, але Божа оселя зійде з Неба, і ми перебуватимемо з Ним навіки — віків (див. Об’явл. 7:15-17; 21:1-4; 22:1-5; Чис. 6:24-26).

`Як ми можемо зробити обітницю вічного життя реальною для нас уже тепер, у світі, сповненому болю і страждань? Що ви можете відповісти тим, хто стверджує, що це лише фантазія, яка полегшує нам життя тут і зараз?`