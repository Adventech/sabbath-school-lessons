---
title:  За невірство
date:   24/01/2022
---

`Прочитайте Євр. 3:12-19. Чому Ізраїль не зміг увійти до обіцяного спокою?`

Сумна історія: звільнені з Єгипту ізраїльтяни не змогли увійти в спокій, обіцяний їм Богом. Коли Ізраїль прибув до Кадеш-Барнеа на кордоні Обітованої землі, їм не вистачило віри. Розділи 13 і 14 книги Числа пояснюють, що ізраїльські розвідники «пустили… злу вістку про той Край, що розвідали його» (див. Чис. 13:32). Підтвердивши, що край «тече молоком та медом», вони заявили: тамтешні жителі сильні, міста укріплені й завоювати їх неможливо.

Ісус Навин і Калев погодилися з тим, що «край хороший», не заперечували факт, що люди там сильні, а міста укріплені. Проте вони запевнили, що з Ізраїлем Бог, Котрий допоможе їм заволодіти цією землею (див. Чис. 14:7-9). Однак ті ж люди, які бачили, як Бог зруйнував карами Єгипет (див. Вих. 7-12), знищив армію фараона в Червоному морі (розділ 14), давав Своєму народові хліб з неба (розділ 16) і воду зі скелі (розділ 17), постійно присутній у стовпі хмарному й вогненному й керував через нього (Вих. 40:36-38), ‒ ті ж самі люди тепер не повірили Йому. Трагічна іронія в тому, що покоління, котре бачило такий могутній прояв Божої сили, стало символом невірності (див. Неем. 9:15-17; Псал. 106:24-26; 1 Кор. 10:5-10).

Бог обіцяє Своїм дітям дари, недоступні людині. Ось чому вони засновані на благодаті й доступні тільки через віру. Текст Євр. 4:2 пояснює: отримана Ізраїлем обітниця не принесла їм користі, «бо не слухали з вірою».

Ізраїль підійшов до кордонів Обітованого краю як один народ. Однак, зіткнувшись із суперечливими вістками від розвідників, вони ототожнили себе з тими, кому бракувало віри. Віра або її відсутність впливають на інших, передаючись їм. Ось чому апостол Павло переконує своїх читачів: «Потішайте себе щодня» (Євр. 3:13), «Будьмо уважні один до одного, заохочуймо до любові та добрих діл» (Євр. 10:24); «Пильнуйте, щоб ніхто не був позбавлений Божої благодаті» (Євр. 12:15).

`У який спосіб ви можете допомогти зміцнити віру своїх братів і сестер? Як можете бути впевнені, що ніколи не скажете й не зробите нічого, що могло б послабити віру іншого?`