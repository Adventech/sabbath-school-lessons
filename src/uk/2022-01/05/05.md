---
title:  Входячи до Його відпочинку
date:   26/01/2022
---

`Прочитайте Євр. 3:11 і 4:1, 3, 5, 10. Що Бог говорить про відпочинок, до якого запрошує нас увійти?`

І заповідь про суботу у Вих. 20:8-11, і повторний її виклад Мойсеєм у П. Зак. 5:12-15 закликають нас згадати, що Бог зробив для нас. Як ми побачили, зафіксовані на кам’яних скрижалях Божі слова вказують на завершення Його творчих дій (див. Вих. 31:18; 34:28). У книзі Повторення Закону Ізраїлю наказано дотримуватися суботи, з огляду на те, що Бог завершив справу їхнього визволення від єгипетського рабства. Вихід з Єгипту вказував на остаточне звільнення від гріха, яке Христос здійснив на хресті, коли вигукнув: «Звершилося!» (Івана 19:30). Тому субота подвійно благословенна й дуже важлива для християн.

Господь запрошує нас не просто відпочити, а увійти до Його відпочинку. У Біблії слово «відпочинок» може позначати спокій у землі Ханаанській (див. П. Зак. 3:20), храм, де був ковчег завіту (див. 2 Хронік 6:41), або суботу, у якій Бог і Його народ «відпочивають» від своєї праці (див. Вих. 20:8-11). Тепер Господь запрошує нас увійти до Його відпочинку.

`Прочитайте тексти Євр. 4:9-11, 16. Що ми покликані робити?`

Суботній відпочинок указує на факт, що Бог завершив Свою працю творіння (див. Бут. 2:1-3; Вих. 20:8-11) або викуплення (див. П. Зак. 5:12-15). Так само зведення Ісуса на престол в Небесному храмі знаменує собою те, що Він приніс досконалу жертву для нашого спасіння (див. Євр. 10:12-14).

Зверніть увагу: Бог відпочиває лише після того, як забезпечить наше благополуччя. Під час творіння Він увійшов до відпочинку після завершення створення світу. Пізніше Господь відпочивав у храмі після того, як завоювання обіцяної Аврааму землі було завершене перемогами Давида, й Ізраїль «безпечно сидів» (1 Цар. 5:1-5; пор. з Вих. 15:18-21; П. Зак. 11:24; 2 Сам. 8:1-14). Бог установив дім для Себе лише після того, як Ізраїль і цар побудували будинки собі.

`Як ми можемо ввійти до Божого відпочинку вже зараз? Тобто як можемо бути впевненими в спасінні, яке маємо в Христі, а не в собі?`