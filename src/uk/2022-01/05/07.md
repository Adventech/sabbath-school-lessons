---
title:  Для подальшого дослідження
date:   28/01/2022
---

Дуже важливо, що Павло в Посланні до євреїв використовував саме суботній відпочинок (а не відпочинок у неділю) як символ спасіння через Божу благодать. Згадування суботнього відпочинку в такому контексті означає, що віруючі вшановували суботу. Однак, починаючи з другого століття нашої ери, у церкві відбулися значні зміни. Дотримання суботи перестали вважати символом спасіння, натомість воно стало символом вірності юдаїзму й старому завіту, якого слід було уникати. Дотримання суботи стало еквівалентом «юдаїзації». Наприклад, Ігнатій Богоносець (жив близько 110 р. н. е.) зауважив: «Ті, хто жив за старим порядком, віднайшли нову надію. Вони вже не дотримуються суботи, а дотримуються дня Господа ‒ дня, коли наше життя воскресло з Христом» (Jacques B. Doukhan, Israel and the Church: Two Voices for the Same God (Peabody, MA: Hendrickson Publishers. 2002). Р. 42). Так само й Маркіон Синопський наказав своїм послідовникам постити в суботу на знак відкидання євреїв і їхнього Бога, а Марк Піавоній Вікторин не хотів справити враження, що «дотримувався суботи юдейської» (Israel and the Church. Рp. 41-45). Оскільки дотримання суботи перестало бути символом спасіння через благодать, значення суботнього відпочинку в християнській церкві було втрачене.

«Субота – символ Христової сили, яка освячує нас. І вона дана всім, кого освячує Христос. Як знак Його освячувальної сили, субота дана всім, хто через Христа стає частиною Божого Ізраїлю...

Субота вказує їм на діла творіння – доказ Його могутньої сили викуплення. І хоч субота нагадує про втрачений мир Едену, вона сповіщає про мир, відновлений через Спасителя. І кожне творіння в природі повторює Його запрошення: «Прийдіть до Мене, всі втомлені та обтяжені, – і Я заспокою вас!» (Матв. 11:28)» (Е. Уайт. Бажання віків. С. 288, 289).

«Життя в Христі – це життя спокою. У християнина може не бути піднесених почуттів, але він завжди матиме внутрішню впевненість і мир. Ви покладаєтеся не на себе, а на ваше незнання – з Його мудрістю, ваше безсилля – з Його всемогутністю. Тому ви не повинні дивитися на себе; не дозволяйте думкам зосереджуватися на собі – дивіться на Христа. Розмірковуйте про Його любов, красу й досконалість Божественного характеру. Христос у Своєму самозреченні, Христос у Своєму приниженні, Христос у Своїй чистоті та святості, Христос у Своїй незрівнянній любові – ось теми над якими слід замислюватися» (Е. Уайт. Дорога до Христа. С. 70, 71).

**Запитання для роздумів:**

`1. Який зв’язок між дотриманням суботи й виправданням через віру?`

`2. У чому різниця між істинним дотриманням суботи та законницьким? Як нам не тільки зрозуміти цю різницю, а й пережити її в нашому дотриманні суботи?`