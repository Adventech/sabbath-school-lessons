---
title:  Передчуття нового творіння
date:   27/01/2022
---

`Порівняйте Вих. 20:8-11; П. Зак. 5:12-15 і Євр. 4:8-11. Які різні аспекти суботнього відпочинку зображують тексти?`

Вищезазначені тексти в книгах Вихід і Повторення Закону запрошують нас зазирнути в минуле. Вони закликають відпочивати в суботу, святкуючи Божі звершення при творінні й викупленні. Однак уривок Євр. 4:9-11 запрошує нас заглянути в майбутнє. Ці тексти повідомляють: Господь приготував суботній відпочинок, який чекає на нас у майбутньому. Дотримання суботи в такому разі набуває ще більшого значення. Суботній відпочинок не тільки увічнює пам’ять про минулі перемоги Бога, а й прославляє Божі обітниці про майбутнє.

Дотримання суботи завжди було частково звернене до майбутнього, але цим аспектом часто нехтували. Після гріхопадіння він був частиною обітниці про те, що одного разу Бог через Месію відновить творіння в його первісній славі. Господь наказав нам святкувати Його дії викуплення через дотримання суботи, бо вона вказує на кульмінацію викуплення в новому світі. Дотримання суботи ‒ це очікування Небес у нашому недосконалому світі.

У єврейській традиції субота завжди відображала це значення. У старозавітному апокрифі, книзі Адама та Єви, написаній між 100 р. до н. е. і 200 р. н. е., сказано: «Сьомий день ‒ ознака воскресіння, спокою прийдешнього століття». Згідно з іншим давньоєврейським джерелом, прийдешній вік ‒ це «день досконалого суботнього відпочинку тривалістю у вічність» (Jacob Neusner, The Mishnah, a New Translation (New Haven: Yale University Press. 1988). Р. 873). У більш пізньому джерелі «Отіот де Раббі Аківа» написано: «Ізраїль сказав перед Святим, благословенний Він ‒ Володар світу: “Якщо ми будемо дотримуватися заповідей, яку нагороду отримаємо?” Він відповів їм: “Світ, що прийде”. Вони сказали Йому: “Покажи нам його подобу”. Він показав їм суботу» (Theodore Friedman, «The Sabbath Anticipation of Redemption», Judaism: A Quarterly Journal. Vol. 16. Рp. 443, 444).

Субота, святий день відпочинку, призначена для святкування, радості й подяки. Дотримуючись суботи, ми свідчимо, що віримо обітницям Бога й приймаємо Його дар благодаті. Субота ‒ це жива й міцна віра. Її вшанування, імовірно, найбільш повне вираження нашої переконаності в тому, що ми спасенні благодаттю через віру в Христа.

`Як можна навчитися так дотримуватися суботи, щоб справді продемонструвати наше розуміння спасіння через віру (незалежно від діл Закону)? Чому суботній відпочинок відтворює спасіння через благодать?`