---
title:  Місіонерська історія
date:   28/01/2022
---

#### Довгоочікуваний спокій
_Ендрю Мак-Чесні_

Це був найгірший день у житті Йена, який проживає в одному із сіл на півдні Лаосу. До нього підійшов знахар і повідомив, що він помре.

— Ніхто не зможе тобі допомогти, — сказав знахар.

Йен був так наляканий, що не міг їсти і спати. Усі в його селі вважали, що слова знахаря завжди здійснюються. Він не міг обманювати.

Незабаром дружина Йена помітила, що з ним не все гаразд.

— Що трапилося? — запитала вона.

Йен розповів їй про свою зустріч зі знахарем.

— Я помру, — сказав він.

Він і його дружина не знали, що робити.

Одного разу Йен почув про невелику групу християн, які збиралися щосуботи для поклоніння Богові. Він ніколи не був у християнській Церкві, але вирішив дізнатися, чи може Бог християн допомогти йому.

Наступної суботи Йен і його дружина прийшли до церкви адвентистів сьомого дня. Він розповів членам Церкви свою історію і поділився страхом смерті.

Вислухавши Йена, члени Церкви розповіли йому про Ісуса. Вони сказали, що в Ісуса є сила не тільки врятувати його від передбаченої знахарем смерті, а й запропонувати йому вічне життя. Віруючі прочитали йому обітницю: «Бо так Бог полюбив світ, що дав Свого Єдинородного Сина, щоб кожний, хто вірить у Нього, не загинув, але мав життя вічне» (Івана 3:16).

Йен був дуже радий дізнатися про Ісуса, адже тепер у нього була надія одержати мир, який міг дарувати тільки Христос: «Мир залишаю вам, Мій мир Я даю вам. Не так, як світ дає, Я даю вам. Хай не тривожиться ваше серце і не лякається» (Івана 14:27).

Вийшовши із церкви, він не міг стримати радості й щастя, що переповнювали його, і почав проповідувати про Ісуса іншим жителям села. Додому він повернувся, широко усміхаючись. Це був найкращий день у його житті!

Нині Йен живий і здоровий. Він відвідує ту церкву, де вперше почув про Ісуса.

Дякуємо вам за місіонерські пожертви, які допомагають поширювати Євангеліє народу Лаосу та в інших країнах ПівденноАзійсько-Тихоокеанського дивізіону, який отримає пожертви тринадцятої суботи цього кварталу.

_Ця історія ілюструє місіонерську мету № 2 стратегічного плану Адвентистської церкви на період з 2020 по 2025 рік під назвою «ІДЕМО РАЗОМ»: «Посилити і різнобічно розвивати місіонерське служіння Церкви у великих містах, у межах “вікна 10/40”, серед неохоплених і недостатньо охоплених груп населення, а також представників нехристиянських конфесій». Дізнайтеся більше на IWillGo2020.org._