---
title:  «Сьогодні, коли почуєте Його голос»
date:   25/01/2022
---

`Прочитайте тексти Євр. 4:4-8. Що означає входження до Його відпочинку «сьогодні» у зв’язку з дотриманням суботи?`

Невірство покоління пустелі завадило їм увійти до обіцяного Богом відпочинку. Проте Він і далі наполегливо закликав Свій народ увійти в цей спокій і не робити запеклими своїх сердець. Павло кілька разів повторює, що Божа обітниця «діє», «залишається» (див. Євр. 4:1, 9). Він використовує грецькі дієслова _каталéйпо_ і _аполéйпо_, наголошуючи, що ще «діє обітниця ввійти до Його відпочинку» (вірш 1). Той факт, що запрошення увійти до цього відпочинку було повторено за часів Давида (вірші 6, 7, з посиланням на Псал. 95), указує на те, що початкову обітницю не було затребувано й вона ще доступна. Павло вважає: досвід істинного суботнього відпочинку був і залишається доступним ще від часів творіння (вірші 3, 4).

Бог запрошує нас «сьогодні» увійти до Його відпочинку. «Сьогодні» — ключове поняття в усьому Писанні. Коли Мойсей відновив завіт Ізраїлю з Богом на кордоні Обітованої землі, він наголосив на важливості «сьогодні» (П. Зак. 5:3, порівн. з П. Зак. 4:8; 6:6; 11:2). «Сьогодні» було миттю роздумів, щоб визнати Божу вірність (П. Зак. 11:2-7), і часом для вирішення коритися Господу (див. П. Зак. 5:1-3). Так само Ісус Навин закликав своїх сучасників вибрати «собі сьогодні, кому будете служити» (І. Нав. 24:15).

І для нас «сьогодні» ‒ це час прийняття рішень і можливостей, а також час небезпеки, як завжди було для народу Божого (див. 2 Кор. 6:2). У Євр. 3 і 4 слово «сьогодні» вжито п’ять разів. Воно підкреслює важливість слухання голосу Божого (див. Євр. 3:7, 15; 4:7), оскільки нездатність чути Боже Слово й вірити йому призводить до непослуху й жорстокості серця. Це може навіть затримати наш вхід до небесного Ханаану, як стало на заваді поколінню ізраїльтян, що блукали пустелею, увійти до земного Ханаану.

У Посланні до євреїв поняття «сьогодні», «нині» означає час виконання Божих обітниць. Господь відкрив цей час Своїм повелінням: «Я нині породив Тебе» (Євр. 1:5), яке поставило Ісуса Правителем для виконання Божих обітниць (2 Сам. 7:8-16).

Отже, зведення на престол Ісуса відкрило для нас нову епоху благословень і можливостей. Ісус переміг наших ворогів (див. Євр. 2:14-16) і встановив новий завіт (розділи 8-10). Тому ми можемо приступати «сміливо до престолу благодаті» (Євр. 4:14-16). Заклик «сьогодні» спонукає нас визнати: Бог завжди був вірний нам, даруючи всі підстави, щоб ми невідкладно прийняли Його запрошення.

`Які духовні рішення нам необхідно прийняти «сьогодні», не відкладаючи на потім? Який був ваш минулий досвід, коли ви зволікали з виконанням того, що (як були впевнені) Бог наказував виконати невідкладно?`