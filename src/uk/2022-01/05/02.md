---
title:  Земля як місце відпочинку
date:   23/01/2022
---

`Прочитайте уривок Бут. 15:13-21. Що Бог обіцяв Аврааму?`

Коли Бог вивів ізраїльтян з єгипетського рабства, Він мав намір привести їх до Краю ханаанського, де б вони могли безперешкодно служити й виявляти послух Богові (див. Вих. 7:26; Псал. 105:43-45), а також насолоджуватися відпочинком у суботу, що було заборонено фараоном (див. Вих. 5:5). Ханаанська земля була спадщиною, обіцяною Богом їхньому праотцю Аврааму за те, що він послухався Його голосу, залишив свою країну й вирушив до Обітованої землі (див. Бут. 11:31-12:4).

Віддаючи землю Ізраїлю, Бог не тільки хотів, щоб вони володіли нею. Цим даром Він привів їх до Себе (див. Вих. 19:4). Господь прагнув, щоб ізраїльтяни жили там, де можна було б безперешкодно насолоджуватися близькими взаєминами з Ним і свідчити світові про те, Хто є істинним Богом і що Він пропонує Своєму народові. Як і перша субота при творінні, земля Ханаан слугувала основою, на якій можна було будувати близькі взаємини з їхнім Викупителем і насолоджуватися Його благодаттю.

Уривок П. Зак. 12:1-14 повідомляє: Господь сказав людям, що вони ввійдуть у спокій не тоді, коли ввійдуть в Обітовану землю, а коли очистять її від ідолопоклонства. Після цього Бог покаже обране Ним місце, де Він житиме серед них.

`Прочитайте Вих. 20:8-11 і П. Зак. 5:12-15. Які дві події знаменує собою суботній спокій і як вони пов’язані?`

Суботу Бог також пов’язав зі звільненням з Єгипту. Він закликав ізраїльтян дотримуватися суботи як пам’ятника творіння та їхнього викуплення з Єгипту. І творіння, і викуплення закріплені в заповіді про суботу. Як ми не могли самі себе створити, так не можемо й викупити себе. Це може зробити лише Бог. Відпочиваючи, ми визнаємо нашу залежність від Нього не лише як ті, хто отримує дар життя, але й у ділі спасіння. Дотримання суботи ‒ яскравий прояв спасіння через віру.

`Як дотримання суботи може допомогти нам зрозуміти нашу цілковиту залежність від Бога — в отриманні життя й у ділі спасіння?`