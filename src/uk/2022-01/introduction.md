### Цими останніми днями: Послання до євреїв

Він уперше побачив її в церкві. Занурений у свої думки, він був заклопотаний різними дорученнями, але раптом зупинився, вражений її виглядом. Картина була заввишки майже два метри і завширшки – менше трьох, але зображена на ній дівчина справляла на юнака дивовижне враження. Чому він не міг відірвати від неї очей? Що особливе він помітив? Розмірковуючи, він усвідомив, що особливими були очі дівчини. На картині було зображене лише її обличчя, і вона пильно на щось дивилася. На що ж саме? Чому дівчина була так захоплена цим? Упродовж тривалого часу він не міг забути цієї картини.

Через кілька років її автор, художник Арнольд Хіменес, розкрив йому деякі зі своїх секретів. Картина спеціально була написана так, що очі дівчини відразу ж привертали увагу глядача, але справжній секрет – у її зіницях. Придивившись, можна було побачити в них віддзеркалення того, на що вона так пильно дивиться. Її очі були прикуті до розп’ятого Ісуса.

Опис Христа в Посланні до євреїв може справити на нас таке ж дивовижне враження. Передусім Ісус зображений як Володар Усесвіту, Котрий сидить праворуч Бога. Безліч ангелів славить Його, поклоняється і служить Йому (див. Євр. 1:5-14; 12:22-24). Своєю смертю Він позбавив сили диявола, тому здобув законну владу правити (Євр. 2:14-16). Ісус також є Небесним Первосвященником. Безгрішний і абсолютно святий, Він заступається за нас у Небесному святилищі (Євр. 7:26-8:5). Він здобув це право, принісши Себе як досконалу Жертву, одноразову та дієву для всіх і назавжди (Євр. 10:1-14). Ісус також уклав новий завіт між Богом і Його народом, який триватиме вічно (Євр. 8:6-13).

В описі Ісуса нас приваблює не лише те, що Він зробив, але й те, Ким Він є. Спаситель народився від жінки, як і ми; Його спокушували й висміювали, як і нас. Однак Він тепер сидить на престолі і є Царем Усесвіту. Коли ми розмірковуємо про Небеса з різноманітними дивовижними небесними істотами, наш погляд привертає Той, Хто перебуває в центрі Всесвіту

Хто так дивовижно схожий на нас, оскільки став одним із нас. Ісус, наш Брат, представляє нас на Небесах, незважаючи на нашу зіпсутість і гріховність.

В Ісусі перетинаються три виміри історії викуплення. Перший ‒ особистий вимір. Для християн-читачів, що втомилися від труднощів і негараздів християнського життя (див. Євр. 10:32-34), Ісус є Проводирем і Вершителем віри. Їм необхідно дивитися на Того, Хто також перетерпів від грішників (див. 12:1-4). Другий вимір ‒ колективний. Для народу Божого, що прямує до обіцяної Богом Землі, Ісус ‒ новий Ісус Навин. Їм необхідно наслідувати Його приклад (див. Євр. 3, 4, 11, 12). Третій вимір ‒ вселенський. Ісус ‒ новий Адам, Син Людський, у Котрому здійснюються всі цілі Бога для людства (див. Євр. 2:5-10; 12:22-28).

У поточному кварталі ми споглядатимемо Ісуса, Котрий відображає широту, довготу, глибину й висоту любові Божої до нас. Подібно до того як образ Ісуса в очах зображеної на картині дівчини привернув погляд юнака, нехай так само й образ Ісуса, представлений у Посланні до євреїв, приверне не тільки наш погляд, а й любов, і захоплення нашим Небесним Братом.

_Фелікс Х. Кортез ‒ доцент кафедри літератури Нового Завіту в Теологічній семінарії адвентистів сьомого дня в Університеті Ендрюса. Він одружений з Альмою Глорією Альварес має двох дітей: Хадида, пастора з Нью-Джерсі, і Альму, що вивчає археологію в Університеті Ендрюса._