---
title:  Будьмо вдячними
date:   17/03/2022
---

Розділ 12 Послання до євреїв завершується такою настановою: найкраще, що ми можемо зробити у відповідь на всі здійснені для нас Богом чудеса, ‒ виявити свою вдячність і з побожністю і страхом служити Йому.

`Порівняйте тексти Євр. 12:28 і 13:15, 16. Як ми можемо з побожністю і страхом служити Богові?`

У системі Старого Завіту люди виражали покаяння і вдячність через жертвоприношення тварин, які були знаком сердечної вдячності й щирого покаяння того, хто поклоняється. Бог ясно дав зрозуміти в Псалмах і через пророків, що насправді Йому приємна не кров тварин, а подяка, добрі діла й праведність тих, хто поклоняється (див. Псал. 51:7-21; Ісаї 1:11-17).

Апостол Павло пропонує нам поклонятися Богові, підносячи молитви до Небесного святилища, приносячи жертви хвали, сповідання, подяки й добрих діл, адже тільки таке поклоніння приносить Йому задоволення. Ми приносимо ці жертви на Землі, а Бог приймає їх на Небесах як приємні для Нього. Повчання Павла містить ті заклики, з якими він звертався до людей протягом усього Послання, ‒ сповідувати м’я Ісуса (див. Євр. 3:1; 4:14; 10:23) й далі робити добрі діла (див. Євр. 6:10-12; 13:1, 2, 16).

Апостол запрошує читачів служити Богові «з побожністю страхом» (Євр. 12:28). Це означає, що тепер віруючі справді є народом священників, досконалим і освяченим через жертву Ісуса (див. Євр. 10:10-14, 19-23). Це відповідає первинному задуму Бога щодо Ізраїлю ‒ зробити їх народом священників, через який Він зможе сповіщати світу Добру вістку про спасіння (див. Вих. 19:4-6; 1 Петра 2:9, 10; Об’явл. 1:6; 5:10).

Уривок Євр. 13:1-6 пояснює, що означає робити добро й ділитися тим, що у нас є. Це зокрема виявляти братерську любов так, як Ісус виявляв її до нас (див. Євр. 2:11, 12), бути гостинними, відвідувати в’язнів і стражденних (див. Євр. 13:3), уникати перелюбу й користолюбства.

`Чому важливо сприймати добрі діла як частину нашого поклоніння Богові? Водночас, як можуть бути спотворені наші духовні жертви Богу? Див. Ісаї 1:11-17.`