---
title:  Приступивши до Бога — судді всіх
date:   14/03/2022
---

`Прочитайте Євр. 12:23. Якщо це свято, чому Бог названий Суддею? Як суддя може брати участь у святкуванні чи бути його «причиною»? Див. також Дан. 7:9, 10, 13-22.`

Святкування, описане в Євр. 12:22-24, указує на прийдешній суд. Чільне місце посідає Бог-Суддя, розгорнуті небесні книги, і наприкінці прийдешнього суду народ Божий отримує Царство (вірш 28).

Ця сцена нагадує про великий суд перед Другим приходом, описаний у розділі 7 книги Даниїла. Там зображена сцена суду, де Бог, «Старий днями» (вірш 9), сидить на вогняному престолі

Йому служить «тисяча тисяч» (вірш 10) ангелів. Книги розгорнулися (вірш 10), і суд виносить рішення на користь святих Всевишнього, які потім «царство взяли» (вірш 22).

Так само в уривку Євр. 12:22-29 зображена сцена суду на горі Сіон, небесному Єрусалимі, де Бог, «Суддя всіх», оточений «десятками тисяч» ангелів. Тут також присутній «вогонь» (вірш 29). Сказано і про книги, оскільки святі записані в них (вірш 23), що передбачає сприятливе рішення суду для святих.

У центрі цієї сцени ‒ Ісус (вірш 24). У другому розділі Послання до євреїв Він був зображений як Син Людський, увінчаний славою і честю після того, як зазнав смерті за нас (вірш 9). Згідно з віршом 10, людський Син (див. вірш 6) постраждав, щоб привести «багатьох синів до слави», тобто щоб віруючі могли бути «увінчані славою і честю». Тепер завдяки благам нового завіту (Євр. 12:22-24), «Син» привів віруючих до Сіону, небесного Єрусалима, де їм обіцяне Царство (вірш 28).

Отже, суд ‒ добра вістка для всіх віруючих, адже його рішення буде на їхню користь. Суд виправдає їх і винесе смертний вирок їхньому ворогові, драконові, що стоїть за всіма жахливими звірами, які переслідували віруючих у минулому (Дан. 7) і робитимуть це в майбутньому (Об’явл. 13).

`Як досліджені сьогодні істини допомагають нам зрозуміти, що Божий суд, який згадується в Трьохангельській вістці, є доброю вісткою для нашого часу? Див. Об’явл. 14:6, 7; порівн. з П. Зак. 32:36; 1 Хронік 16:33-35?`