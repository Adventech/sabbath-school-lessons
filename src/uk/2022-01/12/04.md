---
title:  «Захитаю землею… й небом»
date:   15/03/2022
---

Описавши урочисте зібрання, що відбувається на Небі, Павло попереджає читачів, що їм необхідно слухати голос Бога, тому що Він ще раз захитає «не тільки землею, але й небом» (Євр. 12:26). Павло наголошує: хоч Ісус уже зацарював на небесному троні, наше спасіння ще не завершене. Нам потрібно бути пильними, оскільки важлива подія ще попереду.

`Порівняйте тексти Огія 2:6-9, 20-22; Псал. 96:9, 10; 99:1 і Євр. 12:26, 27. З якою метою Бог захитає небом і землею? Що це означає?`

У Старому Завіті хитання землі зазвичай супроводжувало присутність Бога, коли Він являвся, щоб спасти Свій народ. Коли Девора й Барак боролися проти Сісери, Господь з неба заступився за них (див. Суд. 5:20). Присутність Бога описана як сильний землетрус (вірші 4, 5). Цей самий образ часто з’являється в Старому Завіті, коли Бог діє заради звільнення пригноблених (див. Псал. 68:7, 8; 60:4; 77:17, 18). Тому хитання землі свідчитиме про Божий суд, коли Господь проголосить Свою владу над народами Землі. Пророки передбачали, що це станеться в день Господній (див. Ісаї 13:13; 24:18-23).

Для євреїв хитання неба і землі означало знищення ворогів Бога. Саме це Отець пообіцяв Ісусу, коли Він зійшов на небесний трон. Отець сказав Синові: «Сядь праворуч Мене, доки не покладу Твоїх ворогів підніжком для Твоїх ніг» (Євр. 1:13). Отже, Ісус переміг ворога (див. Євр. 2:14-16) і був зведений на престол (див. Євр. 1:5-14), але вороги досі ще не знищені (див. Євр. 10:11-14; 1 Кор. 15:23-25).

Бог їх знищить у майбутньому, коли захитає небом і землею. Отже, дрижання неба і землі означає знищення тих земних сил, які переслідують Божий народ. І, що важливіше, воно також означає знищення злих сил (сатани та його ангелів), які стоять за земними силами й контролюють їх.

`Чому обітниця про майбутнє торжество справедливості й знищення зла дарує надію всім нам, особливо тим, хто безпосередньо постраждав від зла?`