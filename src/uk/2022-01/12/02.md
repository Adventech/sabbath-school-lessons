---
title:  Приступивши до гори Сіон
date:   13/03/2022
---

`Прочитайте Євр. 12:22-24. Про що повідомляє Павло?`

Автор Послання підтверджує, що ми прийшли на гору Сіон і беремо участь в урочистій події. «Але ви приступили до гори Сіон, до міста Живого Бога, до небесного Єрусалима, до десятків тисяч ангелів, до торжества» (вірш 22). Ми можемо приступити туди через віру в нашого Посередника Ісуса. У цьому торжестві бере участь безліч ангелів, Сам Отець та Ісус, Який є центром святкування. Ми перебуваємо тут як частина «Церкви первістків, записаних на небі» (вірш 23). Наші імена занесені до небесних книг, де перераховані всі, «хто правдою кличе Його» (Псал. 145:18) (див. також Вих. 32:32; Псал. 56:9; Дан. 12:1; Мал. 3:16; Луки 10:20; Об’явл. 13:8; 17:8).

Ми «первістки», тому що розділяємо спадок «Первородного» ‒ Ісуса (див. Євр. 1:6). Отже, ми прийшли не як гості, а як громадяни Небесної держави (порівн. з Филп. 3:20). Нас також називають духами «праведників, що досягли досконалості» (Євр. 12:23). Це образний вислів, що означає всю людську природу як одне ціле. Він аналогічний вислову «Отець духів» у Євр. 12:9, який стосується Бога як Отця всіх людей, духовних за своєю природою.

Урочисте зібрання святкує початок царського правління Ісуса, початок Його священницького служіння й набуття чинності нового завіту. У Посланні до євреїв зазначено, що місце, де відбуваються усі ці події, ‒ гора Сіон. Три псалми, на які посилається уривок Євр. 1:5-14, описують інтронізацію Сина й указують на гору Сіон як на місце, де це відбулося (див. Псал. 2:6, 7; 110:1, 2; 102:21-27).

Гора Сіон ‒ це також місце, де Син був оголошений як «Священник навіки» (Євр. 5:6; Псал. 110:4). Згідно з псалмом 110, призначення Сина Первосвященником також відбувається на горі Сіон (див. Псал. 110:2). Автор Послання до євреїв стверджує, що початок священства Ісуса також знаменує набуття чинності нового завіту (див. Євр. 7:11-22). Отож гора Сіон ‒ це місце, де був ратифікований новий завіт. Отже, в уривку Євр. 12:22-24 зображене святкове зібрання, що відбулося на Небі після вознесіння Христа.

`У який спосіб ми можемо урочисто святкувати присутність Ісуса, Його священницьке служіння і новий завіт у нашому житті та поклонінні? Чому радісне святкування цієї великої істини сприяє зміцненню нашої віри?`