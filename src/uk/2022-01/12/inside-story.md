---
title:  Місіонерська історія
date:   18/03/2022
---

#### Знову здорова
_Ендрю Мак-Чесні_

Ноя була заможною жінкою, адже володіла кавовою плантацією в Лаосі. Одного разу вона захворіла, але лікар не зміг поставити їй діагноз. Ноя зверталася до багатьох лікарів на півдні Лаосу, але їй ніхто так і не зміг допомогти.

Їй ставало дедалі гірше, доки вона зовсім не злягла. Здавалося, вона божеволіє. Часом жінка не могла згадати імена членів своєї сім’ї.

Більше ста людей, які працювали на її плантації, звільнилися, адже вона перестала виплачувати їм зарплату. Жителі села сказали їй та її чоловікові, що вона помре.

У цей важкий період життя до Ної приїхала подруга. Вона, як і Ноя, не була християнкою, але її син і невістка були адвентистами сьомого дня. Вона розповіла Ної про Ісуса.

— Може, Ісус зцілить тебе, — сказала їй подруга.

Чоловік Ної знайшов номер телефону адвентистського пастора. Вона зателефонувала йому з проханням про допомогу. Пастор приїхав у їхнє село і помолився про її здоров’я.

Ноя була натхнена молитвою і вирішила тимчасово переїхати до В’єнтьяна. Вона хотіла зустрітися і познайомитися з членами Адвентистської церкви.

Переїхавши до В’єнтьяна, Ноя все ще не могла встати з ліжка і мислити так само ясно, як раніше. Члени Церкви регулярно відвідували ї і молилися разом з нею. Поступово її здоров’я поліпшилося. Через п’ять місяців Ноя повернулася до свого рідного села цілком здорова.

Жителі села не могли в це повірити. Вони були впевнені, що вона помре, але вона була жива та здорова. Земляки запитали її, що трапилося.

— Ісус зцілив мене, — сказала Ноя.

Багато односельців захотіло більше дізнатися про Ісуса, могутнього Лікаря, Який може зцілити тих, хто Його просить.

_Дякуємо вам за пожертви тринадцятої суботи цього кварталу, які допомагають поширювати Євангеліє серед жителів Лаосу та інших країн Південно-Азійсько-Тихоокеанського дивізіону_.

_Ця історія ілюструє місіонерську мету № 2 стратегічного плану Адвентистської церкви на період з 2020 по 2025 рік під назвою «ІДЕМО РАЗОМ»: «Посилити і різнобічно розвивати місіонерське служіння Церкви у великих містах, у межах “вікна 10/40”, серед неохоплених і недостатньо охоплених груп населення, а також представників нехристиянських конфесій». Дізнайтеся більше на IWillGo2020.org._