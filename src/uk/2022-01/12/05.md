---
title:  Непохитне царство
date:   16/03/2022
---

Бог сказав, що Він захитає небом і землею, тобто знищить ворожі сили. Однак є те, що не можна похитнути й що не буде зруйноване.

`Порівняйте Псал. 16:5; 17:8; 62:2; 112:6 і Євр. 12:27. Що не захитається?`

Багато сучасних перекладів тексту Євр. 12:27 припускають, що дрижання неба і землі означає: вони будуть знищені й назавжди зникнуть.

Однак Біблія ясно говорить про те, що Бог створить Нове Небо і Нову Землю (див. Ісаї 65:17; Об’явл. 21:1-4), що ми воскреснемо й одержимо нове тіло (див. 1 Сол. 4:13-17; Филп. 3:20) на цій Землі. Отже, хитання передбачає очищення й оновлення творіння, а не його цілковите знищення. Усе творіння буде оновлене, і викуплені житимуть на оновленій Землі.

Однак є ті, кого не можна похитнути, ‒ праведники. Вони не спіткнуться, бо вірять у Бога. Творець оберігає їх і гарантує хнє спасіння.

Зверніть увагу на те, що в Посланні до євреїв сталість і стабільність пов’язані з Ісусом. В уривку Євр. 1:10-12 ідеться про Нього: «Ти, Господи, на початку заснував землю, і небеса ‒ діло Твоїх рук. Вони загинуть, а Ти стоятимеш; і всі, мов одяг, постаріються. Наче накидку, згорнеш їх, ‒ і як одяг, вони будуть замінені. А Ти ‒ Той Самий, і рокам Твоїм не буде кінця».

У Посланні також сказано, що Ісус залишається священником назавжди (див. Євр. 7:3, 24), як і спадок викуплених (Євр. 10:34). На останньому суді не спіткнуться ті, хто твердо стоїть в Ісусі.

У Євр. 12:28 написано, що ми отримаємо «непохитне Царство». Це посилання на Дан. 7:18, де сказано, що святі «будуть міцно держати царювання аж навіки, і аж навіки-віків». Про це царство також сказано в Дан. 2:44, що воно «буде стояти навіки». Царство належить Синові, але Він розділить його з нами. Текст Об’явл. 20:4 підкреслює, що разом з Ним ми судитимемо сили зла, які переслідували нас (див. 1 Кор. 6:3).

`Чи легко вас похитнути? Якщо так, що ви можете зробити, щоб отримати допомогу в цьому важливому питанні? Див. Ефес. 4:14.`