---
title:  Для подальшого дослідження
date:   18/03/2022
---

«Протягом тисячі років між першим і другим воскресіннями відбудеться суд над безбожними. Апостол Павло вказує на цей суд як на подію, котра відбудеться після Другого приходу Христа: “Тому не судіть передчасно нічого, аж поки не прийде Господь, Який і висвітлить заховане в темряві і виявить задуми сердець…” (1 Кор. 4:5). Даниїл говорить, що, коли прийшов Стародавній днями, “даний був суд святим Всевишнього” (Дан. 7:22). У цей час праведні пануватимуть як царі та священники Божі. Іван говорить: “І бачив я престоли та тих, хто сидів на них, ‒ і суд їм був даний”. “…Вони будуть священниками Бога й Христа і царюватимуть з Ним тисячу років” (Об’явл. 20:4, 6). У цей час, як і передрік апостол Павло, “святі судитимуть світ” (1 Кор. 6:2). Разом із Христом вони судитимуть беззаконних, порівнюючи їхні вчинки з книгою Закону ‒ Біблією ‒ і вирішуватимуть справу кожного згідно зі звершеними за життя вчинками. Відповідно до цього буде визначена міра покарання й записана проти кожного імені в книзі смерті.

Сатана та злі ангели також будуть судимі Христом і Його народом. Павло говорить: “Хіба ви не знаєте, що ми будемо судити ангелів?..” (1 Кор. 6:3), а апостол Юда стверджує: “І ангелів, що не зберегли початкового стану, але кинули житло своє, Він зберіг у вічних кайданах під темрявою на суд великого дня” (Юда 6)» (Е. Уайт. Велика боротьба. С. 660, 661).

**Запитання для роздумів:**

`1. Яким свідченням про Бога є участь святих у суді над нечестивими (див. 1 Кор. 6:3; Юди 6)? Наскільки ясно ми побачимо Його доброту й справедливість у тому, як Він учинить із гріхом і злом?`

`2. Прочитайте Вих. 32:32; Псал. 56:9; 69:29; 139:16; Ісаї 4:3; Дан. 12:1; Мал. 3:16; Луки 10:20; Об’явл. 13:8; 17:8. У цих текстах згадуються небесні книги Бога. Що в них записано? Чому так важливо, наприклад, щоб Бог записував наші сльози (див. Псал. 56:9)? Якщо Господь знає все, для чого потрібні такі книги і записи?`

`3. На вашу думку, чому так важливо, що Послання до євреїв завершується посиланням на обітниці сьомого розділу Даниїла? Чому цей зв’язок особливо важливий у контексті служіння Ісуса на Небесах? Що сказано в сьомому розділі Даниїла про завершення всього земного й гріховного?`