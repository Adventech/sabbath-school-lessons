---
title:  «Нехай утверджується братолюбність»
date:   19/03/2022
---

### Біблійні тексти для дослідження
Євр. 13; 4:16; 2:9; Римл. 12:13; Ефес. 5:3-5; 1 Петра 5:1-4; Гал. 2:20.

> <p>Пам’ятний вірш</p>
> «Нехай утверджується братолюбність!» (Євр. 13:1).

У розділі 13 Послання до євреїв ми читаємо заключне повчання апостола: «Нехай утверджується братолюбність!» Протягом усього Послання Павло запевняє нас, що ми з родини Царя-Первосвященника Ісуса, ми ‒ Його брати і сестри. Автор бачить своїх читачів не тільки як групу людей, які працюють над своїм спасінням в особистих взаєминах з Ісусом, але і як Божу родину, або громаду, спасенних разом. Павло наголосив, що Ісус виявив до нас братську любов, Він «не соромиться називати їх братами» (Євр. 2:11). Тому й віруючі повинні виявляти один до одного таку ж братолюбність.

Протягом усього Послання ми бачимо, що братерська любов виявляється як турбота про братів і сестер: «Потішайте себе», щоб ніхто не зостався без благодаті Божої (Євр. 3:13; 10:24, 25; 12:15-17). У розділі 13 апостол пояснює, що турбота про братів і сестер містить такі численні елементи, як гостинність (вірш 2), відвідування й підтримка ув’язнених і тих, що страждають (вірш 3), пошана до шлюбу (вірш 4), відмова від грошолюбства (вірші 5, 6), послух наставникам Церкви (вірші 7-17) і молитви за самого автора Послання (вірші 18, 19).