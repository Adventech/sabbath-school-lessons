---
title:  Вийдемо до Ісуса поза табір
date:   24/03/2022
---

`Порівняйте Євр. 13:10-14; Марка 8:34; Матв. 10:38; Луки 14:27; Гал. 2:20. Що означає вийти до Ісуса поза табір?`

Місце за воротами було найбруднішим у всьому таборі. Тут спалювали трупи жертовних тварин (див. Левит 4:12). Прокажених виганяли зі стану за його межі (Левит 13:46), і там-таки страчували богозневажників та інших злочинців (див. Левит 24:10-16, 23; 1 Цар. 21:13; Дії 7:58). Ці правила передбачали, що Бог перебуває в самому таборі. Тому все нечисте видаляли за межі табору, оскільки Бог не бажав бачити «нечистого» або «занечищувати» (див. Числ. 5:3; П. Зак. 23:14).

Ісус постраждав на хресті за межами Єрусалима (див. Івана 19:17-20). Це свідчить про сором, який Йому довелося пережити (див. Євр. 12:2). Його офіційно засудили як «богозневажника», тому Він був відкинутий Ізраїлем і страчений за межами міських стін (див. Марка 14:63, 64; Левит 24:11, 16). Ісус був вигнаний зі стану як нечистий, що зазнав сорому (див. Євр. 12:2). Павло, однак, запрошує віруючих попрямувати за Ісусом за ворота, зазнаючи такої ж наруги, якої зазнав Він (Євр. 13:13). Цим самим шляхом пройшов і Мойсей, обравши «наругу Христа» замість скарбів Єгипту (Євр. 11:26).

Однак, як це не парадоксально, автор Послання до євреїв припускає, що відтепер і Бог перебуває поза табором. Піти за Ісусом поза табір означає не лише зазнати Його наруги або сорому, але й вийти «до Нього» (Євр. 13:13). Так вчинили ті ізраїльтяни, які «шукали Господа», після того як через відступництво народу Мойсей переніс скинію за межі табору. Вони вийшли за стан у пустелю (див. Вих. 33:7). Цей епізод передбачає: відкидаючи Ісуса, невіруючі також відкидають Бога, як зробив Ізраїль, поклоняючись золотому теляті (див. Вих. 32, 33). Тому дорога страждань і сорому ‒ це також дорога до Бога.

Павло пропонує читачам прямувати за Ісусом як за Проводирем і Вершителем їхньої віри (див. Євр. 12:2), неявно пропонуючи їм також розглядати свої нинішні страждання як тимчасове обмеження, яке принесе «мирний плід праведності» (вірш 11). Віруючі залишають зруйноване місто, або табір, у пошуках небесного міста, Будівничим якого є Сам Господь (Євр. 13:14; 11:10, 16).

`Що означає для вас піти за Ісусом «поза табір»? Які аспекти життя з Ісусом можуть спричиняти людські докори чи наругу?`