---
title:  Жадібність і сексуальна аморальність
date:   21/03/2022
---

`Прочитайте Євр. 13:4, 5; Луки 16:10-18; 1 Кор. 5:1; Ефес. 5:3-5; Колос. 3:5. Які два зла пов’язані в цих текстах?`

Павло застерігає читачів від сексуальної аморальності та жадібності, оскільки вони становлять загрозу братерській любові. Зв’язок між цими двома залежностями зауважили як автори Нового Завіту, так і інші моральні люди давнини.

Павло закликає шанувати шлюб, що означає уникати всього, що могло б применшити його значення. Це передбачає утримання від порушення шлюбної клятви та від необґрунтованих розлучень (пор. з Матв. 19:9). Заклик зберігати шлюбне ложе незаплямованим означає уникати зневаги шлюбного союзу позашлюбними статевими стосунками. У Новому Завіті вислів «розпусники» стосується всіх форм сексуальної аморальності (див. 1 Кор. 5:9-11; 6:9, 10; Ефес. 5:5; 1 Тим. 1:9, 10; Об’явл. 21:8; 22:15). Крім того, греко-римське суспільство недбало ставилося до сексуальної етики. Подвійні стандарти були звичним явищем, що давало змогу чоловікам виявляти вседозволеність у статевих зв’язках доти, доки це залишалося в таємниці. Однак Павло попереджає, що перелюбників судитиме Бог. Віруючі не повинні дозволяти суспільним звичаям встановлювати свої етичні стандарти.

Любов до грошей була однією з головних вад у грекоримському світі. У своєму другому посланні Павло назвав «грошолюбство» коренем усього зла (1 Тим. 6:10).

Захистом від цього пороку є позиція, яку Павло підтримує в декількох посланнях. По-перше, необхідно задовольнятися тим, що є (див. 2 Кор. 9:8; Филп. 4:11, 12). Крім того, християни повинні вірити й приймати Божу обітницю про те, що Господь завжди попіклується про них: «Бо Він сказав: Я тебе не покину і не відступлю від тебе» (Євр. 13:5). Бог неодноразово давав цю обітницю Своєму народові, і вона досі доступна нам (див. Бут. 28:15; П. Зак. 31:6, 8; І. Нав. 1:5; 1 Хронік 28:20). Тому віруючі можуть відповісти на Божу обітницю словами з Псал. 118:6: «Зо мною Господь ‒ не боюся нікого, що зробить людина мені?» У цьому псалмі автор висловив свою впевненість у Богові попри завдані йому страждання, що також переживаємо і ми.

`У який спосіб сучасне суспільство підриває сексуальну чистоту й водночас підживлює людську любов до грошей? Як практично ми можемо зміцнити наш захист від цих двох небезпечних вад?`