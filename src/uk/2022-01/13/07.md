---
title:  Для подальшого дослідження
date:   25/03/2022
---

«Після злиття Святого Духа... [віруючі] раділи спілкуванню зі святими й були ніжними, вдумливими, самовідданими, готовими пожертвувати всім задля істини. У щоденному спілкуванні одне з одним вони виявляли заповідану Христом любов. Своїми безкорисливими словами і вчинками вони намагалися запалити цю любов у серцях інших людей...

Однак поступово ситуація змінювалася. Віруючі почали вишукувати вади в інших. Зосереджуючись на помилках, даючи місце недобрій критиці, вони випустили з поля зору Спасителя та Його любов. Вони почали суворо дотримуватися зовнішніх форм, звертаючи більше уваги на теорію, а не на практичне життя віри. Ревно засуджували інших, не помічали власних помилок. Християни втратили братерську любов, яку заповідав Христос, і, що прикро, не усвідомлювали цієї втрати. Вони не розуміли, що втрачають радість і щастя; що, закривши серця для Божої любові, вони незабаром опиняться в пітьмі.

Іван, розуміючи, що братерська любов у Церкві згасає, нагадував віруючим про постійну потребу в ній. Ця думка простежується в його посланнях до Церкви. “Улюблені, любімо одне одного, ‒ пише він, ‒ бо любов є від Бога, і кожний, хто любить, народився від Бога і знає Бога. Хто не любить, той не пізнав Бога, бо Бог є любов. Божа любов до нас виявилася в тому, що Бог послав Свого Єдинородного Сина у світ, щоб ми через Нього жили. Любов не в тому, що ми полюбили Бога, а в тому, що Він полюбив нас і послав Свого Сина як примирення за наші гріхи. Улюблені, коли Бог нас так полюбив, то й ми повинні любити одне одного!” (1 Івана 4:7-11)» (Е. Уайт. Дії апостолів. С. 547, 548).

**Запитання для роздумів:**

`1. Християнське життя часто розглядають як особисті взаємини між Ісусом і віруючим. Однак це лише один аспект християнського життя. Чому важливо пам’ятати, що Бог веде нас як єдину Церкву? Замисліться над запитаннями: «Які мої обов’язки перед громадою? І чого я можу очікувати від неї?»`

`2. Що є найкращим свідченням того, що в громадах міцна братерська любов? У своєму класі Суботньої школи складіть список цих проявів.`

`3. Що таке справжня братерська любов? Які її характеристики, причини та плоди? Як відрізнити її від неправдивої любові?`