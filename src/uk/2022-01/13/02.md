---
title:  Турбота про божий народ
date:   20/03/2022
---

`Прочитайте Євр. 13:1, 2; Римл. 12:13; 1 Тим. 3:2; Тита 1:8; 1 Петра 4:9. Яку роль відігравала гостинність у ранній Церкві?`

Християнство було мандрівним рухом, яке часто залежало від гостинності як християн, так і нехристиян. Вказівка: «Не забувайте гостинності», імовірно, не просто відтворює думку щодо прийняття гостей, а стосується свідомого нехтування мандрівниками.

Павло має на увазі, що гостинність повинна поширюватися не лише на братів і сестер. Він нагадує своїм читачам: приймаючи незнайомців, деякі мимоволі виявили гостинність до ангелів (див. Євр. 13:2). Ідеться про відвідування Авраама

Сарри трьома незнайомцями (див. Бут. 18:2-15). Виявляючи гостинність, ми ділимося своєю власністю з іншими й полегшуємо їхнє страждання, що також зробив для нас Ісус (див. Євр. 2:10-18).

Братерська любов до ув’язнених передбачала не лише молитви за них, а й надання реальної допомоги через матеріальну й моральну підтримку. Річ у тім, що був ризик навмисної зневаги ув’язнених. Ті, хто надавав матеріальну й моральну підтримку засудженим суспільством, ототожнювали себе з ними. У певному розумінні вони ставали «спільниками», отож також зазнавали знущань з боку громадськості (див. Євр. 10:32-34).

Наставляючи своїх читачів, Павло використовує особливі óбрази й мову, намагаючись підбадьорити їх щодо ув’язнених. По-перше, слова автора викликають у читачів співчуття до ув’язнених братів і сестер. Вони стали друзями тих, хто були «виставленими на посміховище та знущання» (вірш 33). Подруге, слова про тих, хто страждає, перегукуються з прикладом Мойсея, який вважав за краще «терпіти з Божим народом, ніж тимчасово мати насолоду від гріха» (Євр. 11:25). Крім того, Павло передає ідеал братерської любові. Він нагадує читачам, що вони самі перебувають «в тілі» (Євр. 13:3). У них така ж людська природа, тому їм треба ставитися до інших так, як хотіли б, щоб поводилися з ними за схожих обставин, тобто у в’язниці. Тому і нам слід надавати ув’язненим матеріальну та емоційну підтримку, показуючи їм, що вони не залишені напризволяще.

`Що ще ми можемо зробити для ув’язнених — і віруючих, і невіруючих?`