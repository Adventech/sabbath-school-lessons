---
title:  «Згадуйте ваших наставників»
date:   22/03/2022
---

`Прочитайте Євр. 13:7-17. Якими повинні бути наші стосунки з духовними наставниками?`

В уривку Євр. 13:7-17 міститься заклик поважати керівників зібрання й бути слухняними їм. Він починається із запрошення згадувати тих наставників, які проповідували їм Слово Боже, закінчується закликом «слухатися» нинішніх наставників (вірш 17). Лідерами минулого, найімовірніше, є ті, хто першим проповідував слово й заснував громаду. Заклик «згадувати» х не стосується просто спогаду або зовнішньої поваги. Павло пояснює, що вони повинні пам’ятати наставників, дивлячись на результат їхнього життя й наслідуючи їхню віру.

Для Павла найбільший прояв хвали й пам’яті ‒ це наслідування. Тому він додав наставників-засновників громади до списку тих вірних героїв, яких варто наслідувати віруючим. У цьому списку й герої віри з 11-го розділу Послання до євреїв, а також Ісус ‒ досконалий Взірець віри. Далі автор зазначає, що Ісус «учора, сьогодні й навіки Той Самий!» (Євр. 13:8). Він разюче відрізняється від учителів неправди, які змінюються з плином часу й чиї вчення стають «різними» й «чужими» (вірш 9).

Заклик згадувати наставників у вірші 7 повторюється ще переконливіше наприкінці розділу. Віруючі покликані слухатися своїх наставників, адже вони піклуються про душі своїх підопічних. Тут лідери Церкви ‒ пастори, які несуть відповідальність за духовне благополуччя громади і своєї пастви й дадуть звіт Богові за їхній духовний стан (див. також 1 Петра 5:1-4; 1 Кор. 3:10-15). Безсумнівно, сьогодні ця ідея може бути застосована до всіх церковних керівників, а також до всіх рівнів церковних об’єднань.

Контекст також передбачає, що ці наставники є помічниками, котрі служать під керівництвом Ісуса, Великого Пастиря овець (див. Євр. 13:20). Поєднання турботи й вірності з боку лідерів Церкви з послухом і довірою з боку її членів приведе до радості. Тоді керівники зможуть служити громадам і давати звіт Богові про свою громаду «з радістю», а не із зітханням.

`Що ми можемо зробити для зміцнення й поліпшення взаємин між церковними лідерами і членами Церкви на рівні своєї громади, а також у всесвітньому масштабі?`