---
title:  Остерігайтеся різних і чужих вчень
date:   23/03/2022
---

`Порівняйте тексти Євр. 13:9; 2:9; 4:16; 6:19, 20. Де можна отримати благодать? Як ми можемо зміцнити наші серця?`

Згаданий у Євр. 13:9 зв’язок між неправдивими вченнями та їжею не стосується відмінностей між чистою і нечистою їжею. Чому?

По-перше, у Посланні до євреїв Павло не порушує тему відмінностей між чистою і нечистою їжею. Розділ 15 книги Дії апостолів свідчить: рання християнська Церква узгодила, що віруючі спасаються через благодать (вірші 7-11) і їм необхідно й далі дотримуватися деяких правил харчування (вірші 19, 20). Відмінність між чистою і нечистою їжею й інші біблійні приписи не суперечать благодаті. Фактично Павло стверджує, що завдяки новому завіту Закон написаний у серці (див. Євр. 8:10-12). Однак автор ясно дає зрозуміти, що жертвоприношення тварин і священницьке посередництво левитів у святилищі були замінені найвищим жертвоприношенням і посередницьким служінням Ісуса (див. Євр. 8:4, 5; 10:1-18).

По-друге, контекст передбачає, що Павло критикує аудиторію не за утримання від певної їжі, а за те, що вони їдять її, сподіваючись отримати благодать, перевагу чи заслугу (див. Євр. 13:9). Найімовірніше, він застерігав від участі в юдейських ритуалах або культових трапезах, які як продовження храмових жертвоприношень нібито мали принести духовні блага чи благодать. Проте благодать не передається через їжу, а приходить лише через жертву й посередницьке служіння Ісуса Христа. У віруючих є «жертовник» (Євр. 13:10) ‒ хрест Христовий, від якого вони можуть харчуватися (див. Івана 6:47-58).

У Посланні до євреїв ми бачимо, що «благодать» виходить від престолу Божого (Євр. 4:16). Благодать, яка передається через Христа, — «якір», «міцний і надійний», який прикріплений до самого престолу Божого (Євр. 6:19, 20; пор. з Євр. 4:16). Саме благодать, яку ми отримуємо через жертву Христа, дає нашим серцям стабільність і впевненість. Коли серце «підкріпиться» в такий спосіб, воно не «піддаватиметься» чужим вченням (Євр. 13:9) і не відпаде від Бога (Євр. 2:1).

П`оміркуйте про досконалу жертву Христа. Чому думка про те, що ми можемо своїми діями додати щось до цієї жертви, суперечить Євангелію і благодаті Христа?`