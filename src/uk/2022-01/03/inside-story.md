---
title:  Місіонерська історія
date:   14/01/2022
---

#### Чай замість спиртного
_Ку Мінджі_

Жителів одного із сіл на півночі Тайваню можна було розділити на дві великі групи. Перша відвідувала одну або кілька християнських церков, а друга безпробудно пила. Члени Адвентистської церкви навіть не намагалися встановити контакт з любителями випивки.

Що я міг вдіяти?

Я вирішив наслідувати приклад Ісуса і подружитися з тими, котрі п’ють, після того як прочитав цитату Еллен Уайт: «Лише метод Христа принесе справжній успіх у проголошенні людям Євангелія. Спаситель змішався з людьми як Той, Хто бажав їм добра. Він виявляв до них співчуття, служив їхнім нуждам і завойовував їхнє довір’я. А тоді говорив їм: “Ідіть за Мною”» (Служіння зцілення. С. 143).

Проте як це зробити? Я вирішив пити разом із жителями села, адже Павло писав про те, як стати ефективним місіонером: «Будучи вільним від усіх, я себе підкорив усім, щоб багатьох придбати» (1 Кор. 9:19-23).

Коли я запропонував групі чоловіків випити разом, вони з радістю погодилися. Та замість спиртного я наливав їм чаю. Випивши багато чаю, їм уже не хотілося вживати алкогольних напоїв. Ми часто зустрічалися, і поступово вони перестали вживати алкоголь і почали разом зі мною вивчати Біблію. Через кілька місяців, у серпні 2019 року, двоє колишніх алкоголіків віддали свої серця Ісусові та хрестилися.

Через пів року сталася трагедія. Один із новонавернених адвентистів, молодий чоловік, захворів і помер. Його смерть похитнула мою віру, і я звернувся до Бога з запитанням: «Чому це сталося?!»

Незабаром після похорону мати і брат померлого прийшли до мене і попросили почати вивчати з ними Біблію — для мене це було великою несподіванкою. Потім їхній приклад наслідували й інші жителі села. Наприкінці 2020 року жителі села зібралися на одноденну виставку здоров’я, організовану Відділом здоров’я Адвентистської церкви на Тайвані. Наступного дня після виставки п’ятеро жителів села уклали завіт із Богом.

У Бога безмежне милосердя та співчуття, і Він приготував шлях спасіння для кожної людини на Землі. Господь говорить: «Бо ваші думки — не Мої це думки, а дороги Мої — то не ваші дороги» (Ісаї 55:8). Уся слава належить тільки Йому!

_Ця історія ілюструє місіонерську мету № 1 стратегічного плану Адвентистської церкви на період з 2020 по 2025 рік під назвою «ІДЕМО РАЗОМ». Мета звучить так: «Відродити концепцію всесвітньої місії і жертовного місіонерського служіння як способу життя, що залучає до свідчення про Христа не тільки пасторів, а й усіх членів Церкви — і молодих, і літніх». Мета духовного зростання № 5: «Наставляти віруючих і їхні сім’ї жити так, щоб вони були сповнені Святого Духа». Дізнайтеся більше про стратегічний план на IWillGo2020.org._