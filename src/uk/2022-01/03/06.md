---
title:  «Я нині породив тебе»
date:   13/01/2022
---

У тексті Євр. 1:5 містяться слова, сказані Ісусу Отцем: «Ти є Мій Син, Я нині породив Тебе». Як зрозуміти те, що Ісус був «породжений», і коли це сталося? Хіба це не підтверджує думку декого, що Ісус був якось створений Богом?

`Прочитайте Євр. 1:5; 2 Сам. 7:12-14; Псал. 2:7; Луки 1:31, 32. Яку дану Давиду обітницю Павло пов’язує з Ісусом у Посланні до євреїв?`

Саме Святе Письмо коментує значення пророцтва з Псал. 2: «Ти Мій Син, Я сьогодні Тебе породив».

Воно стосувалося втілення Христа (див. Євр. 1:5, 6), Його воскресіння з мертвих (див. Дії 13:32, 33), початку Його первосвященницького служіння (див. Євр. 5:5, 6) і вічного царювання (див. Псал. 2:6, 7), але в жодному разі не відвічного існування.

Бог пообіцяв Давидові, що його Син буде істинним законним Правителем усіх народів. Завдяки цьому Цар з роду Давидового стане Представником Бога. Цей завіт виконується в Ісусі як Сині Давидовому. Бог переможе Своїх ворогів і віддасть Йому народи в спадщину (див. Псал. 89:28; 2:7, 8).

У греко-римському світі та на Сході була популярною думка, що правителі є синами Бога. Це давало правителю легітимність і владу над країною. Цезар, символ Риму, не був законним «сином Бога», правителем народів. Ним був Ісус Христос. «Народження» Ісуса пов’язане з початком Його правління над народами, а не з початком Його існування, тому що Ісус існував завжди, оскільки Він Бог.

Насправді в Євр. 7:3 сказано, що Ісус не має «ані початку днів, ані кінця життя», тому що Він вічний (див. Євр. 13:8). Отже, уявлення про Ісуса як про «Єдинородного Сина» Бога не стосується Його Божественності. Через утілення Христос виконав усі обітниці завіту.