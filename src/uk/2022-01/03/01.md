---
title:  Ісус — обіцяний син
date:   08/01/2022
---

### Біблійні тексти для дослідження
Ісаї 2:2, 3; Євр. 1:1-5, 10; Вих. 24:16, 17; Ісаї 44:24; Луки 1:31, 32.

> <p>Пам’ятний вірш</p>
> «А цими останніми днями заговорив до нас через Сина, Якого поставив спадкоємцем усього і через Якого створив віки. Він, будучи сяйвом слави та образом Його сутності, утримуючи все словом Своєї сили, здійснивши Собою очищення наших гріхів, — сів праворуч Величності на висотах» (Євр. 1:2, 3).

Відразу після гріхопадіння Адама та Єви Бог обіцяв їм «Насіння», Сина, завдяки Якому вони позбудуться ворога, а також Він поверне їм утрачену спадщину й допоможе виконати місію, для якої вони були створені (див. Бут. 3:15). Цей Син представлятиме людство, стане на їхнє місце, викупить х і врешті-решт знищить змія.

«Коли Адам і Єва вперше почули цю обітницю, вони очікували її скорого виконання. Наші прабатьки раділи народженню свого первістка, сподіваючись, що він стане Визволителем. Однак виконання обітниці затримувалося» (Е. Уайт. Бажання віків. С. 31).

Пізніше Бог нагадав про цю обітницю Авраамові. Господь обіцяв йому, що в нього буде «насіння», Син, через якого будуть благословенні всі народи Землі (див. Бут. 22:16-18; Гал. 3:16). Таку ж обітницю Бог дав Давиду, запевнивши, що його Нащадок буде Божим Сином і утвердиться як праведний Правитель над усіма царями Землі (див. 2 Сам. 7:12-14; Псал. 89:27-29).