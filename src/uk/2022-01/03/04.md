---
title:  Ісус — сяйво слави Бога
date:   11/01/2022
---

`Прочитайте уривок Євр. 1:2-4. Що в ньому сказано про Ісуса?`

Ми зосередимо увагу на вислові: «Він, будучи сяйвом слави та образом Його сутності...» (Євр. 1:3).

`Прочитайте Вих. 24:16, 17; Псал. 4:7; 36:10; 89:16. Як ці тексти допомагають нам зрозуміти, що таке слава Божа?`

У Старому Завіті слава Божа означала Його видиму присутність серед Свого народу (див. Вих. 16:7; 24:16, 17; Левит 9:23; Чис. 14:10). Божа присутність часто асоціюється зі світлом або сяйвом.

Святе Письмо повідомляє: Ісус ‒ світло, яке прийшло у світ, щоб явити Божу славу (див. Євр. 1:3; Івана 1:6-9, 14-18; 2 Кор. 4:6). Поміркуйте над тим, як змінився Ісус під час преображення. «І Він преобразився перед ними: обличчя Його засяяло, мов сонце, одяг став білий, немов світло» (Матв. 17:2).

Ми сприймаємо яскраве світло сонця, як саме сонце, так само й Бога ми пізнаємо через втілення і життя Христа. Він явив нам Отця. Слава Бога ‒ це саме світло, тому немає ніякої різниці ‒ ні в сутності, ні в характері ‒ між Богом та Ісусом, як немає різниці між сонцем і його сяйвом.

Послання до євреїв також повідомляє, що Ісус є «образом… сутності» Отця (див. Євр. 1:3). Цей вислів <i>(характéр тес хюпостáсеос)</i> означає: існує повна відповідність між сутністю, єством, природою Отця та Сина. Люди створені за образом і подобою Бога, але не за Його сутністю (див. Бут. 1:26). Однак Син розділяє ту ж саму сутність з Отцем. Не дивно, що Ісус сказав: «Хто Мене бачив, той і Отця бачив» (Івана 14:9).

`Через Ісуса нам відкриваються характер і слава Отця. Чому це чудова істина? Споглядаючи Ісуса, що ми можемо сказати про те, який Отець?`