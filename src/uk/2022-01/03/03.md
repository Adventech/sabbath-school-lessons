---
title:  Бог говорив з нами через Сина
date:   10/01/2022
---

`Прочитайте Євр. 1:1-4. Яка основна думка цих текстів?`

У грецькому оригіналі уривок Євр. 1:1-4 ‒ це одне речення. Багато хто вважає, що воно є найкрасивішим текстом усього Нового Завіту з погляду риторичної майстерності. Основна думка цього тексту: Бог говорив з людьми через Своїх пророків, але найповніше й найближче спілкування з людством Він здійснив через Свого Сина Ісуса.

У першому столітті нашої ери єврейський народ тривалий час уже не чув живого пророчого слова від Бога. Останнє записане одкровення Слова Божого надійшло через пророка Малахію і служителів Ездру й Неемію майже чотири століття тому. Та тепер Бог знову звертався до ізраїльтян через Ісуса.

Однак одкровення Бога через Ісуса мало особливе, ще більше значення, ніж будь-яке інше, дане через пророків, бо Ісус ‒ незрівнянно значуще джерело одкровення. Він ‒ Сам Бог, Який створив небо і Землю і править Усесвітом. Павло ніколи не ставив під сумнів Божественність Христа. У його словах звучить безмежна впевненість.

Також апостол твердо вірив, що Старий Завіт був Словом Божим. Бог, Який говорив у минулому, говорить і сьогодні. Старий Завіт передавав справжнє пізнання Божої волі. Проте зрозуміти повніший зміст цього Слова стало можливим лише тоді, коли на Землю прийшов Христос. На думку автора, одкровення Отця через Сина дало ключ до розуміння справжнього значення Старого Завіту, подібно до того, як зображення на коробці пазла дає ключ до пошуку правильного розташування кожної з його частин. Ісус значною мірою прояснив багато аспектів Старого Завіту.

Прийшовши на Землю, Ісус став нашим Представником і Спасителем. Він зайняв наше місце в битві й переміг змія. У своєму Посланні до євреїв апостол Павло називає Ісуса «Першопричиною» і «Предтечею» віруючих (див. Євр. 2:10; 6:20). Він бореться за нас і представляє нас. Це також означає: що Отець зробив для Ісуса, нашого Представника, те ж саме бажає вчинити й для нас. Той, Хто підніс Ісуса й посадив праворуч Себе на Своєму престолі, також прагне, щоб і ми сіли з Ісусом на Його престолі (див. Об’явл. 3:21). Боже послання до нас в Ісусі — не тільки слова Христа, але й діла, звершені Отцем через Нього і з Ним для нашого тимчасового й вічного блага.

`Поміркуйте: Ісус, Сам Бог, прийшов на Землю. Що це означає для нас і чому в цій істині ми можемо черпати нескінченну надію?`