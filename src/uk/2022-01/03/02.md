---
title:  Останніми днями
date:   09/01/2022
---

Перші тексти Послання до євреїв свідчать: Павло вважав, що живе в «останні дні». У Святому Письмі використовують два вислови про майбутнє, які мають різне значення. Пророки вживали вислів «в кінці днів», щоб загалом позначити майбутнє (наприклад, П. Зак. 4:30, 31; Єрем. 23:20). Пророк Даниїл використав інший вислів ‒ «час кінця», щоб конкретніше вказати на останні дні земної історії (Дан. 8:17; 12:4).

`Прочитайте тексти Чис. 24:14-19 та Ісаї 2:2, 3. Що Бог обіцяв зробити для Свого народу в майбутньому, «на кінці днів»?`

Старозавітні пророки повідомляли, що «на кінці днів» Бог поставить Царя, Який знищить ворогів Свого народу (див. Чис. 24:14-19) і приверне народи до Ізраїлю (див. Ісаї 2:2, 3). Павло пише, що ці обітниці виконалися в Ісусі. Він переміг сатану й за допомогою проголошення Євангелія привертає до Себе всі народи (див. Колос. 2:15; Івана 12:32). У цьому сенсі «останні дні» вже почалися, оскільки Ісус виконав Божі обітниці.

Наші духовні отці померли у вірі. Вони бачили здійснення обітниць лише «здалека», але «не одержали обітниці». Ми ж побачили їхнє виконання в Ісусі.

Поміркуймо про обітниці Бога і про Ісуса. Господь пообіцяв воскресити Своїх дітей (див. 1 Сол. 4:15, 16). Чудова вістка полягає в тому, що здійснення цієї обітниці почалося з воскресіння Ісуса (див. 1 Кор. 15:20; Матв. 27:51-53). Бог також обіцяв створити Нову Землю (див. Ісаї 65:17). Він уже почав виконувати цю обітницю, створюючи в нас нове духовне життя (див. 2 Кор. 5:17; Гал. 6:15). Бог пообіцяв, що наприкінці поставить Своє Царство (див. Дан. 2:44). І Він урочисто почав це здійснювати, заснувавши Царство благодаті (див. Матв. 12:28-30; Луки 10:18-20) і звільнивши нас від влади сатани. Однак це лише початок. Те, що Господь почав здійснювати під час Першого приходу Ісуса, Він завершить під час Другого, коли буде поставлено Царство слави (див. Матв. 25:31, 32).

`Поміркуйте про всі обітниці, виконані Богом у минулому. Як це допомагає нам повірити в ті Його обітниці, які ще не здійснилися?`