---
title:  Сприйняв тіло і кров
date:   18/01/2022
---

Послання до євреїв повідомляє, що Ісус прийняв нашу людську природу, щоб замістити нас і померти за нас другою смертю (див. Євр. 2:9, 14-16; 10:5-10). Це основа Плану спасіння й наша єдина надія на вічне життя.

`Прочитайте тексти Матв. 16:17; Гал. 1:16; 1 Кор. 15:50; Ефес. 6:12. З якими недоліками людської природи пов’язаний вислів «тіло і кров»?`

Вислів «тіло і кров» підкреслює вразливість людського єства, його слабкість (див. Ефес. 6:12), обмеженість (див. Матв. 16:17; Гал. 1:16) і смертність (див. 1 Кор. 15:50). Апостол Павло у своєму Посланні говорить, що Ісус «в усьому» уподібнився «братам» (див. Євр. 2:17). Цей вислів означає, що Він став повністю людиною. Христос не просто «мав вигляд» або «здавався» людиною; Він справді був Людиною, став одним із нас.

Однак Павло також зазначає, що стосовно гріха Ісус відрізнявся від нас. По-перше, Він не вчинив жодного гріха (див. Євр. 4:15). По-друге, маючи людську природу, Він був святий, невинний, непричетний до зла, відділений від грішників, вищий за небо (див. Євр. 7:26). Усі ми згрішили, і в усіх нас є погані нахили. Наша залежність від гріха закладена глибоко всередині самої нашої природи. Ми тілесні, продані гріхові (див. Римл. 7:14-20). Гордість та інші гріховні мотиви часто опоганюють навіть наші добрі вчинки. Однак природа Ісуса не була зіпсована гріхом. Якби Він був тілесним, проданим гріхові, як ми, Йому також потрібен був би Спаситель. Проте Ісус Сам прийшов як Спаситель і приніс Себе в непорочну жертву Богу за нас (див. Євр. 7:26-28; 9:14).

Потім Христос знищив владу диявола, померши як безгрішна жертва за наші гріхи й у такий спосіб уможливив наше прощення й примирення з Богом (див. Євр. 2:14-17). Христос також зруйнував владу гріха й дав нам силу жити праведним життям, виконавши Свою обітницю укласти новий завіт і написати Закон у наших серцях (див. Євр. 8:10). Отже, Спаситель переміг ворога і звільнив нас, тому тепер ми можемо служити «Живому Богові» (Євр. 9:14). Остаточне знищення сатани відбудеться, коли його буде кинуто у вогняне озеро (див. Об’явл. 20:1-3, 10).

`Якщо нам обіцяна перемога в Ісусі, чому деякі з нас зазнають поразки в боротьбі з гріхом? Що ми робимо не так і як можемо почати жити відповідно до високого покликання, яке маємо в Христі?`