---
title:  Брат як приклад
date:   20/01/2022
---

Ще одна причина, чому Ісус прийняв нашу людську природу і жив серед нас, полягала в тому, що тільки Він міг бути нашим Взірцем. Христос єдиний міг показати нам, який Бог і як правильно жити перед Ним .

`Прочитайте Євр. 12:1-4. За словами апостола, як нам вистояти в боротьбі, що перед нами?`

У цьому уривку Ісус перебуває на вершині довгого списку персонажів, яких апостол наводить у попередньому розділі як взірців віри. У вищевказаних текстах Ісуса названо Проводирем і Вершителем нашої віри. Грецьке слово _архегóс_ (засновник, першопричина; і у Синодальному перекладі «начальник») також можна перекласти як _першопроходець_. Христос є Першопрохідцем, адже йде попереду віруючих. У тексті Євр. 6:20 Він названий нашим Предтечею (гр. _прóдромос_ – той, що біжить попереду).

«Вершитель», згідно з контекстом, ‒ Той, Хто вдосконалює нашу віру.

«Робота виправдання ‒ лише початок християнського досвіду. Ми повинні не тільки покласти “основу: покаяння від мертвих діл”, але й “скерувати себе до досконалості” (Євр. 6:1). Ми маємо зростати “в благодаті й пізнанні нашого Господа і Спасителя Ісуса Христа” (2 Петра 3:18). Ми повинні здобувати перемогу за перемогою над кожним гріхом, “що нас легко обплутує” (Євр. 12:1), щоб “у всьому досягли зросту Того, Хто є Голова, ‒ Христа” (Ефес. 4:15). Наш характер повинен бути змінений оновленням нашого розуму (див. Римл. 12:2). Це робота Христа, Котрий живе в нас (див. Гал. 2:20) як «Вершитель“ віри. Це справа освячення (див. Матв. 5:48)» (Біблійний коментар АСД. Т. 7. С. 481).

Прочитайте Євр. 2:13: «І знову: Я буду надіятися на Нього! І ще: Ось Я і діти, яких Мені дав Бог». Тут Ісус говорить, що надіятиметься тільки на Бога. Цими словами Він указує на тексти Ісаї 8:17, 18.

Ісая сказав ці слова перед загрозою вторгнення з боку Північного Ізраїлю і Сирії (див. Ісаї 7:1, 2). Віра пророка протистояла невірству царя Ахаза (див. 2 Цар. 16:5-18). Бог умовляв Ахаза довіритися Йому й попросити знака, котрий підтверджує, що Він захистить його (див. Ісаї 7:1-11). Господь уже пообіцяв царю як Давидовому сину, що захистить його як власного сина. Тепер для підтвердження Своєї обітниці Бог милостиво запропонував Ахазу попросити собі знака. Однак Ахаз відмовився просити знака, натомість відправив гінців до Тіґлат-Пелесера, царя Ассирії, зі словами: «Я твій раб та син твій» (2 Цар. 16:7). Як трагічно! Ахаз вважав за краще бути «сином» Тіґлат-Пелесера, а не Бога.

Однак Ісус надіявся на Бога й на Його обітницю, що Він покладе ворогів Його підніжком для Його ніг (див. Євр. 1:13; 10:12, 13). Бог дав і нам таку ж обітницю, і ми теж повинні вірити Йому, як робив Ісус (див. Римл. 16:20).

`Як ми можемо навчитися довіряти Богові, якщо у своєму повсякденному житті не приймаємо рішень, які відображають цю довіру? Подумайте про те, який важливий вибір вам належить зробити в найближчому майбутньому і як ви можете бути впевнені, що ваше рішення свідчить про довіру Богу?`