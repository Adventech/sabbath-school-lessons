---
title:  Місіонерська історія
date:   21/01/2022
---

#### Ісус — усемогутній лікар
_Ендрю Мак-Чесні_

Сенгфет був шанованим лікарем у великій лікарні однієї з провінцій Лаосу. Проте він не зміг вилікувати сина.

Його син, уже дорослим, захворів дивною хворобою під час роботи в Бангкоку (Таїланд). Бангкокські лікарі не допомогли йому, тому Сенгфет привіз свого сина до Лаосу, щоб лікувати його в лікарні, у якій він працював. Однак стан молодого чоловіка не поліпшувався. Колеги Сенгфета порадили звернутися в центральну лікарню В’єнтьяна, столиці Лаосу. Однак і в цій передовій лікарні не змогли знайти причину його фізичного стану. Лікарі дійшли висновку, що проблема була психологічного характеру і що в нього психічний розлад.

Усі медичні обстеження тривали більше року. Доктор Сенгфет і його дружина витратили всі свої гроші на лікування сина, але його стан так і не покращився. Якби вони знали Біблію, то сторія про жінку, яка 12 років страждала від кровотечі, давала б їм надію, адже і вона «багато натерпілася від численних лікарів, — витратила все своє майно та жодного полегшення не мала, але стало їй ще гірше» (Марка 5:26).

Батьки забрали сина додому. Не знаючи, що робити далі, вони почали в розпачі молитися, просячи Бога зцілити їхнього сина.

Під час молитви до кімнати ввійшов їхній син і запитав: «Що трапилося? Чому мій стан різко змінився і мені стало значно краще?»

Лікар Сенгфет і його дружина продовжили молитися. До них знову підійшов син і розповів, що бачив видіння, у якому злий дух покинув його тіло, сказавши: «Я більше не можу перебувати в тобі, бо тепер ти належиш Ісусові».

Того дня їхній син повернувся до нормального життя, і вся сім’я Сенгфета почала поклонятися Ісусу. Протягом декількох місяців Сенгфет не приховував своєї любові до Ісуса, проповідуючи всім, хто хотів слухати: «Ісус Христос — Усемогутній Лікар. Він зцілив мого сина, і ми всією сім’єю прийняли Його як свого Спасителя».

Проте через деякий час Сенгфет перестав поклонятися Ісусові. Здавалося, він забув, як Христос зцілив його сина. На жаль, він повернувся до свого колишнього гріховного способу життя. Будь ласка, моліться за нього і за інших людей, кого торкнувся Ісус, але які більше не поклоняються Йому. Моліться про їхнє повернення.

_Ця історія ілюструє місіонерську мету № 2 стратегічного плану Адвентистської церкви на період з 2020 по 2025 рік під назвою «ІДЕМО РАЗОМ»: «Посилити і різнобічно розвивати місіонерське служіння Церкви у великих містах, у межах “вікна 10/40”, серед неохоплених і недостатньо охоплених груп населення, а також представників нехристиянських конфесій». І мета духовного зростання № 5: «Наставляти віруючих і їхні сім’ї жити так, щоб вони були сповнені Святого Духа»._

_Частина пожертв тринадцятої суботи буде спрямована на відкриття початкової школи в Лаосі, допомагаючи втілити місіонерську мету № 4: «Посилити діяльність установ Церкви адвентистів сьомого дня для підтримки свободи, цілісного здоров’я й надії людей завдяки Ісусу і відновлення в них Божого образу». Дізнайтеся більше на IWillGo2020.org._