---
title:  Не соромиться називати нас братами
date:   17/01/2022
---

У Посланні до євреїв сказано, що Ісус не соромиться називати нас Своїми братами (див. Євр. 2:11). Хоч Син єдиний з Отцем, Він прийняв нас як частину Своєї родини. Наскільки контрастує така солідарність із тією публічною ганьбою, яку довелося пережити читачам Послання до євреїв у своїх спільнотах (Євр. 10:33)!

`Прочитайте уривок Євр. 11:24-26. Як вибір Мойсея перегукується з тим, що Ісус зробив для нас?`

Чи уявляєте ви, що означало для Мойсея бути названим «сином дочки фараона»? Він був впливовою особою в наймогутнішій імперії того часу, крім того, отримав найвищу цивільну та військову підготовку й став видатною людиною. Степан сказав, що Мойсей був «сильний у своїх ділах та словах» (Дії 7:22). Еллен Уайт також повідомляє, що він «здобув визнання єгипетської армії» і фараон «вирішив зробити свого всиновленого онука спадкоємцем престолу» (Патріархи і пророки. С. 245). Проте Мойсей відмовився від усіх цих привілеїв і вирішив ототожнювати себе з ізраїльтянами ‒ народом рабів без освіти й влади.

`Прочитайте тексти Матв. 10:32, 33; 2 Тим. 1:8, 12; Євр. 13:12-15. Чого вимагає від нас Бог?`

У читачів Послання до євреїв була схожа проблема. Після переслідувань і гонінь багато хто з них почав соромитися Ісуса. Тому їм загрожувала небезпека зневажити Божого Сина замість того, щоб вшанувати Його (див. Євр. 6:6). Павло ж постійно закликає читачів «непохитно триматися визнання» своєї віри (див. Євр. 4:14; 10:23).

Бог бажає, щоб ми визнали Ісуса нашим Богом і Братом. Христос, наш Викупитель, заплатив наш борг. Як наш Брат, Він показав нам зразок життя. Бог Отець визначив наперед, щоб ми були подібними «до образу Його Сина, аби бути Йому первістком серед багатьох братів» (Римл. 8:29).

`Подумайте про вибір, який повинен був зробити Ісус, щоб прийняти нас як Своїх братів і сестер. Чому вибір Христа спричинив значно більше Його приниження, порівняно з приниженням Мойсея, зумовленим його вибором? Як це свідчить про любов Бога до нас?`