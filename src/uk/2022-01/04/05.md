---
title:  Досконалість через страждання
date:   19/01/2022
---

`Прочитайте тексти Євр. 2:10, 17, 18; 5:8, 9. Якою була роль страждань у житті Ісуса?`

Апостол говорить, що Бог зробив Ісуса «досконалим через страждання» (Євр. 2:10, згідно з оригіналом). Хіба це не дивовижний вислів? Раніше Павло сказав, що Ісус ‒ сяйво слави та образ Його сутності (див. Євр. 1:3), а далі наголосив, що Він святий, безгрішний, чистий, непорочний, непричетний до зла (див. Євр. 4:15; 7:26-28; 9:14; 10:5-10). Ісусу не потрібно було долати будь-яку моральну або етичну недосконалість. Він був досконалим і морально, і етично.

Однак у Посланні до євреїв сказано, що Ісус пройшов через процес «вдосконалення», що дало Йому можливість спасти нас. Ісус був «досконалий» (див. Євр. 2:10, пер. І. Огієнка) у тому сенсі, що під час Свого земного життя був підготовлений стати нашим Спасителем.

1. Ісус був досконалий через страждання, щоб стати Вождем нашого спасіння (див. Євр. 2:10). Йому довелося померти на хресті як жертві, щоб Отець мав законний спосіб спасти нас. Христос був досконалим і єдино можливим жертвопринесенням. Як Бог, Він міг засудити нас, але завдяки Своїй жертві також може спасти нас.

2. Ісус навчився послуху через страждання (див. Євр. 5:8). Послух був необхідний з двох причин. По-перше, він зробив Його жертву прийнятною (див. Євр. 9:14; 10:5-10). По-друге, завдяки Своїм стражданням Христос став нашим Взірцем (див. Євр. 5:9). Кому Він, Бог, мав підкорятися? Ісус був Сином Божим, єдиним з Богом, і всі корилися Йому як Володарю Всесвіту. Отже, Ісус перейшов не від неслухняності до послуху, а від повноти влади й панування до покірності й послуху. Піднесений Син Божий став слухняним Сином Людським.

3. Перенесені спокуси й перемога над ними дали Ісусові можливість бути милосердним і вірним Первосвященником (див. Євр. 2:17, 18). Страждання не зробили Ісуса милосерднішим. Навпаки, саме зі Свого милосердя Він спочатку добровільно зголосився померти на хресті, щоб спасти нас (Євр. 10:5-10; порівняйте з Римл. 5:7, 8). Саме земні страждання Христа найповніше відкрили милосердя Бога. І саме через страждання реальність братської любові Ісуса стала очевидною для всіх.

`Якщо страждав безгрішний Ісус, то й ми, грішники, теж страждатимемо. Як ми можемо навчитися переносити всі життєві скорботи, черпаючи надію і впевненість у Господа, Котрий явив нам Свою любов безліч разів?`