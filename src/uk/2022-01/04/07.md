---
title:  Для подальшого дослідження
date:   21/01/2022
---

У тексті Євр. 2:13 процитовані слова Ісуса, які Він сказав Отцеві про Своїх братів: «Ось Я і діти, яких Мені дав Бог». Патрік Грей, професор релігієзнавства, вважає, що тут Ісус зображений як Захисник Своїх братів. Згідно з римською системою опіки та піклування (лат. _tutela impuberum_ ‒ захист неповнолітніх), після смерті батька «наставник, часто старший брат, ставав відповідальним за опіку над неповнолітніми дітьми і за їхній спадок до досягнення ними повноліття; це посилювало природний обов’язок старшого брата піклуватися про своїх молодших братів і сестер» (_Godly Fear: The Epistle to the Hebrews and Greco-Roman Critiques of Superstition_ [Atlanta: Society of Biblical Literature. 2003]. Р. 126). З огляду на це, стає зрозуміло, чому в Посланні до євреїв ми названі братами й сестрами Ісуса, а також Його дітьми. Як наш старший Брат, Ісус ‒ наш Наставник, Опікун і Захисник.

«Христос прийшов на Землю, прийнявши людську природу й ставши Представником людства, щоб показати в боротьбі з сатаною, що людина, така, якою її створив Бог, об’єднана з Отцем і Сином, може виконати всі Божественні вимоги» (Е. Уайт. Вибрані вісті. Кн. 1. С. 253).

«Своїм життям і вченням Христос залишив досконалий наочний приклад безкорисливого служіння, котре походить від Бога. Бог не живе для Себе. Створивши світ та підтримуючи все створене, Він постійно служить іншим. Господь “сонцю велить сходити над злими і над добрими та посилає дощ на праведних і на неправедних” (Матв. 5:45). Цей ідеал служіння Бог доручив Своєму Синові. Ісус був поставлений на чолі людства, аби Своїм прикладом навчати, що означає служити» (Е. Уайт. Бажання віків. С. 649).

**Запитання для роздумів:**

`1. У Посланні до євреїв сказано, що Ісус став нашим Братом, щоб спасти нас. Подумайте про те, що це означає з погляду Бога — на що Він пішов заради нашого спасіння. Чому відмовлятися від такого дорогоцінного дару спасіння – це трагічна помилка?`

`2. Яке значення для нас має факт, що Ісус не народився проданим гріхові, як ми (див. Римл. 7:14)? Поміркуйте про Мойсея й про те, чому ізраїльтянам було важливо, щоб він не був рабом, як вони. Як історія Мойсея, хоч і незначною мірою, допомагає нам зрозуміти, що Ісус зробив для нас?`

`3. Подумайте про роль страждань у нашому житті. Чому ніколи не слід думати, що страждання позитивні, навіть якщо іноді вони можуть бути корисними?`