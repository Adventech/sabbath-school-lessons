---
title:  Найближчий родич-викупитель
date:   16/01/2022
---

`Прочитайте Левит 25:25-27, 47-49. Хто міг викупити людину, котра через бідність втратила власність або волю?`

Закон Мойсея передбачав: якщо людина була настільки бідною, що для того, аби вижити, їй доводилося продавати свою власність або навіть себе, їй повертали її свободу або майно кожні п’ятдесят років, ювілейного року. Ювілейний рік був «великим» суботнім роком, коли борги пробачали, майно повертали, а полоненим дарували свободу.

Однак п’ятдесят років ‒ тривалий термін. Ось чому закон Мойсея також передбачав, що найближчий родич може заплатити решту боргу й викупити свого родича значно раніше.

Найближчий родич також був гарантом справедливості в разі вбивства. Він міг бути месником за кров ‒ переслідувати вбивцю свого близького родича й покарати його (Чис. 35:9-15).

`Прочитайте тексти Євр. 2:14-16. Як в уривку зображені Ісус і ми?`

Цей уривок зображує людей без Бога як рабів диявола, а Ісуса — як нашого Викупителя. Коли Адам згрішив, люди потрапили під владу сатани. Унаслідок цього в нас не було сили протистояти гріху (див. Римл. 7:14-24). За наш злочин ми мали бути покарані вічною смертю, від якої не могли відкупитися (див. Римл. 6:23). Отже, наше становище було зовсім безнадійним.

Однак Ісус прийняв нашу людську природу й став таким, як ми, із плоті й крові. Він став нашим найближчим Родичем і викупив нас. Господь не соромиться називати нас «братами» (див. Євр. 2:11).

Неймовірно, але, прийнявши нашу природу й викупивши нас, Ісус також відкрив Свою Божественну природу. У Старому Завіті істинним Викупителем Ізраїлю, їхнім найближчим Родичем, є Сам Яхве (див. Псал. 21:14; Ісаї 41:14; 43:14; 44:22; Єрем. 31:11; Осії 13:14).

`Як ми можемо глибше пізнати реальність близькості Христа до нас? Чому це так важливо для нашої віри?`