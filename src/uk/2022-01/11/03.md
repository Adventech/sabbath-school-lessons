---
title:  Вірою Авраам
date:   07/03/2022
---

У Посланні до євреїв знаходимо визначення поняття «віра». Вона «є підставою для надії, те, що переконує про речі, недоступні для споглядання» (Євр. 11:1). Потім наведено перелік вірних людей з історії Ізраїлю, життя яких ілюструє, що таке віра і як вона виявляється в ділах.

`Прочитайте Євр. 11:1-19. Якими діями ці герої віри виявили свою віру? Як їхні дії пов’язані з надією на невидиме?`

З огляду на обсяг інформації про Авраама в розділі 11 (вірші 8-19), можна дійти висновку: він тут найважливіший персонаж. Його останній учинок віри особливо повчальний як приклад істинної сутності віри.

У Посланні до євреїв зазначається, що вказівка Аврааму принести Ісака в жертву, здавалося, припускала суперечність з боку Бога (Євр. 11:17, 18). Ісак був не єдиним сином Авраама. Первістком Авраама був Ізмаїл, але Бог сказав патріарху, щоб він задовольнив прохання Сарри й випровадив Ізмаїла і його матір, тому що Він Сам подбає про них, а також тому, що «Ісаком буде покликане тобі потомство» (Бут. 21:12, 13). Однак у наступному розділі Господь просить Авраама принести Ісака на цілопалення. Це повеління Бога, здавалося б, повністю суперечило Його обітницям у Бут. 12-21.

Автор Послання повідомляє, що Авраам у дивовижний спосіб вирішив позірну суперечність, дійшовши висновку: після того, як він принесе Ісака в жертву, Бог воскресить його. Це викликає подив, оскільки до того часу ще ніхто не воскресав. Найімовірніше, до такого висновку Авраама привів його попередній досвід спілкування з Богом. У Євр. 11:12 написано, що Ісак був зачатий силою Божою від «завмерлого». Павло також зазначив: хоч Авраам був завмерлий і Сарра ‒ неплідна, патріарх повірив Богові, «Який оживляє мертвих та називає те, що не існує, як існуюче» (Римл. 4:17). «Він усупереч сподіванню, повірив надії, що стане батьком багатьох народів» (Римл. 4:18). Очевидно, Авраам припустив: якщо одного разу Бог від завмерлого дав життя Ісаку, Він зможе знову це зробити. У тому, як Бог вів його в минулому, Авраам побачив натяк на те, що Він може зробити в майбутньому.

`Чому роздуми про те, як Бог скеровував наше життя в минулому, важливі для підтримки нашої віри й довіри до Нього зараз?`