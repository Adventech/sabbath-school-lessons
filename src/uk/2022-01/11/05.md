---
title:  Вірою Рахав і інші
date:   09/03/2022
---

`Прочитайте Євр. 11:31 й І. Нав. 2:9-11. Чому язичницька блудниця Рахав серед переліку священних біблійних персонажів?`

Імовірно, Рахав ‒ найнесподіваніший персонаж розділу 11 Послання до євреїв. Це одна з двох жінок, згаданих на ім’я. Вона десята в списку, першими в якому були предки й патріархи Ізраїлю, і кожного з них вважали праведником. Дійшовши в списку до її імені, ми виявляємо, що вона ще й язичницька блудниця.

Найдивовижніше, що згадка про Рахав також є тематичним центром і кульмінацією розділу. Перелік героїв складений в унікальний спосіб. Кожен уривок починається з повторюваної фрази «вірою». Основний шаблон: «Вірою такий-то зробив те і те» або «Вірою ось таке трапилося з таким-то». Цей повторюваний патерн (тобто _зразок, узор_) збільшує в читача очікування почути вирішальне твердження: вірою Ісус Навин привів людей до Землі обітованої. Однак у тексті йдеться не про нього. Ісуса Навина обійшли стороною, і його місце посіла блудниця. Після згадування Рахав повторюваний патерн раптово завершується словами: «І що ще скажу?» (Євр. 11:32). Потім Павло квапливо перераховує деякі імена й події, не пояснюючи їх детально.

Подвиг віри Рахав полягав у тому, що вона почула, повірила й покорилася, хоч і не бачила. Вона не бачила кар у Єгипті, переходу через Червоне море, води зі скелі, небесної манни. Проте Рахав повірила. Вона була прикладом не лише для тих євреїв, які не чули проповідей Ісуса й не бачили Його чудес, а й для нас, які теж не були очевидцями тих подій.

«Рахав була блудницею, що жила в мурі Єрихона. Вона сховала двох ізраїльських розвідників, відряджених дізнатися, якими є оборонні укріплення цього міста. Оскільки вона була доброю до них і заявила про свою віру в Бога, розвідники обіцяли зберегти життя їй і її родині під час штурму Єрихона» (Е. Уайт. Доньки Божі. С. 35).

Потім Павло продовжує (див. Євр. 11:35-38) перелік труднощів, з якими зіткнулося багато віруючих. Фраза «не отримавши звільнення» (вірш 35) означає, що в них була змога втекти, але вони вважали за краще цього не робити, оскільки споглядали винагороду від Бога.

`Хоч ми не були свідками багатьох важливих подій (творіння світу за 6 днів, виходу, розп’яття Христа), чому в нас є вагомі причини вірити, що ці події відбулися насправді`?