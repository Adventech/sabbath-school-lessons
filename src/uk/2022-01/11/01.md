---
title:  Ісус — проводир і вершитель нашої віри
date:   05/03/2022
---

### Біблійні тексти для дослідження
Євр. 10:35-39; 11; 12:1-3; Римл. 1:17; І. Нав. 2:9-11.

> <p>Пам’ятний вірш</p>
> «Дивлячись на Проводиря і Вершителя віри, на Ісуса, Який, незважаючи на сором, замість належної Йому радості, перетерпів хрест і сів праворуч Божого престолу» (Євр. 12:2).

Напевно, для багатьох віруючих розділи 11 і 12 Послання до євреїв — улюблені. Вони зображують християнське життя як забіг, у якому ми всі беремо участь, і всі, хто залишиться вірним, отримають нагороду. Вищезазначені розділи також описують драму викуплення, у якій, незважаючи на страждання, вистояли герої віри минулого, але ще не отримали нагороди. Адже драма викуплення закінчується не на них, а на нас. Саме ми беремо участь у її заключному акті. Ця драма завершується тим, що ми пробігаємо останню частину забігу, а біля фінальної риски нас чекає Ісус праворуч Бога. Спаситель дарує нам натхнення й досконалий приклад того, як пройти наш шлях. Господь ‒ вірний Свідок того, що нагорода істинна, і Він ‒ Предтеча, Який відкрив нам дорогу (див. Євр. 6:19, 20; 10:19-23).

У розділі 11 Послання до євреїв апостол Павло пояснює, що віра ‒ це впевненість у Божих обітницях, навіть якщо ми ще не можемо побачити їх цілковитого виконання. У цьому уроці ми на прикладах з минулого, а особливо на прикладі Ісуса, «Проводиря і Вершителя віри» (Євр. 12:2), дослідимо, що таке віра і як її знайти.