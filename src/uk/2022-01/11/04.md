---
title:  "Мойсей: віра в невидиме"
date:   08/03/2022
---

`Прочитайте Євр. 11:20-28. Що зробили згадані герої віри? Як їхні дії були пов’язані з надією і з речами, недоступними для споглядання?`

Мойсей ‒ другий важливий приклад (з огляду на обсяг нформації: вірші 23-29) у цьому розділі віри. Життя Мойсея починається й завершується двома актами непокори царю. Його батьки переховували новонародженого Мойсея, бо «не злякалися наказу царя» (Євр. 11:23); а також Мойсей залишив Єгипет, «не злякавшись гніву царя» (вірш 27). Однак найбільш значущим учинком Мойсея було те, що він «відмовився називатися сином дочки фараона» (вірш 24). Згадка названої матері Мойсея як «дочки фараона» передбачає, що він мав стати наступним фараоном. Однак він був готовий відмовитися від перспективи стати правителем наймогутнішої нації того часу, натомість стати лідером недавно звільнених рабів ‒ фактично біженців.

`Порівняйте Євр. 11:24-27 і 10:32-35. У чому подібність між станом читачів Послання і досвідом Мойсея?`

Велич Мойсея полягала в тому, що він міг бачити далі обіцянок єгипетського царя й очікувати речей недоступних для споглядання ‒ виконання Божих обітниць. У Посланні до євреїв наголошується: погляд Мойсея був зосереджений на нагороді від Господа, а не на багатствах Єгипту. Про цю нагороду йдеться в Євр. 10:35; вона обіцяна Богом усім віруючим у Нього.

Слова Павла про рішення Мойсея, очевидно, мали сильний відгук у серцях слухачів апостола. Через свою віру в Христа вони зазнавали докорів і образ, страждали та втратили своє майно (див. Євр. 10:32-34). Деякі перебували у в’язниці (Євр. 13:3). Якщо провести паралель, Мойсей також прийняв рішення страждати разом із народом Божим, обмінявши багатства Єгипту на образи через Христа, адже вірив: нагорода Христа перевершує все, що міг запропонувати йому Єгипет.

`З якими труднощами ви зіткнулися через свою віру? Від чого вам довелося відмовитися заради неї? Чому очікувана нагорода варта того, навіть якщо ви не бачите її зараз`?