---
title:  Ісус — поводир і вершитель нашої віри
date:   10/03/2022
---

`Прочитайте Євр. 12:1-3. До чого закликає нас апостол Павло?`

Кульмінація списку героїв віри, про яких ідеться в Посланні до євреїв, ‒ Ісус. Павло розпочав свою розповідь про віру з Христа ‒ Того, «Хто йде, ‒ і не забариться» (Євр. 10:37), і завершує її Ним ‒ Вершителем нашої віри (Євр. 12:2). Ісус ‒ Проводир

Вершитель віри. Це означає, що Він робить віру можливою і є Взірцем, який досконало втілює в Собі суть життя віри. Саме в Ісусі віра була виражена найбільш повно й остаточно.

Христос є Проводирем (Автором, Основоположником; дав.-гр. _архегóс_ — засновник, першопричина) нашої віри принаймні з трьох причин.

По-перше, Він єдиний, Хто повною мірою завершив Свій забіг. А герої віри, про яких ішлося в попередньому розділі, ще не досягли своєї мети (див. Євр. 11:39, 40). Однак Христос увійшов у Божий відпочинок на Небесах і перебуває праворуч Отця. Ми ж разом з іншими героями віри царюватимемо з Ісусом на Небі (див. Об’явл. 20:4).

По-друге, саме досконале життя Христа дало змогу іншим брати участь у забігу віри (див. Євр. 10:5-14). Якби Він не впорався, забіг усіх інших був би марним.

Саме Ісус ‒ першопричина нашої віри. Як єдиний з Отцем, Він виявив Його вірність щодо нас. Бог ніколи не припиняв докладати зусиль, щоб спасти нас, і саме тому ми врешті-решт отримаємо нагороду, якщо не здамося. Спаситель терпляче звершував Свій забіг і залишався вірним, навіть коли ми були невірними (див. 2 Тим. 2:13). Наша віра ‒ це лише відповідь на Його вірність.

Зрештою, Ісус ‒ Вершитель віри, оскільки чітко відкрив нам, як відбувається забіг віри. Як же Він біг? Ісус віддав усе заради нас (див. Филп. 2:5-8). Христос ніколи не грішив. Він невпинно споглядав нагороду – радість, що Його очікує, побачити людство, викуплене Його благодаттю. Христос зазнав сорому й зіткнувся з нерозумінням, пройшов через ганьбу хресної смерті (див. Євр. 12:2, 3).

Тепер наша черга бігти. Хоч самотужки ми ніколи не зможемо досягти того, що зробив Ісус, перед нами Його досконалий приклад. Тому, вірячи в Нього й не зводячи з Нього очей (як і інші перед нами), ми можемо з вірою рухатися вперед, покладаючись на Його заслуги й обітницю про велику нагороду.