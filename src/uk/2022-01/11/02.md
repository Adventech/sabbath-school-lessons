---
title:  «Праведний мій житиме вірою»
date:   06/03/2022
---

`Прочитайте Євр. 10:35-39. Що Господь говорить нам у цих віршах?`

Терпіння (гр. _хюпомонé_ — витримка, стійкість, непохитність у перенесенні труднощів) — характеристика Божого народу останнього часу, без якої вони не зможуть отримати обітниці (див. Об’явл. 13:10; 14:12). Однак, щоб вистояти, віруючі повинні непохитно триматися Христової віри (див. Євр. 10:23; 4:14). Павло показав, що покоління ізраїльтян, що блукало пустелею, не могло отримати обітницю, бо їм не вистачало віри (Євр. 3:19). У Посланні до євреїв зображені віруючі, які перебувають на порозі виконання обітниць (Євр. 9:28; 10:25, 36-38). Їм необхідна віра, якщо вони хочуть отримати обітниці (Євр. 10:39).

Свою розповідь про віру Павло починає цитатою з Авак. 2:2-4. Авакум запитав Бога, чому Він терпить віроломних людей, які утискають праведників (Авак. 1:12-17). Пророк і його народ страждали, тому жадали, щоб Бог діяв. Однак Він відповів: для виконання Його обітниці призначено час і їм потрібно почекати (Авак. 2:2-4). Авакум і його народ жили, як і ми, між часом обітниці і часом її виконання. Божа вістка записана й у Посланні до євреїв: «Прийде Той, Хто йде, ‒ і не забариться» (Євр. 10:37; Авак. 2:3).

Ці тексти стосуються Ісуса. Він ‒ Праведник, утілення віри, приємний Богові, Той, Хто дає життя (див. Євр. 10:5-10).

Іноді людям здається, що Господь чекатиме. Проте це не так. Він не забариться. Він уже приходив померти за нас (див. Євр. 9:15-26) й обов’язково прийде знову в призначений час (Євр. 9:27, 28; 10:25).

Божа вістка: «Праведний Мій житиме вірою» (Євр. 10:38). Павло стверджує те ж саме в Римл. 1:17 і Гал. 3:11. Уривок Римл. 1:16, 17 особливо повчальний, бо в ньому пояснюється, що праведність Божа «відкривається… з віри у віру». Павло має на увазі, що Бог спочатку вірний Своїм обітницям, а наша віра й вірність ‒ результат Його вірності.

Оскільки Бог залишається вірним Своїм обітницям (див. 2 Тим. 2:13), то й праведники у відповідь на Божу вірність також залишаться вірними.

`Чому важливо усвідомлювати, що наша віра виникає з вірності Бога й живиться нею? Як ми можемо навчитися більше довіряти Його вірності й обітницям?`