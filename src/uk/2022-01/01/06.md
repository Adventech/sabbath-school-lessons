---
title:  Останні дні
date:   30/12/2021
---

`Прочитайте Євр. 1:2; 9:26-28; 10:25, 36-38; 12:25-28. На якому моменті наголошує Павло, особливо щодо часу?`

Апостол робить акцент на важливому елементі, надаючи невідкладності його настановам: читачі живуть в «останні дні» (Євр. 1:2) й обітниці ось-ось виконаються (Євр. 10:36-38). Цікаво, що впродовж усього Послання Павло порівнює свою аудиторію з поколінням пустелі, яке стояло просто перед кордоном Ханаану й було готове увійти в Землю обітовану. Апостол нагадує своїм читачам: «Адже ще трохи, дуже недовго, ‒ і прийде Той, Хто йде, ‒ і не забариться» (Євр. 10:37). А потім підбадьорює їх: «Ми ж не з тих, що відступають на загибель, але з тих, що вірять для спасіння душі» (вірш 39). Це останнє напучування нагадує читачам і нам про небезпеки, котрі загрожують народу Божому напередодні виконання Божих обітниць.

Саме про це йдеться в книзі Числа. Біблійна розповідь свідчить, що двічі просто перед входом у Землю обітовану Ізраїль зазнавав серйозних поразок. Перший випадок, описаний у розділах 13 і 14 книги Числа, був пов’язаний із сумнівами, поширеними кількома лідерами, які й призвели до руйнування віри Ізраїлю. Унаслідок цього зібрання вирішило призначити нового вождя й повернутися до Єгипту саме тоді, коли вони вже майже увійшли до Ханаану.

Удруге ж ізраїльтяни вдалися до блуду й захопилися поклонінням пеорському Ваалу (книга Числа 24, 25). Хоч Валаам не зміг проклясти ізраїльтян, сатана використав сексуальні спокуси, щоб призвести Ізраїль до хибного поклоніння і гріха й накликати на народ Божий гнів.

Апостол Павло застерігає читачів Послання до євреїв від обох небезпек. По-перше, він наставляє їх твердо триматися сповідування своєї віри і спрямовувати погляди лише на Ісуса (Євр. 4:14; 10:23; 12:1-4). По-друге, Павло застерігає їх від аморальності та користолюбства (Євр. 13:4-6). Крім того, він закликає їх пам’ятати своїх наставників і коритися їм (Євр. 13:7, 17).

`Ми знаємо: щойно спасенні закриють очі в смертному сні, наступне, що вони побачать, — Другий прихід. З огляду на адвентистську позицію щодо питання стану мертвих, чому можна стверджувати, що всі люди живуть в «останні дні»?`