---
title:  Місіонерська історія
date:   31/12/2021
---

#### Чудові вартові
_Ендрю Мак-Чесні_

Зазвичай весілля — це радісна подія, яка збирає на святкування всю сім’ю. Однак для Хоум і її чоловіка Янга весілля і подальше сімейне життя стали випробуванням віри.

Хоум належить до народу лавен, який проживає на острові Лаос. Її мати була медіумом. Дівчину з дитинства виховували так, щоб вона посіла місце своєї матері. Та вона повірила в Ісуса і почала служити Йому всупереч материнській волі. Ба більше, вона вийшла заміж за християнина, що належить до іншого народу. Не тільки рідні були проти, а й злі духи намагалися зруйнувати їхнє сімейне щастя.

Одного разу в домі Хоум з’явився злий дух і почав насміхатися з неї. Хоум схилила коліна в молитві. Піднявшись, вона спробувала підійти до Біблії, яка лежала за декілька кроків від неї, але її ноги раптом стали такими важкими, що вона ледве могла зрушити з місця. Жінка намагалася йти і молилася: «Боже, захисти мене, Боже, захисти мене». Урешті-решт вона змогла дійти до Біблії і відкрила її. Прочитавши кілька текстів, вона почала голосно молитися в ім’я Ісуса, і злий дух залишив її.

Боротьба зі злими духами тривала роками, але Хоум і Янг залишалися вірними в поклонінні Богу. Їхні батьки, брати, сестри й сусіди відкрито ненавиділи їх.

Одного разу хтось помилково звинуватив їх у протизаконних діях і повідомив владі. Коли приїхала поліція, щоб затримати пару, перед будинком їх зустріли таємничі могутні фігури. Поліцейські в страху покинули територію їхнього будинку. Друга спроба заарештувати подружжя також закінчилася невдачею. Цього разу поліцейським вдалося ввійти до будинку, але крім подружжя вони побачили дві могутні осяйні фігури. І знову поліцейські злякалися та втекли. По селу швидко поширилася чутка, що пару захищають особливі надприродні вартові, і їх почали поважати.

Тим часом Хоум і Янг ділилися своєю вірою зі своїми рідними та сусідами. Вони багатьом допомагали, хоч самі багато чого потребували. Поступово люди почали приходити до них по допомогу. Хворі й одержимі злими духами шукали зцілення. Одне за одним люди приймали Бога, і згодом будинок цієї родини став домашньою церквою. Рідна сестра Хоум довгий час відкидала Євангеліє, але одного вечора вона побачила яскраве світло, що сяяло в будинку Хоум. Наступного дня вона запитала сестру, звідки в її будинку світло, адже ні в кого в селі не було електрики. Хоум не знала, що сказати. Уночі вона спала і нічого не бачила. Після цієї події сестра Хоум повірила в Ісуса.

_Сьогодні Янг і Хоум поширюють Боже світло серед народу лавен, що проживає на острові Лаос. Частина пожертв тринадцятої суботи допоможе відкрити початкову школу в цій країні. Будь ласка, моліться за проєкт відкриття школи, а також Янга, Хоум і народ Лаосу._