---
title:  Знемога
date:   28/12/2021
---

Читачі Послання до євреїв зберегли свою віру й відданість Христу, незважаючи на відкидання і гоніння. Однак боротьба вплинула й на них. Вони вірно боролися й перемогли, проте виснажилися в цій боротьбі.

`Прочитайте тексти Євр. 2:18; 3:12, 13; 4:15; 10:25; 12:3, 12, 13; 13:1-9, 13. З якими труднощами стикалися віруючі?`

Послання до євреїв повідомляє, що читачі й далі зазнавали труднощів, а також словесних і, ймовірно, інших нападок (див. Євр. 13:13). Деякі віруючі й досі перебували у в’язниці (Євр. 13:3), це могло виснажити Церкву фінансово та психологічно. Їх опановувала знемога (Євр. 12:12, 13), і вони могли ослабнути «душами» (Євр. 12:3).

Це властиво й окремим особистостям, і колективам: коли минає азарт перемоги, психологічні та інші види захисту слабшають, тому люди стають уразливішими для контратаки з боку своїх ворогів. Удруге складніше зібратися з колишніми силами, аби протистояти загрозі, що насувається.

`Прочитайте 1 Цар. 19:1-4. Що сталося з Іллею?`

«Проте буває й так, що тверда віра й великі успіхи поступаються місцем розчаруванню; саме це не обминуло й Іллю. Побоюючись, що започаткована на Кармелі реформа буде недовговічною, він зневірився. Побувавши “на вершині Пісги”, тепер він знову опинився внизу.

Отримане від Усевишнього натхнення допомогло Іллі витримати найсуворіше випробування віри, але у хвилину розпачу, коли в його вухах ще лунали погрози Єзавелі, а сатана завдяки змові цієї нечестивої жінки, здавалося, здобуде перемогу, він втратив надію на Бога. Ілля був надзвичайно піднесений, проте наступна реакція виявилася жахливою! Забувши про Бога, він тікав далі й далі, доки не опинився в похмурій пустелі» (Е. Уайт. Пророки і царі. С. 161).

`Поміркуйте про ті часи, коли ви зазнали невдачі у своєму християнському житті, і спробуйте зрозуміти обставини й фактори, які сприяли цьому. Що б ви могли зробити інакше?`