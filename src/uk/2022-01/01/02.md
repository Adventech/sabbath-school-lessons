---
title:  Славний початок
date:   26/12/2021
---

Щоб зрозуміти Послання до євреїв і застосувати його до себе, нам необхідно зрозуміти історію вказаної групи віруючих їхнє становище в період отримання від апостола цього листа.

`Прочитайте тексти Євр. 2:3, 4. Яким був досвід єврейських слухачів, коли вони навернулися до християнства?`

Вищезазначений уривок наводить на думку, що слухачі Послання до євреїв не чули проповідей Самого Ісуса. Вони отримали Євангеліє від інших євангелістів, які сповістили їм вістку про «спасіння».

Павло також повідомляє, що євангелісти «підтвердили» в них Добру вістку й Сам Бог «свідчив ознаками і чудесами, різноманітними проявами сили». Це означає, що Бог підтвердив Євангеліє видимими ознаками й іншими проявами Своєї могутності, зокрема «дарами Святого Духа». У Новому Завіті сказано, що такі ознаки, як дивовижні зцілення, вигнання бісів і злиття духовних дарів, часто супроводжували проповідь Євангелія в нових місцях.

У період створення християнської Церкви Господь злив Свій Дух на апостолів у Єрусалимі, щоб вони могли проголошувати Євангеліє раніше невідомими їм мовами й творити чудеса (див. Дії 2, 3). Пилип здійснював схожі чудеса в Самарії (див. розділ 8), Петро ‒ у Йопії та Кесарії (див. розділи 9, 10), Павло ‒ упродовж усього свого служіння в Малій Азії та Європі (див. розділи 13-28). Ці могутні прояви були видимим свідченням вістки про «спасіння» ‒ вістки про встановлення Божого Царства, про спасіння від гріхів і влади злих сил (див. Євр. 12:25-29).

Святий Дух надав раннім християнам упевненості в тому, що їхні гріхи прощені. Тому вони не боялися суду, їхні молитви були сміливими й упевненими, а релігійний досвід радісним (див. Дії 2:37-47). Дух також звільнив поневолених злими силами, що було переконливим доказом переваги сили Бога над силами зла й свідчило, що в їхньому житті настало Царство Боже.

`Яка історія вашого навернення? Як ви зміцнилися у своїй вірі в Ісуса Христа як особистого Спасителя й Господа? Чому важливо й корисно згадувати, як ми прийшли до Бога?`