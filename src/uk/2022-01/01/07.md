---
title:  Для подальшого дослідження
date:   31/12/2021
---

Девід А. де Сільва пояснює, чому ранні християни зазнавали гонінь: «Християни обрали такий спосіб життя... який вважався антигромадським і навіть шкідницьким. Вірність богам, що виражалася в ревній участі в жертвоприношеннях і подібних ритуалах, сприймали як символ вірності державі, владі, друзям і родині. Поклоніння божествам було чимось на кшталт символу відданості взаєминам, які підтримують стабільність і процвітання суспільства. Утримуючись від поклоніння їм, християни (як і євреї) викликали підозри, їх вважали потенційними порушниками законів і ворожими елементами всередині імперії» (Perseverance in Gratitude (Grand Rapids, MI: Eerdmans Publishing Company. 2000). Р. 12).

«Для розчарованих є надійні ліки: віра, молитва та праця. Саме віра і праця вселяють у душу людини дедалі більші упевненість і задоволення. Можливо, нас огортають подібні передчуття чи глибокий розпач? Не лякайтеся навіть у найбільш безпросвітні хвилини життя. Зберігайте віру в Бога. Він знає ваші потреби. Він усесильний, невтомний у Своїй безмежній любові та співчутті. Не допускайте навіть думки, що Він не виконає Своїх обітниць. Бог – вічна істина. Він ніколи не порушить завіту, укладеного з тими, хто любить Його. Господь допоможе Своїм вірним слугам настільки, наскільки буде потрібно. Апостол Павло свідчить: “Досить тобі Моєї благодаті, адже сила Моя у прикростях, у нестатках, у переслідуваннях, в утисках за Христа. Бо коли я немічний, ‒ тоді я сильний” (2 Кор. 12:9, 10)» (Е. Уайт. Пророки і царі. С. 164, 165).

**Запитання для роздумів:**

`1. Чи можливо залишатися «іншими» через нашу відданість Христу й водночас не бути звинуваченими у «відмежуванні» себе від інших і зневазі до них? Якщо так, то як саме?`

`2. Слово «напучувати» означає «давати комусь поради, настанови; повчати, просити, закликати». Як ми використовуємо весь спектр значень цього слова, щоб підтримати людину, котра занепала духом?`

`3. Що спільного між досвідом читачів Послання до євреїв і досвідом Лаодикії з Об’явл. 3:14-22? У чому наш досвід сьогодні, через дві тисячі років, схожий на їхній досвід і чого ми можемо навчитися з огляду на цю подібність?`