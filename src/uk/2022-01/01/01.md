---
title:  Послання до євреїв і до нас
date:   25/12/2021
---

### Біблійні тексти для дослідження
Євр. 2:3, 4; 1 Петра 4:14, 16; Євр. 13:1-9, 13; 1 Цар. 19:1-18; Євр. 3:12-14; Чис. 13.

> <p>Пам’ятний вірш</p>
> «Вам потрібна терпеливість, щоб виконати Божу волю і одержати обітницю» (Євр. 10:36).

Ви коли-небудь уявляли собі, яка це перевага ‒ почути проповідь Ісуса чи когось із апостолів? У нас є письмові уривки й короткі огляди деяких їхніх проповідей, але вони дають лише обмежене уявлення про те, як це – почути їх наживо. Однак Бог зберіг у Святому Письмі принаймні одну повну проповідь для нас ‒ послання Павла до євреїв.

Апостол Павло, автор Послання до євреїв, назвав свій лист «словами втіхи» (див. Євр. 13:22). Цей вислів (і подібні до нього) використовували для позначення проповіді як у синагозі (див. Дії 13:15), так і під час християнського богослужіння (див. 1 Тим. 4:13). Тому можна стверджувати, що Послання до євреїв ‒ найбільш рання «повна християнська проповідь», яка в нас є. Це послання було адресоване віруючим, котрі прийняли Ісуса, але потім зіткнулися з труднощами. Деяких привселюдно ображали й переслідували (див. Євр. 10:32-34). В інших виникли фінансові проблеми (Євр. 13:5, 6). Багато хто втомився й почав сумніватися у своїй вірі (Євр. 3:12, 13). Чи знайоме це нам сьогодні?

Однак у своїй натхненній проповіді апостол закликав їх (а в ширшому значенні й нас) зберігати стійкість у вірі й спрямовувати свої погляди на Ісуса, Котрий нині перебуває в Небесній святині.