---
title:  Згуртуйтеся
date:   29/12/2021
---

Що порадив апостол своїм читачам, зважаючи на їхню ситуацію? Які уроки ми можемо засвоїти з Послання до євреїв? Проаналізуйте, як Бог допоміг Іллі оговтатися від розчарування.

`Прочитайте 1 Цар. 19:5-18. Що зробив Бог для відновлення віри Іллі?`

Історія взаємин Бога з Іллею після подій на горі Кармел викликає глибокий інтерес, адже відкриває ніжну турботу й мудрість, з якими Бог служить тим, хто зазнав лиха й бореться за відновлення віри. Господь багато зробив для Іллі. По-перше, Він подбав про фізичні потреби пророка: нагодував його й дав змогу відпочити. Потім у печері лагідно дорікнув йому: «Чого ти тут, Ілле?» ‒ і допоміг йому глибше зрозуміти, як Він діє й досягає Своїх цілей. Бог явився йому не в бурхливому вітрі, землетрусі чи вогні, а в тихому шепоті. Потім Він доручив Іллі роботу й заспокоїв його.

`Прочитайте Євр. 2:1; 3:12-14; 5:11-6:3; 10:19-25. Що Павло порадив віруючим?`

У Посланні до євреїв ми можемо знайти кілька настанов, які апостол дав читачам, щоб допомогти їм відновити силу й віру. Один із підкреслених Павлом аспектів — турбота про фізичні потреби одновірців. Він пропонує виявляти гостинність відвідувати в’язнів задля задоволення їхніх потреб. Апостол закликає свою аудиторію бути щедрими, пам’ятаючи, що Бог не залишить їх (див. Євр. 13:1-6). Павло також викриває їх підбадьорює. Він застерігає віруючих, щоб вони не відпали (Євр. 2:1), не мали «лукаве серце, повне невірства» (Євр. 3:12) і закликає їх зростати у вірі (Євр. 5:11-6:3). Він також наголошує на важливості постійного відвідування церковних зібрань (Євр. 10:25). Підсумовуючи, апостол пропонує читачам згуртуватися, підбадьорювати одне одного, виявляти любов і робити добрі справи. Він також підносить Ісуса і Його служіння в Небесному святилищі (Євр. 8:1, 2; 12:1-4).