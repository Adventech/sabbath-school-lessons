---
title:  Боротьба
date:   27/12/2021
---

Коли віруючі сповідали свою віру в Христа й приєдналися до Церкви, вони встановили прикордонний відмітний знак, що вирізняв їх від решти суспільства. На жаль, це стало джерелом конфлікту, оскільки неявно засуджувало навколишнє суспільство та його цінності.

`Прочитайте Євр. 10:32-34; 13:3. Що відчули слухачі Послання до євреїв після свого навернення?`

Цілком імовірно, що читачі Послання до євреїв морально й фізично постраждали від рук натовпу, збудженого супротивниками (див. Дії 16:19-22; 17:1-9). Віруючих кидали до в’язниць, і, можливо, їх також били, оскільки правителі часто могли санкціонувати покарання й ув’язнення без дотримання відповідних правових норм (див. Дії 16:22, 23).

`Прочитайте Євр. 11:24-26 і 1 Петра 4:14, 16. Як досвід Мойсея і читачів Першого послання Петра допомагає нам зрозуміти, чому віруючі християни зазнавали гонінь?`

«Зазнавати “наруги Христа” означало назвати себе християнином і зносити всі образи й ганьбу, спричинені через це звання. Громадська неприязнь до християн була наслідком їхніх особливих релігійних переконань. Навколишніх можуть образити релігійні обряди, яких вони не розуміють, або люди, спосіб життя і мораль котрих змушують інших відчувати себе винними або присоромленими. У середині першого століття нашої ери давньоримський історик Тацит вважав християн винними у “ненависті до роду людського”» (Alfred J. Church and William J. Brodribb, trans., The Complete Works of Tacitus, (New York: The Modern Library. 1942) Аннали 15.44.1). Якою б не була справжня причина цього, безумовно, неправдивого звинувачення, багато ранніх християн, як і адресати Павла, страждали за свою віру.

`Страждають усі люди: і християни, і нехристияни. Проте що означає страждати за Христа? Скільки страждань, з якими стикаємося, ми зазнаємо за віру в Христа, а скільки є наслідком наших рішень?`