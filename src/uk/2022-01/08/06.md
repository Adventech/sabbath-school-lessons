---
title:  Новий завіт і серце
date:   17/02/2022
---

`Порівняйте обітниці нового завіту в Єрем. 31:33 і Єзек. 36:26, 27. Як пов’язані ці обітниці?`

Перший завіт був відображений Богом на кам’яних таблицях, його покладено до ковчегу завіту як важливе свідчення Божого завіту з Його народом (див. Вих. 31:18; П. Зак. 10:1-4). Проте висічені на камені документи можна було розбити. А сувої, як повідомляє Єремія, можна було розрізати й спалити (див. Єрем. 36:23).

Однак у новому завіті Бог тепер напише Свій Закон у серцях людей. У Біблії серце означає розум, осередок пам’яті, знання, розуміння (див. Єрем. 3:15; П. Зак. 29:3), свідомих рішень (див. Єрем. 3:10; 29:13). Ця обітниця не лише гарантувала доступ до Закону і його пізнання. Найважливіше ‒ те, що вона повинна була викликати зміну в серці людини. Проблема Ізраїлю полягала в тому, що їхній гріх був написаний «рильцем залізним, діямантовим вістрям... на таблиці їхнього серця» (Єрем. 17:1). В ізраїльтян було вперте серце (див. Єрем. 13:10; 23:17), тому вони не могли чинити добре (див. Єрем. 13:23).

Господь не говорив про зміну Закону, тому що проблема Ізраїлю виникла не в Законі, а в серці. Бог хотів, щоб вірність Ізраїлю була відгуком подяки за те, що Він зробив для них, а Господь дав їм Десять Заповідей, висловлюючи Свою любов і турботу (див. Вих. 20:1, 2). Він хотів, щоб Ізраїль виявляв послух Його законам як визнання того, що він бажає їм найкращого; ця істина була відкрита у великому визволенні їх з єгипетського рабства. Послух народу мав стати висловленням подяки, проявом їхніх особливих взаємин.

Те ж саме актуальне й сьогодні для нас. Любов і турбота Ісуса, Який помер за нас, ‒ основа нового завіту (див. Луки 22:20). Істинний послух виходить із серця як вираження любові (див. Матв. 22:34-40). Ця любов ‒ відмітна ознака присутності Святого Духа в житті віруючого. Бог зливає на нас Свою любов через Свого Духа (див. Римл. 5:5), Який виявляється в любові (див. Гал. 5:22).

`Якщо давній Ізраїль міг любити Бога ще до хресної смерті Спасителя, чому нам необхідно любити Бога ще більше? Як виявляється реальність цієї любові через послух?`