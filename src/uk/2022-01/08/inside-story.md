---
title:  Місіонерська історія
date:   18/02/2022
---

#### Субота чи стипендія?
_Ендрю Мак-Чесні_

Це була пропозиція, від якої дівчинка-адвентистка не могла відмовитися, — повна стипендія на навчання в приватній нехристиянській школі.

Малевелев виросла в адвентистській сім’ї і змалку була навчена приймати тільки такі рішення, які схвалить Бог. Після закінчення шостого класу дівчинка планувала вступити до середньої школи Тайванської адвентистської академії, але потім до її села в південному районі Гаосюн на Тайвані приїхали представники приватної школи. Вони вмовляли Малевелев і її батьків прийняти стипендію на навчання в їхній школі.

Плата за навчання в Тайванській адвентистській академії була висока, а батьки Малевелев жили скромно, тому вони попросили доньку піти навчатися до приватної нехристиянської школи.

Під час літніх канікул Малевелев відвідала школу і дізналася, що буде змушена навчатися по суботах. Однак вона хотіла залишатися вірною Богові і щосуботи бути в церкві. У її серці розгорівся конфлікт: навчання чи субота? Вона почала молитися про цю непросту ситуацію.

Наприкінці літа батьки Малевелев наполягли, щоб вона почала відвідувати приватну школу, яка надала їй стипендію. Дівчинка не знала, що робити, тому почала ще ревніше молитися.

— Боже, допоможи мені, — молилася вона. — Покажи мені, що робити.

Набравшись сміливості, вона м’яко, але рішуче сказала своїм батькам:

— Я хочу вступити до Тайванської адвентистської академії. Я не буду відвідувати заняття по суботах, бо хочу ходити до церкви.

Дівчинка пояснила своє рішення тим, що бажає залишатися вірною Богові і дотримуватися всіх Десяти Заповідей, зокрема й четвертої: «Пам’ятай день суботній, щоб святити його!» (Вих. 20:8).

— Я не хочу зрікатися істини, якої навчав мене мій дідусь, — пояснила вона.

Батьки побачили рішучість дівчинки і дозволили їй навчатися в Тайванській адвентистській академії.

Нині Малевелев, провчившись в адвентистській школі вже п’ять років, навчається в одинадцятому класі.

— Мені тут добре, — говорить вона. — У мене чудові вчителі й однокласники, і ми всі як одна велика сім’я. А найважливіше, у мене з’явилося багато друзів-християн. Ми разом проводимо ранкові та вечірні богослужіння, разом молимося разом навчаємося. Я ціную кожну мить у школі. Хоч я не знаю, що станеться в майбутньому, але знаю, що Бог поведе мене і виконає Свій чудовий план для мене.

Малевелев рада, що її змалку вчили не забувати Бога. Вона часто згадує слова Соломона: «І пам’ятай в днях юнацтва свого про свого Творця, аж поки не прийдуть злі дні, й не наступлять літа, про які говорити ти будеш: Для мене вони неприємні!» (Екл. 12:1).

— Коли вам потрібно прийняти важливе рішення, вірте в Бога і дійте згідно з Його волею, — говорить вона. — Це мій секрет. Нехай Бог благословить вас.

_Ця історія ілюструє мету № 7 стратегіч ного пла ну Адвентистської церкви на період з 2020 по 2025 рік під назвою «ІДЕМО РАЗОМ». Мета звучить так: «Допомагати підліткам і молодим людям відводити Богу перше місце в житті і демонструвати біблійний світогляд»._