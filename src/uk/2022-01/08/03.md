---
title:  Новий і оновлений
date:   14/02/2022
---

`Порівняйте Євр. 8:10-12 із П. Зак. 6:4-6; 30:11-14; Єрем. 31:31-34. Що ці тексти повідомляють про природу нового завіту?`

Обітниця нового завіту в Посланні до євреїв пов’язана з текстами в книзі Єремії. На думку Єремії, Божа обітниця про новий завіт була оновленням завіту, який Він від початку уклав з Ізраїлем через Мойсея (див. Єрем. 31:31-34). Отже, можна стверджувати, що в розділі 31 Єремія говорить не про абсолютно «новий» завіт, а про «оновлення» первісного завіту з Ізраїлем. Фактично єврейське слово _хадáш_, що означає «новий», може мати два значення: «оновлений» й «абсолютно новий».

Проблема зі старим завітом полягала в тому, що люди порушили його (див. Євр. 8:8, 9). Недосконалим був не завіт, а народ. Якби Ізраїль побачив у символах прийдешнього Месію й повірив у Нього, завіт не був би порушений. Необхідно зазначити, що протягом усієї історії Ізраїлю було багато щиро віруючих, які дотримували завіту й у серцях яких був Закон (див. Псал. 37:31; 40:8; 119:11; Ісаї 51:7).

Хоч новий завіт є оновленням старого, у певному сенсі він справді новий. Обітниця Єремії про «новий завіт» не просто передбачала оновлення умов, які були до вигнання. Їх порушували й оновлювали кілька разів, адже народ неодноразово впадав у відступництво. А це через те, що люди просто не бажали дотримуватися своєї частини завіту з Богом (див. Єрем. 13:23).

Саме тому Бог пообіцяв «створити новину» (Єрем. 31:22). Новий завіт не буде схожий на завіт, укладений Богом «з хніми батьками» (Єрем. 31:32). Через невірність людей обітниці, дані Богом відповідно до синайського завіту, так і не були виконані. Тепер, з огляду на надану Сином гарантію (Євр. 7:22), Бог виконає призначення Свого завіту. Господь не змінив Свого Закону й не знизив стандартів, а послав Свого Сина як гарантію (гр. _éнгюос_ — поручитель) виконання обітниць завіту (див. Євр. 7:22; 6:18-20).

`Прочитайте текст 2 Тим. 2:13. Чого нас навчає вірність Бога Своєму народу і Своїм планам?`