---
title:  Ісус — посередник нового завіту
date:   12/02/2022
---

### Біблійні тексти для дослідження
Євр. 7:11-19; 8:1-6, 10-12; Єрем. 31:31-34; Вих. 24:1-8; Єзек. 36:26, 27.

> <p>Пам’ятний вірш</p>
> «А тепер Він прийняв значно краще служіння, оскільки Він є Посередником кращого Завіту, узаконеного на кращих обітницях» (Євр. 8:6).

Живучи досконалим життям, а потім померши в нашому світі, Ісус заснував новий, кращий завіт між нами і Богом. Своєю смертю Христос для тих, хто повірив у Нього, скасував вічну смерть, якої вимагали наші злочини, й уможливив новий завіт.

Цю істину апостол Павло пояснює в уривку Євр. 10:5-10, наголошуючи, що Ісус виявив досконалий послух, необхідний для завіту. Павло посилається на Псалом 40, який передусім відображає бажання Месії виявляти цілковий послух Богу: «Тоді я сказав: “Ось я прийшов із звоєм книжки, про мене написаної”. Твою волю чинити, мій Боже, я хочу, і Закон Твій ‒ у мене в серці» (вірші 8, 9). «У контексті оригіналу цей вислів [“Твою волю чинити”] описував моральний послух волі Бога. Автор Послання до євреїв використовує вищезазначений вислів, щоб показати: жертва Христа здійснила волю Божу, забезпечивши викуплення, якого не забезпечували жертвоприношення тварин» (Біблійний коментар АСД. Т. 7. С. 460). У псалмі виражений стан людини, що перебуває в завіті з Богом: радісний послух і записаний у серці Закон (див. П. Зак. 6:4-6). Однак те, чого Давид міг тільки бажати, звершив Ісус.

Для Павла цей псалом набув особливого значення у зв’язку з втіленням Ісуса. Христос уособлював новозавітний послух. Він ‒ наш Взірець. Ми спасенні завдяки не лише Його смерті, але і Його життю досконалого послуху.