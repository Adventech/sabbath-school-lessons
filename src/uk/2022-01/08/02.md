---
title:  Необхідність нового завіту
date:   13/02/2022
---

`Прочитайте Євр. 7:11-19. Чому був необхідний новий завіт?`

Згідно з Посланням до євреїв, поява Ісуса як Первосвященника за чином Мелхиседека означала, що укладено новий завіт. Старий завіт передбачав священство левитів (див. Євр. 7:11). Священники-левити діяли як своєрідні посередники між Богом і Ізраїлем, і закон виключав будь-кого іншого зі священства. Тому автор дійшов висновку, що зміна священства передбачає зміну закону священства, а також самого завіту (вірші 12, 18, 19).

Проблема зі старим завітом полягала в тому, що через нього неможливо було досягти досконалості (див. Євр. 7:11). Павло говорить про левитське священство і служіння (жертвоприношення, свята та ін.). Принесені через левитів жертви самі собою не могли дарувати ані істинного цілковитого очищення від гріха, ані доступу до Бога (див. Євр. 10:1-4, 19-23; 9:13, 14).

Новий завіт був необхідний, але це не означає, що Бог учинив несправедливо щодо Ізраїлю, давши йому старий завіт. Діяльність левитів та служіння в наметі мали на меті захистити Ізраїль від ідолопоклонства, а також указати їм на майбутнє служіння Ісуса. У Посланні до євреїв наголошується, що жертвоприношення були тінню «майбутніх благ» (Євр. 10:1).

Указуючи на Ісуса, жертви повинні були допомогти людям знайти надію та віру в Агнця Божого, «що на Себе бере гріх світу» (Івана 1:29; порівняйте з Ісаї 53). На тому ж наголошує Павло, кажучи: «Закон був нашим вихователем до Христа, щоб нам оправдатися вірою» (Гал. 3:24); «Завершення Закону ‒ Христос: для оправдання кожного, хто вірує» (Римл. 10:4; у давньогрецькому оригіналі _тéлос гар нóму Христóс_ ‒ буквально «мета ж закону ‒ Христос»).

Інакше кажучи, навіть Десять Заповідей, якими б милосердними й досконалими не були, не можуть забезпечити спасіння (див. Римл. 3:20-28; 7:12-14). Заповіді ‒ досконалий стандарт праведності, але вони не можуть дати саму праведність, так само, як і погляд у дзеркало не може стерти вікові зморшки. Для досконалої праведності нам, грішникам, потрібен Ісус як наш Заступник.

`Чому Закон не може нас спасти?`