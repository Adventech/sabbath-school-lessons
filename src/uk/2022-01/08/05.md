---
title:  Кращі обітниці нового завіту
date:   16/02/2022
---

У нас може виникнути думка, що новий завіт має «кращі обітниці» (Євр. 8:6) у тому розумінні, що передбачає більше нагород, ніж старий завіт (райська вітчизна, вічне життя й т. і.). Однак Бог запропонував віруючим старого завіту ті ж нагороди, що й нам (див. Євр. 11:10, 13-16). У тексті Євр. 8:6 вислів «кращі обітниці» означає різні види обітниць.

Завіт між Богом та Ізраїлем був обміном обітницями між Богом та Ізраїлем. Господь виявив ініціативу й звільнив Ізраїль з Єгипту, пообіцявши привести їх до Обітованої землі.

`Порівняйте Вих. 24:1-8 і Євр. 10:5-10. У чому подібність і відмінність між цими двома обітницями?`

Завіт між Богом та Ізраїлем був підтверджений кров’ю. Цією кров’ю були кроплені як жертовник, так і народ. Ізраїльтяни обіцяли коритися всьому, що скаже Господь. Це була обітниця Богу, вона також необхідна і в наш час, коли ми вступаємо в завіт з Ним.

«Вічне життя дароване нині за такої ж умови, як і тоді, коли наші прабатьки згрішили в раю, а саме: повне підкорення Божому Закону, досконала праведність. Якби вічне життя було дароване на якійсь іншій умові, то щастя всього Всесвіту було б під загрозою; тоді вічно б залишалися відчиненими двері для гріха, а разом з ним ‒ для горя і страждань» (Е. Уайт. Дорога до Христа. С. 62).

Бог виконав для нас усі вимоги нового завіту. Він дозволив Своєму Синові прийти й жити досконалим життям, щоб обітниці завіту могли бути виконані в Ньому, а потім були запропоновані нам через віру в Нього. Послух Ісуса гарантує виконання обітниць завіту (див. Євр. 7:22). Бог дає всі благословення завіту Йому, щоб потім вони були даровані нам. Ті, що перебувають «у Христі», будуть насолоджуватися цими обітницями разом з Ним. Крім того, Бог посилає нам Свого Святого Духа, щоб дати нам силу виконувати Його Закон.

`Христос задовольнив усі вимоги завіту, тому виконання даних нам Богом обітниць не викликає сумніву. Як це допомагає нам зрозуміти значення уривка 2 Кор. 1:20-22? Яка чудова надія міститься для нас у цих текстах?`