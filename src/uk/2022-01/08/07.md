---
title:  Для подальшого дослідження
date:   18/02/2022
---

«Якщо серце оновлене на зразок Божого, якщо в нашій душі перебуває Божественна любов, то чи не виконуватимемо ми Його Закон? Коли любов опановує серце, коли оновлена людина стає дедалі більш подібною до свого Творця, тоді здійснюється обітниця нового завіту: “Оце Завіт, який укладу з ними… Дам Мої Закони в їхні серця і запишу їх у їхній розум” (Євр. 10:16). А якщо Закон записаний у серці, то хіба він не вплине на наше життя? Послух, тобто служіння і вірність, засновані на любові, є достеменною ознакою того, що ми належимо Христові. Святе Письмо свідчить: “Бо це любов до Бога ‒ дотримуватися Його заповідей!” (1 Івана 5:3). “Хто каже, що пізнав Його, а Заповідей Його не дотримується, той неправдомовець, і в ньому немає правди” (1 Івана 2:4). Віра не звільняє людину від послуху. Навпаки, віра і тільки віра робить нас причетними до благодаті Христової, яка дає силу для послуху...

Що ближче ви до Ісуса, то більше недоліків помічатимете у власному характері, адже ваш духовний зір загострюється. Порівняно з Його досконалістю ваші недоліки стають помітнішими. Це є доказом того, що підступи сатани втратили силу, натомість животворний вплив Божого Духа пробуджує вас. Людина, яка не усвідомлює власної гріховності, не може мати в серці глибокої любові до Ісуса. Душа, що зазнала цілковитої зміни внаслідок благодаті Христа, захоплюватиметься Його Божественним характером. Та якщо ми не бачимо власного духовного каліцтва, то це є безпомилковим доказом того, що ми ще не обізнані з красою та досконалістю Христового характеру» (Е. Уайт. Дорога до Христа. С. 60, 64, 65).

**Запитання для роздумів:**

`1. Поміркуйте над наведеними вище висловлюваннями Еллен Уайт. Авторка наголошує: що ближче ми підходимо до Христа, то більше грішними стаємо у власних очах. Чому ми повинні уникнути того, щоб усвідомлення наших недоліків спонукало нас у розпачі відмовитися від віри?`

`2. Подумайте про те, що Закон Божий записується в наших серцях. Що це означає для духовного життя християнина? Як розуміння цієї істини може допомогти нам уникнути «послуху», який насправді є лише законництвом і названий «мертвими ділами» (Євр. 9:14)?`