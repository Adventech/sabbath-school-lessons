---
title:  Посередник кращого завіту
date:   15/02/2022
---

`Прочитайте Євр. 8:1-6. Чому Ісус — Посередник кращого Завіту?`

Грецький термін месíтес (посередник) походить від слова мéсос (середина) й означає «той, хто перебуває посередині». Це був спеціальний термін, який застосовували щодо особи, котра виконувала одну або декілька з нижчевказаних функцій: 1) арбітр між двома або більше сторонами; 2) посередник або діловий брокер; 3) свідок у юридичному значенні; 4) поручитель, який гарантує виконання угоди.

Термін «посередник» ‒ занадто вузький переклад слова _месíтес_, оскільки зосереджений лише на перших двох або трьох значеннях грецького терміна. Однак у Посланні до євреїв підкреслена четверта функція. Як пояснює автор Послання, Ісус є Гарантом (або Поручителем) нового завіту (Євр. 7:22). У Посланні до євреїв термін «посередник» еквівалентний поняттю «гарант». Господь гарантує, що обітниці завіту будуть виконані.

Смерть Христа уможливлює встановлення нового завіту, тому що задовольняє вимоги першого завіту з Ізраїлем (і навіть з першими людьми в Едені), який був порушений (див. Євр. 9:15-22). У цьому розумінні Ісус є Гарантом, Який узяв на Себе всі юридичні зобов’язання порушеного людьми завіту. З іншого боку, піднесення Ісуса на Небеса гарантує, що всі дані людям обітниці Бога будуть виконані (див. Євр. 6:19, 20). Христос гарантує виконання умов завіту, адже показав, що обітниці Бога істинні. Воскресивши Ісуса й посадивши Його праворуч Себе, Отець запевнив людей, що також воскресить їх і приведе до Себе.

Син Божий ‒ більший Посередник, ніж Мойсей, тому що служить у Небесному святилищі й приніс Себе в досконалу жертву за нас (див. Євр. 8:1-5; 10:5-10). Обличчя Мойсея відображало славу Бога (див. Вих. 34:29-35), а Ісус і є цією Божою славою (див. Євр. 1:3; Івана 1:14). Мойсей говорив з Богом «лице в лице» (див. Вих. 33:11), а Ісус ‒ це втілене Слово Бога (див. Євр. 4:12, 13; Івана 1:1-3, 14).

`Христос виявив досконалий послух, задовольнивши всі вимоги завіту. А яка роль послуху в нашому житті й чому він важливий?`