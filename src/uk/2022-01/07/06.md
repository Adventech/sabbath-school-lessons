---
title:  Ісус — якір для душі
date:   10/02/2022
---

Павло завершує свої слова застереження проти відступництва, а також підбадьорення щодо любові й віри чудовим, піднесеним висловлюванням упевненості в Христі.

`Прочитайте Євр. 6:17-20. Як Бог гарантував нам виконання Своїх обітниць?`

Бог гарантував нам виконання Своїх обітниць у декілька способів. По-перше, Господь дав клятву виконати Свої обітниці (див. Євр. 6:17). Відповідно до Священного Писання, для Ізраїлю клятви Бога, дані Аврааму і Давиду, стали основою впевненості в незмінній прихильності Бога. Коли після поклоніння золотому теляті Мойсей просив у Бога прощення для Ізраїлю, він згадав клятву Бога, дану Авраамові (див. Вих. 32:11-14; Бут. 22:16-18). Описана в текстах сила його благання полягала в тому, що клятва Бога була непохитною (див. Римл. 9:4; 11:28, 29).

Так само, коли псалмист заступався перед Богом за Ізраїль, він згадав про дану Богом клятву. Господь сказав: «А ласки Своєї від нього Я не заберу, і не зраджу його в Своїй вірності, не збезчещу Свого заповіту, а що було з уст Моїх вийшло, того не зміню! Одне в Своїй святості Я присягнув, ‒ не повім Я неправди Давидові: повік буде насіння його, а престол його передо Мною ‒ як сонце, як місяць, він буде стояти повіки, і Свідок на хмарі ‒ правдивий» (Псал. 89:34-38). Згідно з Новим Завітом, обидві клятви справдилися в Ісусі, насінні Авраама, який сів на престолі Давида (див. Гал. 3:13-16; Луки 1:31-33, 54, 55).

По-друге, Бог гарантував нам виконання Своїх обітниць, посадивши Ісуса праворуч Себе (див. Ефес. 1:20). Вознесіння Христа покликане підтвердити дану віруючим обітницю, тому що Ісус вознісся «як предтеча, увійшов задля нас» (Євр. 6:20). Отже, вознесіння Ісуса дає тим, хто перебуває в Ньому, цілковиту впевненість у спасінні, приготованому для них Богом. Він привів Свого Сина до слави через страждання, Христос «зазнав за всіх смерть», щоб привести «багатьох синів до слави» (Євр. 2:9, 10). Присутність Ісуса перед Отцем ‒ це якір для душі (див. Євр. 6:19), прикріплений до престолу Божого. Слава Божого правління осяяна виконанням Його обітниці, даної нам через Христа. Які ще гарантії нам потрібні?

`Що ви відчуваєте, знаючи, що Бог дав вам клятву? Чому ця думка може дарувати вам упевненість у спасінні, навіть якщо ви вважаєте себе негідним? З іншого боку, як не стати самовпевненим у спасінні?`