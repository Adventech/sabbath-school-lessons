---
title:  «З вами справи кращі»
date:   09/02/2022
---

Після сильного щирого попередження в Євр. 6:4-8 Павло висловлює впевненість у тому, що його читачі не відпали від Сина й не відпадуть у майбутньому. Апостол вірить, що його аудиторія сприйме попередження й принесе відповідні плоди. Він порівнює їх із «землею», що обробляється Богом і приносить плоди, яких він очікує. Такі люди отримають благословення від Господа (вірш 7), що є спасінням (вірш 9).

`Прочитайте Євр. 6:9-12. Складіть список добрих діл, які виконували слухачі Послання, і поясніть значення цих діл.`

Віруючі виявляють любов до Бога через своє служіння святим. Це були не одноразові діла, а постійні дії протягом тривалого часу. Разові вчинки не розкривають справжнього характеру людини. Найвагомішим доказом любові до Бога є не так звані релігійні вчинки, а подвиг любові до ближніх, особливо до тих, хто перебуває в скрутному становищі (див. Матв. 10:42; 25:31-46). Тому Павло застерігає вірних не забувати робити добро (див. Євр. 13:2, 16).

Поміркуйте над текстом Євр. 6:12. Автор застерігає читачів від лінощів, що характеризує тих, хто не може подорослішати й перебуває в небезпеці відпасти (див. Євр. 5:11). Надія підтримується не інтелектуальною вправою віри, а вірою, вираженою у вчинках любові (див. Римл. 13:8-10).

Павло прагне, щоб його читачі наслідували людей, які через віру й терпіння успадковують обітниці. Раніше він уже наводив негативний приклад покоління ізраїльтян, що блукали пустелею, ‒ тих, хто через брак віри й наполегливості не зміг успадкувати обіцяне. Потім він говорить про Авраама (див. Євр. 6:13-15) як про людину, яка була «довготерпеливою», успадкувала обітниці. Список людей віри продовжується в розділі 11 Послання до євреїв і завершується згадкою Ісуса як найбільшого Взірця віри й терпіння в розділі 12 (див. Євр. 12:1-4). У тексті Об’явл. 14:12 віра, терпіння й дотримання Заповідей названі головними характеристиками святих в останні дні.

`Іноді нам потрібно сказати слова застереження близьким людям. Чого ми можемо навчитися від апостола щодо застереження й підбадьорення ближніх?`