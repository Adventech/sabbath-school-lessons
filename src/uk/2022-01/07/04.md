---
title:  «За гріхи немає більше жертви»
date:   08/02/2022
---

Попередження з Євр. 6:4-6 дуже схоже на попередження з Євр. 10:26-29. Павло пояснює, що відмова від жертви Ісуса залишить читачів без прощення гріхів, адже немає іншого шляху для прощення, окрім Ісуса (Євр. 10:1-14).

`Прочитайте Євр. 10:26-29. Які три дії Павло вважає непростимим гріхом?`

Павло не говорить, що для гріхів, скоєних після пізнання стини, немає спасіння. Христос ‒ наш Заступник, Захисник (див. 1 Івана 2:1), і через Нього ми маємо прощення гріхів (див. 1 Івана 1:9). Гріх, за який немає жертви або викуплення, ‒ це «потоптання» Сина Божого, не вшанування крові Завіту й образа Святого Духа (Євр. 10:29). Розглянемо значення цих висловів.

Вислів «потоптав Сина Божого» відображає відмову визнавати високе становище Ісуса. Титул «Син Божий» нагадує читачам, що Бог посадив Ісуса праворуч Себе й пообіцяв Йому зробити Його ворогів «підніжком» для Його ніг (див. Євр. 1:13; 1:5-12, 14). Зневажання Ісуса означає, що той, хто відступив, ставиться до Ісуса як до ворога. На Небесах Люцифер намагався скинути Божого Сина з престолу (див. Ісаї 14:12-14), «син погибелі» також спробує зробити це в майбутньому (див. 2 Сол. 2:3, 4).

Вислів «не пошанував крові Завіту, якою освятився», означає відмову людини від жертви Ісуса (див. Євр. 9:15-22). Отож така людина позбавляє себе сили очищувальної крові Ісуса.

Вислів «зневажив Духа благодаті» має важливе значення. Грецький термін _енюбрíсас_ (зневага, знущання) означає прояв презирства із зарозумілістю або самовпевненістю. Цей термін різко контрастує з описом Святого Духа як «Духа благодаті» й означає, що відступник відповів зневагою на Божу пропозицію благодаті.

Відступник перебуває в уразливому становищі. Він відкидає Ісуса, Його жертву і Святого Духа.