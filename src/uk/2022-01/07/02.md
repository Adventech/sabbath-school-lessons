---
title:  Ті, що скуштували доброту божого слова
date:   06/02/2022
---

`Прочитайте Євр. 6:4, 5. Що даровано віруючим у Христа, якщо вони вірні Йому?`

Бути «просвіченим» означає пережити навернення (див. Євр. 10:32). Це стосується тих, хто навернувся від «темряви» влади сатани до «світла» Божого (див. Дії 26:17, 18). Просвіщення передбачає викриття гріха (див. Ефес. 5:11) і неуцтва (див. 1 Сол. 5:4, 5). Використана тут словесна форма вказує на те, що таке просвіщення ‒ дія Бога, вчинена через Сина, «сяйво слави... Його» (Євр. 1:3).

_Скуштувати небесного дару й стати співучасниками Святого Духа_ ‒ синонімічні вислови. Дар Божий може стосуватися Його благодаті (див. Римл. 5:15) або Святого Духа, через Якого Бог передає цю благодать (див. Дії 2:38). Люди, _котрі скуштували_ Святого Духа (див. Івана 7:37-39; 1 Кор. 12:13), зазнали Божої благодаті, котра містить силу виконувати Його волю й приносити небесний плід (див. Гал. 5:22, 23).

Скуштувати «доброту Божого Слова» (Євр. 6:5) ‒ це означає особисто пережити істину Євангелія (див. 1 Петра 2:2, 3). Фраза «силу майбутнього віку» стосується чудес, які Бог учинить для віруючих у майбутньому: воскресіння (див. Івана 5:28, 29), зміна наших тіл і вічне життя. Однак віруючі починають відчувати їхній смак уже нині. Їм уже дароване духовне воскресіння (див. Колос. 2:12, 13), змінений розум (див. Римл.12:2) і вічне життя у Христі (див. Івана 5:24).

Імовірно, під час написання свого Послання Павло згадував покоління ізраїльтян, що блукало пустелею, і відчуло благодать Божу і спасіння. Це покоління було освітлене стовпом вогню (див. Неем. 9:12, 19; Псал. 105:39), прийняло дар ‒ небесну манну (див. Вих. 16:15), отримало Святого Духа (див. Неем. 9:20), смак «доброти Божого Слова» (див. Євр. 6:5; Нав. 21:45) і «силу майбутнього віку» в «чудеса й ознаки», що з’явилися при їхньому звільненні з Єгипту (див. Дії 7:36). Однак, незважаючи на всі ці свідчення (див. Числ. 14:1-35), покоління ізраїльтян, що блукало пустелею, відступило від Бога, і Павло вважає, що його слухачі-євреї наражаються на ту ж небезпеку, хоч мають усі докази Божої прихильності.

`Чи пережили ви на особистому досвіді те, про що йдеться в наведених вище віршах з Послання до євреїв? Наприклад, чи відчули ви згадане в тексті просвіщення?`