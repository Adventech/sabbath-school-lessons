---
title:  Місіонерська історія
date:   11/02/2022
---

#### «Цукровий» шок
_Ендрю Мак-Чесні_

Ун, працівник цукрової фабрики в Лаосі, прийняв хрещення, але через три роки перестав ходити до церкви. Його відвідав пастор і запросив прийти на богослужіння в найближчу суботу.

— Так, я прийду, — пообіцяв Ун.

Однак він не дотримав слова.

Коли пастор знову відвідав його, щоб запросити до церкви, Ун пояснив, що не зміг прийти через друга, який несподівано зайшов до нього в гості.

— Наступної суботи я точно прийду, — сказав він.

Проте чоловік знову не прийшов.

Коли пастор утретє відвідав його, Ун розповів, що в нього зламався велосипед, тому він не зміг прийти на богослужіння.

Пастор продовжував наполегливо відвідувати його, але Ун завжди знаходив виправдання. Члени Церкви молилися про повернення Уна, пастор продовжував відвідувати його і запрошувати до церкви, але він, здавалося, усе більше віддалявся від Ісуса.

Згодом він почав уживати алкоголь і створювати проблеми вдома. Ун неодноразово бив свою сестру, посвяченого члена Церкви, яка проживала разом із ним і його сім’єю. Вона більше не могла терпіти такого ставлення і покинула їхній будинок.

Та вона продовжувала любити свого молодшого брата, тому в церкві зі сльозами на очах просила: «Будь ласка, не припиняйте молитися за Уна».

Одного разу Ун, який працював на цукровому заводі, піднявся по сталевих сходах, щоб дістати цукор з гігантського сталевого контейнера. Він робив це багато разів. Проте цього дня електричний дріт, підключений до сталевого контейнера, обірвався. Коли Ун простягнув руки, щоб ухопитися за верхній край контейнера, струм пройшов по його тілу і притягнув до контейнера. Тієї миті він подумав про свою дружину і дітей. Потім він згадав про Бога і почав благати: «Боже, допоможи мені, будь ласка!»

Раптом його відкинуло від контейнера, і він упав на підлогу. Тільки одна думка наповнювала його розум: «Бог урятував мене від смерті, щоб я знову почав жити для Нього». Це було справжнє диво, адже шансів вижити в Уна не було, а він отримав лиш опік лівої руки, а загалом усе було добре.

Ун сказав дружині, що планує знову посвятити своє життя Ісусові.

— Я повинен повернутися до Церкви, адже Бог дав мені нове життя, — сказав він. — Я зобов’язаний стати Його свідком, бо мав померти, але залишився живий. Я повинен повернутися до Нього.

_Дякуємо вам за місіонерські пожертви, що допомагають поширювати Євангеліє серед людей в Лаосі та інших країнах Південно-Азійсько-Тихоокеанського дивізіону, який отримає пожертви тринадцятої суботи цього кварталу._