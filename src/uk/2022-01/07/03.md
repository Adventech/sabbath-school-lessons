---
title:  Неможливо оновити
date:   07/02/2022
---

`Прочитайте тексти Євр. 6:4-6; Матв. 16:24; Римл. 6:6; Гал. 2:20; 5:24; 6:14. Що ці вірші повідомляють про розп’яття Христа і нашого «я»?`

У тексті Євр. 6:4-6 грецькою мовою підкреслюється слово «неможливо». Бог не може відновити тих, хто «відпав», тому що вони повторно розпинають у собі й зневажають Божого Сина (вірш 6). Павло наголошує: немає іншого шляху до спасіння, як через Христа (див. Дії 4:12). Спасіння в будь-який інший спосіб так само неможливе, як «неможливо, аби Бог сказав неправду» (Євр. 6:18) або догодити Богові «без віри» (Євр. 11:6).

Знову розіпнути в собі Сина Божого ‒ це образний вислів, яким Павло намагається описати те, що відбувається в особистих взаєминах між Ісусом і віруючим.

Юдейські релігійні лідери розіп’яли Ісуса, бо Він становив загрозу для їхньої автономії та переваги. У такий спосіб вони сподівалися усунути Ісуса й знищити могутнього небезпечного ворога. Так само Євангеліє кидає виклик суверенітету й самовизначенню людини на найбільш фундаментальному рівні. Суть християнського життя ‒ узяти хрест і зректися самого себе (див. Матв. 16:24). Це означає розіп’яти в собі «світ» (див. Гал. 6:14), «стару нашу людину» (Римл. 6:6) і «тіло з його пристрастями та пожадливостями» (Гал. 5:24). Мета нашого християнського життя полягає в тому, щоб ми зазнали свого роду смерті. Не зазнавши смерті свого «я», ми не зможемо отримати нове життя, яке Бог бажає нам дати (див. Римл. 6:1-11).

Боротьба між Ісусом і людським «его» ‒ боротьба до смерті (див. Римл. 8:7, 8; Гал. 5:17). Цю важку битву не можна виграти відразу. Уривок Євр. 6:4-6 не стосується людини, яка ноді зазнає поразки в битві проти «старої людини» й «тіла». Це стосується того, хто, переживши справжнє спасіння і його переваги (див. Євр. 6:4, 5), вирішує, що Ісус є загрозою для його способу життя, і намагається зруйнувати свої взаємини з Ним. Доти, доки людина не вирішить повністю й остаточно відвернутися від Христа, надія на спасіння ще є.

`Що означає померти для «себе», узяти свій «хрест»? Що вам найважче передати у владу Христа?`