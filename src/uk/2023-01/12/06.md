---
title:  Не відводьте очей від мети
date:   23/03/2023
---

Після свого навернення Павло повністю присвятив себе справі Христа. Завдяки своїй освіті й гострому розуму, він міг би стати дуже успішним у світі. Як і Мойсей, Павло вирішив краще страждати за Христа разом з вірними Божими дітьми. Він зазнав побоїв, каменування, ув’язнень, корабельної аварії, голоду, холоду й багатьох інших лих, про що розповідає в уривку 2 Кор. 11:24–32. Як апостол зміг витримати все це?

`Прочитайте Римл. 8:16–18. Як знання того, що він був Божою дитиною, сприяло вірності апостола Павла?`

Павло усвідомлював цінність нагороди для вірних, і це допомагало йому зберігати радість під час страждань за Хрис­та. Він писав із в’язниці: «Брати, я не вважаю себе тим, хто осягнув. Але забуваючи те, що позаду, і прямуючи до того, що попереду, я відчайдушно біжу до мети – до нагороди високого Божого покликання в Ісусі Христі» (Филп. 3:13, 14).

`Прочитайте 1 Тим. 6:6-12. Яку важливу вістку містять ці вірші для нас, християн?`

З біблійної точки зору добробут, достаток – це наявність того, що вам справді необхідно. Це не нагромадження майна. Достаток — це реальне виконання Божої обітниці у Филп. 4:19: «А мій Бог, згідно зі Своїм багатством, нехай задовольнить усяку вашу потребу – у славі, в Ісусі Христі». Достаток – це бути вдячними за те, що ви маєте в Господі, і довіряти Йому в усьому.

Бог не обіцяє Своїм дітям, що всі вони будуть багаті на світські блага. Фактично Він каже: усі, хто живе побожним життям, страждатимуть від переслідувань. Однак те, що Він пропонує, краще за будь-яке світське багатство. Ісус каже: «Я задовольню ваші потреби. Я буду з вами завжди і всюди». А при Другому приході Він дасть Своїм вірним істинне багатство, славу й вічне життя. Яка приголомшлива нагорода!

Наприкінці свого життя Павло міг сказати: «Адже я вже стаю жертвою, і настає час мого відходу. Я звершив добрий подвиг, свій біг закінчив, віру зберіг. А тепер приготовлено мені вінець праведності, який того дня дасть мені Господь, справедливий Суддя, і не лише мені, а й усім, хто полюбив Його прихід» (2 Тим. 4:6-8). Нехай кожен з нас завдяки Божій милості зможе сказати те саме і з такою самою впевненістю.