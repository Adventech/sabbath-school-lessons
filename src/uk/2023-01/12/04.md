---
title:  Новий Єрусалим
date:   21/03/2023
---

Вірою Авраам бачив Новий Єрусалим. «Тому що він очікував міста з підвалинами, Творцем і Будівничим якого є Бог» (Євр. 11:10). Новий Єрусалим – це Божий шедевр, збудований для тих, хто любить Його та дотримується Його Заповідей.

Є хороша новина для тих із нас, хто не любить пакувати речі або переїжджати. Бог подбав про все. Ось що пише апостол: «І я побачив святе місто, новий Єрусалим, що сходив з неба від Бога, приготований, немов наречена, прикрашена для свого чоловіка» (Об’явл. 21:2).

`Прочитайте розділ 21 книги Об’явлення. Що нам обіцяно?`

Тут згадується стільки всього прекрасного, що наш розум, пошкоджений гріхом та знайомий лише із грішним світом, ледве може збагнути все сказане. Ці тексти сповнені надії.

По-перше, як Ісус у тілі жив з людьми в грішному світі, так Він вічно житиме з нами в новому світі. Яку перевагу мали люди, котрі особисто бачили Ісуса та спілкувалися з Ним! Ми теж матимемо таку можливість, тільки тепер без завіси гріха, яка закривала побачене.

Як же ми, знаючи тільки сльози й горе, плач і біль, можемо зрозуміти одну з найбільших обітниць Біблії: «І Він обітре кожну сльозу з їхніх очей, і більше не буде смерті, ні страждань, ні голосіння, ні болю, – уже більше не буде, тому що перше минулося» (Об’явл. 21:4)? Усе «перше» зникне назавжди.

До того ж від престолу Божого тече чиста ріка життя, а по обидва боки ріки – дерево життя. Викуплені побачать Його обличчя (Об’явл. 22:4). Вони житимуть у такій безпосередній близькості до Бога, якої зараз ми не маємо.

`Прочитайте Об’явл. 21:8. Кого спіткає друга смерть? Який зі згаданих у розділі гріхів не міг бути прощений Ісусом? Чому ж ці люди загинуть, тоді як інші, котрі припустилися того самого, будуть спасенні? У чому вирішальна різниця між цими двома групами?`