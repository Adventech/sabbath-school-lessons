---
title:  Коментарі для вчителів
date:   24/03/2023
---

### Біблійні тексти для дослідження
Євр. 11:6; Ісаї 62:11; Римл. 6:23; Івана 14:1–3; Об’явл. 21; Матв. 25:20–23; Римл. 8:16–18.

#### Частина I: Огляд

Бог обіцяє Своїм дітям земні й вічні нагороди (П. Зак. 28:1-6; Псал. 58:11; Мал. 3:10-12; Римл. 2:6,7) відповідно до їхніх діл (Римл. 2:6; Тита 2:13, 14). Такі нагороди дають нам достатню мотивацію бути вірними (Об’явл. 2:10; 21:1-7).

Люди, мертві у гріхах (Ефес. 2:1-3), не можуть виявляти вірність. Вони також не здатні на добрі діла. Але Бог воскрешає нас до нового життя в Христі (Ефес. 2:5, 6), даруючи спасіння вірним Йому (Тита 2:11). Він викликає в нас і бажання, і дію за Своїм уподобанням для спасіння наших душ (Филп. 2:12, 13) і для спасіння інших людей.

Люди, виправдані вірою в Христа (Римл. 5:1, 2), отримують вічне життя (Тита 3:7) незалежно від будь-яких їхніх діл (Римл. 3:28; Ефес. 2:8, 9). Однак благодать робить нас новими творіннями в Христі, здатними звершувати добрі діла (Ефес. 2:10). У цьому розумінні всі добрі діла є дарованим Богом плодом віри (Ефес. 2:8); фактично діла спасіння (Якова 2:14) звершує Сам Бог у нас і через нас (Ісаї 26:12).

Господь керує всім, даруючи матеріальні й духовні благословення, бо «від Тебе це все походить, і ми віддали лише те, що самі отримали із Твоїх рук» (1 Хронік 29:14), включаючи послух для спасіння. Усі, хто вірний у використанні свого часу, дарів, тіла, матеріальних цінностей, є боржниками Божої благодаті, тому що ці люди – добровільні інструменти в руках Господа, керовані Його любов’ю (1 Кор. 13:1-3; Гал. 5:6). Зрештою, заслуги, необхідні викупленим для отримання вічної нагороди, також належать Богові, Котрий здійснює «все в усіх» (1 Кор. 12:6; Филп. 2:13).

#### Частина II: Коментар

**Винагороджений за те, що здійснив Бог**

Біблія використовує різні слова для визначення спасіння. Один із термінів – «нагорода» (на івриті сахар) у розумінні оплати за угодою, заробітної плати, плати за проїзд, утримання або компенсації (Ісаї 62:11; Ісаї 40:10). Інше слово (на івриті еке́в) означає «наслідок», «винагорода» як результат послуху Божим Заповідям (Псал. 19:8-12).

У Новому Завіті Господь названий Тим, Хто віддає (гр. містаподотес), компенсує, видає заробітну плату (Євр. 11:6). Він дасть викупленим їхню нагороду (Об’явл. 22:12). Ця нагорода буде відповідати праці, яку вони виконали у своєму житті (гр. ергон). Така праця може означати справу або заняття людини, а також дію, учинок або діло (Об’явл. 22:12).

І навпаки, дар (гр. харисма) вічного життя протиставляється відплаті, розплаті (гр. опсоніон) за гріх (Римл. 6:23). Здавна слово «відплата» означало солдатський пайок, платню, грошове утримання (Римл. 6:23). Харисма вказує на те, що спасіння – це дар (Римл. 6:23) і що добрі діла походять від Бога (Ефес. 2:10). Однак смерть – це відплата, розплата за діла, учинені без Бога, тобто за нерозкаяні гріхи.

Так само спасіння як нагорода чи плата – це харисма (дар). Такий дар походить не від власних діл (гр. ергон), а від благодаті, даної нам для здійснення добрих діл (ергон) (Ефес. 2:8-10). На відміну від цього людські діла – це гріх, а розплата за нього (опсоніон) – смерть (Римл. 6:23; Гал. 5:19-21). Отже, хто звершує добрі діла? Безперечно, Сам Бог Своєю благодаттю. Божа благодать здійснює працю з правильного управління в житті віруючої людини, а тіло чинить лише діла загибелі.

**Винагороджені за те, що вони діти**

Вірність святих походить з того, що вони діти Творця, народжені через навернення. В Едені Адам і Єва були Божими дітьми, управителями землею, яку Бог наказав їм обробляти (Бут. 2:15). Ця угода залишилася чинною і після того, як у світ прийшов гріх (Бут. 3:23), оскільки Земля належить Гос­поду (Бут. 14:19, 20; Псал. 24:1). Як Божі діти, Адам і Єва були створені, щоб стати вірними управителями, вільними від осуду гріха.

Однак гріх зробив нас дітьми гніву (Ефес. 2:3). Божественна родинність відновлюється (Івана 1:12) через благодать Ісуса, і ми знову стаємо синами й дочками Бога (2 Кор. 6:18). Грецьке слово діатекі («завіт») підкреслює одностороннє значення завіту (Євр. 9:15), у якому люди, ставши дітьми Бога, через віру отримують спасіння як спадщину від Отця (Римл. 8:16, 17). Вони отримують цю спадщину не як чужі (Ефес. 2:12; Колос. 1:21), не через діла тіла, а через віру (Римл. 4:4, 5). Отже, вірне управління нашими дарами, часом, силами, десятинами й приношеннями походить з досвіду взаємин між Господом і нами, Його управителями. Ці стосунки завіту між Отцем і Його дітьми починаються з нового народження та продовжуються в співдружності з Богом.

Ба більше, у грецькій мові поняття «управитель» ­(ойкономос) (Луки 12:42; 1 Кор. 4:1, 2; 1 Петра 4:10) означає людину, котра піклується про справу або майно іншої людини і має звітувати за це, щоб отримати належну їй винагороду. У цих взаєминах завіту (на івриті беріт) існують також зобов’язання, благословення або прокляття. Вірність завіту також залежить від Божої благодаті, бо Господь записує Свій Закон у наших серцях, і ми стаємо Його народом (Єрем. 31:31-34).

**Нагорода і вінець — дари**

Нагорода викуплених зображена в Біблії і як приз ­(гр. брабейон), який вручали переможцям на стародавніх змаганнях (1Кор. 9:24; Филп. 3:14), і як «вінець» перемоги ­(гр. стефанос), здобутий у змаганнях (1 Кор. 9:25). Здобуття цієї нагороди передбачає наполегливість і самопожертву християнина (1Кор. 9:26, 27).

Гарантія нашої перемоги не захищає нас від страждань на шляху. Подібно до Ісуса, Котрий, будучи Сином, вирішив виконати волю Отця, незважаючи на муки (Євр. 5:8), ми, діти Божі, також зазнаємо страждань у житті (Филп. 1:29; Івана 16:33). Ми терпимо це, не відриваючи погляду від Христа й утримуючись від усього шкідливого, як це робить спортсмен.

Біблія також навчає: усе, що ми маємо, належить Богові. Ми можемо жити, рухатися й існувати тільки в Ньому (Дії 17:28). До того ж кожен досконалий дар сходить від Нього (Якова 1:17). А оскільки всі матеріальні дари походять від Бога, будь-яка добре діло в духовній сфері також походить від Нього (Ефес. 2:10).

Отже, заслуга в нагороді, даній викупленим, належить виключно Богові, Котрий діє у вірних за Своєю волею та Своїм благоволінням (Филп. 2:13). Викуплені отримують нагороду за те, що приймають Божі діяння в їхньому житті й не відмовляються від них (Івана 6:28, 29), оскільки вони вірять, що Ісус – Автор і Податель усього і всюди.

**Повне управління як нагорода**

Християнське управління — це практична духовність і вірність (1 Кор. 4:2), продемонстровані Адамом і Євою в їхньому безгрішному стані в Едені. Еден, утрачений нашими прабатьками через невірне управління, був відновлений досконалим і вірним управлінням Ісуса, Котрий насамперед прагнув виконати волю Отця (Матв. 26:42; Івана 5:30). Ісус бачив результат Своєї праці і був задоволений (Ісаї 53:11). Як другий Адам, Він відновлює в людстві небесний образ, а також втрачене першим Адамом управління (1 Кор. 15:45-58).

Викуплені також будуть задоволені тим, що побачать не свої діла, а діла Ісуса в них. Віднині вони служать Господу, звернувши свій погляд на нагороду (Филп. 3:14). Вона допомагає нам зрозуміти, що все в цьому житті не має значення, воно мале й мізерне порівняно з нагородою викуплених (Матв. 25:23). Життя коротке, радощів у ньому небагато, багато марноти й гонитви за вітром (Екл. 2:17). Однак Божі обітниці вірним дарують нескінченну велич, радість, мир та новизну (Ісаї 35:10). Тільки вірні, надійні люди, котрі довіряють Богові та заслуговують довіри (1 Кор. 4:2), через віру успадкують повноту управління (будуть поставлені управителями над великим), знайдуть щастя, радість і спокій, обіцяні святим (Матв. 25:21).

Господь закликає нас бути вірними в малому й недосконалому в цьому житті (Луки 16:9-11), щоб, як Його діти, ми могли отримати вічну нагороду. Як урочисто звучить Божий заклик до вірності, яка виражає нашу відданість Ісусові, Котрий живе в нас (Гал. 2:20)!

Нарешті, подібно до стрілки компаса, що завжди показує на північ, незалежно від положення компаса, благодать також завжди буде точкою відліку для нагороди святих. Будь-яке наше добре діло корениться виключно в Божій благодаті, щоб ніхто не хвалився (Ефес. 2:8-10).

#### Частина ІII: Практичне Застосування

Попросіть одного з учнів прочитати вголос наведені нижче цитати. Потім дайте відповіді на запитання.

**Капітал і здібності походять від Бога.**

«Бог веде правильний розрахунок із кожною людиною. Коли прийде день остаточного розрахунку, вірний управитель не припише собі жодних заслуг. Він не скаже “моя праця”, натомість промовить: “Твій [Господи] талант придбав інші таланти”. Він знає, що без довірених йому коштів не було б жодного багатства. Він розуміє: чесно виконуючи обов’язки управителя, він до кінця виконав свій обов’язок. Капітал належить Господу, і завдяки Божій силі він, управитель, зумів успішно примножити його. Тільки Боже Ім’я має бути прославлене. Вірний управитель розуміє, що без довіреного йому капіталу він був би втрачений для вічності» (Е. Уайт. Поради з управління ресурсами. С. 111).

1\. Чого навчають такі біблійні вислови, як «звершуйте/робіть» (Филп. 2:12-14); «не пристосовуйтеся», «змінюйтеся» (Римл. 12:1, 2); «зречіться самого себе» (Луки 9:23); «наверніться до Мене» (Мал. 3:7, 8), про роль планування й особистого волевиявлення в прагненні до вірного християнського управління (1 Кор. 4:2)?

**Духовні й матеріальні таланти**

«Мені було показано, що притчу про таланти люди не зрозуміли до кінця... Під талантами слід розуміти не тільки здібності проповідувати й навчати згідно з Божим Словом, а й матеріальні засоби, довірені Богом Своєму народові» (Е. Уайт. Свідчення для Церкви. Т. 1. С. 197).

1\. Який існує зв’язок між вірністю в духовному й матеріальному житті (Матв. 25:14-30)?