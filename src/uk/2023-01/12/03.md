---
title:  Вічне життя
date:   20/03/2023
---

Хочемо ми цього чи ні, але на всіх людей чекає вічність. Біблія свідчить, що вічність стане для кожного з нас або вічним життям, або вічною смертю. Нейтральної смуги немає. Жодного коливання в один чи інший бік. Це воістину той випадок, коли все або нічого.

`Прочитайте Римл. 6:23; Івана 3:16. Які варіанти представлені нам?`

Важко уявити собі два різкіших, чіткіших вибори, чи не так?

Якщо ви читаєте ці рядки, отже, вибрали вічне життя або ж думаєте про це. Бог володіє унікальною здатністю робити все так, як говорить, тобто виконувати всі Свої обітниці. Наше завдання – просто довіритися Йому, покладатися на заслуги Ісуса й вірою підкорятися Його Слову.

`Прочитайте Івана 14:1–3. Що Господь радить нам у першому вірші та що обіцяє в другому й третьому віршах?`

Ці дивовижні обітниці надії та підбадьорення Ісус передав учням в останні дні Свого земного служіння. За часів розчарування й випробувань апостолів мали надихнути саме ці обітниці. Так само вони мають впливати і на нас. Ісус прийшов з Небес, повернувся туди й пообіцяв нам: «Я знову прийду і візьму вас до Себе, щоб де Я, там і ви були».

Смерть Христа на хресті та Його воскресіння під час Першого приходу – це найбільша гарантія Його Другого приходу, бо яка користь була б від Першого приходу без Другого? Наскільки ми впевнені в тому, що Ісус помер за нас на хресті, настільки ж можемо бути впевнені у виконанні Його обітниці: «І коли піду та приготую вам місце, то Я знову прийду і візьму вас до Себе, щоб де Я, там і ви були» (Івана 14:3).

`Поміркуйте над ідеєю, що Перший прихід Христа є гарантією Його Другого приходу. Яка подія сталася під час Першого приходу, котра робить Другий прихід обітницею, гідною довіри?`