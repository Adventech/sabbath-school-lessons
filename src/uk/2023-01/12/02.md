---
title:  Нагорода
date:   19/03/2023
---

`Прочитайте Євр. 11:6. Що ці слова означають для нас? Як ми маємо реагувати на таку вістку? Див. також Об’явл. 22:12; Ісаї 40:10; 62:11. Чого навчають нас наведені тексти?`

Нагорода від Бога Його вірним дітям унікальна і, подібно до багатьох духовних речей, перебуває за межами нашого розуміння. «Людська мова неспроможна описати нагороду праведних. Це зможуть зробити тільки ті, хто побачить її. Жоден людський розум не може збагнути славу Божого раю» (Е. Уайт. Велика боротьба. С. 674).

Заповіді блаженства, якими починається Нагірна проповідь, Ісус закінчив такими словами: «Блаженні ви, коли будуть вас зневажати та переслідувати, і наговорюватимуть на вас усяке лукаве слово, обмовляючи вас за Мене. Радійте й веселіться, бо велика нагорода ваша на небесах, адже так само переслідували пророків, які були перед вами» (Матв. 5:11, 12).

Перерахувавши в Євр. 11 героїв віри, автор починає наступний розділ такими словами: «Тому й ми, маючи довкола себе таку велику хмару свідків, відкиньмо всяку гордість та гріх, що нас легко обплутує, з терпінням прямуймо до тієї боротьби, яка перед нами, дивлячись на Проводиря і Вершителя віри, на Ісуса, Який, незважаючи на сором, замість належної Йому радості перетерпів хрест і сів праворуч Божого престолу» (Євр. 12:1, 2).

Бути нагородженим за вірність — це не те саме, що спасіння ділами. Хто з нас чи з біблійних героїв мав достатньо добрих діл перед Богом, щоб заслужити спасіння? Звісно ж, ніхто. Якби ми могли спастися ділами, Ісусові не треба було б іти на хрест. Отже, усе нам даровано за благодаттю. «Якщо ж за благодаттю, то не за ділами, бо тоді благодать вже не була б благодаттю. А коли за ділами, то це вже не благодать, бо тоді діло вже не є ділом» (Римл. 11:6). Нагорода — це лише результат того, що Бог здійснив і здійснює для нас і в нас.

`Як ми розуміємо різницю між спасінням за благодаттю і нагородою за діла? Обговоріть відповіді.`