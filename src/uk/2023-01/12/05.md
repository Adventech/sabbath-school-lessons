---
title:  Вимога звіту
date:   22/03/2023
---

Майже наприкінці служіння Ісуса учні запитали Його: «Скажи нам, коли це буде і яка ознака Твого приходу та кінця віку?» (Матв. 24:3). Відповідь Ісуса на це запитання міститься в розділах 24 і 25 Євангелія від Матвія. У 24-му розділі ми читаємо про ознаки у світі, такі як війни, катастрофи, епідемії тощо. А 25-й розділ розповідає про обставини в Церкві напередодні Другого приходу Ісуса. Ці обставини Господь проілюстрував трьома притчами, одна з яких – притча про таланти; у ній ідеться про використання Божим народом Його дарів.

`Прочитайте Матв. 25:14–19 і Луки 19:12-26. Хто вирушає до далекої країни? Кому Він доручає Свій маєток? Що означає словосполучення «зажадав обрахунку» (див. Матв. 25:19, переклад І. Огієнка) (тобто звіту)?`

Іноді ми думаємо про таланти тільки як про природні обдарування, такі як спів, красномовство та ін., однак у подібній притчі про міни (див. Луки 19:12-26) конкретно йдеться про гроші й управління ними. Еллен Уайт також писала: «Мені було показано, що притчу про таланти люди не розуміють до кінця. Цей важливий урок було викладено учням заради хрис­тиян, котрі живуть в останні дні. Таланти означають не лише здатність проповідувати й навчати згідно зі Словом Божим, а й матеріальні засоби, які Бог довіряє Своєму народові» (Е. Уайт. Свідчення для Церкви. Т. 1. С. 197).

`Прочитайте Матв. 25:20–23. Що Бог скаже людям, котрі вірно розпорядилися своїми коштами, підтримавши Його справу? Що означають слова: «Увійди в радість свого пана!» (Матв. 25:23)?`

Для нас цілком природно вважати, що інша людина має більше талантів, ніж ми, тому вона несе більшу відповідальність перед Богом. Однак у наведеній притчі саме людина з одним талантом – найменшою кількістю грошей – виявилася невірною і втратила Царство. Не будемо думати про відповідальність інших, натомість зосередьмося на тому, що Бог довірив нам та як ми можемо використовувати це для Його слави.

`Що ви скажете Богові, коли Він вимагатиме від вас звіту?`