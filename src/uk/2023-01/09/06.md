---
title:  Долаючи зажерливість
date:   02/03/2023
---

Зажерливість – це порок, який гніздиться в серці і, подібно до гордості й егоїзму, часто залишається непоміченим, ось чому він оманливий і смертоносний. Досить важко подолати явні гріхи: обман, перелюб, злодійство, ідолопоклонство, порушення суботи. Це зовнішні вчинки, і перш ніж так повестися, ми маємо подумати. Наскільки ж важче подолати неправильні думки!

`Прочитайте 1 Кор. 10:13. Яка обітниця міститься у вірші? Чому вона важлива в контексті теми про зажерливість?`

Божою силою ми можемо бути захищені від цього небезпечного оманливого гріха. Однак зі свого боку ми також маємо зробити певні кроки.

1\. Прийміть рішення служити Богові, залежати від Нього і стати частиною Його сім’ї. «Вибирайте собі сьогодні, кому будете служити... я і мій дім будемо служити Господу» (1 Нав. 24:15).

2\. Перебувайте щодня в молитві, долучаючи до неї слова з Матв. 6:13: «І не введи нас у спокусу, але визволи нас від лукавого. Бо Твоє є Царство, і сила, і слава навіки». Коли відчуваєте палке бажання мати те, що, як ви розумієте, вам не потрібне, моліться на підставі біблійних обітниць про перемогу, наприклад, 1 Кор. 10:13; Юди 24-25.

3\. Регулярно вивчайте Біблію. «Я бережу Твоє слово у своєму серці, щоб мені не грішити проти Тебе» (Псал. 119:11).

Ісус помер на Голгофському хресті за людину і розв’язав проблему гріха. Наш Господь був спокушений у всьому. Щоб мати силу протистояти спокусам, Він проводив цілу ніч у молитовному спілкуванні зі Своїм Отцем. Спаситель не покинув цю Землю доти, доки не проклав нам шлях до Його Царства. Він пообіцяв наділити нас силою, щоб кожен міг жити життям віри й послуху, розвиваючи в собі христоподібний характер. «Шукайте Господа, поки можна Його знайти, волайте до Нього, поки Він близько! Нехай нечестивий залишить свою дорогу, а злочинець – свої задуми, і нехай навернуться до Господа, аби Він змилувався над ними, – до нашого Бога, бо Він щедрий на прощення!» (Ісаї 55:6, 7).

`Проаналізуйте своє життя і характер. Чи вільні ви від зажерливості? Чи були у вашому житті випадки, коли цей гріх виявився особливим чином? Які висновки ви зробили тоді? Чого, можливо, вам ще треба навчитися?`