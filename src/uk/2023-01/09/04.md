---
title:  Серце Юди
date:   28/02/2023
---

Одна з найтрагічніших історій у Біблії — історія Юди Іскаріотського. Ця людина мала перевагу, якої удостоїлося лише 12 осіб за всю історію світу, — бути з Божим Сином та пізнавати вічні істини безпосередньо від Самого Вчителя. Дивовижно, але багато людей, котрі ніколи не мали нічого навіть віддалено подібного до тих можливостей, які мав Юда, будуть спасенні, а Юда, як нам відомо, приречений на вічну смерть.

Що ж сталося? Відповідь можна знайти в одному слові — зажерливість, невгамовні бажання його серця.

`Прочитайте Івана 12:1–8. Який учинок Марії привернув увагу гостей? Як відреагував Юда? Чому? Якою була відповідь Ісуса?`

М’яка відповідь Спасителя на корисливе зауваження Юди змусила його покинути бенкет і попрямувати до палацу первосвященника, де зібралися вороги Ісуса. Він запропонував віддати Ісуса до їхніх рук за суму, майже втричі меншу, ніж вартість дару Марії (див. Матв. 26:14-16).

Що ж сталося з Юдою? Маючи так багато чудових можливостей, так багато рідкісних привілеїв, чому він припустився такого злочину? Еллен Уайт написала: «Юда любив великого Вчителя й бажав бути з Ним. Він відчув бажання змінити свій характер і життя й сподівався, що це станеться завдяки його зв’язку з Ісусом. Спаситель не відштовхнув Юду. Ісус прийняв його в число дванадцятьох. Він доручив йому працю євангеліста та наділив його силою зціляти хворих й виганяти демонів. Проте Юда так і не зміг цілковито підкоритися Хрис­тові» (Е.Уайт. Бажання віків. С. 716, 717).

Зрештою, у всіх нас є вади характеру, котрі, якщо ми будемо покірні, можуть бути переможені Божою силою, яка діє в нас. Проте Юда не підкорився Христу повністю, і гріх зажерливості, який він міг би перемогти силою Христа, подолав цього учня, що призвело до трагічних результатів.

Хто з нас не бореться з пожадливістю до того чи іншого предмета? Пристрастю Юди були гроші, і ця жадоба, проблема серця, призвела його до злодійства (Івана 12:6), що зрештою спонукало його зрадити Ісуса.

`Який серйозний урок для всіх нас щодо небезпеки зажерливості! Те, що здається дрібницею, простим бажанням серця, може призвести до катастрофи й вічної втрати.`