---
title:  Для подальшого дослідження
date:   03/03/2023
---

При завоюванні Єрихона Ахан не був єдиною людиною, яка несла срібло й золото до ізраїльського табору. Ісус Навин звелів людям принести срібло і золото, а також мідний і залізний посуд до скарбниці Божого дому (І. Нав. 6:18, 23). Усе інше мало бути спалене. Ахан, однак, був єдиною людиною, яка зберегла щось для себе. «Того урочистого часу перемоги й Божого суду серед мільйонів ізраїльтян знайшлася лише одна людина, котра наважилася порушити Господній наказ. Багатий шінеарський одяг збудив у серці Ахана пожадливість, і навіть тоді, коли через цей одяг йому довелося зустрітися віч-на-віч зі смертю, він і далі називав його “гарним шеніарським плащем”. Один гріх потягнув за собою інший, і він привласнив золото й срібло, посвячені для Господньої скарбниці; інакше кажучи, він обікрав Бога стосовно перших плодів Ханаанської землі» (Е. Уайт. Патріархи та пророки. С. 496)

У складеному Павлом переліку ознак останніх днів два перших пункти включають наше ставлення до грошей і майна. «Знай же, що в останні дні настануть скрутні часи. Бо люди будуть самолюбні, грошолюбні, чванливі, горді, наклепники, батькам неслухняні, невдячні, нечестиві» (2 Тим. 3:1, 2). Егоїзм і любов до грошей — це відмітні характеристики людства в наші останні дні.

**Запитання для обговорення**:

`Прочитайте 1 Тим. 6:6–10: «Адже благочестя із задоволенням – велике надбання. Бо ми нічого не принесли у світ і нічого не можемо винести. Маючи їжу й одяг, цим будемо задоволені. Ті ж, хто прагне до збагачення, потрапляють у спокуси, у тенета, в численні нерозумні та шкідливі пожадання, які приводять людей до знищення і загибелі. Адже коренем усього зла є грошолюбство, віддавшись якому, деякі ухилилися від віри й самі наштовхнулися на великі страждання». У класі поговоріть про людей, які через любов до грошей «самі наштовхнулися на великі страждання». Прикладів багато, чи не так? Як нам не потрапити до пастки, про яку попереджає апостол Павло?`

`Крім грошей, чого ще ми можемо палко бажати?`

`У чому різниця між законним бажанням чогось та зажерливістю? Коли законне бажання може перетворитися на зажерливість?`