---
title:  Ананій та Сапфіра
date:   01/03/2023
---

Це був дивовижний час для членів Церкви. Після чудового злиття Святого Духа в день П’ятидесятниці апостоли з великою силою проповідували Євангеліє, і тисячі людей приєднувалися до Церкви.

«І як вони помолилися, затряслося те місце, де вони були зібрані, й усі наповнилися Святим Духом і сміливо почали говорити Боже Слово. Усі, хто повірив, мали одне серце й душу; і ніхто нічого зі свого майна не називав власним, бо все було в них спільне» (Дії 4:31, 32).

Яку велику перевагу мала подружня пара, Ананій та Сапфіра, бути частиною Ранньої Церкви, бачити, як вона зростає і як Святий Дух явно діє в ній. «Не було між ними жодного нужденного. Бо ті, хто мав поле або дім, продавали їх та приносили кошти від проданого і клали біля ніг апостолів, а кожному давалося те, чого хто потребував» (Дії 4:34, 35).

Саме тоді Ананій і Сапфіра, вражені такими подіями та бажаючи брати в них участь, вирішили продати деяке майно, а отримані гроші принести до Церкви. Досі все було добре.

`Прочитайте Дії 5:1–11. Як ви вважаєте, що було гірше: утримати частину грошей чи обманути щодо цього? Чому подружжя спіткало таке суворе покарання?`

Спочатку здавалося, що вони були щирі у своєму бажанні пожертвувати кошти на здійснення справи. Однак згодом «Ананій і Сапфіра засмутили Святого Духа, поступившись жадібності. Вони почали жалкувати про свою обіцянку і скоро втратили те блаженне відчуття благословення, котре зігрівало їхні серця, викликаючи бажання чинити великі діла задля справи Христа» (Е. Уайт. Дії апостолів. С. 72). Інакше кажучи, хоча спочатку Ананій і Сапфіра діяли з найкращих спонукань, згодом зажерливість змусила їх удавати із себе тих, ким вони насправді не були.

`«І великий страх напав на всю Церкву, на всіх, хто це чув» (Дії 5:11). Безперечно, після цього інциденту люди мали поводитися обережніше в тому, що обіцяли і присвячували Богові. Яке попередження щодо небезпеки зажерливості містить ця сумна історія?`