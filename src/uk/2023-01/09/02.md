---
title:  Зажерливість як ідолослужіння
date:   26/02/2023
---

Нерідко виникає запитання, як у Божому Всесвіті виник гріх. Частково ми знаємо відповідь це запитання.

`Прочитайте Ісаї 14:12–14. Що сказано в уривку про падіння Люцифера? Яку роль у цьому відіграла зажерливість херувима, тобто бажання привласнити те, що йому не належало?`

«Незадоволений своїм становищем, хоч він і був шанований більше за всіх небожителів, Люцифер наважився домагатися слави, яка належала лише Творцеві. Замість того щоб спрямовувати увагу, любов і вірність усіх небожителів до Бога, він домагався, щоб вони віддано служили йому, Люциферові. Прагнучи слави, у яку Безмежний Бог Отець зодягнув Свого Сина, цей князь ангелів домагався влади, яка належала Христу» (Е. Уайт. Патріархи і пророки. С. 35).

`Прочитайте тексти Ефес. 5:5 та Колос. 3:5. До чого Павло прирівнює зажерливість і чому?`

Цікаво, що Павло двічі прирівнює зажерливість (жадобу наживи) до ідолослужіння. Люди звершують ідолослужіння, коли поклоняються, тобто присвячують своє життя, не Богові, а чомусь іншому, чомусь створеному, а не Творцеві (Римл. 1:25). Як ми вже говорили, жадоба до наживи – це невгамовне бажання багатства чи майна, яке вам не належить. Це бажання настільки сильне, що поглинає всю вашу увагу й енергію.

Безперечно, Люцифер спочатку не знав, до чого призведуть його невгамовні бажання. Те саме може статися і з нами. Заповідь проти зажерливості – єдина заповідь, що стосується наших думок. Цей гріх призведе до порушення інших заповідей (див., наприклад, 2 Сам. 11).

`Прочитайте 1 Тим. 6:6, 7. Про що пише Павло? Чому ці чесноти важливі в нашій боротьбі із зажерливістю?`