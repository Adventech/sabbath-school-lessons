---
title:  Заклята річ у таборі
date:   27/02/2023
---

Це був один з найвидатніших періодів в історії Ізраїлю. Після 40 років поневірянь пустелею ізраїльтяни нарешті входили в Обітований край. Завдяки драматичному чуду діти Ізраїлю перейшли сухим дном ріку Йордан під час повені. Цей перехід був настільки приголомшливий, що серця язичницьких царів у Ханаані ослабли, і вони не мали духу боротися (І. Нав. 5:1).

Першим справжнім випробуванням у завоюванні Ханаану було оточене неприступною стіною місто Єрихон. Ніхто, навіть Ісус Навин, не знав, як здобути це місто. У відповідь на молитву Ісуса Навина Бог відкрив йому план зруйнування міста. Ізраїльтяни використали цей план і здобули перемогу, але після цього сталася неприємна подія.

`Прочитайте І. Нав. 7. Що сталося після славної перемоги над Єрихоном? Який важливий урок ми маємо почерпнути з цієї історії для себе?`

Ахан, уже загнаний у глухий кут, зізнався в скоєному, сказавши про побачені речі: «І забажав я їх» (вірш 21). Єврейське слово хамад, перекладене в Біблії І. Огієнка словом «забажав», у деяких текстах Писання використовується в позитивному значенні. Той самий корінь зустрічається, наприклад, у тексті Дан. 9:23 (у перекладі П. Куліша), коли ангел Гавриїл сказав Даниїлові, що він «людина бажання» (євр. хемда).

Однак у розповіді про Ахана хамад має негативне значення. Незважаючи на чіткий наказ не мародерствувати в захоплених містах (І. Нав. 6:17, 18), Ахан саме це і зробив, спровадивши ганьбу на весь народ. Після поразки в місті Ай Ісус Навин побоювався, що «ханаанці та всі мешканці цього краю… оточать нас і знищать навіть наше ім’я на землі. Як таке Ти можеш допустити заради Свого великого імені?» (І. Нав. 7:9). Інакше кажучи, Господь хотів використати ці великі перемоги для того, щоб довколишні народи дізналися про Його силу й діяння серед Його вибраного народу. Їхні завоювання мали свідчити всім народам про силу Ягве. Звичайно, після поразки в Аї це свідчення було поставлене під загрозу.

`Подумайте про те, як легко Ахан міг виправдати свої дії: «Адже це така дрібниця порівняно з усім добром, яке залишилося. Ніхто не дізнається, і як воно може нашкодити? До того ж моїй сім’ї потрібні гроші». Як ми можемо захиститися від такого небезпечного способу мислення?`