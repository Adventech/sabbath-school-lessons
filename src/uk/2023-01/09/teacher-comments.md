---
title:  Коментарі для вчителів
date:   03/03/2023
---

### Біблійні тексти для дослідження
Ісаї 14:12–14; Ефес. 5:5; І. Нав. 7; Івана 12:1–8; Дії 5:1–11; 1 Кор. 10:13.

#### Частина I: Огляд

Пожадливість, одна з форм зажерливості, породжує гріх, який призводить до смерті (Якова 1:15; див. також Юди 1:18). Зажерливість (жадібність до наживи, багатства) – це порушення Закону безкорисливої любові (1 Кор. 13:5). З іншого боку, благочестиве життя із задоволенням – велике надбання (1 Тим. 6:6-10).

Зажерливість не знає меж, навіть коли йдеться про священне, як про це свідчать наведені в Біблії приклади людей і грішного ангела. На Небі Люцифер прагнув піднестися (Ісаї 14:12-14). Сьогодні на Землі людство продовжує бажати того, що належить лише Богові. Під час падіння Єрихона Ахан жадав частину того, що було посвячене в скарбницю Господа (І. Нав. 6:16, 17; 7:20, 21). Юда був злодієм і викрадав гроші із церковної скриньки (Івана 12:4-6). Ананій та Сапфіра обманули, оскільки вирішили привласнити частину обіцяного Богові (Дії 5:1-10). Навіть вибраний народ обкрадав Бога десятинами й жертвами після визволення з полону (Мал. 3:8-10).

Розв’язання проблеми гріха жадібності і хтивості полягає в тому, щоб ходити за Духом, а не за тілом (Гал. 5:22; Римл. 8:4-9). Люди, котрі не знають Бога, ходять у пожадливій похоті (1 Сол. 4:5). Однак ті, хто прямує за Ісусом, зрікаються себе і беруть свій хрест (Луки 9:23), уникаючи морального розтління, яке є у світі (2 Петра 1:4).

Наслідуючи Бога, Подателя всього (зокрема й того, що ми віддаємо Йому і що залишається в наших домах) (1 Хронік 29:14), ми ходимо в любові, як ходив Ісус. Любов до грішників надихнула Ісуса безкорисливо віддати Себе в жертву за нас (Ефес. 5:1, 2). Життя людей, кероване благодаттю Ісуса й молитвою, підтвердить біблійні істини про те, що «блаженніше давати, ніж брати» (Дії 20:35), і «Бог любить того, хто дає з радістю» (2 Кор. 9:7).

#### Частина II: Коментар

**Бажання і зажерливість**

1\. У Новому Завіті для позначення бажання використовується грецьке слово епітюміа, яке може мати такі значення; «хіть», «бажання», «потяг», «пристрасть», «пожадливість» (Якова 1:14; 1 Івана 2:16, 17). До нашого навернення ми жили в пожадливостях нашого тіла (Ефес. 2:3). Не знаючи Бога, людство керується пожадливостями/похотями (епітюмі́я) свого серця (Римл. 1:21-24). З іншого боку, Павло бажає (епітюмія) бачити своїх братів (Римл. 15:23) і бажає (епітюміа) бути із Христом (Филп. 1:23).

Згідно з наведеними вище прикладами, бажання може бути добре або погане. Тому апостол Павло радить нам умертвити члени гріха, серед яких потяг до зла (какос епітюміа) і жадоба до наживи (гр. плеонексія), які є ідолослужінням (Колос. 3:5).

2\. Зажерливість – це непомірне прагнення до багатства, майна або чужого майна.

Апостол Павло використовує в тексті Ефес. 5:5 слово плеонексія в розумінні «жадібність до наживи». Ісус пов’язував зажерливість з надміром багатства (Луки 12:15). У надмірному чи незаконному бажанні чогось також виявляється зажерливість.

Лиха похіть (какос епітюміа) спотворює сприйняття грішника; це неконтрольоване бажання, яке веде до ідолопоклонства (Ефес. 5:5), оскільки людина звеличує матеріальні речі (майно), а не Творця.

**Приклади зажерливості**

1\. Люцифер мав намір захопити становище (трон) Бога (Ісаї 14:12-14) і право на поклоніння (Матв. 4:9), у такий спосіб звеличивши себе й поставивши творіння на місце Творця. Однак, зазнавши невдачі на Небесах, Люцифер спрямував свою злу увагу на людство, призвівши до розвитку гріха й розпусти, щоб знищити скарб Господа на Землі.

Але Господь закликає людей, котрі шукають Бога і каються, щоб вони навернулися до Нього (Мал. 3:7, 8), обіцяючи незмірні благословення (Мал. 3:10-12), незрівнянно кращі за вигоду, отриману від матеріальних благ.

2\. Ахан зізнався, що зажадав (євр. хамад) священних предметів зі скарбниці Господа (І Нав. 6:16, 18; 7:21). Хамад означає «бажати», «палко бажати», «знаходити задоволення», а також у різних контекстах може означати «бажання», «хіть», «краса», «чудова річ», «приємне». Це слово використовується в десятій заповіді, яка забороняє жадання (Вих. 20:17). Отже, гріх може починатися з бажання добрих, але заборонених речей.

Як у грецькій версії Старого Завіту, створеній євреями (LXX), так і в працях апостола Павла єврейське хамад у десятій заповіді перекладене грецьким епітюміа, що означає «пожадливість, жадання» (Римл. 7:7; 13:9). Але цей потяг (хамад) до забороненої краси й задоволення може бути переможений пильнуванням і молитвою (Матв. 26:41). Якщо Бог не стоїть на першому місці в житті людини (Матв. 6:33), то бажання, навіть якщо воно спочатку невинне і законне, людина задовольнятиме без самоконтролю, що призведе до гріха (Гал. 5:19-21).

У випадку з Аханом його бажання було пов’язане із забороненим. Коли його гріх був викритий, Ахан, засліплений зажерливістю (хамад), продовжував описувати вкрадений одяг як «гарний» (І. Нав. 7:21). Але краса й цінність чогось не виправдовують і не зменшують провини за злочин.

3\. Єва зрозуміла, що дерево добре для їжі, приємне для очей, жадане (хамад), і з’їла заборонений плід (Бут. 3:6). Вона порушила в Едені принцип десятої заповіді. І знову урок: щось зовні гарне, добре й бажане (хамад і епітюміа), яке призвело до гріха в Едені, залишається таким самим і після гріхопадіння (Якова 1:14; 1 Івана 2:16, 17).

4\. Історія Юди (Івана 12:1-8) попереджає про те, що лідерське становище і чудеса самі собою не стримують зажерливості людського серця. Як один із 12 учнів, Юда безпосередньо спілкувався з Учителем, брав участь у дивовижних чудесах та служив скарбником Господа. Однак цей учень викрадав із пожертвувань, відданих на справу Христа (Івана 12:5, 6), і висловив невдоволення коштовним даром, принесеним Йому вдячним покаянним серцем. Юда та деякі інші не схвалили дару Марії Спасителеві, вважаючи, що помазання Ісуса – це марна трата грошей. Вони сказали, що ці гроші можна було б використати краще, роздавши їх бідним (Марка 14:4, 5). Та якби ці гроші потрапили до рук Юди, бідні нічого не ­отримали б від нього.

Крім забезпечення Божої справи (Мал. 3:10), десятини і приношення мають й інше духовне значення для вірного послідовника Христа. Наприклад, вони звеличують Ім’я Господа (Мал. 1:11), наближають віруючого до Бога (Мал. 3:7, 8), виявляють повагу до Нього (Прип. 3:9) і поклоніння Йому (Псал. 66:13) . Тому нагорода Марії велика (Матв. 26:10, 13). Для неї обмити ноги Ісуса пахощами, вартість яких дорівнювала річному заробітку працівника, було надто мало. Стоячи на колінах і витираючи ноги Господа своїм волоссям, Марія також віддала себе в жертву. Такий вірний дарувальник ніколи не втратить своєї нагороди.

«Самовіддані й вірні Богові люди, які повертають Йому те, що належить Йому за правом, отримають нагороду згідно зі своїми ділами. Навіть якщо пожертвувані кошти були використані неправильно і не досягли мети, яку переслідував дарувальник, — прославлення Бога і спасіння душ, — той, хто пожертвував у щирості душі, звернувши погляд на Божу славу, все одно не втратить своєї нагороди» (Е. Уайт. Свідчення для Церкви. Т. 2. С. 518).

5\. Ананій і Сапфіра також є негативним прикладом (Дії 5:1-11). Книга Левит стверджує, що гроші від продажу посвяченого Господу майна мають бути віддані як приношення до сховища святині (Левит 27:14-33). Десятина теж включена до списку священних речей (Левит 27:30-33; Мал. 3:10). Однак розділ 27 книги Левит повідомляє: усе, що людина хотіла присвятити Господу, має бути спершу оцінене священником перед продажем або викупом, згідно із законом про викуп (Левит 27:8, 11-15, 25, 27, 31).

Оцінка священником запобігала виникненню зажерливості через недооцінку речі, яку віддавали або викуповували, а також запобігала приховуванню дарувальником частини доходу.

Оскільки в новозавітний час священники більше не стежили за оцінкою майна, яке продавали, або за виплатою суми, відданої як приношення, тому визначення ціни такого майна залежало виключно від сумління дарувальника. Однак Ананій та Сапфіра обманули, щоб залишити собі частину обіцяного.

У новозавітний час, як і в старозавітний, десятина й приношення залишаються святими і недоторканними. На підтримку цього правила ми маємо пряме повеління від Самого Господа (Матв. 23:23), застереження Святого Духа (Дії 5:1-11) й апостола Павла (Євр. 2:1-4).

Щоразу, коли проводилася духовна реформа, щедрість народу відновлювалася, що було явною ознакою відродження (Вих. 35:20-29; 2 Хронік 31:1-12; Мал. 3:6-12; Дії. 4:34-37). Проте на Ананія і Сапфіру злиття Святого Духа справило недостатнє враження, і вони пожали наслідки. Якби це подружжя досягло успіху у своєму шахрайстві, тоді довіра до апостолів і Божественної законності Церкви була б підірвана від самого початку. Хоч сьогодні не відбувається такий негайний суд, проте настане день, коли всі дадуть звіт Господу за свої діла — і добрі, і погані (Екл. 12:13, 14).

«Цей приклад огиди Бога до жадібності, обману й лицемірства був даний як попередження не лише для Ранньої Церкви, а й для всіх майбутніх поколінь. Спочатку Ананій і Сапфіра виплекали в собі жадібність… Добровільні пожертвування і десятина забезпечують фінансову підтримку Господньої справи» (Е. Уайт. Дії апостолів. С. 73, 74).

#### Частина ІII: Практичне Застосування

Попросіть одного з учнів прочитати вголос наведені нижче цитати. Потім дайте відповіді на запитання.

**Ліки від зажерливості**

«Постійна жертовна доброчинність – це Божі ліки від гріхів егоїзму й жадібності, що роз’їдають душу. Бог установив систему благодійності з метою підтримки Його справи й полегшення життя стражденних і нужденних. Він постановив, щоб жертовність стала звичкою, протистояла небезпечному підступному гріху скнарості. Постійне жертвування завдає нищівного удару жадібності» (Е. Уайт. Християнська родина. С. 370).

1\. Невідроджене людське серце може вважати безкорисливе жертвування непотрібним. Як нам виховати в собі звичку безкорисливо жертвувати, отримуючи задоволення від щедрості й у такий спосіб звільняючи себе від жадібності?

2\. Як залучити людей до кампанії зі зміцнення вірності в десятинах, приношеннях та регулярних пожертвуваннях на благодійні й місіонерські потреби?

**Щедрість і Святий Дух**

«Така щедрість віруючих була наслідком злиття Святого Духа. Навернені в євангельську віру “мали одне серце й душу”. Їх об’єднувала одна спільна мета – успішне завершення дорученої їм місії; сріблолюбству не могло бути місця в їхньому житті» (Е. Уайт. Дії апостолів. С. 70).

«Ананій і Сапфіра засмутили Духа Святого, поступившись жадібності» (там само. С. 72).

1\. Християнська щедрість є результатом того, що ми дозволяємо Святому Духові діяти в нашому житті. Зажерливість – протилежність щедрості. Як би ви оцінили себе, аналізуючи щедрість, вірність і безкорисливість, з якими робите свій внесок у благодійні й місіонерські проєкти Церкви? (Також читайте 2 Кор. 13:5).