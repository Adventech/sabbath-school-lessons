---
title:  Нічого не візьмеш із собою
date:   06/03/2023
---

Одного разу хтось запитав відомого євангеліста Біллі Грема, що його найбільше дивує в житті зараз, у його похилому віці (Грему тоді було за 60). Відповідь Грема: «Швидкоплинність життя».

Безперечно, життя справді минає швидко.

`Прочитайте наведені тексти. Що вони повідомляють про життя людини на Землі? Псал. 49:18; 1 Тим. 6:6, 7; Псал. 39:12; Якова 4:14; Екл. 2:18–22.`

На жаль, життя швидко минає, але, помираючи, ви також нічого не візьмете із собою, принаймні з накопичених матеріальних благ. Псалмист говорить: «Адже, помираючи, не забере вона нічого» (Псал. 49:18), тобто людина все залишає комусь іншому. Кому це дістанеться, залежить від того, які плани було складено заздалегідь.

Звісно, не всі мають спадщину як таку, проте більшість людей, особливо за роки роботи, накопичили певні статки. Питання про те, що станеться із цими статками після вашої смерті, справді важливе, і його необхідно розглянути.

Яким би великим чи маленьким не було наше майно наприкінці життя, планування спадкоємства може стати нашим останнім актом управління, ретельного розпорядження тим, чим Бог благословив нас. Якщо у вас немає плану щодо спадкоємства, котрий ви склали за допомогою заповіту або трасту, тоді можуть діяти закони вашої країни. Якщо ви помираєте, не склавши заповіту, у більшості цивільних юрисдикцій ваше майно просто переходить до ваших родичів, незалежно від того, потребують вони його чи ні та чи підуть ці кошти їм на користь. У такому разі Церква нічого не отримає. Якщо ви цього хочете, гаразд; якщо ж ні, тоді вам потрібно за­здалегідь скласти плани.

Ми можемо сказати: оскільки Бог — Власник усього (див. Псал. 24:1), то було б логічно діяти за біблійним принципом, а саме: ми повинні повернути законному Власникові те, що залишилося після задоволення потреб близьких.

`Ми знаємо, що смерть може настати будь-якої миті, причому несподівано, навіть сьогодні. Що станеться з вашими близькими, якщо ви сьогодні помрете? Що буде з вашим майном? Чи буде воно розподілене так, як би ви хотіли?`