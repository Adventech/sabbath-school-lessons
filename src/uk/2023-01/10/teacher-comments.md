---
title:  Коментарі для вчителів
date:   10/03/2023
---

### Біблійні тексти для дослідження
Луки 12:16–21; Екл. 2:18–22; Прип. 27:23–27; 2 Кор. 4:18; Екл. 5:10; Колос. 1:15–17.

#### Частина I: Огляд

Нам необхідно довіряти Богові та не вкладати свою довіру й любов у гроші (Матв. 6:24-27). Ми можемо піклуватися про своє майно (Прип. 27:23), бути розсудливими (Прип. 6:8; 10:5) та робити це без занепокоєння (Матв. 6:34), присвячуючи своє життя проголошенню Божої сили (Псал. 71 :18). Зістарівшись та ослабши (Екл. 12:1, 2), ми все ще зможемо приносити плід для Господа (Псал. 92:15) з Його допомогою (Псал. 71:17, 18), бо Він обіцяє піклуватися про нас (Ісаї 46:4; Псал. 92:13-15). Коли наше дихання життя повернеться до Творця, Котрий створив усе (Колос. 1:16), тоді ми відпочинемо від усіх своїх діл.

Наше життя і багатство не вічні (Прип. 27:24), наше майно перейде до інших (Псал. 49:11), і ми не можемо нічого взяти із собою за межі земного життя (Екл. 5:14, 15). Тому, коли це можливо, «добра людина заповідає спадок навіть онукам» (Прип. 13:22); однак вона має зробити це так, щоб уникнути суперечок між ними. Складаючи заповіт, ми не повинні думати лише про свої земні інтереси й перестати бути щедрими щодо Бога. Нерозумний багач у притчі Ісуса не врахував цього, що й погубило його (Луки 12:19, 20).

Усвідомивши, Ким Бог є для нас (Псал. 24:1), і живучи для Його слави (1 Кор. 10:31), ми прагнемо невидимого, вічного. Ми очікуємо міста з підвалинами, Творцем і Будівничим якого є Бог (Євр. 11:10), і не витрачаємо весь свій час і увагу на накопичення тимчасових багатств (1 Тим. 6:17).

Інвестуючи в Божу справу (Мал. 3:8-10), ми залишаємо після себе спадщину віри. І коли відпочинемо від усіх своїх діл наші добрі діла підуть за нами (Об’явл. 14:13), оскільки Бог буде прославлений у них навіть за нашої відсутності.

#### Частина II: Коментар

**Покладайтеся на Бога**

Усе приходить через Бога Сина і створене для Нього (Колос. 1:16). Але оскільки гроші «уможливлюють усе» (Екл. 10:19), ми чіпляємося за них, забуваючи, що є лише тимчасовими зберігачами цих коштів. Писання засуджує сріблолюбство (1 Тим. 6:10; Матв. 6:24).

Заміна довіри до Бога любов’ю до матеріальних речей та надією на них – це безглуздя (Єрем. 5:4, переклад І. Огієнка; Римл. 1:21, 22). Бог цього віку спотворює наше розуміння реальності й засліплює наш розум, так що ми не можемо бачити славу Божу в Христі (2 Кор. 4:3, 4).

Без віри ми втрачаємо тверду основу надії (Євр. 11:1). Нас атакують страх смерті (Євр. 2:15) і занепокоєння (Матв. 6:34). А ми вперто тримаємося за речі, чинячи опір наказу повернути Богові належне Йому.

Якщо після приховування від Бога того, що Йому належить, ми покаємося й навернемося до Нього (Мал. 3:7), то наслідком віри будуть надія, спасіння і добрі діла (Ефес. 2:10). Божа любов прожене страх (1 Івана 4:18), з’явиться надія, бо Він ніколи не залишить нас і не покине (Євр. 13:5).

**Підготовка до майбутнього**

Праця в Едені була насолодою для людини (Бут. 2:15). Після гріхопадіння її виживання залежало від «праці» в «поті свого чола» (Бут. 3:17-19). Біблія наказує нам займатися чесною працею (Вих. 20:9), піклуватися про своє майно (Прип. 27:23) і робити запаси на майбутнє (Прип. 6:8; 10:5), поки ми здатні працювати.

Однак з віком ми слабшаємо (Екл. 12:1-6) і просимо Бога не залишати нас (Псал. 71:18). Незважаючи на наше фізичне в’янення, ми все ще можемо приносити плід для Бога (Псал. 92:15), Котрий пообіцяв піклуватися про нас і в старості (Ісаї 46:4).

Багатство не вічне (Прип. 27:24), наше майно перейде до інших (Псал. 49:11), і ми не можемо нічого взяти із собою в могилу (Екл. 5:15). Тому маємо намагатися шанувати Бога зараз (Прип. 3:9, 10).

**Благословення**

Бог дарує нам благословення і спасіння, звелівши передати ці благословення майбутнім поколінням. У старозавітних Писаннях слово «завіт» також має значення заповіту з умовними пунктами, щоб спадкоємці отримали спадщину.

Божественний завіт передбачає матеріальні благословення, такі як земля Ханаанська (Бут. 15:18), обітниця стати великим народом (Бут. 12:2; 15:5), достаток матеріальних благ (П. Зак. 28:11). Цей завіт включає також духовну обітницю про Месію (Гал. 3:16) і доручення нести благословення всім народам (Бут. 12:3; Гал. 3:8, 14). Усі люди, котрі живуть вірою, є спадкоємцями згаданого завіту, отримують це доручення і не повинні боятися, оскільки перебувають під Божою охороною.

Новий Завіт також відкриває значення спадщини матеріальних і духовних благословень від Бога для Його народу. Грецьке слово діатеке (Гал. 3:15-18; Євр. 9:16, 17) означає волю й останнє бажання заповідача у розумінні односторонніх відносин. У такому разі спадкоємцеві віри необхідно лише прийняти пропозицію. Ми, спадкоємці нового завіту (діатеке), утвердженого кров’ю Христа (Матв. 26:28), несемо відповідальність за передачу майбутнім поколінням спадщини завіту (Бут. 9:9; 17:9), відображеної в патріархальних благословеннях (Євр. 6:13-18) і дорученні Церкви проповідувати всім народам (Матв. 28:19).

**Повернення до Божої спадщини**

Усі благословення, які ми отримали протягом життя, повинні бути вірно використані для прославлення Бога (1 Кор. 10:31; Мал. 3:8-10). Ми прославляємо Його, ділячись безпосередньо з громадою та через неї всім, що Він дає нам.

Ось деякі біблійні приклади, які демонструють цей принцип.

Авраам. Бог обрав Авраама, щоб він наказав своїй сім’ї продовжувати служити Господу (Бут. 18:17-19).

Давид. Давид призначив сина Соломона своїм спадкоємцем. Давид також подбав про те, щоб його син отримав матеріальну й духовну спадщину для продовження справи, яку Бог доручив цареві та яку він сам не зміг виконати особисто.

Будучи щедрим для Божої справи протягом усього свого життя, Давид, тоді вже людина похилого віку, запропонував підготовлені ним кошти, як власні, так і зі свого царства, для будівництва храму (1 Хронік 29:2, 3). Ця робота почалася приблизно через три роки після смерті Давида (2 Хронік 3:2) і була свідченням для всіх народів (2 Хронік 6:32, 33).

Протягом століть храм був потужним місіонерським проєктом, запланованим і фінансованим Давидом, приваблюючи мільйони людей до Дому молитви, призначеного для всіх народів (Ісаї 56:3-7). Ця справа була здійснена лише завдяки рішучості Давида повернути Богові отримане від Нього протягом усього свого життя (1 Хронік 29:14).

Історія Давида свідчить, що наше зобов’язання перед Богом є довічним. Інвестуючи в Боже Царство в цьому житті, як зробив Давид, ми залишимо після себе спадщину, котра справлятиме вплив і після нашого життя. Тому ми повинні упорядкувати свої справи. Це завдання може включати мудрий розподіл нашого майна й забезпечення спадкоємців у такий спосіб, щоб вони могли продовжувати свідчити про Христа після нашої смерті.

**Наша частина в завіті**

Ісус поновив з нами Божественний завіт (Марка 14:24; Євр. 12:24), який має бути проповіданий усьому світові (Матв. 28:19). Як і в історіях Авраама й Давида, дані нам Богом матеріальні блага і духовна спадщина повинні сприяти спадкоємності Євангелія в сім’ї та Церкві для спасіння всіх народів.

Божий завіт закликає народ Господа до вірності і щедрості в десятинах та приношеннях. Такі вірні й щедрі пожертви свідчать народам, що Божий народ отримує благословення (Мал. 3:12) внаслідок послуху Йому. Ці благословення поширяться і на наших нащадків (П. Зак. 12:28). Ось чому під час духовного відродження майно також приносили до храму (Вих. 35:20-29; 2 Хронік 31:1-12; Неем. 10:37, 38; Мал. 3:6-12), а в новозавітні часи покладали до ніг апостолів (Дії 2:44, 45; 4:34-37).

«Боже Слово випромінює потоки світла, тому необхідно почати використовувати втрачені можливості. Коли всі члени нашої Церкви виявляють вірність, повертаючи Богові десятину й приношення, які належать Йому, тоді світові відкривається шлях для сприйняття вістки для теперішнього часу... Якби народ Божий виконував Його намір, сповіщаючи світові вістку милості, то Христос уже прийшов би на Землю і святі були б радісно прийняті в Божому місті» (Е. Уайт. Свідчення для Церкви. Т. 6. С. 450).

Завіт (Євангеліє), проголошений Авраамові (Гал. 3:8), необхідно сповіщати спочатку найближчим (як було за часів патріархів), а потім до краю Землі. Тільки тоді і юдеї, і язичники, прийнявши вістку, будуть благословенні спадщиною віри, переданою нам сім’єю або Церквою (Ісаї 52:10; Дії 1:8; 13:47). Отже, вістка про те, що «їхні діла йдуть слідом за ними» (Об’явл. 14:13), свідчить: наш особистий приклад та вірність щодо нашого майна продовжуватимуть свідчити майбутнім поколінням і після нашого життя.

#### Частина ІII: ПРАКТИЧНЕ ЗАСТОСУВАННЯ

Життя — це живе свідчення, яке передає майбутнім поколінням довірену нам священну спадщину. Зрештою, усе це нам постійно повертає Бог.

Попросіть одного з учнів прочитати вголос наведені нижче цитати. Потім дайте відповіді на запитання.

**Щоденний завіт**

«Заповіт про спадок є лише жалюгідною прижиттєвою заміною щедрості. Слуги Божі зобов’язані щодня прагнути до доброї праці, до добровільних приношень Богові» (Е. Уайт. Поради з управління ресурсами. С. 326).

Як добрі діла й щедрі пожертвування пов’язані з вірою (Ефес. 2:8-10)? Чому?

**Після відходу віруючого із життя**

«Вони зобов’язані так потурбуватися про все своє господарство, щоб його можна було залишити в будь-який час» (Е. Уайт. Поради з управління ресурсами. С. 328).

Чому важливо планувати й домовлятися заздалегідь, особ­ливо про майно, щоб ми були готові «залишити його в будь-який час»?

**Наш священний обов’язок**

«Багато братів виявляє зайву делікатність у цьому питанні [складання заповіту]… Однак цей обов’язок є таким самим священним, як обов’язок проповідувати Слово для спасіння людей» (Е. Уайт. Поради з управління ресурсами. С. 323).

Чому складання заповіту є таким самим священним обов’язком, як і обов’язок проповідувати Слово для спасіння людей?