---
title:  Нерозумний багач
date:   05/03/2023
---

`Прочитайте Луки 12:16–21. Яка важлива вістка міститься в уривку? Яке сильне застереження висловив Господь нерозумному багачеві? Що це застереження має повідомити нам про наше ставлення до своїх матеріальних статків?`

Якщо людина залишає роботу, щоб витратити накопичені кошти на себе, вона повинна бути обережна та взяти притчу Ісуса близько до серця. Проблема не в тому, що людина багато працює або здобуває багатство, особливо коли вона стає старшою і, можливо, навіть багатшою. Проблема полягає в ставленні до багатства й життя взагалі. Слова багача «спочивай, їж, пий, веселися» (Луки 12:19) відображають реальну проблему.

«Життєва мета цієї людини була не вища, ніж у тварин, що гинуть. Вона жила так, ніби не існує ані Бога, ані Неба, ані майбутнього життя; ніби все, чим володіла, було її власним і вона нічого не була винна ні Богові, ні людям» (Е. Уайт. Наочні уроки Христа. С. 257).

Якщо на цьому етапі життя ми думаємо тільки про себе, ігноруючи потреби інших і Божу справу, то йдемо слідами нерозумного багача. У притчі Ісуса не сказано, що багач був лінивий або нечесний. Проблема в тому, як він витрачав довірені йому Богом кошти. Ми не знаємо дня своєї смерті, тому завжди маємо бути готові до неї, виконуючи в житті Божу волю, а не власні егоїстичні бажання.

Загальна біблійна картина життя людини така: вона працює і залишається працездатною, доки можливо. Зауважмо: авторам великих пророчих книг Даниїла й Об’явлення, як вважає багато дослідників, було за 80 років, коли вони завершили свою працю. І це було тоді, коли середня тривалість життя людини становила близько 50 років. Еллен Уайт опублікувала деякі зі своїх найвідоміших і найулюбленіших книг, таких як «Бажання віків», після 70 років. Отже, поки ми здорові, вік не повинен означати, що ми перестаємо бути продуктивними, навпаки, якщо змога, маємо робити щось хороше.

Ісус радив тим, хто чекає Його Другого приходу, не тільки спостерігати, а й продовжувати працювати (Матв. 24:44-46).

`У будь-якому віці та з будь-якими фінансами як ми можемо уникнути пастки, до якої потрапив нерозумний багач? Запитайте себе: «Заради чого я живу?»`