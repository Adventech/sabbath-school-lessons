---
title:  Почніть з особистих потреб
date:   07/03/2023
---

У старозавітні часи багато дітей Ізраїлю були землеробами і пастухами. Тому деякі з обіцяних Богом благословень були викладені мовою фермерів. Наприклад, у Прип. 3:9, 10 Бог запевняє: якщо ми будемо фінансово вірні Йому, то наші «комори будуть переповнені». Звісно, у багатьох християн сьогодні немає комор. Тому згадану обітницю слід розуміти так: якщо ми готові йти за Богом і слухатися Його, Він благословить нашу роботу, наш бізнес.

`Прочитайте Прип. 27:23–27. Як би ви інтерпретували сучасним християнам вислів: «Пильно доглядай за тваринами твого стада»?`

Скільки б разів Біблія не застерігала багатих від нехтування бідними, від зажерливості й користолюбства, вона ніколи не засуджує багатство чи прагнення людей до набуття багатства, якщо, звичайно, вони не роблять це нечесно або за рахунок гноблення інших. Фактично сьогоднішні тексти із книги Приповістей наголошують, що ми повинні бути старанні у своїх фінансових справах, щоб мати достаток для себе та своєї сім’ї. «Пильно доглядай за тваринами твого стада… Матимеш також достатньо козячого молока для харчування тобі та твоїм домашнім, як і на прожиття твоїм слугам» (Прип. 27:23, 27).

Як сьогодні можна перефразувати цей вірш? Можливо, так: «Перегляньте свої фінансові записи та визначте стан ваших справ». Або: «Складіть балансовий звіт і визначте співвідношення вашого боргу та власного капіталу». Час від часу протягом трудових років доцільно переглядати заповіт або інші документи та ваші нинішні активи, поновлюючи їх за необхідності. Такі документи, як заповіти і трасти, складаються на ранніх етапах процесу планування спадкоємства на випадок передчасної смерті заповідача або неможливості за станом здоров’я прийняти рішення про те, куди направити свої активи. Ідея полягає в тому, аби заздалегідь спланувати те, що станеться з вашим майном, коли воно перестане бути вашим.

Правильне управління засобами, якими нас благословив Бог за життя, включає і планування того, що станеться з ними після нашої смерті. Адже якщо Господь не повернеться за нашого життя, колись нас не стане, а наші матеріальні цінності, великі чи невеликі, залишаться. Отже, саме зараз ми повинні подбати про те, щоб кошти, якими ми були благословенні, стали благословенням для інших та допомогою для Божої справи.

`«Адже багатство не вічне» (Прип. 27:24). Чому нам важливо завжди пам’ятати про це?`