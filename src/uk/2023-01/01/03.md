---
title:  Бог – Володар усього
date:   02/01/2023
---

`Прочитайте Псал. 50:10–12; 24:1; 1 Хронік 29:13, 14; Огія 2:8. Яка вістка міститься в цих текстах? Що ця істина має означати для нас і як ми повинні ставитися до всього, що маємо?`

У Першій книзі Хронік, починаючи з розділу 17, розповідається про бажання царя Давида збудувати дім для Бога. Цар поділився цим бажанням із пророком Натаном, котрий відповів: «Усе, що в тебе на серці, роби, адже з тобою Бог» (1 Хронік 17:2). Однак тієї ж ночі Бог звернувся до Натана й доручив йому передати цареві таку вістку: оскільки Давид є людиною війни, він не може будувати Божий дім. Його син зробить цю справу замість нього. Знаючи, що не він збудує храм для Господа, Давид вирішив решту свого життя присвятити накопиченню будівельних матеріалів для храму. Він зібрав величезну кількість обтесаного каменю, кедра, заліза, золота, срібла, міді. Коли всі будівельні матеріали були вже готові та зібрані на будівельному майданчику, Давид скликав усіх керівників Ізраїлю на церемонію прославлення й подяки.

У 1 Хронік 29 міститься публічна молитва Давида. У текстах 13, 14 цар пояснює, чому він та його народ могли пожертвувати на будівництво храму стільки дорогих матеріалів. Фактично Давид сказав: «Ми не можемо ставити собі це в заслугу, оскільки просто повертаємо Тобі отримане від Тебе».

Цей момент важливий для кожного з нас — як для багатих, так і для бідних. Адже все у Всесвіті й нашому світі створено Богом (див. Бут. 1:1; Івана 1:3; Псал. 33:6, 9). Він – законний Власник усього, зокрема й нашого майна, незалежно від того, наскільки важко, старанно і чесно ми працювали заради нього. Якби не Господь і Його благодать, ми не мали б нічого, ми були б нічим; нас просто не існувало б. Тому ми завжди повинні жити з усвідомленням того, що Бог володіє всім. Висловлюючи Йому хвалу й подяку за Його доброту до нас, ми можемо завжди пам’ятати цю важливу істину.

`«Бо хто такий я, і ким є мій народ, що ми можемо охоче жертвувати?» (1 Хронік 29:14). Які прекрасні принципи висловлені в цих словах? Яким має бути наше ставлення до Бога і до того, що ми маємо?`