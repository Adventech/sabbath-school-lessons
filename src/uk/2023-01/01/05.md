---
title:  Обов’язки членів Божої сім’ї
date:   04/01/2023
---

Ми всі насолоджуємося духовними, фізичними і матеріальними благословеннями, які Бог дарує нам. Як приємно усвідомлювати, що ми – частина Його сім’ї.

`Прочитайте П. Зак. 6:5 та Матв. 22:37. До чого закликає нас Господь? Як ми це робимо?`

Як ми можемо любити Бога всім своїм серцем, і всією душею своєю, і всією своєю думкою? Цікаво, що Біблія дає нам відповідь, але вона не така, на яку очікує більшість людей.

`Прочитайте П. Зак. 10:12, 13 та 1 Івана 5:3. Згідно з наведеними текстами, у чому виявляється наша любов до Бога?`

Дотримання Закону? Підкорення Заповідям? На жаль, для багатьох християн ідея підпорядкування Закону (особливо четвертій заповіді) є законництвом, і вони заявляють, що ми покликані просто любити Бога і ближнього. Однак Господь наголошує: ми виявляємо свою любов до Бога і ближніх, підкоряючись Його Заповідям. «Бо це любов до Бога – дотримуватися Його заповідей» (1 Івана 5:3). Ми звикли розуміти цей вірш так: ми любимо Бога і тому дотримуємося Його Заповідей. Прекрасно. Проте структура цього тексту в оригіналі дозволяє прочитати його і так: «Це є любов Бога», тобто дарування Заповідей є проявом любові Господа, а ми усвідомлюємо й відчуваємо любов, дотримуючись Його Заповідей.

В уривку Матв. 7:21–27 Ісус сказав, що люди, котрі слухають і виконують Божі слова, уподібнюються до мудрого будівничого, який збудував свій дім на твердій скелі. А ті, які не слухаються, уподібнюються до нерозумного будівничого, котрий побудував свій дім на піску, що призвело до катастрофічних наслідків. Обидва будівничі чули слово; один підкорився, а інший – ні. Різниця виявилася в наслідках: один дім устояв, інший – зруйнувався.

`Подумайте про зв’язок між любов’ю до Бога та підкоренням Його Законові. Чому любов до Бога має бути виражена в такий спосіб? Що такого особливого є в дотриманні Заповідей, що справді відкриває цю любов? (Підказка: подумайте, до чого призводить непослух Божому Закону).`