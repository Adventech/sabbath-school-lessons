---
title:  Ми – частина Божої сім’ї
date:   01/01/2023
---

«Для цього я схиляюсь на свої коліна перед Отцем Господа нашого Ісуса Христа, від Якого має ім’я кожна родина на небесах і на землі» (Ефес. 3:14, 15).

`Який образ згадано в наведених текстах? Яка надія міститься в них?`

На початку Свого служіння Ісус сказав: «Тому-то моліться так: Отче наш, Який на небесах, нехай святиться Ім’я Твоє» (Матв. 6:9). Пізніше Він повторив цю молитву Своїм учням (Луки 11:2). Ісус спонукає нас називати Його Отця так: «Отче наш, Який на небесах». Коли після Свого воскресіння Спаситель зустрів Марію, вона хотіла обійняти Його. Проте Ісус сказав їй: «Не доторкайся до Мене, бо Я ще не зійшов до Мого Отця. Іди до Моїх братів і скажи їм, що Я іду до Мого Отця і вашого Отця, до Мого Бога і вашого Бога!» (Івана 20:17).

Оскільки ми маємо того самого Отця, що й Ісус, Він — наш Брат, а всі ми – брати і сестри в Господі. Ісус став членом земної сім’ї, щоб ми могли стати членами небесної сім’ї. Сім’я на Небі та сім’я на Землі – одне.

`Прочитайте Вих. 3:10; 5:1; Гал. 3:26, 29. Що ці вірші повідомляють про те, як Бог ставиться до нас? Чому це має дарувати нам надію?`

На відміну від еволюційного погляду на життя, який представляє нас продуктом холодних, байдужих законів природи, Писання навчає: Бог не лише існує, а й любить нас. Він бажає мати з нами такі взаємини, які плекають у люблячій сім’ї, саме тому образ сім’ї часто використовується у Святому Письмі. Називаючи Ізраїль Своїм народом або нас синами Бога, а Бога нашим Отцем, Ісус бажає наголосити: Господь любить нас так, як члени справжніх християнських родин люблять одне одного. Яка добра вістка у світі, котрий сам собою дуже ворожий!

`Уявіть собі, яким би став наш світ, якби в ньому всі ставилися одне до одного так, як у люблячій християнській сім’ї. Що перешкоджає нам ставитися до всіх людей, як до наших братів і сестер?`