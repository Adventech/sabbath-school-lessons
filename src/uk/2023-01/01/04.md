---
title:  Ресурси, доступні Божій сім’ї
date:   03/01/2023
---

Найбільший дар Бога Своїм дітям – Ісус Христос, Котрий приносить нам мир, прощення, благодать для повсякденного життя й духовного зростання, а також надію на вічне життя.

«Бо так Бог полюбив світ, що дав Свого Єдинородного Сина, щоб кожний, хто вірить у Нього, не загинув, але мав життя вічне» (Івана 3:16). «А тим, які прийняли Його, дав владу стати Божими дітьми, – тим, які вірять у Його Ім’я» (Івана 1:12).

Отже, спасіння – це основний дар, оскільки без нього все інше не має значення. Адже чим би ми не володіли тут, на Землі, колись ми помремо і зникнемо, як і всі, хто колись пам’ятав нас; усе добре, що ми робили, також буде забуте. Тому в центрі всіх наших думок має бути Христос, і до того ж розп’ятий (див. 1 Кор. 2:2).

Разом зі спасінням Бог дарує нам усе необхідне для життя. Людям, котрі непокояться щодо їжі й одягу, Ісус пропонував утіху, говорячи: «Шукайте насамперед Царства Божого і Його праведності, а це все вам додасться» (Матв. 6:33).

`Прочитайте Псал. 23:1; 37:25; Филп. 4:19. Що ці вірші повідомляють про забезпечення Богом наших повсякденних потреб?`

Сповістивши учням про Своє вознесіння, Ісус обіцяв послати їм дар Святого Духа-Утішителя. «Якщо любите Мене, ви будете дотримуватися Моїх заповідей. І Я попрошу Отця, і дасть вам іншого Утішителя, щоб навіки перебував з вами, – Духа Істини, Якого світ не може прийняти, бо не бачить Його і не знає Його. А ви знаєте Його, бо Він при вас перебуває, й у вас буде Він» (Івана 14:15–17). «Він… поведе вас до повної істини» (Івана 16:13).

І Сам Дух дає дивовижні духовні дари Божим дітям (див. 1 Кор. 12:4–11).

Господь, завдяки Якому ми «живемо, рухаємося й існуємо» (Дії 17:28), який дає «всім життя, дихання й усе» (вірш 25), дарує нам спасіння, матеріальні блага і духовні дари, щоб ми були благословенням для інших. Знову ж таки, якими б матеріальними благами ми не володіли, якими б даруваннями чи талантами не були благословенні, нам необхідно бути вдячними Господу, а також усвідомлювати, що ми несемо відповідальність за те, як використовуємо ці дари.