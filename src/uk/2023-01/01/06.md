---
title:  Скарб на Небі
date:   05/01/2023
---

`«Не збирайте собі скарбів на землі, де міль та іржа нищать, і де злодії підкопують і крадуть, а збирайте собі скарби на небі, де ані міль, ані іржа не нищать, і де злодії не підкопують і не крадуть. Адже де твій скарб, там буде і твоє серце» (Матв. 6:19–21). Про які важливі істини говорить Ісус?`

Хто не читав повідомлення про людей, які нагромадили великі статки лише для того, щоб так чи інакше втратити їх? Наш світ – дуже нестабільне місце. Війни, злочини, насильство, стихійні лиха можуть миттєво забрати все, заради чого ми старалися і що заробили чесною і сумлінною працею. А потім настає смерть, тому всі речі стають для нас непотрібними в будь-якому разі.

У Писанні не сказано, що бути багатим погано. У наведених вище віршах Ісус закликає нас правильно розставити пріоритети.

Однак що означає збирати скарб на Небі? Це означає: на першому місці в нашому житті має бути Бог і Його справа, а не заробляння грошей. До того ж це означає, що нам необхідно використовувати все, що маємо, для Божої справи, для поступу Його Царства, праці на благо людям, щоб ми стали благословенням для ближніх.

Наприклад, закликаючи Авраама, Бог хотів використати патріарха та його сім’ю для того, аби благословити всі сім’ї на Землі. Господь сказав Авраамові, який був «названий Божим другом!» (Якова 2:23): «Я виведу від тебе великий народ, поблагословлю тебе і звеличу твоє ім’я. Тож будеш ти благословенням! Я поблагословлю тих, котрі благословлятимуть тебе, а тих, що проклинають тебе, прокляну. І благословенні будуть у тобі всі племена землі!» (Бут. 12:2, 3).

«Тому ті, хто від віри, будуть благословенні разом з вірним Авраамом» (Гал. 3:9). Перед нами стоїть те саме завдання, яке стояло й перед ним.

«Гроші мають велику цінність, бо можуть зробити багато добра. У руках Божих дітей це їжа для голодних, пиття для спраглих, одяг для нагих. Це захист для пригноблених і допомога хворим. Однак гроші вартують не більше, ніж пісок, якщо їх не використовують для забезпечення життєвих потреб, благословення інших та розвитку справи Христа» (Е. Уайт. Наочні уроки Христа. С. 351).

`«Адже де ваш скарб, там буде й ваше серце» (Матв. 6:21). А де ваш скарб?`