---
title:  Коментарі для вчителів
date:   06/01/2023
---

### Біблійні тексти для дослідження
Гал. 3:26, 29; Псал. 50:10–12; 1 Хронік 29:13, 14; Филп. 4:19; 1 Івана 5:3; Матв. 6:19–21.

#### Частина I: Огляд

«Важливість сім’ї в стародавньому Ізраїлі частково пояснювалася... тим, що тоді вона була церковною громадою» (T. K. Cheyne та J. Sutherland Black, Encyclopaedia Biblica (New York: MacMillan Company, 1903), p. 1498). Сім’я була створена для служіння Богові. Початковий план Отця полягав у тому, щоб створити на Землі велику сім’ю, яка стала б частиною небесної сім’ї (Ефес. 3:10-15). Характер Господа, виражений у серці й розумі Його вірних дітей, розкривався б у кожному наступному поколінні (Бут. 1:26-28). Благословення й дари використовувалися б на Божу славу і благословляли б світ. Такі благословення і дари свідчили б про їхнє істинне Джерело (Псал. 24:1, 2).

В Едені Бог створив перший в історії планети сімейний «бізнес». Ця «корпорація» перебувала під опікою Його дітей, але вони мали керувати нею згідно з волею Отця (Бут. 2:15-17).

Через гріхопадіння наших прабатьків Бог послав Свого улюбленого Сина, щоб спасти кожного члена сім’ї (Івана 3:16). Сьогодні Він посилає їх, викуплених та реабілітованих Його благодаттю, працювати в Його Ім’я. Бог продовжує шукати людей для праці в Його винограднику, людей, котрі чесно повертали б доходи від довіреної їм справи (Матв. 21:33-41). Для цієї праці Господь закликає людей, котрі дотримуються Його Закону, оскільки вони люблять Господа (1 Івана 5:3). З дарами, якими Він наділив їх, такі працівники будуть благословенням у Церкві та світі, доки Його праця в нас і через нас не буде завершена (Филп. 1:6) і ми не повернемося до дому Отця як сім’я (Івана 14:1-3).

#### Частина ІI: Коментар

**Розуміння управління в Божій сім’ї**

A. Титули, які вказують на суверенітет Отця
Б. Усі Божі діти – Його управителі
В. Ресурси сім’ї дає в борг Отець
Г. Скарби сім’ї збираються на Небесах

**Частина А: Титули, які вказують на суверенітет Отця**

_1. Творець._ Християнська концепція управління ґрунтується на вірі в те, що Бог — Творець усього сущого. Необхідно визнати, що Він існує, Він Творець і винагороджує тих, хто шукає Його (Бут. 1:1; Євр. 11:1-3, 6). Тільки креаціоністське вчення розкриває концепцію і функції християнського управління. Якщо присутність Творця в житті віруючого не лише теорія, а й реальність, тоді свої тіло, дари, багатство, час він віддасть на служіння Господу. Усе походить від Нього, і життя людини має бути присвячене Йому, бо «все з Нього, через Нього і для Нього! Йому слава навіки. Амінь» (Римл. 11:36).

_2. Отець._ «Батько є ключовою постаттю в біблійному ­уявленні про сім’ю. Вислів “батьківський дім” (бет ав) указує на патріархальну систему, де батько мав повну владу над майном та сім’єю як їхній охоронець і захисник. Батько також мав право судити й вирішувати долю членів сім’ї. Він був священником, і, зазвичай, сім’я й релігія були тісно пов’язані» (J. E. Maldonado, Fundamentos biblico-teológicos da casamento e da familia [Vicosa, Brasil: Editora Ultimato, 1996] pp. 11, 12).

Незважаючи на всі недосконалості патріархальних людських сімей, деякі важливі аспекти цих стосунків відображають взаємини між Богом та Його духовною сім’єю (П. Зак. 14:1; Прип. 3:12).

Бог Отець святий. Він – Цар, Владика Неба і Землі, Охоронець, Суддя, Спаситель (Матв. 6:9-14; див. також Ісаї 33:22). Небесний Отець – Бог премудрий, усемогутній і велелюбний. Тому ми можемо довіряти Його судженню та рішенням. Його керівництво завжди було і буде найкращим керівництвом. А ми повинні бути вірні в дотриманні Заповідей Отця.

_3. Господь._ Єврейські слова Адонай (Господь) та Єгова перекладені в грецькій версії Старого Завіту (LXX) словом Кюріос, що означає «Господь, Володар усього існуючого». Автори Нового Завіту дотримувалися такої самої концепції про Господа. Для них слово «Господь» (Кюріос), вимовлене з вірою, означало визнання Божественності Отця і Сина (Марка 12:29; 1 Тим. 6:15; Юди 4).

Павло стверджує: «І ніхто не може сказати: Господь Ісус! – хіба тільки Духом Святим» (1 Кор. 12:3). Тільки люди, керовані Святим Духом, можуть визнати панування Христа. Це питання духовного бачення, навернення і спасіння.

Однак визнання Ісуса Господом – це не просто формальна заява; це відкрите визнання Його вищої влади як Творця, Отця і Господа. Це змінює цінності, уподобання й пріоритети в житті.

**Частина Б: Усі Божі діти – Його управителі**

Бути управителем означає управляти майном Господа. Господь Ісус продовжує Свою справу спасіння, діючи як колективно, через Церкву, так і індивідуально, у кожному члені Церкви через Святого Духа.

_1. Колективний вплив._ Церква – Божа сім’я. Церква також є тілом Ісуса Христа. Існування Церкви має сенс тільки тоді, коли вона дотримується Заповідей Отця і Христа, оскільки панування Сина й Отця єдине. Церква – хранителька дарів Христа. Бог закликає її служити своїми дарами, як служив Христос, щоб Господь Церкви був відомий і шанований як Спаситель і Господь у всьому світі. Церква має сумлінно здійснювати управління, оскільки Бог зробив її хранителькою матеріальних і духовних благословень. Однак церковне управління не може замінити відповідальності окремих членів Церкви.

_2. Індивідуальний вплив._ Кожен член Церкви під керівництвом Святого Духа живе із Христом і в Христі. Божий Дух є Автором принципів вірного управління, закарбовуючи їх у кожному віруючому. Рішення повертати десятину і пожертви щедро й регулярно — це духовна праця, яку виконує індивідуально кожний віруючий. Така вірність — це форма релігійного служіння, яку не можуть замінити жодні інші церковні заходи.

«Хоч би як часто й щиро ми не підносили молитву, вона не може бути прийнята Богом замість нашої десятини. Самою лише молитвою не можна повернути Богові наші борги» (Е.Уайт. Вісті для молоді. С. 248).

У Старому Завіті гідність становища батька зазвичай переходила до старшого сина, якому батько довіряв виконувати релігійні функції (див. J. E. Maldonado, Fundamentos Bíblico-Teológicos da Casamento e da Família, [Brazil: Editora Ultimato, 1996] p. 12). У наших взаєминах з Господом Ісусом ми отримуємо від Нього нагороду за вірне управління в усіх сферах нашого життя.

У Бога завжди були на Землі вірні Йому люди, а тепер у Нього є ви і Церква – Його власна сім’я, аби сповіщати Його волю світові.

Велика відповідальна місія, покладена Богом на нас, вимагає повної віддачі того, що ми маємо, і нас самих. Отже, ми покликані повністю присвятити все Христу і Його справі.

**Частина В. Ресурси сім’ї дає в борг Отець**

_1. Духовні ресурси._ Через нашу людську природу ми не маємо ані бажання (Филп. 2:13), ані сили бути вірними, однак благодать діє на нас згідно з волею Господа (2 Кор. 12:9). Ісус віддав Себе за нас і не залишив нас самих, коли вознісся на Небо. Ми продовжуємо насолоджуватися Його присутністю і Його силою. Він залишається з нами через Святого Духа. Маючи Святого Духа, ми маємо Ісуса.

Через Духа Ісус також посилає Свої дари Церкві. Це справжнє чудо Божої любові, що грішні людські істоти безкорисливо присвячують своє життя і свої дари справі Євангелія. Бог дав нам Свої духовні дари, і ми повинні відповісти на Його щедрість, використовуючи та примножуючи їх у Господній справі.

_2. Матеріальні ресурси._ Матеріальні блага є дарами від Бога. В Едені наші прабатьки отримали в управління величезне цінне майно – сад, наповнений живими істотами, рослинами і скарбами (Бут. 2:8-17). Однак Адамові та Єві було заборонено їсти плоди з дерева пізнання добра і зла. Плід не містив отрути, через яку був заборонений; Господь оголосив його забороненим, щоб дарувати людям свободу вибору, випробувати їхню вірність Йому та Його Закону (Бут. 2:15-17).

Бажання забороненого породило непослух та гріх, які призвели людство до покарання смертю. Сьогодні ми також отримуємо матеріальні блага, хтось більші, хтось менші, але випробування Едену повторюється в нашому житті.

Бог очікує від Своїх дітей вірності у використанні матеріальних благ, щоб ми не претендували на ту частину, яку Він визначив для Себе (Мал. 3:8). Вірність і характер перевіряються для вічного життя. Тільки завдяки дії Святого Духа ми можемо визнати Бога нашим Творцем, Отцем та Господом. Це розуміння змінює наш світогляд.

**Частина Г: Скарби сім’ї збираються на Небесах**

Збирати скарби на Небесах означає інвестувати в Божу справу. Небесні істоти беруть участь у цій справі разом з нами. Наші небесні інвестиції вимагають, щоб ми насамперед шукали Божого Царства (Матв. 6:33). Небо турбується про те, що відбувається на Землі, особливо про Божу викупну місію. Ісус особисто бере участь у цьому, спостерігаючи за кожним вірним і щедрим учинком (Мал. 3:8-10; Матв. 25:31-46). Ісус бачив пожертву бідної вдови (Марка 12:41-44) і сьогодні бачить нас.

#### Частина ІII: Практичне Застосування

A. Бог – Творець, Отець і Господь, а ми – Його діти й управителі. Титули Бога вказують на Його владу, ніжну турботу і дар спасіння. Ми зобов’язані Йому всім: ким ми є, що маємо і на що надіємося у вічності.

1\. Обговоріть із класом мотиви нашого послуху Богові, які спонукають нас віддавати десятину і пожертви, працювати в Церкві, допомагати ближнім.

a. Чи мотивує ваших учнів страх перед небесними судами?

б. Чи мотивує їх подяка Ісусові за те, що Він їхній Творець і Спаситель?

в. Можливо, їх мотивують благословення, які отримують від Бога в обмін на їхню вірність Йому?

г. Чи мотивує їх радість з причини Божої любові й участі в Його служінні?

_Б. Гріх зробив нас егоїстичними._ Через гріхопадіння ми втратили свою початкову святість, якою нас наділив Бог. Тому маємо дозволити Господу відновити нас. Його відновлювальна праця в нашій грішній природі включає відтворення в нас за Його доброю волею і бажання, і дії (див. Филп. 2:13).

«Гріх не тільки розділяє нас із Богом, але й знищує в людській душі бажання та здатність пізнавати Його. Христос прийшов на Землю, щоб усунути все, заплямоване гріхом. Він може відновити паралізовані гріхом здібності нашої душі, затьмарений розум, спотворену волю» (Е. Уайт. Виховання та освіта. С. 28).

Виберіть добровольців для читання Мал. 3:8; Якова 2:14-26; 2 Кор. 5:18, 20. Потім запропонуйте класу такі **Запитання для обговорення**:

1\. Як я співпрацюю з Ісусом заради свого духовного зростання?

2\. Чому Бог вимагає, щоб я чесно повертав десятину та пожертви для підтримки Його справи на Землі?

3\. Що означає вислів: «Віра без діл мертва»? Як моя віра виявляється в моїх ділах?

4\. У чому полягає служіння примирення, яке Христос доручив Своєму народові?