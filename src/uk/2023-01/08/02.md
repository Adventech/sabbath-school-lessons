---
title:  Спочатку про головне
date:   19/02/2023
---

`Прочитайте Екл. 12:1. Яка вістка для нас міститься в тексті?`

У міру дорослішання молоді виникають запитання про те, як забезпечити їхні основні потреби в їжі, одязі й житлі. Сам Ісус навчає нас, як розставити пріоритети в нашому житті: «Шукайте насамперед Царства Божого і Його праведності, а це все вам додасться» (Матв. 6:33). Літнім людям, котрі в молодості не обрали Ісуса своїм Господом і Спасителем, необхідно прийняти правильне рішення, поки ще є час.

Як свідчать тексти Бут. 28:20-22, Яків зробив низку важливих виборів у житті, як духовних, так і фінансових. У видінні Господь представився Якову: «Я – Господь, Бог твого батька Авраама, і Бог Ісаака» (вірш 13). У відповідь на Божу милість Яків пообіцяв Йому: «Господь буде мені Богом» (вірш 21).

`Прочитайте Бут. 29:9–20. Яке значення мав час цієї події в житті Якова?`

Коли Яків узяв на себе духовні й фінансові зобов’язання перед Богом, Він скерував його до Рахилі біля криниці (див. Бут. 29:9-20). Доречно до одруження прийняти духовне рішення та рішення про справу всього життя. Ваш майбутній чоловік (дружина) має знати, у яке становище може потрапити ваша сім’я. Чи ця людина є переконаним християнином? Чим він (вона) займатиметься: працюватиме вчителем, медсестрою, адвокатом, робітником? Який спосіб життя він (вона) буде вести? Інші запитання, на які вам необхідно отримати відповіді до прийняття шлюбних зобов’язань, є такими: яка ваша освіта? Чи є у вас спеціальність? Які плануються джерела сімейного прибутку? Яка сума боргів з’явиться в шлюбі? Чи готовий я прийняти цю ситуацію як частину своєї відповідальності?

`Прочитайте 2 Кор. 6:14, 15. Чому дуже важливо враховувати цей принцип під час пошуку супутника життя? Хоч дотримання цього принципу не гарантує успішного шлюбу, але чому зростають шанси на успіх?`