---
title:  Коментарі для вчителів
date:   24/02/2023
---

### Біблійні тексти для дослідження
Екл. 12:1; Бут. 2:15; 1 Тим. 5:8; Колос. 3:23, 24; Бут. 39:2–5; Прип. 3:5–8.

#### Частина I: Огляд

Писання навчає нас, що ми повинні служити Господу з юності (Екл. 12:1), працюючи «в міру своїх сил» (Екл. 9:10) і старанно (Прип. 14:23; 2 Сол. 3:8). Ба більше, нам необхідно шукати поради в Господа у всьому, що плануємо робити (Прип. 3:5).

Коли ми шукаємо поради в Господа, Він вирівняє наші стежки (Прип. 3:6). Божественне керівництво особливо важливе для створення успішної сім’ї з розсудливим чоловіком/розсудливою дружиною від Господа (Прип. 19:14; 2 Кор. 6:14, 15).

Та навіть коли ми все робимо правильно, віра в Божественне керівництво може бути випробувана непередбаченими обставинами, які неможливо пояснити з людської точки зору та які перебувають поза нашим контролем. Такі випробування можуть спіткати через подружні чвари, втрату майна чи здоров’я, смерть близьких (Екл. 5:13, 14; Йова 2:2-7). Ми маємо бути вдячні Господу за те, що Його керівництво відновлює нас і під час таких труднощів, і після них (І. Нав. 1:9; Івана 16:33; Євр. 13:5). Нерідко труднощі викладають нам гіркий урок, що успіх і матеріальне благополуччя можуть бути відібрані в нас без попередження. Отже, з біблійної точки зору багатства й майна недостатньо для визначення успіху. Задоволення від того, що маєш (Прип. 15:16; 1 Тим. 6:6, 8), служіння Господу з радістю (Луки 1:47; Псал. 127:3) та довіра Його провидінню (Матв. 6:24–34; Псал. 37:25) – це незрівнянно більший скарб.

Даруючи нам матеріальне процвітання, Господь очікує, що ми прославимо Його тим, що Він нам дає (Прип. 3:9, 10). Одержуючи такий щедрий дар, ми повинні завжди пам’ятати: справжній успіх не залежить від багатства, навіть дарованого згори. Справжній успіх означає бути вірним управителем незалежно від життєвих обставин. У процвітанні чи напастях, здоров’ї чи хворобі ми маємо бути вірні до смерті, щоб зрештою успадкувати вінець життя (Об’явл. 2:10).

#### Частина II: Коментар

Успіх у житті може визначатися по-різному, залежно від системи поглядів або поширених концепцій культури. Коли успіх вимірюється лише матеріальними благами чи людськими досягненнями, тоді ясно, що чиєюсь системою поглядів буде світський спосіб мислення. Згідно з Писанням, довге життя й матеріальне процвітання можуть становити благословення праведника (Прип. 3:16), однак їх не завжди можна досягти в цьому світі.

Навіть для тих, хто живе в економічно розвинутих країнах, гріх знайде спосіб зробити життя важким та позбавленим сенсу через учинки тіла (Гал. 5:19-21). Однак Ісус прийшов, щоб запропонувати «життя над міру» (Івана 10:10). Це шлях справжнього успіху.

**Умови справжнього успіху**

_1. Бог на першому місці._ Успіх у нашому матеріальному й духовному житті залежить від того, яке місце в ньому ми відвели Богові (Матв. 6:33; П. Зак. 28:1-14). Господь закликає нас дотримуватися Його Заповідей, щоб утвердити нас як святий народ (П. Зак. 28:9), названий Його Ім’ям (П. Зак. 28:10). Завдяки матеріальним благословенням Він ставить Свій народ і Своє Ім’я високо над усіма народами (П. Зак. 28:1; Мал. 3:12).

Наше розуміння недосконале. Є шляхи, які здаються правильними, але вони лихі (Прип. 16:25). Тому нам слід покладатися на Господа, щоб Він спрямував наші шляхи (Прип. 3:5-8).

_2. Старанність._ У Писаннях старанною названо людину швидку, вправну, підготовлену (євр. махір) (Прип. 22:29); а також кмітливу, живу, проникливу, діяльну (євр. хару́ц) (Прип. 13:4). Отже, старанна людина діє швидко і компетентно. Неробство й ледарство несумісні з успіхом.

_3. Чесність._ Йосип був успішний, бо Господь був з ним (Бут. 39:2-5). У наведених текстах слово «успіх», «щастити» (євр.: цала́х) означає «просуватися вперед», «бути корисним», «бути вигідним». Йосип не робив себе жертвою обставин чи неробства, тому «просувався вперед» і досягав успіху. Він хапався за можливості, завжди радився з Господом, тому процвітав.

Ба більше, Йосип набув прихильності в очах Потіфара, який повністю довірився йому й передав у його руки все, що мав. Масштаби цієї відповідальності свідчать: Йосип не тільки добре працював, а також був чесний, порядний і заслуговував довіри. Світ потребує таких людей, як Йосип, у всіх сферах життя.

«Найбільша вада в сучасному світі – це брак людей, яких не можна ані купити, ані продати, людей чесних та щирих, які не бояться називати гріх його ім’ям; людей, чия совість вірна обов’язку настільки, наскільки стрілка компаса полюсу; котрі стоятимуть за справедливість, навіть якщо впадуть небеса» (Е. Уайт. Виховання та освіта. С. 57).

_4. Розуміння обмеженості світського успіху._ Зазвичай люди визначають успіх тільки з точки зору матеріальних благословень, не враховуючи важливіших, невловимих дарів, таких як здоров’я, радість, міцні соціальні й сімейні взаємини, ефективне молитовне життя.

Люди не завжди цінують ці нематеріальні блага, тому можуть навіть пожертвувати ними заради досягнення світського успіху. Проте краще мати менше матеріальних благ «у Господньому страху», ніж багато грошей з турботами і тривогами (Прип. 15:16; див. також Екл. 4:6).

Заможна людина може мати багато речей (Екл. 10:19). Однак у неї може не бути того, чого за гроші не купиш, наприклад, свободи і миру, щоб насолоджуватися своїм майном (Екл. 5:19), а також дару Духа (Дії 8:20) з його плодами праведності (Гал. 5:22, 23).

Успіх багатої високопоставленої людини далеко не завжди робить її кращою, навпаки, часто призводить до подальших спокус (1 Тим. 6:9, 10).

До того ж матеріальний успіх сумнівний. Нерідко багатство буває на шкоду його власникові; також його можна зненацька втратити (Екл. 5:12—14). У багатьох випадках прагнення заробити багато грошей стає самоціллю, і часом людина не може насолоджуватися тим, що придбала (Екл. 4:6-8). А ще гірше, коли людина, котра нічого не зробила для набуття багатства, зрештою може насолоджуватися чужим багатством, набутим важкою працею іншої людини (Екл. 6:2).

**Приклади успіху**

_1. Успіх та мудрість._ Єврейське слово саха́л, використане в Біблії для позначення успіху, у різних уривках Писання перекладене як «великий успіх», «розсудливість», «мудрість». Цим словом охарактеризовані Ісус Навин (І. Нав. 1:7, 8) і Давид (1 Сам. 18:5, 14, 15) як мудрі, розсудливі полководці. Мудрість і розсудливість, які сприяють справжньому успіху, походять від Бога (Прип. 9:10).

_2. Успіх у подружніх та сімейних стосунках._ Успіх подружжя й сім’ї залежить від мудрого, розсудливого подружжя, тому мудра дружина – від Господа (Прип. 19:14). З іншого боку, бувають нерозважливі чоловіки, такі як Навал (1 Сам. 25:25), чия самовпевненість і безумство можуть завдати шкоди.

Цінні, життєво важливі повчання щодо шлюбу ми можемо почерпнути з історії про пошуки Авраамом нареченої для Ісака. Авраам довірився Богові в пошуках дружини для свого сина (Бут. 24:7). Слуга Авраама у відповідь на віру свого пана старанно шукав майбутню наречену, благаючи Господа керувати цією справою (Бут. 24:12). Саме коли Ісак теж міркував і молився в полі (Бут. 24:63), Бог привів до нього Ревеку, щоб вона стала його дружиною. Так само й дівчина-християнка повинна молитися про те, аби Бог послав їй мудрого й розсудливого чоловіка, а також фінансово стабільну, успішну сім’ю.

_3. Успіх у будь-якій ситуації._ Бог бажав відчинити небесні вікна для благословення Ізраїлю, щоб він міг рухатися вперед і вдосконалюватися (євр. аша́р) у Його плані зробити вибраний народ благословенням для всього світу. Це благословення, крім інших причин, залежало від вірності народу в поверненні десятин та приношень (Мал. 3:10-12). У Септуагінті, грецькому перекладі Старого Завіту, зробленому юдеями (LXX), слово «прогрес» було перекладене грецькою як макаріос, що означає «благословенний», «щасливий» (Мал. 3:12). Це благословення (макаріос) мало привернути увагу всіх народів до Господа.

У заповідях блаженства Ісус називає блаженними, щасливими (макаріос) убогих духом, лагідних, милосердних, миротвор­ців, чистих серцем (Матв. 5:1-9). Ісус виділяє ще одну групу блаженних людей (макаріос) – переслідуваних і зневажених за Його Ім’я (Матв. 5:10, 11). А апостол Яків у своєму Посланні називає блаженними тих, хто терпляче переносить випробування і скорботи за віру в Христа (Якова 5:11).

З іншого боку, багато людей у всьому поводяться правильно, проте із незрозумілих причин у їхньому житті відбуваються непередбачені події, які піддають їхню віру серйозному випробуванню: стихійне лихо, хвороба, банкрутство, втрата коханих людей. Терпіння, з яким ці люди переносять такі випробування, не втрачаючи віри, ставить їх поруч із тими, хто благословенний, щасливий та успішний перед Богом, як Йов (Якова 5:10-11). Їхнє життя було успішне, тому що вони залишилися вірними в критичних обставинах (Об’явл. 2:10).

Отже, Бог бажає благословити нас матеріальними благами, але це не завжди відбувається через незрозумілі для нас ситуації в боротьбі між добром і злом (Йова 1:8-22) (див. Е. Уайт. Поради з управління ресурсами. С. 209 ).

Однак завдяки Божій благодаті ми можемо бути успішні в головній меті життя – завжди ставити Бога на перше місце (Матв. 6:33).

#### Частина ІII: Практичне Застосування

Попросіть одного з учнів прочитати вголос наведені нижче цитати. Потім дайте відповіді на запитання.

**Удаваний успіх**

«Часом нам здається, що зло процвітає, але насправді це не так» (Е. Уайт. Виховання та освіта. С. 108).

Як можна не турбуватися з приводу гаданого успіху людей, які не бояться Бога? (Див. Псал. 73:2–20).

**Уявний провал**

«Розроблені нами плани часто зазнають краху, аби Божі плани щодо нас увінчалися повним успіхом. Лише в майбутньому житті нам будуть пояснені перипетії й загадки життя, які так докучали нам, руйнуючи наші надії. Ми побачимо, що молитви та певні надії, які не отримали відповіді, були для нас одними з найбільших благословень» (Е. Уайт. Наше найвище покликання. С. 318).

Як ця цитата потішає нас у власних втратах, нездійснених очікуваннях і надіях? Як висловлені в ній думки допомагають нам не непокоїтися з приводу невдач інших віруючих (1 Петра 1:6, 7; 4:15—16)?

**Принципи справжнього успіху**

«Не існує такої сфери діяльності, де Біблія не вказувала б на щось суттєве. Біблійні принципи старанності, чесності, ощадливості, поміркованості й чистоти — це секрет справжнього успіху» (Е. Уайт. Виховання та освіта. С. 135).

1\. Чому біблійні принципи успіху такі важливі (Екл. 7:12; Прип. 3:13-18)?

2\. Як нам досягти успіху в соціальному й фінансовому планах, не втративши на цьому шляху віру та не ставши жертвою любові до мамони (Матв. 6:33; 1 Хронік 29:14-16; Прип. 3:9, 10)?