---
title:  Пошук благочестивої поради
date:   23/02/2023
---

Сотні й тисячі людей видають себе за світських гуру з управління фінансами, але Бог застеріг нас не радитися з ними щодо управління активами, які Він довірив нам. «Блаженний чоловік, який не бере участі в раді нечестивих, не стає на дорогу грішників і не сидить у зборищі кепкунів, але він насолоджується Господнім Законом, і над Його Законом він роздумує вдень і вночі. Він буде, як дерево, посаджене біля потоків води, яке приносить свій плід у належну пору і листя якого не в’яне. В усьому, що тільки він робить, матиме успіх» (Псал. 1:1-3).

Отже, благословенна людина, яка живе згідно з Божим Законом (термін «Закон» тут означає Писання, Слово Боже). Живучи за Законом Господа, християнин буде успішний.

`Прочитайте Прип. 3:5–8. Як ми застосовуємо ці поради в наших фінансових справах?`

Огляд біблійних порад з управління фінансами дає нам дуже цінні вказівки, яких слід дотримуватися. Розглянемо сім із них.

_1. Будьте організовані._ Розробіть план витрат (Прип. 27:23, 24). Багато сімей просто існують від зарплати до зарплати. Без простого плану заробітку, витрат та заощаджень життя значно напруженіше.

_2. Витрачайте менше, ніж заробляєте._ Прийміть рішення жити за коштами (Прип. 15:16). Багато сімей у західних країнах витрачають більше, ніж заробляють. Це стало можливим лише завдяки вільному доступу до кредитів. Людей, що загрузли в боргах, мучить безліч проблем.

_3. Відкладайте частину грошей від кожної зарплати (Прип. 6:6-8)._ Ми відкладаємо, щоб зробити більші покупки в майбутньому та подбати про незаплановані витрати, пов’язані, наприклад, з нещасними випадками або хворобами. Деякі заощадження можна запланувати на той час, коли через похилий вік ми більше не зможемо працювати.

_4. Уникайте боргів, як коронавірусу (Прип. 22:7)._ Відсотки — це витрати, без яких можна прожити. Людина чи сім’я, котрі живуть у борг, тобто на позичені гроші, насправді живуть сьогодні на гроші, які вони розраховують заробити в майбутньому. Але якщо в житті відбудуться якісь несподівані зміни, тоді можуть виникнути серйозні фінансові труднощі.

_5. Будьте старанними працівниками._ «Душа ледаря бажає, але не має, а старанний буде ситим» (Прип. 13:4).

_6. Будьте фінансово вірні Богові (П. Зак. 28:1-14)._ Жодна сім’я не може бути щаслива та по-справжньому успішна без Божого благословення.

_7. Пам’ятайте: ця Земля – не наш справжній дім._ Наше управління свідчить про наші пріоритети (див. Матв. 25:14-21).