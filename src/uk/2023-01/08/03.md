---
title:  Благословення праці
date:   20/02/2023
---

Якщо ви не є незалежною багатою людиною або бенефіціаром трастового фонду, створеного для вас батьками, щоб ви ніколи в житті не працювали (ви, напевно, не раз читали про таких дітей, коли призначені для благословення гроші часто призводили цих дітей до трагедії в дорослому житті), рано чи пізно вам доведеться працювати, щоб заробляти на життя. Звичайно, ідеальний варіант – знайти улюблену, добре оплачувану роботу за фахом і все життя займатися нею. Це ідеальний варіант, але так буває не завжди.

`Прочитайте Бут. 2:15 (див. також Екл. 9:10; 2 Сол. 3:8–10). Яке значення має факт, що навіть до появи гріха Адам і Єва мали працювати? Чому неробство є прокляттям?`

Звичайно, для наших прабатьків праця була не тягарем, а насолодою. Бог знав, що навіть у раю, навіть у світі, де не існувало ані гріха, ані смерті, ані страждань, людям потрібно було працювати.

«Адамові було доручено доглядати сад. Творець знав, що людина не буде щаслива, якщо не матиме чим займатися. Адам захоплювався красою Едену, але цього було замало. Йому потрібна була праця, щоб задіяти чудові органи свого тіла. Якби щастя полягало в неробстві, Бог залишив би людину без корисної праці в стані святої невинності. Однак Творець людини знав, що саме сприятиме її щастю, тому відразу ж після створення доручив їй працю. Обітниця про майбутню славу і присуд, який прирік людину в поті чола добувати свій щоденнний хліб, виходили від того самого Престолу» (Е. Уайт. Наше найвище покликання. С. 223).

Однак навіть після гріхопадіння, коли праця (як і все інше) була заражена гріхом, Господь сказав Адамові: «Проклята через тебе земля! У тяжкій праці харчуватимешся з неї в усі дні свого життя» (Бут. 3:17). Зауважте, Бог прокляв землю «через тебе», через Адама, знаючи, що він потребуватиме праці, особливо як грішна істота.

`Чому праця є благословенням для людини?`