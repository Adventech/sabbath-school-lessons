---
title:  Роки заробляння грошей
date:   21/02/2023
---

Отже, Бог призначив людям працю в певному обсязі. Ця частина нашого життя (роки трудової діяльності) зазвичай триває близько 40 років. Багато людей у цей час виховують дітей і дають їм освіту, купують будинки та роблять інші великі покупки. У фінансовому плані це може бути дуже напружений період. Це також досить «уразливий» час, адже сім’я навчається працювати разом, її члени створюють узи на все життя. Іноді фінансовий стрес може зруйнувати шлюб. Якщо подружжя має християнські зобов’язання і готове дотримуватися біблійних принципів, їхній шлюб є стійким, проте не позбавленим переживань.

`Прочитайте 1 Тим. 5:8; Прип. 14:23; Колос. 3:23, 24. Які важливі настанови щодо фінансів у сім’ї містяться в цих текстах?`

Здебільшого чоловік є основним годувальником, хоч нерідко працюють і чоловік, і дружина. Звичайно, можуть виникнути непередбачені обставини (хвороба, економічний спад, війна), які вносять свої корективи в життя сім’ї. Тоді людям необхідно пристосуватися до нових умов.

Діти, які з’являються на світ у цей період життя, є «Господньою спадщиною» (Псал. 127:3). Ми маємо пам’ятати, що з народженням дітей на батьків лягає величезна відповідальність. Мета християнських батьків – допомогти своїм дітям стати самостійними дорослими в цьому житті й підготувати їх до життя майбутнього. Ось три поради, які допоможуть батькам:

_1. Забезпечте в домі християнську атмосферу._ Це включає регулярне цікаве сімейне богослужіння, регулярне відвідування Суботньої школи і церкви, а також вірність у десятинах та приношеннях. Ці чудові навички необхідно сформувати в ранньому віці.

_2. Прищеплюйте дітям бажання працювати й навчіть їх цінувати працю._ Діти зрозуміють, що люди помічають, цінують і винагороджують старанність та сумлінність у роботі. Діти також усвідомлять: гроші приходять до нас завдяки тому, що ми приділяємо час іншим людям, виконуючи цінні для них завдання.

_3. Допоможіть дітям здобути хорошу освіту._ Сьогодні освіта коштує дорого – особливо християнська освіта в приватних школах. Але батьки, котрі планують для своїх дітей не лише це життя, а й майбутнє, надають великого значення такій освіті.

`Звичайно, що би батьки не робили для своїх дітей, ніхто не може сказати, у якому напрямку вони підуть. Чому батькам важливо не звинувачувати себе за неправильний вибір, який можуть зробити їхні дорослі діти?`