---
title:  Чесність у праці
date:   22/02/2023
---

Останній етап успішного життя може стати найприємнішим, якщо рішення попередніх років були мудрі та не були зруйновані несподіваними подіями. В ідеальній ситуації батьки виростили своїх дітей самостійними дорослими, за будинок заплачено, транспортні потреби задоволені, немає застарілих боргів і є достатньо доходів для забезпечення потреб сім’ї.

Бог закликає Своїх дітей до вищих стандартів у праці й житті. Цей стандарт — Божий Закон, записаний у наших серцях (див. Єрем. 31:33) і відображений у наших характерах. У міру того як суспільство руйнується, християнське вчення знеособ­люється і зводиться до мінімуму, для окремого християнина ще важливіше бездоганно жити й працювати. Біблія свідчить: «Добре ім’я краще за велике багатство, – бо добра репутація краща за срібло й золото» (Прип. 22:1).

У Писанні згадані приклади, коли роботодавці визнавали: вони благословенні завдяки благочестивому працівникові. Коли Яків хотів залишити свого тестя Лавана й повернутися із сім’єю на батьківщину, Лаван умовляв його залишитися: «Якщо я знайшов у твоїх очах ласку, дозволь мені сказати… я зауважив, що через тебе Господь поблагословив мене» (Бут. 30:27). І коли Йосип був проданий у рабство до Єгипту, його господар Потіфар висловив подібне зауваження щодо праці Йосипа та винагородив його належним чином.

`Прочитайте Бут. 39:2–5. Як ви вважаєте, чому Потіфар так прихильно ставився до Йосипа?`

«Отже, коли ви їсте, коли п’єте чи щось інше робите, усе робіть на славу Божу» (1 Кор. 10:31). На славу Божу ми маємо робити все: навчатися, працювати, керувати фінансами. Саме Він дає нам знання й сили для успіху в житті. «Твоя, Господи, величність, сила, пишнота, слава і могутність, адже все, що на небі й на землі, Твоє! І Тобі, Господи, належить царство! Ти як Владика вищий понад усе! Від Тебе походять багатство і слава, Ти володієш усім, у Твоїх руках сила й потуга; від Твоєї руки залежить учинити когось великим і могутнім!» (1Хронік 29:11, 12).

`Яких принципів ви дотримуєтеся не тільки на роботі, а й у житті загалом? Які зміни, можливо, вам необхідно здійснити?`