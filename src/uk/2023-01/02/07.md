---
title:  Для подальшого дослідження
date:   13/01/2023
---

«Щоразу, у будь-який період світової історії, коли Божий народ радісно й охоче виконував Його наказ про регулярну благодійність, дари і приношення, люди відчували на собі силу незмінної обітниці, яка полягала в тому, що праця людей буде благословенна лише тією мірою, якою вони дотримувалися Його вимог. Коли юдеї визнавали права Бога, виконували Його вимоги і славили Його всією душею своєю, їхні засіки були переповнені. Але коли вони обкрадали Бога десятинами та приношеннями, Він давав їм зрозуміти, що вони грабують не тільки Його, а й самих себе, оскільки Він обмежував для них Свої благословення тією мірою, якою вони обмежували свої приношення Йому» (Е. Уайт. Свідчення для Церкви. ­Т.3. С. 395).

Біблія ясно навчає, що ми спасаємося лише через віру, через дар Божої благодаті. Послух Божим Заповідям є нашою відповіддю на Божу благодать, яку неможливо заробити, інакше це вже не благодать (див. Римл. 4:1–4).

Розмірковуючи над двостороннім завітом Бога з нами, ми бачимо як наші благословення, так і наші зобов’язання. Відгукуючись на Божі пропозиції, ми налагоджуємо взаємини з Господом і значною мірою визначаємо власну долю. Любов, послух, служіння, вірність – це ознаки справжнього учнівства. Віра не звільняє нас від послуху, натомість саме вона робить нас учасниками Христової благодаті, яка дає нам можливість бути слухняними. І саме цього Бог очікує від нас.

**Запитання для обговорення**:

`Якби кожен адвентист був вірний у поверненні десятини, наша Церква мала б більш ніж достатньо коштів, щоб здійснити все необхідне для поширення Трьохангельської вістки. Що ви робите в плані десятин і дарів, аби брати участь у виконанні місії Церкви?`

`Поміркуйте про те, наскільки важливими є наш вибір та діла в наших взаєминах з Богом. Як нам не випустити з уваги питання про діла і послух (зокрема й питання про повернення десятини та мудре управління) і водночас не потрапити в пастку законництва?`

`Наприкінці уроку за вівторок записане таке запитання: «Як нам навчитися довіряти Богові та Його обітницям, коли ми зіткнулися з фінансовими труднощами, хоч намагалися бути вірними Господу?».`

`Коли таке відбувається в нашому житті, як нам це розуміти і не розчаровуватися?`